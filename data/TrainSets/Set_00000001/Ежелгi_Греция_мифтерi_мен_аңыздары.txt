	Н.А. Кун

	Ежелгi Греция мифтерi мен аңыздары



	Аударған: Сарбас Ақтаев



	Саф алтын топырақ астында қанша жатса да сапасын, қадiрқасиетiн еш жоғалтпайтыны сияқты жұрттың жадында жатталып, ауыздан-ауызға тарап, ұрпақтан-ұрпаққа мирас болып келе жатқан аңыз-әңгiмелер де шаң-тозаң баспайтын, тот шалмайтын шын асыл болса керек. Дәл осындай әдебиет пен мәдениеттiң тума бастауы саналатын Ежелгi Грекия ертегi-аңыздарымен қазақ оқырмандары осы жинақ арқылы таныса алады. Бұдан отыз жыл бұрын «Мектеп» баспасынан жарық көрген аталмыш оқу-құралы заман талабы тұрғысынан өңделiп, кем-кетiгi толықтырылып, түпнұсқамен бiр iзге түсiрiлiп, қайта ұсынылып отыр. Жас жеткiншек үшiн жинақтың тағылымдық, танымдық мән-маңызы зор.





АҢЫЗДАРДЫҢ АНАСЫ


	«Түгел сөздiң түбi бiр» деген бар ғой. Соған сайсақ, сол сөзбен өрiлiп, өрнегiн үзбей, ғасырдан ғасырға алмасып, ұрпақтан-ұрпаққа жалғасып келе жатқан аңыз-әңгiме, әпсана-ертегiлердiң де түп тегi, бастау көзi бiр сияқты көрiнедi де тұрады. Өйткенi, батыс деп, шығыс деп бөлмейақ, қай халықтың да қиял-ғажайып ертегiлерiн алсақ, бәрiнде ай десе аузы, күн десе көзi бар арулар, отқа салса күймейтiн, суға салса батпайтын батырлар, қылмиып қыз бола қалатын, iлмиiп кемпiр бола қалатын мыстандар, алты басты аждаҺалар мен жалғыз көздi дию-дәулер қоса жүредi. Халықтың қанатты қиялынан туған осынау таңғажайып ертегiлер мен тағылымға толы аңыздардың алғаш қағаз бетiне түсiп, байтақ әлемге кең тарағаны ежелгi Грек елiнiң мифтерi болса керек. Олардың әсер-ықпалы қазақтың ертегi жыр-дастандарынан да байқалады.

	Ұлы даланың ұландары ерте дүниенiң ерен жыршысы Гомердi Кiшi Азиядан шыққан шандоз жырау Соқыр Омар деп қабылдап, оның ұлық туындыларымен бағзы заманнанақ таныс болған тәрiздi. Ал бертiн батыс әдебиетi мен мәдениетiнiң мол қазынасын игерiп, мәйегiне шүйгiген тұста да атақты қайраткерлерiмiз бен айтулы қаламгерлерiмiздiң сөз өнерiнiң тұңғыш тұма қайнары – грек аңыздарын аттап кеткендерi шамалы. Олардың жер-анадан күш алатын Антейдi, адамзатқа от сыйлап, сол үшiн айыпты болған Прометейдi, жаны бiр аяғының өкшесiне жасырынған Ахилдi, күш атасы Геракл мен еңбегi еш Сизифтi, тiптi өзiне-өзi ғашық, мақтаншақ Нарцистi де арагiдiк мысалға келтiрiп отыратыны соның айғағы.

	Кезiнде Сәбең де, Ғабең де грек мифтерiне жиi жүгiнген. Әсiресе, оқығаны да, тоқығаны да мол, аз жазса да саз жазатын сырбаз Ғабең, кәдiмгi керемет сөз зергерi Ғабит Мүсiрепов мифтерден мысалды көп келтiретiн. Жыр алыбы Жамбыл атамызды феномен Феникс атауы әсте тегiн емес. Ана тiлiн ұлттың ары мен жаны санаған оның әдеби тiлiмiздiң тазалығы туралы белгiлi баяндамасына «Авгейдiң атқорасынан бастайық» деп тақырып қоюы өз бiлiмiнiң тереңдiгiн ғана емес, сол тереңге өзгелердi үңiле түсуге үндегенiн аңғартпай ма. Қазақ жерiнiң жоқшысы атанып жүрген қайсар да қажырлы қаламгер Сапабек Әсiповтың шалғайдағы шөл және шөлейт аудандарда тұрмыс тақсiретiн тартып жүрген қандастарымыздың өмiрiн аңыздағы тантал азабына теңеуi де бiраз жәйдiң бетiн ашып тұрған жоқ па.

	Жасыратыны жоқ, ықылым заманнан берi дүйiм дүние кие тұтып, кейiпкерлерiн өнеге етiп келген осы ежелгi грек аңыз-әңгiмелерiн қазақ оқырмандары өткен ғасырдың сексенiншi жылдарына дейiн өз ана тiлiмiзде оқи алмай келдi. Әйтеуiр, ұлы Гомердiң атақты Илиада Одессеясы мен Вергимий мен Овидийдiң Эсхилдiң тәлiмдi трагедияларымен орыс ақын-жазушыларының аудармасы арқылы танысқанымызға да тәуба. Профессор Н.А.Кун құрастырған «Ежелгi Грекия мифтерi мен аңыздары» тек 1979 жылдың аяғында ғана мұғалiмдерге арналған оқу-құралы ретiнде «Мектеп» баспасынан қазақша аударылып шықты.

	Кiтап авторы Николай Альбертович Кун – орыстың танымал-тарихшысы, үлкен ұстаз әрi жазушы. 1877 жылы дүниеге келген ол жиырма алты жасында Тверь әйелдер семинариясында ұстаздық жолын бастайды. Араға екi жыл салып Берлиндегi Эд.Мейер университетiнде жұмыс iстеп, одан туған жерiне қайта оралып, Тверь халық университетi ашылғанда мәдениет тарихынан дәрiс оқиды. 19Ө8 жылы Мәскеуде Қыздардың жоғары педагогикалық курсында жалпы тарихтан профессор боп сайланып, оқу орындарында тарихтан сабақ бередi, Халық университеттерi қоғамында дәрiс оқиды.

	1911-1912 жылдары Ресей мұғалiмдерiнiң Римге жасаған экскурсияларын басқарып, Италия астанасының музейлерiнде антикалық өнер тарихынан дәрiс оқып, ежелгi грек әдебиетi мен мәдениетiнiң мәңгiлiк мәселелерiн көтередi. Кейiн, Мәскеу мемлекеттiк университетiнiң қоғамдық ғылымдар факультетiнiң профессоры боп сайланып, оған қоса, бiрiншi Мәскеу педагогикалық институтында тарихтан сабақ бередi. Алпыс үш жасында дүние салған ол саналы өмiрiнiң соңғы жетi жылын үлкен және кiшi кеңес энциклопедиясына арнады. Ежелгi тарих бөлiмiнiң редакторы болып, жүздеген ғылыми мақалалар жазды. Ал оның ең басты еңбегi – ерте дүние авторларының шығармалары негiзiнде жасалған. «Ежелгi Грекия мифтерi мен аңыздары» кiтабы.

	Алғаш 1922 жылы жарық көрген бұл кiтап бұрынғы Кеңес кеңiстiгi халықтарының тiлдерiнде бiрнеше мәрте басылып шықты. Әсiресе, негiзгi Еуропа елдерiнiң тiлдерiне аударылып, көптiң игiлiгiне айналды. Тек орыс тiлiнде ғана оның онға жуық басылымы жарық көрдi. Қанша рет қайта басылып шықса да оған деген жұрттың ынта-ықыласы саябырлар емес. Еңбектiң тағылымдық, танымдық мәнмаңызының зор екенi, әдеби, мәдени құндылығы әлi де мол екенiн осының өзi-ақ байқататын шығар. Саф алтын топырақ астында қанша ғасыр жатса да жарқылынан айырылып, қасиетiн жоғалтпақ емес. Сол сияқты жұрттың жадында жатталып, ауыздан-ауызға тарап, ұрпақтан-ұрпаққа мирас болып келе жатқан аңыз-әңгiмелер де озбыр уақыттың тозаңы баспайтын, тоты шалмайтын шын асыл ғой. Асылды жасықтан ажырата бiлсек, тарихқа да көңiл көзiмiз ашыла түспек.

	Адам баласы өзiн өмiрге әкелген табиғатпен қанша етене жақын болғанымен, қыр-сырын еркiн түсiне алмай, оны тәңiрi санаған тұста айнала қоршаған ортаның, өзi ғұмыр кешкен қоғамның түрлi құбылыстарын өзiнше түсiнiп, өзiнше бейнелеген ғой. Ежелгi грек аңыздарында да кiсi қолынан келмейтiн кереметтердi тек құдайлар, солар қолдайтын қаҺармандар жасайтынына тiптi де таңдануға болмайды. Тайпалық бiрлестiктер пайда болып, қоғамдық қатынастар дамыған сайын әралуан ән-жырлар, әпсана-аңыздар шыға бастады. Қырда егiн егiп, оның өнiмiн жинаған диқанның көңiлдi әнi, жауынгерлердi аянбай шайқасуға шақырған ұранды жыр, өлiктi арулар кезiндегi жоқтаулар сол тұста туған. Құдайлар хақындағы, олардың жеке адам ғана емес, тұтас пайданың iс-әрекетiне араласуы туралы хикая, дастандар да дәл сол заманда шыққан. Оларға негiзiнен тарихи оқиғалар арқау болған. Бұларды жалпы жыршы ақындар шығарып, ән-әуен мен ауызша таратып отырған.

	Ұлы жырау соқыр Омардың да атақты дастандары алғаш осылай тараған. Олардың да арнасында тарихи оқиғалар жатыр. Онда тайпалық көсемдердiң Кiшi Азияның кiндiк қалаларының бiрi, дәулетiне сәулетi сай қуатты Трояға қарсы жасалған жалпы гректiк жорық бейнеленедi. Қамал қаланың қоршауға алынуы, көптеген қаҺармандардың опат болуы, Одессей батырдың ақыл-айласы, майдан даласындағы алапат айқастар айшықты суреттеледi. Әсiресе, Одиссейдiң елiне оралу сапарында бастан кешкен қиындықтары, көрген бейнетi мен мехнаты жан тебiрентпей қоймайды.

	Шынайы шығарма қай заманда туса да құнын жоймай бар дәуiрдiң оқырманын баурап әкетедi емес пе? Гомердiң кең тынысты дастандары мен ежелгi грек әдебиетiнiң тағдырлы туындылары алғаш ауызша тарап-ақ Еуропадағы әдеби ойдың қанаттануына, мәдени сананың қалыптасуына игi әсер еттi. Сайып келгенде, ертедегi грек әдебиетi мен мәдениетi болмағанда бүгiнгi Батыс өркениетiнiң болуы да неғайбыл едi. Былайша айтқанда, ежелгi грек әдебиетi мен өнерi қазiргi күллi мәдениеттiң бастау көзi десек, қателесе қоймаспыз.

	Сол әдебиет пен мәдениеттiң тұңғыш тума бастауы саналатын грек елiнiң ежелгi ертегi-аңыздарымен толық танысуға қазақ оқырмандары ендi ғана мүмкiндiк алды. Оған жол ашқан осы кiтаптың алғашқы аудармасы бұдан отыз үш жыл бұрын жасалған едi. Одан берi қаншама жылдар өтiп, қанша сулар ақты. Заман да, қоғам да, адам да өзгерiп, тiрлiгiмiз түлеп, тiлiмiз байыды. Соған сәйкес уақыт талабы тұрғысынан бұрынғы аударманы қайта қарап, кей тұстарын түгел жаңадан тәржiмалауға тура келдi. Ол қай салада болсын жанталасып жоспар орындау мiндет болған кезең едi ғой. Соның салдары болса керек. Баспа кiтапты шапшаң шығаруға асығып, оны бөлiп-бөлiп төрт адамға аудартыпты. Олардың арасында салиқалы да, сауатты журналист Мағауия Машақов, қазiргi қаламгер қазақ ақындарының анасындай болған абзал апамыз Ләзиза Серғазина марқұмдар да бар екен. Әйткенмен, қанша сауатты болғанмен төрт адам бiр автордың ой-өрнегiн, тiл мәнерiн түгел сақтай алмасы белгiлi ғой. Сондықтан кiтаптың түп-нұсқасын ұстана отырып, аударманың тiлiн бiр iзге түсiрiп, қырнап-сырнап кем кетiгiн толтыруға тырыстық. Артық кетсек, жоғарыда аталған ағамыз бен апамыздың аруағы кешiрер.

	Адамзат қоғамының сәби шағында дүниеге келген ежелгi грек елiнiң ертегi аңыздары жағымдық, тәрбиелiк мәнiн ешқашан жоймақ емес. Оларды көптiң кәдесiне асырып, ортақ игiлiкке айналдыруға атсалысу кiмге болсын үлкен абырой.

	Сарбас АҚТАЕВ, жазушы, Қазақстанның еңбек сiңiрген мәдениет қайраткерi, Ш.Уәлиханов атындағы Көкшетау мемлекеттiк университетiнiң құрметтi профессоры.





ҚҰДАЙЛАР




	ӘЛЕМ МЕН ҚҰДАЙЛАРДЫҢ ПАЙДА БОЛУЫ

	Құдайлар туралы, олардың алып дәулермен және титандармен күресi туралы мифтер, негiзiнен алғанда, Гесиодтың «Теогония» («Тәңiр тегi») дастаны бойынша баяндалған. Кейбiр хикаялар, сондай-ақ Гомердiң «Илиада» мен «Одиссея» қиссаларының және Рим ақыны Овидийдiң «Метаморфоза» («Айналу») поэмасынан алынған.



	Әуел баста шетсiз-шексiз, мәңгiлiк қап-қараңғы үңiрейген кең қуыс қана едi. Яғни тiрлiктiң қайнар көзi сонда жатқан-ды. Барлығы да – бүкiл әлем мен мәңгi жасайтын құдайлар да шетi-шегi жоқ тап сол кеңiстiкте пайда болды. Жер құдайы әйел – Гея да содан жаралды. Өзiнде тiршiлiк етiп, өнiп-өсетiннiң бәрiне өмiр беретiн қуатты Жер ұшы-қиырсыз боп созылып жүре бердi. Ал Жердiң түу тереңiнде, бiзден көз жеткiзгiсiз кең де ашық аспан қандай қашықта болса, нақ сондай түпсiз тереңдiкте сұсты Тартар – мәңгi қара түнек, түпсiз терең шыңырау жаратылды. Хаостан дүниенiң бәрiн жандандыратын қуатты күш – Махаббат – Эрос та туды. Ұшы-қиырсыз Хаос мәңгiлiк Түнек – Эреб пен қараңғы Түн – Нюктаны дүниеге келтiрдi. Ал Түн мен Түнектен мәңлiк жарық – Эфир мен көңiлдi, сәулеттi Күн – Гемера пайда болды. Жарық бар әлемге жайылып, түн мен күн бiрiн-бiрi алмастыра бастады.

	Қуатты, берекелi Жер түпсiз көгiлдiр Аспан – Уранды дүниеге әкелдi, сөйтiп Жер үстiнде көсiле көлбеп Аспан жатты. Жерден жаралған заңғар таулар аспанға асқақтай көтерiлiп, мәңгi буырқанып жататын шалқар Теңiз пайда болды.

	Әлемге Уран – Аспан үстемдiк еттi. Ол өзiне зайып етiп нәрлi Жердi алды. Уран мен Геяның құдiреттi, қаҺарлы алыптар болып туған алты ұлы мен алты қызы болды. Олардың ұлы бүкiл жердi айналып ағып жататын Мұхит алып пен әйел құдай Фетида өз суларын теңiзге құйып жататын барлық өзендердi және теңiздiң әйел тәңiрiлерi – океанидаларды дүниеге келтiрдi. Ал титандар Гипперион мен Тейя дүниеге өз перзенттерi: Күн – Гелиосты, Ай – Сленаны және шырайлы таң шапағы – алқызыл саусақты Эосты (Аврораны) бердi. Астрей мен Эостан тұңғиық түнгi аспанда жарқырап тұратын жұлдыздар және үдей соғатын солтүстiк желi – Борей, шығыс желi – Эвр, дымқыл оңтүстiк желi – Нот және нөсер жауынды бұлттарды әкелетiн қоқыржай батыс желi – Зефир сияқты желдер пайда болды.

	Құдiреттi Жер титандардан басқа үш алыпты – маңдайларында бiр-бiр көздерi бар жалғыз көздi дәулер – циклоптарды және елу басты, тау сияқты зор үш алыпты – жүз қолды гекатонхейрлердi дүниеге келтiрдi, бұлардың бұлай аталу себебi: әрқайсысының жүз қолы болатын. Олардың сұмдық күшiне еш нәрсе де төтеп бере алмайды, сұрапыл күштерiнде тiптi шек жоқ.

	Уран өзiнiң алып балаларын жек көрiп алды, оларды әйел құдай Жердiң терең түнегiндегi қапасқа қамады да, жарыққа шығуына тыйым салды. Олардың анасы Жер азап шегумен болды. Қойнауына қамалған алапат ауыртпалық оны жаныштап жатты. Жер өз балалары – титандарды шақырып алып, әкесi Уранға қарсы бас көтеруге үгiттедi. Бiрақ балалар әкеге қарсы қол көтеруден қорықты. Тек ең кiшiсi зымиян Крон1 ғана айлақулығымен өз әкесiн құлатып, билiктi тартып алды.

	Әйел құдай Түн Кронды жазалау мақсатында құдайлардың сұмдық бiр шоғырын: ажал – Танатты, араздық – Эрриданы, алдауын – Апатаны, жойғыш – Кердi, ауыр түс көргiзетiн ұйқы – Гипносты, қылмыс жасағаны үшiн кессе кешiрмейтiн – Йемесиданы және басқа толып жатқан зұлымдарды туды. Бұл құдайлар өз әкесiнiң тағына отырған Крон жаҺанға жан түршiгерлiк үреймен алауыздықты, алдау мен арбауды, қырқыс пен бақытсыздықты әкелдi.



	ЗЕВС2

	ЗЕВСТIҢ ДҮНИЕГЕ КЕЛУI

	Крон билiктiң өз қолында бiржола қалатынына сенiмдi емес едi. Балалары қарсы бас көтерiп, өзiнiң әкесi Уранға iстегенiн алдына келтiредi деп қорықты ол. Сондықтан Крон әйелi Реяға туған балаларының бәрiн өзiне әкелiп тұруға бұйырды да, өз балаларын

	өзi аяусыз жұтып қойып отырды. Балаларының тағдырын көрген Рея үрейлене бастады. Бұл кезде Крон бес баланы: Гестияны3, Деметраны4, Гераны, Аидтi (Гадестi) және Посейдонды5 жалмап үлгiрген болатын.

	Рея ендi ақырғы баласынан айырылғысы келмедi. Ата-анасы Аспан-Уран мен Жер-Геяның ақыл-кеңесi бойынша, ол Крит аралына кетiп қалып, сол жерде, терең үңгiрде ұлы Зевстi тапты. Осы үңгiрде Рея оны қатыгез әкесiнен жасырып қалды. Кронға ұлының орнына, жөргекке оралған ұзынша сопақ тасты жұтуға бердi. Крон алданып қалғанын сезген жоқ.

	Ал Зевс бұл кезде Критте өсiп жатты. Хор қыздары нимфалар Адрастея мен Идея кiшкентай Зевстi мәпелеп күтiп бақты. Олар оны құдiреттi ешкi Амалфеяның сүтiмен асырады. Аралар Зевске биiк Дикта тауының бөктерлерiнен бал жеткiзiп тұрды. Кiшкентай Зевс жылай қалса, үңгiрдi қорғаған жас куреттер6 оның жылаған даусын Крон естiп қоймауы және Зевстiң ағалары мен апаларының кебiн кимеуi үшiн қалқандарды семсермен ұрып, даңғырлататын.



	ЗЕВСТIҢ КРОНДЫ ҚҰЛАТУЫ.

	ОЛИМП ҚҰДАЙЛАРЫНЫҢ ТИТАНДАРМЕН КҮРЕСI

	Зевс өсiп, ер жетiп келе жатты. Ол өз әкесiне қарсы бас көтерiп, жұтып қойған бауырларын қайтадан жарық дүниеге келтiруге мәжбүр еттi. Крон өзiнiң құдай балаларының бiрiнен соң бiрiн аузынан қайта шығарып жатты. Олар дүниеге билiк жүргiзу үшiн Кронмен және титандармен күрес жүргiзе бастады.

	Бұл сұмдық сұрапыл күрес болды. Кронның балалары биiк Олимпке орнығып қалды. Кейбiр титандар, ал бұлардың iшiнен бiрiншi болып титан Мұхит пен оның қызы Стиск балалары Ынтазар, Қуат, Жеңiспен бiрге солардың жағына шықты. Олимптегi құдайлар үшiн бұл күрес қауiптi болды. Олардың дұшпандары құдiреттi әрi қаҺарлы едi. Бiрақ Зевске жалғыз көздi дәулер көмекке келдi. Олар оған найзағай мен жай жасап бердi. Зевс бұларды титандарға лақтырып жатты. Күрес он жылға созылды, бiрақ екi жақ та жеңiске жете алмады. Ақырында Зевс жер қойнауындағы жүз қолды алыптар – гекатонхейрлердi азат етiп, көмекке шақыруға бел буып, олар жантүршiгерлiк шайқасқа кiрiсiп те кеттi.

	Олар таулардан тұтас жартастарды жұлып алып, титандарға атты. Титандар Олимпке таяп келген шақта қарсы алдынан жүздеген жартастар ұшып жатты. Жер күңiренiп, ауа гүрс-гүрс үнге толды, төңiрек түгел солқылдап тұрды. Тiптi Тартардың өзi де бұл айқастан түршiгiп дiрiл қақты.

	Зевс шашқан найзағайлар мен құлақ тұндыра гүрсiлдеген жай оттарын бiрiнен соң бiрiн лақтырумен болды. Бүкiл жер отқа оранып, теңiздер қайнады, айналаның бәрiн иiсi күлiмсi қою түтiн басып кеттi.

	Ақырында титандар қалтырай бастады. Сағы сынып, жеңiлiске ұшырады. Олимпиялықтар оларды бұғаулап, мәңгiлiк қара түнек Тартарға тастап жiбердi. Құдiреттi титандар Тартардан қашып шықпауы үшiн жүз қолды дәулер – гекатонхейлер Тартардың онсыз да мықты қала қақпаларының алдына күзетте тұрды. Титандар өкiмi сонымен тәмәм болды.



	ЗЕВСТIҢ ТИФОНМЕН КҮРЕСI

	Бiрақ күрес мұнымен тынған жоқ. Гея-Жер өзiнiң жеңiлiске ұшыраған титан-балаларына жасаған қатыгездiгi үшiн олимпиялық Зевске қатты ашуланды. Ол қара түнек Тартармен некелесiп, жан түршiгерлiк жүз басты құбыжық Тифонды дүниеге келтiрдi. Орасан зор, айдаҺардың басындай жүз басы бар Тифон жер қойнауынан жарып шықты. Оның ұлыған үрейлi даусы ауаны жаңғырықтырды. Бұл үннен иттердiң үргенi, адамдардың дабырласқаны, құтырынған бұқаның гүжiлдегенi, арыстанның ақырғаны естiлiп тұрды. Тифонның төңiрегiнде жалын бұрқылдап, оның ауыр қадамынан қара жер қайқаң қақты. Құдайларды үрей биледi. Бiрақ найзағай құдайы Зевс Тифонға тайсалмай ұмтылды, сөйтiп, шайқас басталып кеттi. Зевстiң қолында жай оттары қайта жарқылдап, күн күркiрiнiң сарындары естiлдi. Жер мен аспан күмбезi iргесiне дейiн солқылдады. Титандармен күрес кезiндегiдей Жер лап етiп қызыл жалынға оранды. Теңiздер Тифонның жанасқанының өзiне-ақ сақылдап қайнап кеттi. Найзағай құдайы Зевстiң от-жалынға оранған жай оқтары тiзбек-тiзбек ұшып, олардың отынан, тiптi, ауа тұрсын, жаңбырлы қара бұлттардың өзi жанып жатқандай болды. Зевс Тифонның барлық жүз басын түгел өртеп, күлге айналдырды. Тифон жерге гүрс етiп құлағанда оның денесiнен шыққан ыстық айналадағының бәрiн балқытып жiбердi. Зевс Тифонның денесiн көтерiп алып, қара түнек Тартарға қайыра тастап жiбердi. Бiрақ Тифон Тартарда жатып та құдайлар мен бүкiл тiршiлiк атаулыға қаҺар шашуын қоймады. Ол дауылдар туғызып, жанар тауларды атқылатады, жартылай әйел, жартылай жылан Ехиднамен бiрге екi басты қорқынышты төбет Орфоны, тамұқ төбетi Кербердi (Цербердi), Лерней айдаҺары – Химмераны дүниеге әкелдi. Тифон жиi-жиi жер сiлкiндiрiп тұрды.

	Олимпиялық құдайлар өз жауларын жеңдi. Ендi қайтып ешкiм де олардың билiгiне қарсы шыға алмады. Олар ендi дүниенi жайбарақат басқара алатын болды. Олардың iшiндегi ең құдiреттiсi жайатқыш Зевс өзiне аспанды, Посейдон – теңiздi, ал Аид – өлгендердiң жаны жай табатын жерасты патшалығын алды. Жер болса бәрiнiң ортақ билiгiнде қалды. Кронның ұлдары дүниеге билiк жүргiзудi өзара бөлiсiп ала тұрса да, көк тәңiрiсi Зевс бәрiне бiрдей патшалық әмiрiн жүргiзедi, ол адамдарды да, құдайларды да билейдi, дүниедегiнiң бөрi де соның қол астында.



	ОЛИМП

	Сәулеттi Олимп биiгiнде өз құдайлары қоршаған Зевс патшалық құрып жатты. Оның зайыбы Гера, қарындасы Артемидамен бiрге алтын бұйра шашты Аполлон, алтын реңдi Афродита, Зевстiң құдiреттi қызы Афина7 және басқа көптеген құдайлар да осында. Таңғажайып сұлу үш бапшы (ора) биiк Олимпке кiрер есiктi күзетiп, құдайлар жерге түскен тұста немесе Зевстiң сәулеттi ордасына қайта шырқап шыққан кезде жабылатын қақпа қалың бұлтты ысырып көтередi. Олимптен әлдеқайда биiкте көсiлген аспаннан алтын сәуле төгiлiп тұрады. Зевс патшалығында жаңбыр да, қар да жоқ, онда мәңгiлiк жайма-шуақ жарқын жаз ғана. Ал төменде бұлттар қалқып, алыстағы жердi көлегейлеп, кейде жауып қалады. Жер бетiнде көктем мен жазды күз бен қыс алмастырады, қуаныш пен шаттықты бақытсыздық пен қасiрет ауыстырады. Рас, құдайлар да уайым-қайғы дегеннiң не екенiн бiледi, бiрақ ол тез өте шығады да, Олимпте қайтадан қуаныш орнайды.

	Құдайлар Зевстiң ұлы Гефест8 салып берген алтын сарайларында думандатып жатады. Патша Зевс биiк алтын тақта отырады. Зевстiң әсем жүзi айбарлы ұлылықпен, өз билiгiне деген асқақ та байсалды ризашылықпен, құдiреттi ермiнездiлiкпен нұрлаған. Оның тағының жанында бейбiтшiлiк құдайы Эйрена мен Зевстiң байырғы серiгi, жеңiстiң қанатты құдайы Ника. Мiне, Зевстiң жары сымбатты да маңғаз әйел тәңiрi – Гера келiп кiрдi. Зевс әйелiн қастер тұтып, құрметтейдi, Олимптiң барлық құдайлары неке қамқоры Гераны қошеметтейдi. Ажары айдай боп, ерекше сәнмен киiнген Гера той залына кiрген кезде барлық құдайлар орындарынан тұрып, жанатқыш жарына бастарын иедi. Ол болса, алтын таққа келiп, Зевстiң қасына отырады. Гераның тағы жанында оның жаушысы, кемпiрқосақ құдайы, ұшқыр қанатты Ирида. Ол Гераның әмiрiн орындау үшiн жердiң ең шалғай түкпiрлерiне шұғылалы қанаттарымен самғай жөнелуге әрдайым әзiр тұрады.

	Құдайлар той-думанын қыздырып жатыр. Зевстiң қызы – жас бүлдiршiн Гера мен Зевстiң сүйiктiсi, одан мәңгi өлмес өмiр алған, Троя патшасының ұлы Ганимед құдайлар тағамы мен сусыны – жүзiм, шәрбат әкелiп жүредi. Сұлу арулар9 мен сазшылар оларға ән салып, би билеп қызмет көрсетедi. Олар қол ұстасып, шыр көбелек айналады, ал құдайлар олардың лыпылдаған жеңiл қозғалыстары мен ғажайып, мәңгi жас сұлулықтарын тамашалап отырады. Олимпиялықтардың думаны барған сайын қыза түседi. Осы тойларда құдайлар барлық iстi шешiп алады, осы тойларда олар әлем мен адамдардың тағдырын айқындап тастайды.

	Зевс Олимптен адамдарға сыйлықтар жiберiп, жер бетiндегi тәртiп пен заңдарды баян етiп отырды. Адамдардың тағдыры: бақыт пен бақытсыздық та, жақсылық пен зұлымдық та, өмiр мен өлiм де – бәр-бәрi Зевстiң қолында. Зевс сарайының қақпасы алдында екi бiрдей құмыра тұр. Оның бiрiнде – игiлiк сыйы, екiншiсiнде зұлымдық сыйы болады. Зевс құмыралардан жақсылық пен зұлымдықты көсiп алып, оларды адамдарға жiбередi. Найзағай құдайы тек зұлымдық қана салынған ыдыстан сый алып жiберген адам қайғы-қасiретке белшесiнен батады. Зевстiң жер бетiнде орнатқан тәртiбiн бұзған және оның заңдарын сақтамаған адам да нақ жаңағыдай қалге душар болады. Крон баласы қалың қасын сұстана түкситкен кезде, аспанды қара бұлт қаптайды. Ұлы Зевс ашуға булыққан кезде, оның шаштары қаҺарлана тiкiрейiп, көздерi шыдамсыздық отын шашады, ол қабағын қағып қалса-ақ болғаны – бүкiл аспанда күн күркiреп, найзағай жалтылдайды, сөйтiп биiк Олимп дүр сiлкiнедi.

	Зевс тағының жанында заңдарды сақтайтын әйел құдай Фемида тұрады. Ол найзағай құдайының әмiрi бойынша Олимпте құдайлар жиналысын, ал жерде адамдар жиналысын шақырып, тәртiп пен заңның бұзылуын бақылап отырады. Зевстiң қызы, сот әдiлдiгiн бақылаушы әйел құдай Дикэ де Олимте. Дикэ әдiлетсiз судьялардың Зевс орнатқан заңдарды сақтамайтынын хабарлаған кезде Зевс оларды қатаң жазалап отырады. Эйел құдай Дикэ – ақиқаттың жақтаушысы, арамдықтың жауы.

	Жұртқа бақыт пен қайғы-қасiреттi Зевс жiбергенiмен, адамдардың тағдырын Олимпте тұратын тағдыр құдайлары ымырасыз мойралар10 белгiлеп отырады. Зевстiң тағдыры да солардың қолында. Тағдыр адамдарды да, құдайларды да билейдi. Қатал тағдырдың құрығынан ешкiм де қашып құтыла алмайды. Құдайлар мен адамдардың пешенесiне жазылып қойған нәрсенi зәредей болса да өзгерте алатын күш те, өкiмет те жоқ. Тағдырдың әмiрiн жалғыз мойралар ғана бiледi. Мойра Клото адамның өмiр жолының өрмегiн тоқып, онын өмiрiнiң ұзақтығын анықтап отырады. Өрмек жiбi үзiлсе – өмiрдiң де үзiлгенi. Мойра Лахесис әр адамның пешенесiне жазылып қойған жеребенi қарамай-ақ суыра бередi. Мойралар белгiлеген тағдырды ешкiм де өзгерте алмайды, өйткенi үшiншi мойра Атропос әрбiр адам үшiн өз апа-сiңлiлерi белгiлеген нәрсенiң бәрiн ұзыннанұзақ тiзiмге енгiзiп отырады, ал тағдыр тiзiмiне енген нәрсе – болмай қоймайды. Ұлы, қатыгез мойралар аяушылық дегендi бiлмейдi.

	Олимпте тағдырдың тағы бiр әйел құдайы бар, ол бақыт пен игiлiк құдайы – Тюхэ11. Зевс сүтiн iшiп өскен құдiреттi ешкi Амалфеяның мүйiзiнен ол адамдарға сыйлық шашып тұрады. Өмiр жолында ырыздықтың әйел құдайы –Тюхэнi кездестiрген адам мол бақытқа кенеледi. Бiрақ бұл қандай сирек болады десеңiзшi! Ал жаңа ғана өз сыйларын үлестiрген адамнан әйел құдай Тюхэ терiс айналып кете қалса, ол адамның көрген күнiн ешкiмге бермесiн деңiз!

	Құдайлар тобы қорғаған Зевс Олимпте осылайша патшалық құрып, бүкiл әлемдегi тәртiптi қорғап отырады.



	ПОСЕЙДОН ЖӘНЕ ТЕҢIЗ ТӘҢIРIЛIГI

	Тұңғиық Теңiздiң тереңiнде найзағай құдайы Зевстiң ағасы, жер сiлкiндiрушi Посейдонның әсем сарайы тұр. Посейдон теңiздерге билiгiн жүргiзедi, ал теңiз толқындары оның қаҺарлы үш ашалы аса таяқ ұстаған қолының болмашы қимылына қалт етпей бағынады. Теңiздiң тұңғиық түбiнде Посейдонмен бiрге оның сұлу зайыбы, теңiздiң көрiпкел абыз қарты Нерейдiң қызы Амфитрита да тұрады, оны әкесiнен Посейдон ұрлап ап кеткен болатын. Бiрде Посейдон Наксос аралының жағалауында Амфитрита өзiнiң апа-сiңлiлерi неридалармен қол ұстасып, ән салып, билеп жүргенiн көредi. Теңiз құдайы ғажайып Амфитританы ұнатып қап, өзiнiң күймесiне сап алып кетпек болған. Бiрақ Амфитрита қуатты иықтарымен аспанды тiреп тұрған алып Атластың жанына барып жасырынады. Посейдон Нерейдiң сұлу қызын ұзақ уақыт бойы таба алмайды. Ақырында оған қыздың тығылған жерiн дельфин нұсқап бередi де, өзiне көрсеткен осы қызметi үшiн Посейдон оны аспандағы жұлдыздар шоғырының қатарына қосады. Атластан Нерейдiң сұлу қызын ұрлап әкетiп, үйленiп алды.

	Содан берi Амфитрита өзiнiң ерi Посейдонмен бiрге су астындағы сарайда тұрады. Сарайдан әлдеқайда биiкте теңiз толқындары шулап жатады. Посейдонды теңiз тәңiрiлер тобы қаумалап, оның әмiрiн орындауға әзiр тұрады. Олардың арасында теңiз түбiнiң қабыршақ тастарынан жасалған кернейiмен айналаны жаңғырыңтырып, сұрапыл дауылдар тұрғыза алатын Посейдонның ұлы – Тритон бар. Амфитританың апалы-сiңлiлi сұлу нереидалары да солардың ортасында. Посейдон теңiзге билiк жүргiзедi. Ол ғажайып сәйгүлiктер жегiлген күймесiмен теңiз бетiнде құйындай жүйткiген кезде көкала толқындар қақ жарылып жол бередi. Сұлулығы Зевстiң өзiмен бiрдей Посейдон шексiз-шетсiз теңiз үстiмен жүйтки жөнелгенде – айналасында дельфиндер ойнақ салып, теңiз түбiнен балықтар жүзiп шығады да, оның күймесiнiң төңiрегiне үйiрiледi. Ал Посейдон өзiнiң қаҺарлы үш ашалы аса таяғын сiлтеп қалған кезде ақ көбiкке оранған теңiз толқындары тау-тау болып көтерiлiп, сұрапыл дауыл тұрады. Теңiздiң ақ көбiкке оранған асау толқындары жағалаудағы жартастарға арындай соғып, жердi шайқалтады. Ал Посейдон өзiнiң үш ашалы аса таяғын толқын жондарына баяу ғана «сүрткенде» теңiз тыныштала қалады, су бетi теп-тегiс айна сияқты қайтадан жарқырайды, көгiлдiр, шетсiз теңiз жағалауға естiлер-естiлмес болып, ақырын ғана лықсып жатады.

	Посейдонды қоршаған тәңiрiлердiң iшiнде ғайыпты болжап, бәрiн күнi бұрын бiлiп отыратын теңiз абызы Нерей бар. Өсек-өтiрiк пен алдау-арбау деген – Нерей үшiн жат: ол құдайлар мен адамдарға тек шындықты ғана айтады. Әулие қарт кемеңгерлiк ақыл-кеңестер бередi. Нерейдiң елу сұлу қызы бар. Жас нереидалар сұлулығымен жалт-жұлт етiп, теңiз толқынында рахаттана шомылып жүредi. Олар қол ұстасып теңiз тұңғиығынан тiзбектеле шығады да, тып-тыныш теңiздiң баяу толқындары сылқылдап жағаға соғып жатқан шақта алқа-қотан айнала би билеп, ән салады. Жағалаудағы жартастардың жаңғырығы, теңiздiң баяу уiлi олардың нәзiк әуендi әндерiнiң әуенiн қайталап тұратын тәрiздi. Нереидалар теңiз жолаушыларын қамқорлықтарына алып, желеп-жебеп, жүзу сапарының сәттi аяқталуына көмектеседi.

	Теңiз тәңiрiлерiнiң арасында Протей қарт та бар. Ол теңiз тәрiздi бейнесiн өзгертiп, өз қалауы бойынша әртүрлi жануарлар мен құбыжықтарға да айнала алады. Ол да – әулие құдай, тек оны қапыда ұстап алып, бағындырып, болашақтың құпиясын айтып беруге мәжбүрлей бiлу керек. Жер сiлкiндiрушi Посейдон серiктерiнiң арасында теңiзшiлер мен балықшылардың қамқоры, әрi болашақты болжайтын да қасиетi бар Главк құдай және жүр. Ол талай рет теңiздiң тұңғиық түбiнен жүзiп шығып, болашақты болжап, адамдарға дана кеңестер берген. Теңiз құдайлары шетiнен құдiреттi, билiктерi зор, бiрақ солардың бәрiн де Зевстiң ұлы ағасы – Посейдон билейдi.

	Барлық теңiздер мен барлық жерлердi алып қарт Мұхит (Океан) айналып ағып жатады. Даңқы мен беделi жөнiнен Зевстiң өзiмен парапар құдай сол ғана. Ол әлемнiң ең шет жағында болады, оның жүрегiн жердегi iстер селт еткiзбейдi. Мұхиттың үш мың ұлы өзен құдайлары және үш мың қызы – океанидалар, бұлақтар мен түрлi су көздерiнiң құдай қыздары бар. Оның ұлдары мен қыздары мәңгi ағып жататын нәрлi суымен адамдарға игiлiк пен қуаныш сыйлап, бүкiл жер мен тiршiлiк иесi атаулыны сусындатып отырады.



	ҚАРА ТҮНЕК АИД ПАТШАЛЫҒЫ

	Жер астында түу тереңде, Зевстiң безбүйрек, сұсты ағасы Аид патшалық құрған. Ол жаққа жарқыраған күн сәулесi ешқашан түсiп көрген емес. Жер үстiнен Аидтiң мұңлы патшалығына түпсiз терең шыңыраулар бастап алып барады. Онда тұнжыраған түнек өзендер ағып жатады. Бәрiн де мұзбен құрсандырып тастайтын киелi өзен – Стикс те сонда, құдайлардың өздерi де осы өзеннiң суымен ант етедi.

	Коцит пен Ахеронт та өз толқындарын сонда дөңбекшiтiп, олардың қара түнек жағалауларын өлгендердiң аруақтары ыңырсып зарлы үнмен жаңғырықтырып тұрады. Жерасты патшалығында бүкiл жер бетiндегiнi ұмыттыратын Құрдым (Лета)12 өзенiнiң сулары да сылдырап ағып жатады. Бозғылт асфодел13 гүлдерi өскен Аид патшалығының түнек далаларында өлгендердiң ет-сүйегi жоқ жеп-жеңiл көлеңкелерi сусып жүредi. Олар жарық та, тiлек те жоқ қамкөңiл өмiрлерiне налып, мұң шағады. Күңiренген мұңды үндерi күзгi жел қуған сарғыш жапырақтардың сыбдырындай құлаққа емiс-емiс қана естiледi. Осынау қасiрет патшалығынан ешкiм де қайтадан жер бетiне орала алмақ емес. Мойнында жыландар ысқырып жүретiн үш басты Кербер төбет шығар есiктi күзетiп тұрады. Өлгендердiң аруағын тасымалдайтын қайырымсыз қарт Харон бiрде-бiр жанды Ахеронттың қапас сулары арқылы кейiн қарай, өмiрдiң жарқыраған күнi шұғыласын төгiп тұрған жерге қайтадан апармақшы емес.

	Бұл патшалықтың әмiршiсi Аид әйелi Персефонамен бiрге алтын тақта отырады. Оған аяушылық дегендi бiлмейтiн безбүйрек кекшiл әйел құдайлар – эриниялар14 қызмет етедi. Жүздерi қаҺарлы, қолдарына қамшы мен жылан ұстаған олар қылмыстының қыр соңынан қалмай қудалайдыө күнәкарға бiр минут та тыныштық бермей, ар-ұяттың азабымен қинайдыө олардан ешкiм де бой тасалай алмайды, өз құрбандықтарын қай жерден болса да тауып алады. Аид тағының қасында аруақтар патшалығының қазылары – Минос пен Радамант отырады. Қолына семсер ұстап, қара желең жамылған, орасан зор қара қанатты ажал құдайы Танат та осы жерде, тақ жанында тұрады. Танат өлгелi жатқан адамның жанына ұшып келiп, семсермен басынан бiр тал шашты қырқып тастап, жанын алған кезде бұл қанаттардан қабiр ызғары еседi. Сұсты Керлер де Танаттың жанында болады. Олар шайқас даласында қанаттарын құтырына қағып, құйындай ұшып жүредi. Жауынгерлердiң бiрiнен соң бiрi мұрттай ұшып құлағанын көрген кезде Керлердiң жандары кiредiө олар өздерiнiң қан ұйыған қызыл ерiндерiмен жараға сүлiктей жабысып, құлағандардың ыстық қанын сорады да, жандарын суырып алады.

	Өзi сұлу, өзi жас ұйқы құдайы Гипнос та осы жерде, Аид тағының қасында тұрады. Қолын да көкнәр ұстаған Гипнос жер бетiмен дыбыссыз ұшып, қолындағы мүйiзден ұйқы келтiретiн шырынды төгiп жүредi. Гипнос өзiнiң ғажайып таяқшасын кiсiнiң көзiне жайлап қана тигiзiп, қабағын жапқызады да ұйқыға шомдырады. Гипнос құдайдың құдiретi күштi, оған адамдар да, құдайлар да, тiптi найзағай құдайы Зевстiң өзi де қарсы тұра алмайды. Гипнос оның да қаҺарлы қабағын жауып, қатты ұйқыға шомдырып тастайды.

	Аидтiң қара түнек патшалығында түс көргiзетiн құдайлар да қаптап жүредi. Олардың арасында жақсы түспен қуанатын құдайлар да, сондай-ақ адамдарды үрейлендiрiп, азапқа салатын, қорқынышты, еңсенi басатын түс ендiргiш құдайлар да болады. Жалған түске сендiретiн құдайлар да бар: олар адамдарды адастырып, көбiнесе, ажалға қарай бастайды.

	Аид патшалығы қара түнек пен қорқынышқа толы. Ондағы қараңғы қапасты есек аяқты Эмпустiң үрейлi елесi кезiп жүредiө түнек түнде ол адамдарды айламен оңашаға алдап апарады да, олардың қанын сарқа iшiп, әлi тыпырлап жатқан дененi жұлмалап жеп қояды. Жан түршiгерлiк Ламия да сол жақты кезiп жүредiө ол түнде бақытты аналардың ұйықтайтын бөлмелерiне кiрiп, сiмiрiп қанын iшу үшiн балаларын ұрлап әкетедi. Әйдiк әйел құдай Геката осынау барлық елестер мен құбыжықтарға билiк жүргiзедi. Оның үш денесi, үш басы бар. Айсыз қара түнде ол стикс15 иттерi мен сұмдық қорқынышты нөкерлерiн ертiп, жолдар мен молаларды шарлап жүредi. Ол жер бетiне үрей мен ауыр түстердi жiбередi, адамдарды алапат апатқа душар етедi. Гекатаны сиқырға қарсы көмекке шақырадыө бiрақ ол құрметтеп, жол үшке бөлiнетiн айырық жерлерде құрбандыққа ит шалған адамға ғана қарсы сиқыр жасатқызбайды.

	Аид патшалығы сұмдық қорқынышты, сондықтан оны жұрт жек көредi16.



	ГЕРА17

	Зевстiң зайыбы әйел құдай Гера некеге қамқорлық жасап, қиылған некенiң пәктiгi мен берiктiгiн қорғап отырады. Ол ерлi-зайыптыларға үбiрлi-шүбiрлi ұрпақ берiп, бала туған кезде анаға шапағатын тигiзедi.

	Зевстен жеңiлген Крон Гераны, оның бауырлары мен апаларын аузынан шығарып тастағаннан кейiн, анасы – Рея Гераны жер шетiне – көк бурыл Мұхитқа апарып тастайдыө онда Гераны Фетида тәрбиеледi. Гера ұзақ уақыт Олимптен алыста, тыныш жағдайда, алаңсыз өмiр сүредi. Найзағай құдайы Зевс оны көрiп қояды да, Фетидадан ұрлап әкетедi. Құдайлар Зевс пен Гераның үйлену тойын шат-шадыман салтанатпен өткiзедi. Ирида мен хариталар Гераны үлде ме бүлдеге бөледi, сөйтiп алтын таққа Зевспен қатар отырған ол Олимп құдайларының арасында өзiнiң ғажайып сұлулығымен ерекше көзге түстi. Барлық құдайлар әмiршi Гераға тарту-таралғыларын әкелiп жатты, ал Жер құдайы Гея өз қойнауынан Гераға сыйлық ретiнде алтын жемiстерi бар ғажайып алма ағашын өсiрiп шығарды. Табиғатта бардың бәрi Гера мен Зевстi мадақтап жатты.

	Гера биiк Олимпте патшалық құрды. Өзiнiң ерi Зевс сияқты, ол да күн күркiрi мен найзағайға әмiрiн жүргiздi, бұйырса-ақ болды көгiлдiр аспанды қара бұлт торлап алады, ол қолын сiлтеп қалса сұрапыл дауыл тұрады.

	Гера көздiң жауын алғандай керемет сұлу, бота көз, тiк иық, тәжiнiң астынан ғажайып бұрымдары толқын сияқты шұбыра түсiп жатады, оның жанары билiк пен парасатты ұлылықтың ұшқынын шашып тұрады. Құдайлар Гераны құрмет тұтады, бұлттардың, найзағайдың әмiршiсi Зевс те оны құрметтеп, ақылдасып отырады. Бiрақ Зевс пен Гераның ұрсысып қырғи қабақ боп қалатын кездерi де сирек емес-тi. Гера құдайлар кеңесiнде Зевске жиi-жиi қарсы шығып, айтысып қалып жататын. Ондайда найзағай құдайы ашу шақырып, әйелiн жазамен қорқытушы едi. Гера амалсыз тынышталып ашуын тежейтiн. Зевстiң өзiн алтын шынжырмен бұғаулап, екi аяғына екi ауыр салдуыр байлап, көк пен жер арасына асып қойғанын, әрi қамшымен жазалағанын Гера ұмытпайды.

	Гера құдiреттi-ақ, онымен билiк таластыра алатын әйел құдай жоқ. Ай Жүзi ұлы парасат пен ақыл нұрынан жайнап, Афинаның өзi тоқып берген ұзын, әсем киiмiмен ол мәңгi жасайтын қос ат жегiлген күймеге отырып алып, Олимптен жерге түсiп келе жатады. Күйме түгел күмiстен, ал доңғалақтары саф алтыннан жасалған, жез шабақтары жарқ-жұрқ етедi. Гера жүрiп өткен жерден қош иiс аңқып қалады. Олимптiң ұлы патшасы – Гераның алдында тiршiлiк иесi атаулының бәрi бас иiп, тағзым етiп тұрады.



	ИО

	Овиднйдiң «Метаморфоза» поэмасы бойынша баяндалған.



	Гераны ерi Зевс жиi-жиi ренжiтедi. Зевс сұлу Иоға ғашық болған кезде, мiне, дәл осындай болды, Зевс Ионы Герадан жасыру үшiн сиырға айналдырып жiберген. Бiрақ найзағай құдайы мұнымен Ионы құтқара алған жоқ. Гера аппақ сиыр Ионы көрiп қап, Зевстан оны өзiне сыйлауын талап еттi. Зевс Гераның тiлегiн жерге тастай алмады. Иоға ие болған Гера оны күзет деп жүз көздi Аргусқа бердi. Бақытсыз Ио өзiнiң азабын ешкiмге айта алмады: сиырға айналған ол тiлден де айырылған едi. Ұйқы дегендi бiлмейтiн Аргус оны қас қақпай күзетумен болды. Зевс Ионың жан азабын сезiп, баласы Герместi шақырып алып, оған Ионы ұрлап әкелуге әмiр еттi.

	Жүз көздi құбыжық Аргус Ионы күзетiп тұрған тау басына Гермес құйындай ұйтқып әп-сәтте жетiп келдi. Ол сөзiмен-ақ Аргусты ұйықтатып тастады. Жүз көзi бiрдей жұмылуы-ақ мұң екен, Гермес қайқы қылышын суырып алып, бiр сiлтегенде-ақ Аргустың басын шауып түсiрдi. Ио азаттық алды. Бiрақ Зевс мұнымен де Ионы Гераның қаҺарынан құтқара алмады. Гера бiр құбыжық бөгелектi жiбердi. Бөгелектiң сұмдық сүйiр бiзгегiн шашылуынан азаптанып, әбден есi кеткен сорлы Ионiң бiр елден бiр елге өттi де отырды. Ол еш жерде де тыныштық таба алмады. Ио алды-артына қарамастан құйғытқан күйiмен беталды қаша бердi, ал бөгелек болса сәт сайын оған өткiр бiзгегiн сұққылап, оның соңынан ұшумен болды. Бөгелектiң бiзгегi Ионың денесiн отқа салған ыстық темiрдей қарыды. Ио қай жерден өтпедi, ол қандай елде болмады десеңiзшi! Ақырында ұзаққа созылған сергелдеңнен кейiн ең қиыр солтүстiктегi, скифтер елiндегi титан Прометей кiсенделiп, шынжырымен қағылып тасталған жартасқа келiп жеттi. Бақытсыз Иоға ол тек Египетте ғана азабынан құтыла алатынын болжап айтып бердi. Бөгелек қуған Ио одан әрi қаша бердi. Египетке жеткенге дейiн қыруар азап тартып, талай қауiп-қатердi басынан кешiрдi. Сол жерде, нұр жауған Нiл жағасында ғана Зевс оны бұрынғы адам қалпына енгiзiп, ол Эпаф атты ұл тапты. Ол Египеттiң тұңғыш патшасы әрi Грекияның аса ұлы батыры Геракл шыққан қаҺармандар ұрпағының атасы болды.



	АПОЛЛОН18

	АПОЛЛОННЫҢ ДҮНИЕГЕ КЕЛУI

	Жарық сәуле құдайы, алтын бұйра шашты Аполлон Делос аралында туды. Оның шешесi Латонаны әйел құдай Гера қуғындап ешбiр жерден пана таба алмады. Гера жiберген аждаҺа Пифон қыр соңынан қалмай қуған ол бүкiл әлемдi шарлап, ақыры сол кездерi буырқанған теңiз толқындарында ағып жүрген Делосқа келiп тығылды. Латонаның Делосқа аяқ басуы-ақ мұң екен, кенет, теңiз тұңғиығынан орасан зор бағандар көтерiлдi де, құлазыған осынау аралды бiр орынға тоқтатып жылжытпай қойды. Ол қазiрге дейiн сол тұрған орнында мiз бақпай тұр. Делостың айналасында теңiз шулап жатты. Ешқандай қылтанақ өспеген Делостың жалаңаш жартастары қарауытып көкке бой созады. Тек теңiз шағалалары ғана олардан пана тауып, жартастарды қайғылы үндерiмен жаңғырықтырып тұрады. Бiрақ, мiне, Аполлон құдай дүниеге келдi: жан-жақтың бәрi жарқырап жүре бердi. Айналадағының бәрi де: жағалаудағы жартастар да, Кинт тауы да, алқап та, теңiз де нұр шашып, жайнап кеттi. Дүниеге жаңа келген құдайды Делосқа жиналған әйел құдайлар бар дауыспен мадақтап, оған мәңгiлiк жүзiм шырыны мен шәрбат таситын болды. Әйел құдайлармен бiрге бүкiл табиғат шексiз шаттыққа бөлендi.



	АПОЛЛОННЫҢ ПИФОНМЕН ШАЙҚАСЫ ЖӘНЕ ДЕЛЬФЫ СӘУЕГЕЙЛIГIНIҢ НЕГIЗIН САЛУЫ

	Жап-жас, жүзi нұр жайнаған Аполлон қолына кифарасын ұстап, иығына күмiс садағын асып алып, шұғыла аспанмен самғап ұша жөнеледiө оның қорамсағындағы алтын жебелер сыңғыр қағады. Шат-шадыман, асқақ көңiлдi Аполлон жер бетiнен биiкте самғап ұшып, барлық зұлымдық атаулыға, қара түнек тудырған күллi жамандық атаулыға кәрiн тiгумен болды. Ол өзiнiң анасы Латонаны қуғындаған Пифон тұрған жерге жетуге асықтыө аждаҺаның анасына жасаған барлық жауыздығы үшiн кек алмақшы болды.

	Аполлон Пифон мекендейтiн тұнжыраған шатқалға тез-ақ жеттi. Жан-жақтың бәрi аспанға шаншылған биiк құз-жартастар едi. Шатқал қап-қараңғы болып үңiрейiп тұратын. Оның түбiнде көбiк атып буырқанып тау өзенi ағып жатады, ал оның үстiн тұман торлап тұрады. Түрi жан шошырлық Пифон өз үңгiрiнен жорғалап шықты. Оның қабыршақ басқан алпамсадай зор денесi жартастардың арасында сансыз сақина боп шиыршық атып жатты. Жартастар мен таулар оның салмағынан теңселiп, орындарынан жылжыған тәрiздендi. Ашуға булыққан Пифон жолындағының бәрiн жапырып, жан-жағына ажал себумен болды. Хор қыздары мен тiршiлiк иелерiнiң бәрiн үрей билеп қашып жатты, ызалы Пифон басын көтерiп, арандай аузын ашты да, Аполлонды жұтып қоймақшы болды. Сол кезде күмiс садақ адырнасы зың етiп тартылды да, мүлт кетудi бiлмейтiн алтын жебенiң ұшы жылт еттi. Одан соң екiншi, үшiншi жебе де кеттi. Жебелер Пифонға жаңбырдай жаудыө ақыры ол демi бiтiп, жерге сылқ етiп құлады. Пифонды жеңген алтын бұйра шашты Аполлонның салтанатты жеңiс әнi (пэан) естiлдi, сол сәтте оған кифарасының алтын шектерi де сыңғырлап үн қосты. Аполлон Пифонның денесiн қазiр қасиеттi Дельфы тұрған жерге көмдi де, Дельфiде ғибадатхана мен әкесi – Зевстiң әмiрiн адамдарға болжам жасап, бiлдiрiп тұратын сәуегейлiк негiзiн қалады..

	Құзар биiк жағалауда тұрып, Аполлон алыста, теңiз төрiнде кетiп бара жатқан Крит теңiзшiлерiнiң кемесiн көрдi. Дельфинге айналды да, ол көк теңiзге қойып кеттi, кеменi қуып жетiп, үстiне таң жұлдызы боп ұшып шықты. Аполлон кеменi Криса19 қаласының айлағына әкелдi, Крит теңiзшiлерiн құнарлы алқап арқылы Дельфыға қарай бастап жүрдi. Ол бұларды өз ғибадатханасының алғашқы абыздары еттi.



	ДАФНА

	Овидийдiң «Метаморфоза» поэмасы бойынша баяндалған.



	Жарқын жүздi, шат көңiлдi құдай Аполлон қайғыра да бiледi, ол да мiне, қасiретке тап болды. Бұл қайғыны Пифонды жеңген соң көп ұзамай басынан кешiрдi. Жеңiске масаттанған Аполлон өзiнiң жебелерiнен мүрдем кеткен құбыжықтың жанында тұрған кезде, алтын садағын тартқалы тұрған махаббаттың жас құдайы Эротты көрдi. Күлiмсiреген Аполлон оған:

	– Балақай-ау, саған мұндай қаҺарлы қарудың керегi не? Жаңа ғана Пифонды жайратып салған алтын жебелердi атуды сен маған-ақ бер. Менiмен садақ тартып даңқ таластырар сен бе екенсiң? Сен, бәлкiм менен де зор даңққа ие боламын деп үмiттенетiн боларсың?– дедi.

	Бұл сөздi көңiлiне алып қалған Эрот Аполлонға жауап қайтарды:

	– Феб-Аполлон, сенiң жебең мүлт кету дегендi бiлмейдi, ол бәрiн де жайратып түсiредi, ал менiң жебем саған да дариды.

	Эрот алтын қанаттарын қағып-қағып жiбердi де, көздi ашып-жұмғанша шырқау биiктегi Парнасқа шықты. Сол жерде ол қорамсағынан екi жебенi суырып алды. Жүрекке тиiп, сүйiспеншiлiк тудыратын бiр жебесiн Аполлонның жүрегiне атты да, сол сүйiспеншiлiктi жоқ ететiн екiншi жебесiн Эрот өзен құдайы Пенейдiң қызы – үр аруы Дафнаның жүрегiне жолдады.

	Бiрде Аполлон сұлу Дафнаны көрiп қап, ғашық болды. Бiрақ Дафна алтын бұйра шашты Аполлонды көруiақ мұң екен, желдей жүйткiп қаша жөнелдi. Өйткенi Эроттың махаббатты жоқ ететiн жебесi оның жүрегiне дарыған едi. Күмiс садақты құдай қуып бердi.

	– Тоқта, сұлу үр қызы, – деп дауыстады Аполлон, – қасқыр қуған тоқты құсап мұнша неге қашасың? Бүркiттен бас сауғалаған кептер құсап зырлап барасың! Мен сенiң дұшпаның емеспiн ғой! Қарашы, аяғыңды бұтаға жырғызып алғаныңды! Ау, сабыр ет, тоқта! Мен қайдағы бiр бақташы емеспiн, найзағай құдайы Зевстiң ұлы – Аполлонмын.

	Бiрақ Дафна сұлу одан сайын жүйткiдi. Аполлон да оның соңынан қалар емес, барған сайын жақындай түстi. Мiне, қазiр-ақ қуып жетедi! Дафна оның дем алған тынысын сезе бастады. Оның күшi азайып бара жатты. Сонда Дафна әкесi Пенейге жалбарынады:

	– Әкетайым Пеней, жәрдем жаса маған! Оу, қара жер, қақ жарылып, тезiрек мен бейбақты жұта гөр! Уа, ажар-көркiмдi қайтып алшы тезiрек, ол маған тек азап қана әкеледi.

	Дафнаның осы сөздердi аузына алуы-ақ мұң екен, оның дене мүшелерi құрысып, қата бастады. Нәзiк денесiн қабыршақ басты. Шашы жапыраққа, ал көкке созылған қолдары лавр бұтағына айналды. Қайғылы Аполлон лаврдың жанында тұрып-тұрып, ақыры үн қатты:

	– Бұдан былай сенiң жапырағыңнан жасалған гүлдесте менiң басыма көрiк беретiн болсын, бұдан былай сенiң жапырақтарың менiң кифарам мен қорамсағымды орап, сән берiп тұратын болсын. О, лавр, сенiң жасыл желегiң ешқашан да солып, сембейтiн болсын! Мәңгi жасыл болып тұра бер!

	Ал лавр Аполлонға жауап бергендей, өзiнiң қалың жапырақты бұталарын ақырын сыбдырлатты да, бейне бiр келiскен сыңай танытып, жасыл басын төмен идi.



	АПОЛЛОН АДМЕТ ЕЛIНДЕ

	Аполлон Пифонның қанын төккен күнәсынан арылуға тиiс болды. Өйткенi оның өзi де кiсi өлтiрген адамды күнәдан тазартады емес пе. Зевстiң ұйғарымы бойынша, ол тамаша iзгi жанды Адмет патша мекендеген Фессалияға кетiп қалды. Онда патшаның мал табындарын бағып, осы қызметiмен өзiнiң кiнәсiн жууға кiрiстi. Аполлон мал жайып жүрiп, қурай сыбызғыда немесе алтын кифарада ойнаған кезде, ну орманның iшiнен жабайы аңдар шығып, оның күй әуенiн тамашалайтын. Қабыландар мен қаҺарлы арыстандар табынның iшiне араласып тып-тыныш жүрiп жатты. Сыбызғының үнiне бұғылар мен киiктер жүгiрiп жетiп келетiн. Адметтiң үйi игiлiкке бөлендiө ондағыдай жемiс ешкiмде болған жоқ, оның жылқылары мен табындары бүкiл Фессалиядағы таңдаулы мал болды. Осының бәрiн оған алтын шашты құдай бердi. Аполлон Адметтiң Иолк патшасы Пелийдiң қызы Алкестаға үйленуiне көмектестi. Қыздың әкесi Алкестаны өзiнiң күймесiне арыстан мен аюды жеге алатын адамға ғана беремiн деп серт берген екен. Аполлон өзi жақсы көретiн Адметке ғажайып күш бердi, сөйтiп ол Пелийдiң бұл талабын орындап шықты. Аполлон Адметке сегiз жыл қызмет еттi, содан соң Дельфыға қайтып оралды.

	Аполлон көктем мен жаз кезiнде Дельфыда тұрды. Ал күз түсiп, гүлдер солып, ағаш жапырақтары сарғайып, Парнастың құзар басын қар жабатын суық қыс түсуге жақындап қалған кезде, Аполлон аппақ қардай аққулар жегiлген өзiнiң күймесiне отырып алып, суық дегендi бiлмейтiн гиперборейлер елiне, мәңгi көктем елiне кетедi. Онда, бүкiл қыс бойы тұрады. Ал Дельфыда бәрi де қайтадан жасыл желекке беленiп, гүлдер шешек атып, Криса алқабын түрлi түстi кiлемге айналдырған кезде алтын бұйра шашты Аполлон адамдарға найзағай құдайы Зевстiң әмiрiн жеткiзу үшiн Дельфыға қайтып оралады. Сол кезде Дельфыдағылар Аполлонның гиперборейлер елiнен қайтып оралуын тойлайды. Ол көгiлдiр көктем мен жаз, алты ай бойы тағы да Дельфыда тұрады, өзiнiң отаны Делосқа барады, онда да оның тамаша ғибадатханасы бар.



	АПОЛЛОН МЕН МУЗАЛАР

	Көктем мен жазда ну орманды Геликон бөктерлерiнде, Гиппокрена қайнарының қасиеттi сулары сырлы үнмен сыңғырлап ағатын жерде, Кастальдiң мөлдiр бұлағының басында – Парнаста Аполлон тоғыз музамен қол ұстасып ән салды. Жап-жас, сұлу музалар – Зевс пен Мнемосинаның20 қыздары – Аполлонның байырғы серiктерi болып алды. Ол музалар хорын басқарады. Хорды өзiнiң алтын кифарасымен сүйемелдеп отырады.

	Лавр гүлдестесiн тағынған Аполлон музалар хорының алдында алшаң басып келе жатадыө оның соңынан сылаңдап эпикалық поэзия музасы Каллиопа, лирика музасы Эвтерпа, махаббат әндерiнiң музасы Эрато, трагедия музасы Мельпомена, комедия музасы Талия, би музас Терпсихора, тарих музасы Клио, астрономия музасы Урания және қасиеттi әнұрандар музасы Полигимния келе жатады. Олардың хоры асқақ, салтанатты естiледi, сөйтiп, күллi төңiрек, айнала табиғат елтiген сияқты болып, музалардың ғажайып үндерiне құлақ түредi.

	Ал Аполлон музалар тобымен Олимпке келiп, оның кифарасы мен музалар әнi әуелеген кезде бәрi жымжырт бола қалады. Арес қанды шайқастардың шуын ұмытады, бұлт айдаушы Зевстiң қолында найзағай жарқылдамайды, құдайлар өзара араздықты ұмытады, Олимпте бейбiтшiлiк пен тыныштық орнайды. Тiптi Зевстiң бүркiтi де құдiреттi қанаттарын төмен жайып, қырағы көздерiн жұмып, қаҺарлы саңқылы да естiлмей, иесiнiң аса таяғында баяу мүлгiп ұйықтап отырады. Жым-жырт тыныштықта Аполлон кифарасы iшектерiнiң салтанатты үнi естiледi. Аполлон алтын iшектердi шабыттана қаққан кезде құдайлар залында құйқылжып сауық-сайран басталып жүре бередi. Музалар, хариталар мәңгi жас Афродита, Арес пен Гермес – бәрi қол ұстасып, алқақотан ойынға қатысады, ең алдында Аполлонның қарындасы, айдай сұлу әсем қыз Артемида асқақ басып келе жатады. Алтын сәуле нұрына бөленген құдайлар Аполлон кифарасының әуенiмен билеп жүредi.



	АЛОЭЯНЫҢ ҰЛДАРЫ

	Ашу үстiнде Аполлон аяушылықты бiлмейтiн қатал да қаҺарлы болатын. Ондайда оның алтын жебелерi де ұшқыр-ақ. Ол жебелер талайды мерт еттi. Өз күштерiн мақтан етiп, ешкiмге бас игiсi келмеген Алоэяның ұлдары От пен Эфиальт сол жебелерден қаза тапты. От пен Эфиальт бала кезiнiң өзiнде-ақ орасан зор бойларымен, әлеуеттi күштерiмен және еш нәрседен тайсалмайтын жүректiлiгiмен даңқы шыққан едi. От пен Эфиальт Олимп құдайларына былай деп сес көрсете бастады:

	– Бiз тек ер жетiп, ғажайып күшiмiздi толыстырып алайық. Сонда Олимп, Пелион және Оссу21 тауларын бiрiнiң үстiне бiрiн үйiп, солар арқылы көкке көтерiлетiн боламыз. Бiз сендерден, олимпиялықтар, Гера мен Артемиданы ұрлап ап кетемiз.

	Алоэяның қыңыр ұлдары олимпиялықтарға өстiп қыр көрсеттi. Олардың бұл мақсаттарын iске асыруы да мүмкiн едi. Өйткенi От пен Эфиальт соғыстың қаҺарлы құдайы Арестi бұғаулап, зынданға қамап қойды емес пе! Арес отыз ай бойы қапаста торығып жатты. Ақырында әбден әлi бiтiп, титықтаған Арестi ұшқыр Гермес ұрлап әкеттi. Демек, От пен Эфиальттың құдiреттiсi құдiреттi. Аполлон олардың қоқан-лоққыларына төзе алмады. Ол өзiнiң күмiс садағының адырнасын тарта бастадыө жалынның ұшқыны сияқты, ауада алтын жебелерi жалтжұлт еттi де, оқ тиген От пен Эфиальт құлай-құлай кеттi.



	МАРСИЙ

	Аполлон Фригия сал-серiсi Марсийдi де өзiмен күй тартысып, бәсекеге түсуден қорықпағаны үшiн, аяусыз жазалады. Кифаред22 Аполлон мұндай өркөкiректiкке төзе алмады. Бiрде, Фригия алқабын аралап жүрiп, Марсий қамыс сыбызғы тауып алды. Оны, өзi жасаған осы сыбызғыны тартқан кезде сұлу жүзi бұзылып кететiнiн аңғарған әйел құдай Афина тастап кеткен болатын. Афина өзi ойлап тапқан аспапқа қарғыс айтып:

	– Осы сыбызғыны жерден кiм көтерсе, сол аяусыз жазаға ұшырасын! – дедi.

	Афинаның бұл сөзiнен хабарсыз Марсий сыбызғыны жерден көтерiп алды, көп ұзамай сыбызғы ойнауды меңгергенi сонша, осынау қарапайым аспаптан туған әуендi жұрттың бәрi елтiп тыңдайтын болды. Марсий бұған ессiз мастанып, сөйтiп, музыка қамқоршысы Аполлонның өзiн сайысқа шақырды. Аполлон әдемi, ұзын шапанын киiп, лавр гүлдестесiн тағынып, қолына кифарасын ұстаған күйi дереу жетiп келдi.

	Орман мен дала тұрғыны Марсий музаларды басқарушы Аполлон кифарасының алтын iшектерiнен шыққандай ғажайып сазды дыбыстарды қамыс сыбызғыдан қайдан шығарсын! Аполлон жеңiп шықты. Өзiн бәсекеге шақырғанына ыза болған ол Марсий бейбақты екi қолынан асып қойып, тiрiдей терiсiн сыпыруға әмiр еттi. Өзiнiң ақкөз өжеттiгi үшiн Марсий осылай жазаланды. Ал Марсийдiң терiсi Фригиядағы Келены жанындағы үңгiрге iлiп қойылды, жұрт кейiн фригийлiк қамыс сыбызғының үнi шыққанда терiнiң әрдайым билей бастайтынын, ал кифараның асқақ дыбысы естiлген кезде тапжылмай тына қалатынын әңгiмелейтiн болды.



	АСКЛЕПИЙ (ЭСКУЛАП)

	Алайда Аполлон тек кек алушы ғана емес. Ол өзiнiң алтын жебелерiмен өлiм сеуiп қана қоймай, ауруларды да емдейдi. Аполлонның ұлы Асклепий – дәрiгерлер мен шипагерлiк өнер құдайы. Ақылды кентавр23 Хирон Асклепийдi Пелион тауының баурайында тәрбиелеп өсiрдi. Хиронның басшылығымен Асклепийдiң бiлгiр дәрiгер болғаны соншалық, ол тiптi ұстазынан да асып түстi. Асклепий – ауруларды емдеп қана қоймай, өлгендердi де тiрiлте алатын болды. Осы өнерiмен ол өлiлер патшалығының әмiршiсi Аид пен найзағай құдайы Зевстiң шамына тиiп, ызасын келтiрдi. Өйткенi ол Зевстiң жер бетiнде орнатқан заңы мен тәртiбiн бұзды. ЬIза болған Зевс жай тасымен атып, Асклепийдi мерт қылды. Бiрақ адамдар Аполлонның ұлын шипалы қолды құдай деп қастерлей бердi. Олар оған көптеген ғибадатхана тұрғызды, оның iшiндегi атақтысы Асклепийдiң Эпидаврдегi ғибадатханасы.

	Аполлон құдайды бүкiл Грекия құрмет тұтты. Гректер оны жарық сәуле тәңiрiсi, адамды қан төгу күнәсынан тазартатын құдай, Зевстiң әмiрiн таратушы, жаза кесушi, ауру-сырқау жiберушi және одан айықтырушы ретiнде құрметтедi. Аполлон – теңiзде жүзушiлердiң қамқоршысы, ол жаңа қоныстар мен қалалар салуға көмектеседi. Аполлон суретшiлерге, ақындарға, әншiлер мен сазгерлерге ерекше қамқорлық жасайды.



	АРТЕМИДА24

	Мәңгi жас әйел құдай Артемида Делоста өзiнiң ағасы алтын бұйра шашты Аполлонмен бiр мезгiлде туды. Ағасы мен қарындасы бiрiн-бiрi қалтқысыз жақсы көрдi, араларынан қыл өтпес дос болды. Олар өздерiнiң анасы – Латонаны да шын жүректен сүюшi едi.

	Артемида жерде тiршiлiк ететiн, орман мен далада өсетiн нәрсенiң бәрiне де қамқоршы. Адамдарға да, жабайы аңдарға да қамқорлық жасап отырды. Ол бала тууына, үйлену тойы мен некеге игi ниет бiлдiрдi, шөптердi, гүлдер мен ағаштарды жайқалтып өсiруге де ықпал жасады. Некеге отырғандарға бақыт беретiн, ауруларды жазатын Артемидаға грек әйелдерi үйiп-төгiп құдайы садақа берiп тұрады.

	Жадыраған күн сияқты жайдары сұлу, иығына асып алған садағы мен қорамсағы, қолында найзасы бар Артемида саялы ормандар мен күн шұғыласына бөленген далаларда саятшылық құрып жүредi. Оның мүлт кетпес жебелерiнен үркек бұғы да, аңқау киiк те, қаҺарлы қабан да қашып құтыла алмайды. Артемидаға оның серiктерi – үр қыздары да жедеқабыл ерiп жүредi. Тау iшiн шат күлкi, айқай-шу, иттердiң үрген даусы жаңғырықтырып тұрады. Әйел құдай аң аулаудан әбден шаршап-жалыққан кезде хор қыздарымен бiрге Дельфыға, сүйiктi ағасы, атақты мерген Аполлонға жетуге асығады. Онда Артемида дем алады. Аполлонның алтын кифарасының сүйемелдеуiмен музалармен, хор қыздарымен сауық-сайран салады. Артемида барлық хор қыздары мен музалардан сұлу, бойы да олардан сұңғақ. Ол салқын самалды, ет пен сүйектен жаралғандардың көзi түсетiн жерден шалғай, жасыл желектi түкпiрлерде тынығуды да жақсы көредi. Ал тыныштығын бұзған жанның халi мүшкiлдей бередi. Фивы патшасы Кадмның қызы – Автонояның жас өспiрiм ұлы Актеон солай, Артемиданың қолынан қаза тапқан едi.



	АКТЕОН

	Овидийдiң «Метаморфоза» поэмасы бойынша баяндалған.



	Бiрде Актеон жолдастарымен Киферон орманында аң аулап жүредi. Шыжыған шаңқай түс. Шаршап-шалдыңқан аңшылар қалың орман iшiндегi саяға дем алуға жайғасты, ал жас Актеон Киферон сайын бойлап, самалды салқындау жер iздеп кеттi. Ол әйел құдай Артемидаға арналған, жасыл желектi, гүлдерi жайнаған Гаргафия25 алқабынан келiп шықты. Алқапта шетен ағаштары, мирта мен самырсын қаулап өскенө сұңғақ та сымбатты кипаристер оқтай түп-түзу боп көкке бойлап қарауытады, ал көкорай дала алқызыл гүлдермен көмкерiлген. Алқапта мөп-мөлдiр бұлақ сылдырап ағып жатты. Айналаның бәрi тып-тыныш мүлгiген, жанға жайлы саябақ самал құшағында. Актеон таудың құлама жарының қабағынан жасыл желекпен көмкерiлген тамаша бiр үңгiрдi көредi. Ол бұл жер Артемиданың жиi-жиi дем алып тұратын орны екенiн бiлмегендiктен үңгiрге қарай тура тартты.

	Артемида үңгiрге жаңа ғана кiрген едi. Садағы мен жебелерiн хор қыздарының бiрiне ұстатты да, шомылуға әзiрлене бастады. Хор қыздары әйел құдайдың аяғынан сандалын шешiп, шашын желкесiне түйiп берiп, ендi ғана бұлақтан салқын су әкелуге жинала бастағандары сол едi, үңгiрдiң кiре берiсiнен Актеон көрiндi. Қыздар кiрiп келе жатқан Актеонды көрiп, шошынғаннан айқайлап жiбердi. Олар бөгде адамның көзiне түсiрмеу үшiн Артемиданы қоршап алды. Шығып келе жатқан күн аспандағы ақ бұлтты алқызыл шапаққа қалай белесе, әйел құдайдың ашулы жүзi де сондай қызарып, көздерi ызамен жарқ-жұрқ еткенде ол бұрынғысынан да сұлуланып кеттi. Тыныштығын бұзған Актеонға Артемида қатты ашуланды. Ызаға булыққан әйел құдай бақытсыз Актеонды сымбатты бұғыға айналдырды да қоя бердi.

	Актеонның басына бұтақ-бұтақ мүйiз өсiп шыға келдi. Екi қолы бұғының алдыңғы аяқтарына айналды. Мойны ұзарып, құлақтары сүйiрленiп, бүкiл денесiн теңбiл-теңбiл түк басып кеттi. Сөйтiп үркек бұғы қаша жөнелдi. Актеон бұлақтан өз бейнесiн көрдi. «Ой, сұмдық-ай!» деп айқайлағысы келедi, бiрақ үнi шықпайды. Оның көзiнен жас сорғалай жөнелдiө бiрақ бұл ендi бұғының көзi едi. Тек адамға тән ақыл-ойы ғана сақталған. Ендi не iстемек? Қай жаққа қашпақ?

	Актеонның иттерi бұғының иiсiн сезе қойдыө олар өздерiнiң қожасын таныған жоқ, улап-шулап, жамырай жарыса үрiп, соңынан қуа жөнелдi. Әсем бұғы бұтақбұтақ мүйiзiн кейiн қайырып алып, алқап арқылы Киферон шатқалдарын, тауларды, орман, даланы бойлай, желдей жүйткiп зыта бердi, соңынан иттер де абалап құйғыта қуып келе жатты. Иттер барған сайын жақындай түстi, мiне, олар ендi қуып та жеттi, ақыры иттердiң өткiр тiстерi бақытсыз бұғы – Актеонның денесiне қадалды. Актеон: «Оу, рақым етiңдер! Бұл – мен, Актеонмын, сендердiң қожаларыңмын ғой!» деп айқайлағысы келедi, бiрақ бұғының кеудесiнен тек аҺ ұрған үн ғана шығады, ал бұл үннен адамның күрсiнiсi естiледi. БұғыАктеон кенет тiзесiн бүге құлайды. Оның көзiнен қайғы, қорқыныш және жалыныш көрiнедi. Ажалдан құтылу ендi мүмкiн емес: ызалы иттер оның денесiн пәршелеп жыртып әкетiп барады.

	Осының үстiнде келiп жеткен жолдастары осындай аңды қолға түсiрiп, олжаға батқан сәтте Актеонның бiрге болмағанына өкiнiш бiлдiрiстi. Иттер ғажайып бұғыны ұстады ғой. Бұл бұғының кiм екенiн Актеонның жолдастары бiлген жоқ. Найзағай құдайы Зевс пен Латона қызының ғажайып сұлулығын көрген бiрден-бiр жан иесi, әрi әйел құдай Артемиданың тыныштығын бұзған Актеон, мiне, осылайша қаза тапты.



	АФИНА-ПАЛЛАДА26

	АФИНАНЫҢ ДҮНИЕГЕ КЕЛУI

	Әйел тәңiрi Афина Палладаны Зевстiң өзiнен туған. Найзағай құдайы Зевс ақыл-ой құдайы Метис әйелдiң екi баласы: қызы Афина және ғажайып ақыл мен алып күш дарыған ұлы болатынын бiлген едi. Тағдырды болжайтын құдай әйел – мойралар Зевске: әйел құдай Метистiң ұлы оны тағынан түсiрiп, әлемдiк билiктi тартып алады деген құпия сырды ашып қойған-ды. Зевс бұдан қатты қорықты. Мойралар болжап айтқан қатал тағдырдан қашып құтылу үшiн ол әйел құдай Метистi аялаған жылы сөздерi ұйытып ұйықтатып ап, жұтып жiбередi. Бұл оқиға Зевстiң қызы – әйел тәңiрi Афина тумастан бұрын болған едi. Арада бiраз уақыт өткен соң Зевс басының қатты ауырғанын сездi. Ол баласы Гефестi шақырып алып, басындағы ауру мен құлағындағы шудан құтылу үшiн басымды қақ айыр деп бұйрық бердi. Гефест балтаны сiлтеп қап Зевстiң басын қақ жарды, сөйтiп, найзағай әмiршiсiнiң басынан әлеуеттi жаугер, әйел тәңiрi Афина-Паллада жарық дүниеге шықты. Таңтамаша болған олимпия құдайларының алдында мұздай қаруланған, басына жарқыраған дулыға киген, қолына найза мен қылыш ұстаған Афина тұрды. Афина өзiнiң жарқылдаған найзасын қаҺарлана сiлтеп қалды. Оның айбынды айғай ұраны бүкiл аспанды жаңғырықтырып, Олимптi iрге тасына дейiн сiлкiндiрдi. Ол құдайлар алдына толған айдай сұлу, маңғаз пiшiнмен жарқ еттi. Афинаның көкшiл көздерi ақылға толы едi, оның бүкiл түр-тұлғасы таң ғажайып, тамаша сұлулықпен нұрланып тұрды. Құдайлар әке Зевстiң басынан туған оның сүйкiмдi қызы, қалалардың қорғаушысы, даналық пен бiлiмнiң құдайы, жеңiмпаз жаугер Афина-Палладаны жер-көкке сиғызбай мадақтаумен болды.

	Афина Грекия батырларына қамқорлық жасайды, оларға ақылды кеңестер берiп, қауiп-қатер төнген кезде көмекке келедi. Ол қалаларды, қамалдар мен олардың қабырғаларын желеп-жебеп қорғайды, жұртқа даналық үйретiп, пен бiлiм бередi, адамдарды өнер мен кәсiпке баулиды. Грекияның қыздары Афинаны өздерiн қолөнерiне үйреткенi үшiн қадiрлейдi. Адамдар былай тұрсын, әйел құдайлардың бiрде-бiрi тоқыма өнерi жөнiнен Афинадан асып түсе алмайды. Онымен бұл iсте бәсекелесудiң қандай қауiптi екенiн бәрi де жақсы сезедi, бұл өнерде Афинадан асып түскiсi келген Идмонның қызы Арахнаның қандай күйге тап болғанын да олар жақсы бiледi.



	АРАХНА

	Овидийдiң «Метаморфоза» поэмасы бойынша баяндалған.



	Арахнаның өз өнерiмен бүкiл Лидияға27 даңқы шыққан-ды. Оның жұмысын, өнерiн тамашалап көру үшiн Тмол бөктерiнен және алтын құмды Пактол жағалауынан келген хор қыздары жиi-жиi жиналатын. Арахна тұман тәрiздi жiптерден ауа тәрiздi мөп-мөлдiр мата тоқитын. Ол дүниеде тоқымашылық өнерден өзiне тең келетiн ешкiм жоқ деп мақтанатын. Бiрде Арахна айқай салды:

	– Мейлi, менiмен сайысқа Афина-Палладаның өзi-ақ келсiн! Ол менi жеңе алмақ емес, одан мен қорықпаймын.

	Сол сәтте белi бүгiлiп, таяққа сүйенген, ақ шашты кемпiр түрiне енген әйел құдай Афина Арахнаға келдi де, оған былай дедi:

	– Арахна, кәрiлiк тек залал ғана емес, сабақ алар тәжiрибе де әкеледi Менiң ақыл-кеңесiме құлақ сал: сен өз өнерiңмен тек адамдардан ғана асып түсуге ұмтыл. Құдайды сайысқа шақырушы болма. Мына асылық сөздерiң үшiн одан жалбарынып, кешiрiм сұра. Құдай қателiгiн мойындап, сиынғандарды кешiредi.

	Арахнаның қолынан нәзiк иiрiлген жiбi түсiп кеттi, оның жанары ашумен жалт еттi де, батыл түрде былай дедi:

	– Сен ақылсыз екенсiң, кемпiр. Кәрiлiк сенi ақылдан айырыпты. Сен мұндай ақылыңды келiндерiң мен қыздарыңа айт, ал менi жайыма қалдыр. Өзiм де саған кеңес бере аламын. Мен не айтсам, мейлi, сол болсын. Ал Афина неғып кешiктi, неге менiмен сайысқа түскiсi келмейдi?

	– Мен мұндамын, Арахна! – деп айқайлап жiбердi әйел құдай өзiнiң шын кейпiне кiрiп.

	Хор қыздары мен Лидия әйелдерi Зевстiң сүйiктi қызының алдында бастарын төмен иiп, оны мадақтай бастады. Тек Арахна ғана үнсiз қалды. Ал қызғылт саусақты Таң-Эос жалт-жұлт еткен қанаттарын қағып аспанға ұшып шыққан кезде, таң сәрiде көгiлдiр аспан алқызыл түспен қалай боялса, Афинаның жүзi де солай қызарды. Өз дегенiнен қайтар Арахна жоқ, әлi де Афинамен сайысқа түскiсi келедi. Тiптi өзiнiң өлiм аузында тұрғанын сезер емес.

	Мiне, сайыс та басталды. Афина өз желеңiне салтанатты афины Акрополiн тоқып, өзiнiң Аттикаға билiк жүргiзу үшiн Посейдонмен болған таласын бейнеледi. Бұл дауды шешуге он екi құдай қатысқан, олардың iшiнде әкесi Зевс те бар. Посейдон өзiнiң үш ашалы аса таяғын көкке көтерiп, қылтанақсыз кәрi жартасты қойып қалғанда, мүлгiген меңiреу жартастан тұзды бұлақ атқылап қоя бердi. Ал басына дулыға киiп, қолына қалқан ұстаған Афина найзасын безеп, жерге бойлата енгiзген. Найза қадалған жерге қасиеттi зәйтүн ағашы өсiп шығыпты. Құдайлар оның Аттикаға жасаған сыйлығы құнды қолды деп есептеп, жеңiстi Афинаға бердi. Әйел құдай ақжапқыш желеңiне адамдарды бағынбағандары үшiн бұрыш-бұрышына құдайлардың қалай жазалайтынын бейнеледi, айналасына зәйтүн жапырақтарынан гүлдесте тоқыды. Ал Арахна болса өз желеңiне құдайлар өмiрiнен көрiнiстер бейнеледi, ондағы құдайлар әлсiз, адамдарға тән осалдықтардың бәрi оларға да тән едi. Оның айналасында Арахна шырмауықпен көмкерiлген гүлдерден гүлдесте тоқыды. Арахнаның еңбегi мiнсiз едi, ол, әсемдiгi жөнiнен Афинаның еңбегiнен кем емес болатын, бiрақ оның бейнелерiнен құдайларды менсiнбеу, тiптi, оларды жек көру сарыны менмұндалап тұрды. Афина қатты ашуланды, ол Арахнаның желеңiн дар айырып жыртып тастады да, оны ұршықпен салып жiбердi. Сорлы Арахна бұл қорлықты көтере алмадыө ол жiп иiрдi де, содан тұзақ жасап, асылып қалды. Афина Арахнаны тұзақтан босатып ап, былай дедi:

	– Тiрi қала бер, тентек. Бiрақ сен осылай мәңгi асылып, мәңгi тоқи бересiң және бұл жазаны сенiң бүкiл тұқым-тұқияның да тартатын болады.

	Афина Арахнаға сиқырлы шөптiң шырынын сеуiп едi, сол сәтте-ақ денесi жиырылып, қалың шашы басынан жидiп түстi де, ол өрмекшiге айналды. Мiне, сол кезден берi өрмекшi Арахна өз өрмегiне асылып, мәңгiбақи тоқып келедi.



	ГЕРМЕС28

	Аркадиядағы Киллена тауының үңгiрiнде Зевс пен Майяның ұлы, тәңiрi хабаршысы Гермес құдай дүниеге келдi. Ол өзiнiң қанатты кебiстерiмен, қолына ұстаған асай-мүсейiмен Олимптен қиялдап жылдамдықпен әлемнiң ең алыс түкпiрiне самғап жетiп барады. Гермес жолдарды жебеп қорғайды, мiне сондықтан да ежелгi Грекияда жолдардың бойында, жол айырықтарында, үйлерге кiре берiсте оған арналған гермалар29 қойылды.

	Ол жолаушыларға тiрi кезiнде қамқорлық көрсетедi, өлгендерiнiң жанын соңғы сапарға – Аидтiң қайғылы патшалығына ертiп апаратын да сол. Өзiнiң сиқырлы аса таяғымен адамдардың көзiн жұмғызып, ұйықтатып отырады. Гермес – жолдар мен жолаушылардың қамқоры және сауданың құдайы. Ол саудадан пайда тауып, адамдарды байлыққа кенелтедi. Гермес таразыны, санды, әрiптi ойлап шығарып, оны адамдарға үйретедi. Ол сонымен бiрге шешендiктiң де, ептiлiк пен алдау-арбаудың да құдайы. Ептiлiк, айла және тiптi ұрлық жөнiнде одан ешкiм де асып түсе алмайды. Бiрде әзiл-қалжың ретiнде Зевстiң скипетрiн (қасиеттi аса таяғын), Посейдонның үш ашалы аса таяғын, Аполлонның алтын жебелерi мен садағын, ал Арестiң семсерiн ұрлап әкетедi.



	ГЕРМЕСТIҢ АПОЛЛОН СИЫРЛАРЫН ҰРЛАУЫ

	Гермес Килленаның салқын үңгiрiнде дүниеге келген бойда-ақ өзiнiң алғашқы қулығын ойлады. Ол күмiс садақты Аполлонның сиырларын ұрлауды ұйғардыө Аполлон бұл кезде табындарын Македонияда, Пиэрия алқабында жайып жүрген болатын. Шешесi байқап қалмауы үшiн Гермес ақырын ғана жөргегiнен тұрып, бесiгiнен секiрiп түстi де, үңгiрден шығатын есiкке келдi. Үңгiрге дәл кiре берiсте ол тасбақаны көрiп, ұстай алды, оның сауыты мен үш бұтақтан алғашқы лирасын жасап, оған әсем сазды iшек тақты. Гермес ешкiмге сездiрмей үңгiрге қайтып келдi де, лираны өзiнiң бесiгi астына тығып қойды, сөйтiп Пиэрияға қарай желдей жүйткiп женелдi. Онда ол Аполлонның табынынан он бес сиырды ұрлап алып, iзiн жасыру үшiн сиырлардың аяқтарына қамыс пен бұтақтарды байлады да, Пелопоннеске қарай қуалай жөнелдi. Гермес қараңғы түнде сиырларды Беотия арқылы айдап келе жатқан кезде өз жүзiмдiгiнде жұмыс iстейтiн шалды кезiктiрдi.

	– Осы сиырлардың бiреуiн ала ғой, – дедi оған Гермес, – бiрақ бұл жерден менiң сиыр айдап өткенiмдi ешкiмге айтпа.

	Жомарт сыйға риза болған шал Гермеске тiс жармауға және оның сиырларды қай жаққа айдап әкеткенiн ешкiмге айтпауға уәде бердi. Гермес одан әрi кете бердi. Бiрақ ол көп ұзаған жоқ шал берген сөзiнде тұра ма, жоқ па, соны бiлгiсi келдi. Сиырларды орманға жасырып тастап, өңiн өзгерттi де, Гермес қайта оралып, шалдан:

	– Айтшы, бұл жерден бiр бала сиыр айдап өткен жоқ па? Егер оның сиырларды қайда айдап кеткенiн көрсетсең, мен саған бiр бұқа, бiр сиыр беремiн, – дедi.

	Шал көп толқыған жоқ: оның тағы да бұқа мен сиыр алғысы келдi, дереу баланың сиырларды қайда айдап әкеткенiн көрсеттi. Гермес шалға қатты ашуланды, мәңгi үнсiз тұруы және берген сөзiне берiк болуы керектiгiн есiнде сақтауы үшiн оны мүлгiген мылқау жартасқа айналдырып жiбердi.

	Бұдан соң Гермес сиырларға келдi де, оларды одан әрi айдай жөнелдi. Ақырында, Пиласқа айдап әкелдi. Гермес екi сиырды құдайларға құрбандыққа шалып, құрбандықтың iзiн жасырды да қалған сиырларды үңгiрге артымен кiргiзiп, тығып тастады, сөйтiп, сиырлардың iзi үңгiрге кiрген сияқты емес, шыққан сияқты болып қалды.

	Осының бәрiн iстеген соң Гермес жайымен шешесi Майяның қасына, үңгiрге қайта оралды да, жөргегiне оранып, ақырын ғана бесiгiне келiп жатты.

	Бiрақ Майя ұлының жоқ болып кеткенiн байқап қалған едi. Ол ұлын кiнәлай:

	– Сенiң мұның жақсы iс емес. Аполлонның сиырларын неге ұрладың? Ол ренжидi ғой. Ызаға булыққан кезде Аполлонның қандай қаҺарлы болатынын бiлесiң. Әлде сен оның мүлт кетпес жебелерiнен қорықпайсың ба? – дедi.

	– Мен Аполлоннан қорықпаймын, – деп жауап бердi анасына Гермес, – ашуланса, ашулана берсiн. Егер ол сенi не менi ренжiте қалса, онда кек алу ретiнде мен оның Дельфыдагы ғибадатханасын тонап, барлық мүлiктерiн, алтын-күмiс, киiм-кешегiн ұрлап аламын.

	Ал Аполлон болса, сиырларының жоғалғанын байқап, iздеуге кiрiскен. Бiрақ ешбiр жерден таба алмады. Ақырында әулие құс оны Пилосқа бастап әкелдi, бiрақ алтын бұйра шашты Аполлон сиырларын бұл жерден де таба алмады. Сиырлар жасырылған үңгiрге ол кiрген жоқ: өйткенi iз үңгiрден шыққан сияқты болып жатты ғой. Ақырында ұзақ уақыт бостан-босқа iздеуден кейiн ол

	Майяның үңгiрiне келдi. Аполлонның жақындағанын сезген Гермес бесiгiне кiрiп, жөргегiне мықтап оранып алды. Аполлон Майяның үңгiрiне кiрдi де, Герместiң бейкүнә жүзбен түк сезбегенсiп, бесiгiнде жатқанын көрдi. Аполлон Герместi ұрлығы үшiн кiнәлап, сиырларды қайтарып беруiн талап еттi, бiрақ Гермес бәрiнен бас тартумен болды. Ол Аполлонды сиыр ұрлау ойымда да болған жоқ және олардың қайда екенiн бiлмеймiн деп сендiрдi.

	– Берi қара, бала! – деп айқай салды ызаға булыққан Аполлон. – Мен сенi қара түнек Тартарға тастап жiберемiн, егер менiң сиырларымды қайтарып бермесең, сенi әкең де, шешең де құтқарып қала алмайды.

	– О, Латонаның ұлы, – деп жауап қайтарды Гермес, – мен сенiң сиырларыңды көрген де, бiлген де жоқпын және олар туралы басқалардан естiген де емеспiн. Менiң оған шамам бар ма – менiң iсiм де, ойлайтыным да басқа нәрсе. Мен тек ұйқы, анамның сүтi және жаялықтарым туралы ғана ойлаймын. Ант етейiн, мен тiптi сенiң сиырларыңның ұрысын да көрген жоқпын.

	Аполлон қанша ашуланса да қу, ептi Герместен еш нәрсе бiле алмады. Ақырында Аполлон Герместi бесiгiнен суырып алып, оны өздерiнiң дауын шешу үшiн Зевске баруға мәжбүр еттi. Екi құдай, сөйтiп, Олимпке келдi. Гермес қалай қиқаңдап, қандай қулық жасаса да, Зевс оның ұрланған сиырларын Аполлонға қайтарып беруге әмiр еттi.

	Гермес Аполлонды Олимптен Пилосқа ертiп әкелдi, жол-жөнекей өзi тасбақаның сауытынан жасаған лирасын алды. Пилоста ол сиырлар тығылған жердi көрсеттi. Аполлон сиырларды үңгiрден айдап шығарып жатқан кезде, Гермес үңгiрдiң жанындағы тасқа отырып ап, лирасын ойнай бастады. Төңiрек пен теңiз жағалауы ғажайып үнге бөлендi. Таң қалған Аполлон Герместiң ойынын сүйiсiне тыңдады. Оның әуенiне елтiгенi соншалық, лирасы үшiн Гермеске сиырларын бердi, ал Гермес Грекия бақташыларының сүйiктi музыкалық аспабына айналған сыбызғыны30 ойлап тапқан едi.

	Оңтайлы, ептi, әлемдi қас қаққанша шарлап шығатын Майя мен Зевстiң ғажайып ұлы, өзiнiң қулығы мен ептiлiгiн балдырған кезiнiң өзiңде-ақ көрсете бiлген Гермес, сондай-ақ бозбалалық күш-қайратын да баршаға таныта бiлдi. Барлық жерде палестраларда31 оның статуялары тұрды. Ол – жас атлеттердiң құдайы. Жастар күрес пен шапшаң жүгiру жөнiндегi жарыстар алдында Герместi көмекке шақыратын.

	Ежелгi Грекияда жұрттың бәрi: жолаушы да, шешен де, саудагер де, атлет те, тiптi ұрылар да Герместi құрмет тұтты.



	АРЕС32, АФРОДИТА, ЭРОТ ЖӘНЕ ГИМЕНЕЙ

	АРЕС

	Соғыс тәңiрiсi, қаҺарлы Арес – найзағай құдайы Зевс пен Гераның ұлы. Зевс ұлын қанқұмарлығы үшiн жақсы көрмейдi. Егер Арес туған баласы болмаса, ол оны әлдеқашан-ақ титандар торығып жатқан қара түнек Тартарға тастап жiберген болар едi.

	Мейiрiмсiз қатыгез Арестiң жүрегiн тек кескiлескен шайқастар ғана қуанышқа бөлейдi. Буырқанып бұрсанған ол жарқыраған қару-жарағымен, орасан зор қалқанымен қарулардың шыңылы, шайқастардың айқай-сүреңi мен қырыл-сырылы арасында жүйткiп жүредi. Оның соңынан қарсыластарына үрей мен қорқыныш әкелетiн ұлдары Деймос пен Фобос, ал жанында араздық тәңiрiсi Эрида мен өлiм себетiн әйел құдай Энюо ерiп жүредi. Шайқас шайқасқа ұласады, жауынгерлер ыңыранып құлап жатады, Арес болса қуанып құлшына түседi. Өзiнiң сұмдық семсерiмен жауынгердi мерт қылып, ыстық қаны жерге төгiлген кезде Арес мәз-мәйрам болады. Ол ешкiмдi танымайды да, таңғалмайды, тек семсерiн оңды-солды сiлтей бередiө қатыгез құдайдың маңы өлiкке толып қалады.

	Арес сұмдық ызақор, қаҺарлы-ақ, әйткенмен әрдайым жеңiске де жете бермейдi. Арестiң шайқас даласында Зевстiң жаугер қызы Афина Паллададан жиi-жиi жеңiлуiне тура келедi. Қыз Арестi даналығымен және өз күшiне деген байыпты сенiмiмен жеңедi. Егер өздерiне Афина Паллада көмектесе қалса, Арестi ет пен сүйектен жаралған адамдардан шыққан батырлар да жеңiп кететiн кез аз болмайды. Мәселен, батыр Диомед Троя түбiнде жез найзасымен Арестi оқсата шанышты. Оның найзасын Афинаның өзi бағыттап бердi. Жаралы құдайдың сұмдық даусы жер-көктi тiтiреттi. Мыстан соғылған қару-жарағы бар Арес жарасының жанына батқаны соншалық, жалғыз өзi қиян-кескi шайқасқа кiрiскен он мың жауынгер бiрден айқай салғандай дауыс шығарды. Гректер мен трояндар қорқыныштан қалтырап, дiрiл қағысты, ал құтырынған Арес үстi-басы қан жоса болып, қара бұлтқа оранған күйi, Афинаның үстiнен шағым айту үшiн әкесi Зевске қарай самғай жөнелдi. Бiрақ Зевс оның шағымына құлақ асқан жоқ. Өйткенi ол тек алауыздықты, шайқастар мен қырғынды ғана ұнататын ұлын жақсы көрмейтiн.

	Тiптi Арестiң зайыбы, әйел құдайлардың iшiндегi ең сұлуы Афродитаның өзi де шайқастың қызған кезiнде Афинамен беттесiп келiп қалған күйеуiне көмекке келсе де, бәрiбiр найзағай құдайы Зевстiң сүйiктi қызы жеңiп шығады. Жаужүрек Афина бiр ұрғанда-ақ махаббаттың сұлу құдайы Афродитаны жер қаптырады. Мәңгi жас, ғажайып сұлу Афродита көз жасын төге Олимпке көтерiледi, ал оның соңынан масаттанған күлкi мен Афинаның масаттанған күлкiсi мен мазақтаған үнi естiлiп жатады.



	АФРОДИТА33

	Нәзiк те, жеңiлтек әйел құдай Афродитаға қанды шайқастарға араласу қол емес. Ол құдайлар мен адамдардың жүрегiнде махаббат сезiмiн оятуға тиiс. Осының арқасында ғана бүкiл әлемге билiк жүргiзедi.

	Оның әмiрiнен ешкiм де, тiптi, құдайлар да қашып құтыла алмайды. Тек Афина, Гестия және Артемида ғана оның құдiретiне бағынбайды. Сұңғақ бойлы, талдырмаш, толған айдай ару, әсем басында тәж сияқты болып көрiнетiн майда толқынды алтын шашы бар Афродита – сұлулық пен мәңгi жастық шақтың бейнесi тәрiздi. Жүзi жайнап, хош иiстi киiмдерiн киiп Афродита келе жатқан кезде күн де нұрын молырақ төгедi, гүлдер де ерекше құлпырып кетедi. Жабайы аңдар ну орман iшiнен оған ызғып келедiө құстар да топ-тобымен ұшып келiп жатады. Арыстандар, қабыландар, барыстар мен аюлар оған еркелеп тұрады. Өзiнiң ғажайып сұлулығын мақтан еткен Афродита жабайы аңдардың арасымен жайбарақат жүрiп келе жатады. Оған серiктерi, әсемдiк пен әдемi қимылдың әйел құдайлары бапкер күтушiлер (орылар) мен хариталар қызмет етедi. Олар әйел құдайды әлем-жәлем әсем киiндiрiп, алтын шаштарын тарайды, басына жарқыраған асыл тастары бар тәж кигiзедi.

	Уранның қызы Афродита Кифера аралының маңында, ақ көбiктi теңiз толқындарында туған. Майда ескен самал жел оны Кипр34 аралына алып келдi. Онда теңiз толқындарынан шыққан махаббаттың әйел құдайын жас өспiрiм бапшылар (орылар) қоршап алды. Олар Афродитаға алтыннан тоқылған киiм кигiзiп, хош иiстi гүлдерден өрiп шiр тақты. Афродита жүрiп өткен жердiң бәрiне гүл өсетiн. Сөйтiп, ғажайып әйел құдайды Олимпке бастап алып жүредi. Құдайлар жамырай құттықтап жатты. Сол кезден берi мәңгi жас, әйел құдайлардың iшiндегi ең сұлуы, алтын шашты Афродита Олимпте құдайлардың арасында тұрып жатыр.



	ПИГМАЛИОН

	Овидийдiң «Метаморфоза» поэмасы бойынша баяндалған.



	Афродита өзiне адал қызмет еткендерге бақыт сыйлады. Мәселен, ол Кипр суретшiсi Пигмалионды осындай бақытқа бөледi. Пигмалион әйелдердi жек көрдi, үйленуден безiп, жалқы бас тiршiлiк еттi. Бiрде ол жарқылдаған пiл сүйегiнен керемет сұлу қыздың мүсiнiн жасады да, онысы тiрi ару сияқты, суретшi шеберханасында тұрды.

	Бұл мүсiн кәдуiлгi тiрi адам тәрiздi тыныстап тұрғандай, әне-мiне қозғалып, сөйлеп кететiн тәрiздi көрiнетiн. Суретшi өз туындысын талай сағат бойы тамашалап, ақырында өзi жасаған мүсiнге ғашық болды. Ол оған қымбатты алқалар, бiлезiктер мен сырғалар тағып, сәндi киiмдер кигiздi, басына гүлден шiр өрдi. Пигмалион ауық-ауық сыбырлап былай дейтiн:

	– О, егер сенде жан болып, менiң сөздерiме тiл қатсаң ғой, мен қандай бақытты болар едiм!

	Бiрақ мүсiнде тiл қайдан болсын.

	Афродитаның құрметiне мереке күндерi туды. Пигмалион махаббаттың әйел құдайына алтынмен қапталған мүйiздерi бар ақ бұзауды құрбандыққа шалды, сосын әйел құдайға қолын созып жалбарына сыбырлады:

	– Оу, мәңгi жасайтын құдайлар және сен, алтын Афродита! Егер жалбарынғанға бәрiн бере алатын болсаңдар, онда менiң өзiм жасаған қыз мүсiнi сияқты бiр сұлуды зайыбым етшi.

	Пигмалион құдайлардан өзi жасалған мүсiнге жан бiтiрудi сұрауға бата алмады. Мұндай өтiнiшпен олимп құдайларын шамдандырып алармын деп қорықты. Махаббат құдайы Афродита бейнесiнiң алдындағы құрбандық оты кенет жарқ еттi: мұнысымен әйел құдай Пигмалионға құдайлар оның жалбарынған үнiн естiдi деп аңғартқандай болды.

	Суретшi үйiне қайтып келдi. Ол мүсiннiң жанына таяп едi: о, ғаламат, мына бақытты қуанышты қара! Мүсiнге жан бiтiптi! Оның жүрегi соғып тұр, көздерiнде өмiр ұшқыны жылтырайды. Әйел тәңiрi Афродита, мiне, осылайпш Пигмалионға сұлу жар бердi.



	НАРЦИСС

	Овидийдiң «Метаморфоза» поэмасы бойынша баяндалған.



	Кiмде-кiм алтын шашты Афродитаны қадiрлемесе, кiмде-кiм оның сыйынан бас тартып, ыңғайына көшпесе, ол адамды махаббат құдайы аяусыз жазалайды. Ол өзен құдайы Кефис пен үр қызы Лаврионаның ұлы, сұлу болғанмен, суық, өркөкiрек Нарцисстi осылайша жазалады. Нарцисс жалғыз өзiнен басқа ешкiмдi сүймейтiн, тек өзiн ғана сүюге лайық деп есептейтiн. Бiрде ол қалың орманда аң аулап жүрiп адасып кетедi де, оны хор қызы Жаңғырық көрiп қояды. Хор қызы Нарциспен өзi сөйлесе алмайтын едi. Оған әйел құдай Гераның қарғыс жазасы тиген-дi: хор қызы Жаңғырық үндемеуге тиiс болатын, ал қойылған сұраққа ол тек сұрақтың соңғы сөздерiн ғана қайталап жауап бере алатын едi. Ну орманның тасасында тұрған Жаңғырық сымбатты сұлу жас жiгiтке сұқтана көз тiктi. Нарцисс жан-жағына қарап, қай бағытқа жүрерiн бiлмей:

	– Ей, мұнда кiм бар? – деп айқай салды.

	– Кiм бар! – деп үн қатты Жаңғырық.

	– Мұнда кел! – деп айқайлады Нарцисс.

	– Кел! – деп жауап бердi Жаңғырық.

	Сұлу Нарцисс таң қалып, жан-жағына көз салды.

	Ешкiм жоқ. Бұған аң-таң болған ол:

	– Мұнда, тезiрек маған кел!– деп қатты айқайлады.

	– Маған кел! – деп көңiлдене үн қатты Жаңғырық. Қос қолын соза хор қызы орманнан Нарцисске қарай жан ұшыра жүгiрдi, бiрақ сұлу жас жiгiт оны ызалана кеудесiнен итерiп тастады. Ол хор қызынан iзiнше аулақ кеттi де, қараңғы орман iшiне енiп көзден таса болды.

	Махаббаттан жәбiр көрген хор қызы да ну орманға тығылды. Ол Нарцисске деген махаббатынан азап шегедi, ешбiр жанның көзiне көрiнбейдi, бақытсыз Жаңғырық тек әрбiр шыққан дауысты ғана көңiлсiз қайталай бередi.

	Ал Нарцисс болса, бұрынғысынша өзiн ғана сүйген тәкаппар күйiнде қала бердi. Ол жұрттың бәрiнiң махаббатын тәрк етiп, талай хор қызын бақытсыздыққа душар етедi. Мiне, сол кезде Нарцисс ұнатпаған хор қыздарының бiрi қатты қорланып:

	– Сен де ғашық бол, Нарцисс! Бiрақ сен сүйген адам саған ешқашан қарамасын! – деп қарғайды.

	Хор қыздарының тiлегi орындалды. Нарцисстiң берген сыйды қабылдамай қойғаны үшiн махаббат құдайы Афродита қатты ашуланып, оны аямай жазалады, көктемде аң аулап жүрген кезiнде Нарцисс бұлаққа келiп, су iшпек болды. Бұған дейiн бұл бұлақтан бiрдебiр бақташы, бiрде-бiр таутеке су iшкен жоқ едi. Бiрдебiр сынық бұтақ құлап түскен жоқ-ты оған. Тiптi жел де оған жайқалған гүлдердiң жапырағын үрлеп әкелмеген. Оның суы таза, мөп-мөлдiр едi. Төңiректегiнiң бәрi: жағалаудағы бұталар да, тiп-тiк болып өскен сымбатты кипаристер де, көгiлдiр аспан да бұлақ бетiнен айнадағыдай көрiнетiн. Нарцисс судан шығып тұрған тасқа қолымен сүйендi де, бұлаққа еңкейдi, сөйтiп бұлақтан өзiнiң ғажайып сұлу бейнесiн көрдi. Мiне, Афродитаның жазасы оны нақ осы жерде тапты. Ол судағы өз бейнесiне таң қала көз тiгiп, бойын күштi махаббат сезiмi биледi. Ол өзiнiң судағы суретiне сүйсiне түседi, оны өзiне шақырады, оған қолын созады. Нарцисс айнадай мөлдiр суға еңкейiп, өз бейнесiн сүйгiсi келедi, бiрақ ерiндерi тек бұлақтың мұздай, мөлдiр суын ғана өбедi. Нарцисс бәрiн де ұмытадыө бұлақтан кетер емесө көз алмастан өз бейнесiне сүйсiнумен болады. Тамақты да, ұйқыны да ұмытады. Ақыры, әбден азап шегiп, қажыған Нарцисс өз бейнесiне қол созып:

	– Оу, кiм осынша көп азап шегедi! Бiздi тау да, теңiз де емес, тек су ғана бөлiп тұр ғой, әйткенмен екеумiз бәрiбiр бiр бола алатын емеспiз. Шықшы бұлақтан, шыға көр! – деп алқынады.

	Нарцисс судағы өз бейнесiне қарап, ойға шомады. Кенет оның басына сұмдың бiр ой сап ете түседi, суға еңкейiп, өз бейнесiне сыбырлайды:

	– О, қасiрет! Мен өзiме-өзiм ғашық болып қалдым ба деп қорқамын! Өйткенi сен менiң өзiмсiң ғой! Мен өзiмдi сүйедi екенмiн. Ендi көп ғұмырым қалмағанын сезiп тұрмын. Жаңа-жаңа гүл атып келе жатқанда соламын да, қапастағы шейiттер патшалығына өтемiн. Өлiм менi қорқытпайды, ажал қайта махаббат азабынан құтқарады.

	Нарцисстiң әлi құрып, өңi бозарып, өлiмнiң жақындап қалғанын да сезедi. Бiрақ, сонда да, өз бейнесiнен көз ала алмайды. Нарцисс жылайды. Оның көз жасы бұлақтың мөлдiр суына тамады. Судың айнадай бетiнде иiрiмдер пайда болып, оның сұлу бейнесi жоғалып кетедi. Үрей билеген Нарцисс:

	– Оу, сен қайда кеттiн! Қайтып кел! Қалшы осында! Менi тастап кете көрме: оның қатыгездiк болады ғой. О, саған тағы бiр мәрте қарауға мұрсат бершi! – деп айқайлайды.

	Мiне, су қайтадан тынышталып, бейне қайта пайда болады, Нарцисс тағы да оған көз алмастан қарайды. Ол ыстық күннiң нұрымен гүлдегi шық қалай ерiсе, солай ерiп барады. Бақытсыз хор қызы Жаңғырық та оның қандай азап шеккенiн көрiп тұр. Ол Нарцисстi бұрынғысынша сүйедi. Нарцисстiң азабы оның жүрегiн шымырлатады.

	– О, қасiрет! – деп айқайлайды Нарцисс.

	– Қасiрет! – деп жауап қатады Жаңғырық. Ақырында әбден азап шеккен Нарцисс өз бейнесiне қарап:

	– Хош бол! – деп әлсiз дауыспен үн қатты.

	– Хош бол! – деген Жаңғырықтың жауап үнi одан да ақырын шығып, әрең-әрең естiледi.

	Нарцисстiң басы жағалаудағы жасыл шалғынға иiлдi де, жанарын өлiк түнегi жапты. Нарцисс осылай үзiлiп кеттi. Орманда жап-жас хор қыздары жылап жатты, Жаңғырық та көз жасына ерiк бердi. Хор қыздары жас Нарцисске қабiр әзiрлеген едi, бiрақ олар жiгiттiң мүрдесiн iздеп кеп, таба алмады. Нарцисстiң басы иiлген жерге аппақ хош иiстi гүл – өлiм гүлi өсiп шықты. Бұл гүл содан берi нарцисс деп аталады.



	АДОНИС35



	Овидийдiң «Метаморфоза» поэмасы бойынша баяндалған.



	Бiрақ Нарцисстi осылайша жазалаған махаббат құдайының өзi де сүйiспеншiлiк азабын тартты. Ол да өзi сүйген Адонистi жоқтап көз жасын көл қылды. Афродита Кипр патшасының ұлы Адониске ғашық болған едi. Сұлулық жағынан оған пенде баласынан ешкiм де тең келмейтiн, ол тiптi олимпиялық құдайлардан да сұлу болатын. Афродита ол үшiн Патмосты да, гүлденген Кифераны да ұмытты. Адонис тiптi сәулеттi Олимптен де сүйкiмдi едi. Ол бар уақытын бозбала Адониспен бiрге өткiзетiн. Артемида қыз сияқты, Афродита онымен бiрге Кипрдың таулары мен ормандарынан аң аулайтын. Өзiнiң алтын әшекейлерiн, тiптi, өзiнiң сұлулығын да ұмытып кеттi ол. Аптап ыстықта да, жауын-шашынды күндерде де ол қорқақ қоян, үркек бұғылар мен киiктердi аулайтын, бiрақ қаҺарлы арыстандар мен қабандарға батылы бармай-ақ қойған. Ол бақытсыз оқиғаға тап болып қалмауы үшiн Адонистен де арыстандарды, аюлар мен қабандарды ауламауды өтiнедi. Әйел құдай патша ұлымен сирек ажырасатын, оны жалғыз тастап бара жатқан әрбiр жолы өз өтiнiшiн мұқият есте сақтауды сұрайтын.

	Бiрде аң аулау кезiнде Адонистiң иттерi орасан зор қабанның iзiне түстi. Олар аңды жатқан жерiнен тұрғызып алды да, абалай үрiп, қуа женелдi. Адонис бұл сияқты мол олжаның кездескенiне қатты қуандыө алайда өзiнiң аңға шығуының ақыры осы екенiн сезген жоқ. Иттердiң үрген даусы жақындай түстi, мiне, бұталардың арасынан орасан зор қабанның тұрпаты да көзге шалынды. Адонис ызалы аңды найзасымен түйреп өтуге әзiрленген едi, қабан оған тұтқиылдан тап берiп қанжардай өткiр азуларымен Афродитаның сүйiктiсiн өлiмшi етiп жарақаттады. Адонис осы сұмдық жарадан қайтыс болды.

	Адонистiң қазасын естiген Афродита қалың қайғыға шомды. Сүйiктiсiнiң денесiн iздеп Кипр тауларына кеттi. Афродита құлама тау бөктерлерiн, қараңғы шатқалдарды, терең құздардың жағалауларын кезiп жүрiп келе жатты. Үшкiр тастар мен ағаш бұталары әйел құдайдың нәзiк аяғын жаралады.Әйел құдай жүрiп өткен жердiң бәрiнде оның аяғынан аққан қан iзi қалып отырды. Ақырында Афродита Адонистiң денесiн тапты.

	Ол қыршын кеткен сұлу жiгiттi жоқтап, зар жылады. Оның есiмi мәңгi сақталуы үшiн әйел құдай Адонистiң қанынан нәзiк анемон гүлi өсiп шықсын деп бұйырды. Ал әйел құдайдың жаралы аяғынан қан тамған жердiң бәрiнде Афродитаның қаны сияқты алқызыл раушан гүлдерi өсiп шықты. Найзағай құдайы Зевс махаббат құдайының қайғысына аяныш бiлдiрдi. Ол ағасы Аид пен оның әйелi Персефонаға жыл сайын Адонистi өлiлер патшалығынан жарық дүниеге жiберiп тұруға әмiр бердi. Сол кезден берi Адонис жарты жыл Аид патшалығында болады да, жарты жыл жер бетiнде әйел құдай Афродитамен бiрге өмiр сүредi. Жап-жас әйел құдайдың сүйiктiсi Адонис күннiң жарқыраған шуағына – жер бетiне оралған кезде, бүкiл табиғат шаттанып, бiр түлеп қалады.



	ЭРОТ

	Сұлу Афродита әлемге патшалық етедi. Найзағай құдайы Зевс сияқты, оның да өз қолқанаты бар: өз өкiмiн солар арқылы жүргiзедi. Бұл шабарман – көңiлдi, шалдуар, зұлым, ал кейде қатығез бала, Афродитаның ұлы Эрот. Эрот өзiнiң жарқылдаған алтын қанаттарымен желпiп өткен жел сияқты жеңiл, тез қимылдап, жер мен теңiздер үстiнде жүйткiп жүредi. Оның қолында – кiшкентай алтын садақ, ал иығына асып алған қорамсағы бар. Бұл жебелерден ешкiм де құтылмақ емес. Эрот нысанаға мүлт жiбермей тигiзедi, мерген ретiнде ол атышулы Аполлонның өзiнен кем түспейдi. Эрот оғын нысанаға дәл тигiзген кезде, оның көзi шаттық ұшқынын шашып, бұйра басын мақтанышпен асқақ көтередi де, қатты қарқылдап күледi.

	Эрот жебелерi қуаныш пен бақыт сыйлайды, бiрақ жиiжиi азап, махаббат күйiнiшi мен тiптi қаза да әкеп жатады. Алтын шашты Аполлонға керек десеңiз, бұлт айдаушы Зевстiң өзiне де бұл жебелер аз азап тарттырған жоқ.

	Зевс Афродитаның ұлы әлемге қаншама қайғы мен зұлымдық әкелетiнiн жақсы бiлдi. Ол оның туған кезiндеақ өлтiрiлуiн қалаған едi. Бiрақ анасы бұған қайдан жол бересiн? Ол Эротты ит тұмсығы өтпейтiн қалың орманға жасырып тастады. Сөйтiп, ну орманда сәби Эротты қаҺарлы екi ұрғашы арыстан сүтiмен асырады. Эрот ер жеттi, мiне, ол жасөспiрiм, бозбала, бүкiл әлемдi шарлап, өз жебелерiмен дүниеге бiрде бақыт, бiрде қайғы, бiрде игiлiк, бiрде зұлымдық себумен келедi.



	ГИМЕНЕЙ

	Афродитаның тағы бiр көмекшiсi және серiгi бар, ол – жас неке құдайы Гименей. Ол ұдайы үйлену тойлары шеруiнiң алдында, аппақ қанаттарымен самғап ұшып келе жатады. Оның қасында неке алауының жалыны жарқырап жанып тұрады. Қыздар хоры үйлену тойы кезiнде Гименейдi шақырып, одан жас жұбайлардың некесiне бата берудi және оларды өмiрде қуанышқа бөлеудi өтiнiп сұрайды.



	ГЕФЕСТ36

	Зевс пен Гераның ұлы – Гефест от тәңiрi, ұстақұдай, темiр соғуда онымен ешкiм тең түсе алмайдыө Олимпте ол әлжуаз және ақсақ бала болып туған едi. Өңсiз, әлжуаз ұлды көрсеткен кезде ұлы Гера қатты шамданды. Ол нәрестенi көтерiп ап, Олимптен төмендегi алыс жерге лақтырып жiбердi.

	Бақытсыз бала әуеде ұзақ ұшып, ақыры ұшы-қиырсыз теңiз толқынына келiп құлады. Теңiздiң әйел құдайлары – ұлы Мұхиттың қызы Эвринома мен теңiз абызы Нерейдiң қызы Фетида оны аяп, қатты мүсiркедi. Олар теңiзге құлаған кiшкентай Гефестi көтерiп алып, ақ көбiктi Мұхиттың терең суының астына алып кеттi. Сондағы көгiлдiр үңгiрде олар Гефестi тәрбиелеп өсiрдi. Гефест құдай сиықсыз, ақсақ, бiрақ қолы күштi, кең кеуделi, жуан мойынды қарулы жiгiт болып өстi. Ал ұсталық өнерде ол қандай ғажайып шебер болды десеңiзшi! Өзiнiң тәрбиешiлерi Эвринома мен Фетидаға ол алтын мен күмiстен көптеген тамаша әшекейлер соғып бердi.

	Гефест өз анасы, әйел құдай Гераға деген ашу-ыза, өкпесiн жүрегiнде ұзақ уақыт сақтап жүрдi де, ақырында, Олимптен тастап жiбергенi үшiн одан кек алуға ұйғарды. Ол алтыннан ғажайып орынтақ соқты да, оны анасына сыйлық ретiнде Олимпке берiп жiбердi. Ғажайып сыйлықты көрiп, найзағай құдайы Зевстiң жұбайы керемет қуанды. Шынында да, мұндай ғажайып әдемi орынтаққа тек құдайлар мен адамдардың патшасы ғана отыруға лайық едi. Бiрақ, о сұмдық! Гераның орынтаққа отыруы мұң екен, оны мызғымас құрсаулар орап алды. Гера орындыққа таңылып қалған болып шықты, құдай бiткен көмекке ұмтылды. Бiрақ бәрi бос әурешiлiк болып шықты: олардың ешқайсысы падиша Гераны босата алмады. Құдайлар ендi бұл орынтақты сомдап соққан Гефест қана өз анасын босата алады деп ұйғарды.

	Олар сол сәтте-ақ Герместi ұста құдайға жұмсап жiбердi. Гермес әлемнiң шетiне, Мұхит жағалауларына құйындай ұйтқып ұша жөнелдi. Жер мен теңiздiң үстiнен қас қаққанша ағып өтiп, Гефест жұмыс iстеп жатқан үңгiрге келдi. Ол Гефесттi өзiмен бiрге биiк Олимпке барып, падиша Гераны босатып алуға ұзақ үгiттедi, бiрақ ұста құдай бұдан үзiлдi-кесiлдi бас тартты: ол анасының өзiне жасаған қиянатын ұмытқан жоқ едi. Бұған Герместiң жалынып, жалбарынуы да әсер ете алмады. Осы кезде Гермеске шарап құдайы – Дионис көмекке келдi. Ол шат күлкiмен, Гефестке хош иiстi шарап құйылған тостағанды бiрiнен соң бiрiн бере бердi. Гефест мас болып қалды, ендi оған не iстесе де, қайда ертiп барса да болатын едi. Гермес пен Дионис Гефесттi есекке отырғызды да, Олимпке қарай алып жүрдi. Гефест есектiң үстiнде шайқалақтап қояды. Гефестiң айналасында шырмауық желегiн оранып, қолдарына тирс37 ұстаған менадалар38 көңiлдене би билеп келе жатты. Мас сатирлер ебедейсiз секiрiп жүрдi. Шыбық шырақтардан түтiн шалқып, тимпандардың39 үнi қатты естiлдi, дабылдар безек қақты. Ал бәрiнiң алдында жүзiмнен гүлдесте таққан және қолына тирс ұстаған Дионис келедi. Шеру көңiлдi келе жатты. Ақырында олар Олимпке де келiп жеттi. Гефест анасын қас қаққанша-ақ азат еттi, ендi ол өз ренiшiн ұмытқан едi.

	Гефест Олимпте тұрып қалды. Ол құдайларға алтын сарайлар тұрғызып бердi және өзiне де алтын, күмiс, қоладан сарай салып алды. Онда Гефест әйелi, сымбаттылық пен әдемiлiк құдайы, сұлу, жылы жүздi Харитамен бiрге тұрады. Гефестiң ұста дүкенi де сол сарайдың iшiнде, ол уақытының көбiн сонда өткiзедi. Ұста дүкенiнiң ортасында орасан үлкен тас тұр, бұрышта лаулаған от, пеш пен көрiк. Бұл көрiктер бiр түрлi ғажап: оларды қолмен қозғаудың керегi жоқ, олар Гефесттiң ауызша айтқан әмiрiне бағынады. Ол тiл қатса-ақ болғаны, көрiктер өз-өзiнен желге толып, пеште от лаулап жана бастайды. Ұста құдай терге малшынып, шаң мен күйеден қап-қара болып, жұмыс iстеп жатады. Гефест қандай ғаламат нәрселердi жасап шығарады десеңiзшi: мұнда мықты қару-жарақ та, алтын, күмiс әшекейлер де, тостақтар мен құмыралар да, алтын доңғалағымен өздерi жүрiп тұратын үш аяқты тұғыр да бар.

	Жұмысын бiтiрiп, хош иiстi ваннада тер мен күйесiн жуып, тазарғаннан кейiн Гефест ақсаңдап, өзiнiң әлсiз аяқтарын шатқаяқтай басып әкесi, найзағай құдайы Зевске, құдайлар тойына келе жатады. Жылы жүздi, iзгi жанды ол Зевс пен Гера арасында бұрқ ете түсуге әзiр тұрған ұрыс-керiстi жиi-жиi басып тастап отырады. Ақсақ Гефестiң той дастарқанын айналып, қиқалаңдай басып, құдайларға хош иiстi шәрбат құйып жүргенде құдайлар ерiксiз күлiп жiбердi. Күлкi құдайларға ұрыскерiстi ұмыттырады.

	Дегенмен, Гефест құдай қаҺарлы да бола алады. Оның от жалынының күшiн, орасан зор балғасының қорқынышты, қуатты соққыларын талайлар байқаған. Тiптi Троя түбiндегi буырқанған Ксанф пен Симоис өзендерiнiң толқындарын Гефест өз отымен бағындырған болатын. ҚаҺарына мiнгенде ол сом балғасымен құдiреттi титандарды да жайратқан.

	От құдайы, аса шебер ұста Гефест шынында ұлы едi: ол жылылық пен қуаныш сыйлайды, қайырымды, түсi де игi. Сөйте тұра қатаң жаза да бере алады.



	ДЕМЕТРА МЕН ПЕРСЕФОНА

	Ұлы әйел құдай Деметра құдiреттi-ақ. Ол жерге құнарлылық бередi және де оның игiлiктi күшiнсiз саялы ормандар да, шүйгiн шалғындар да, ну егiстiктер де өсiп шықпақ емес.



	АИДТЫҢ ПЕРСЕФОНАНЫ ҰРЛАУЫ

	Гомер әнұраны бойынша баяндалған.



	Әйел құдай Деметраның Персефона есiмдi жас, сұлу қызы болды. Персефонаның әкесi найзағай құдайы Зевс едi. Бiрде Персефон өзiнiң құрбылары, океанидалармен (мұхит перiлерiмен) бiрге гүлденген Нисей40 сайында алаңсыз ойын-сауық жасап жатады. Бейне бiр ала қанат көбелек тәрiздi, Деметраның жас қызы гүлден гүлге ыршып қонып жүрдi. Ол алқызыл раушан гүлдерiн, хош иiстi шегiргүлдердi, аппақ қардай лалаларды және қан қызыл сүмбiл гүлдерiн үзумен болды. Әкесi Зевстiң өзiне нендей тағдыр белгiлегенiн бiлмеген Персефона алаңсыз еркелiкке бой ұрды. Күннiң жарық сәулесiн жуық маңда көрмеспiн, гүлдерге сұқтанып, олардың тәттi иiсiн қайтып иiскемеспiн деп ойлаған да жоқ-ты. Зевс оны өзiнiң ағасы, шейiттер патшалығының әмiршiсi, қабағынан қар жауған Аидке әйелдiкке берген едi. Сөйтiп Персефона сонымен бiрге ыстық лептi оңтүстiк күнiнiң жарығынан мақрұм болып, жерасты патшалығының қараңғы қапасында өмiр сүруге тиiс болды.

	Аид Персефонаның Нисей алқабында жүргенiн көрдi де, оны дереу ұрлап әкетуге ұйғарды. Ол жердiң әйел құдайы Геядан әлемде жоқ әсем гүл өсiрiп берудi өтiндi.

	Әйел құдай Гея келiсе кеттi, сөйтiп, Нисей алқабында ғажайып гүл өсiп шықты, оның бас айналдыратын хош иiсi айналаға тегiс тарады. Персефона гүлдi көрiп, бiрден қолын созып, сабағынан ұстады, мiне, гүлдi үзiп те алды. Кенет жер қарс айырылды да, жер астынан алтын күймесiне қара сәйгүлiктер жеккен Аид шыға келдi. Ол Персефонаны бас салып ұстап алып, күймесiне отырғызды да, көздi ашып-жұмғанша өзiнiң ұшқыр аттарымен жер қойнына кiрiп, жоқ болды. Персефонаның тек айқайлауға ғана шамасы келдi. Деметраның қызының үрейлi даусы алысқа кеттiө ол теңiздiң тұңғиық түбiне де, биiк Олимпке де, жеттi. IIерсефонаны қатыбас Аидтiң қалай ұрлап әкеткенiн ешкiм көрген жоқ, мұны тек Гелиос құдай – Күн ғана көрдi.

	Әйел құдай Деметра Персефонаның айқайын естiдi. Ол Нисей алқабына жетуге асығып, қызын барлық жерден iздедi, бiрақ еш жерден ұшырата алмады. Мұхит перiлерi де Персефонаның қайда кеткенiн көрмеген едi.

	Сүйiктi жалғыз қызының жоғалғаны Деметраның жүрегiне шемен болып жабысты. Қара киген Деметра, көзiнен ащы жасын ағыза жүрiп, тоғыз күн бойы қызын iздедi. Ол Персефонаны барлық жерден iздедi, жұрттың бәрiнен көмек сұрады, бiрақ оның қайғысына ешкiм көмектесе алмады, ақырында, оныншы күн дегенде Күн құдайы – Гелиосқа келiп, ебiл-себiл боп жалбарынды:

	– Уа, нұр шапақты Гелиос! Сен алтын күймеңмен аспанды аралап, жердi ғана емес, теңiздердi шарлайсың, бәрiн де көресiң, жанарыңнан ештеңе де жасырына алмайдыө егер сен бақытсыз анаға титтей де болса жаның ашыса, менiң қызым Персефонаның қайда кеткенiн, қайдан iздеу керектiгiн айтып бер! Мен оның шыңғырғанын естiдiм, оны әлдекiм ұрлап әкеттi, кiм ұрлағанын айт. Iздемеген жерiм жоқ, бiрақ таба алатын емеспiн.

	Деметраға нұр шұғылалы Гелиос жауап бердi:

	– Құдiреттi құдай, менiң сенi қандай құрмет тұтатынымды, қайғыңа қалай қайғырып тұрғанымды өзiң де көрiп тұрсың. Ұлы Зевс сенiң қызыңды өзiнiң қабағы түксиген ағасы Аидке әйелдiкке бергенiн бiлiп қой. Ол Персефонаны ұрлап, үрейге толы қара түнек патшалығына әкеттi. Ауыр қайғыңнан арылуға тырыс, құдайым. Өйткенi сенiң қызыңның күйеуi құдiрет қой, қызың Зевстiң сол құдiреттi ағасының әйелi болды ғой.

	Деметра одан әрмен қапалана түстi. Ол өзiмен келiспей Персефонаны Аидке әйелдiкке бергенi үшiн найзағай құдайы Зевске ыза болды. Олимптен безiп, құдайларды тастап, жай қарапайым адам қалпына кiрдi де ол ащы жасын төгiп, адамдар арасында ұзақ уақыт жүрдi.

	Жер бетiнде өсiмдiк атаулы өсуден қалды. Ағаштардың жапырақтары қурап, желге ұшып таусылды. Ормандар сидиып жалаңаш қалды, шөптер солып бiттi: гүлдер ала шабыр бастарын иiп, қурап кеттi. Бауларда жемiс болмады, жасыл жүзiмдiктер солып, тоз-тозы шықты. Бұрынғы құнарлы егiн алқаптары шаңытып шыға келдi, топыраққа түк те өспедi. Жер бетiндегi тiршiлiк атаулы тоқтады. Бар жердi аштық жайладыө жылап-сықтау мен күрсiнулер көбейдi. Бүкiл адамзат ұрпағына ажал қаупi төндi. Бiрақ қайғыға шомған Деметра ештеңенi көрген де, естiген де жоқ.

	Ақырында Деметра Элевсин қаласына келдi. Ол қала қабырғасының түбiнде, «қыздар құдығының» нақ жанындағы зәйтүн ағаштарының көлеңкесiндегi «қасiрет тасына» келiп отырды. Тас бұтқа ұқсаған Деметра қозғалмастан отырды да қойды. Оның қара киiмi жер сызып, шұбатылып жатты. Басы салбырап, төсiне тидi, көзiнен жас сорғалап, омырауын жуып тұрды. Көңiлi ештеңеге жұбанбаған Деметра осылайша жападан-жалғыз ұзақ отырды.

	Оны Элевсин патшасы Келейдiң қыздары көрдi. Олар қара киiнiп, бұлақ басында жылап отырған әйелдi көрiп таң қалды да, қасына келiп, шын көңiлден оның кiм екенiн сұрастырды. Бiрақ әйел құдай оларға сырын аша қоймады. Ол жалтарып, аты Део екенiн, өзiнiң Критте туып өсiп, одан қарақшылар алып қашып кеткенiн, бiрақ олардан сытылып шығып, көп уақыт қаңғырғаннан кейiн Элевсинге келгенiн айтты. Деметра Келейдiң қыздарынан өзiн олардың әкесiнiң үйiне ертiп апаруын өтiндiө үй қызметшiсi болып, балаларды тәрбиелеп, Келейдiң үйiнде жұмыс iстеуге келiсiм бердi ол. Келей қыздары Деметраны өз анасы Метанейраға ертiп келдi.

	Келей қыздары әкесiнiң үйiне әйел құдайды әкелiп тұрмыз деп ойлаған да жоқ. Бiрақ Деметра үйге кiрген кезде, басы есiктiң маңдайшасына тиiп кетiп едi: бүкiл үйдiң iшi ғажайып нұрға бөлендi. Метанейра Деметраны тiк тұрып қарсы алдыө қыздарының жай, қарапайым адамды ертiп келмегенiн түсiне қойды. Келейдiң әйелi бейтаныс әйел алдында басын төмен иiп, өзiнiң орнына отыруға шақырды. Деметра бұдан бас тарттыө ол қызметшi әйелдiң орнына үнсiз жайғасып, бұрынғысынша, айналаның бәрiне самарқау қараған күйi отыра бердi. Ал Метанейраның қызметшiсi шат көңiлдi Ямба болса, бейтаныс әйелдiң қайғылы жан екенiн көрiп, көңiлдендiруге тырысты. Ол оған және өз қожайынына көңiлдi қызмет көрсетумен болдыө оның күлкiсi қатты естiлiп, әзiл-қалжыңы да толассыз айтылып жатты. Персефонаны қатыбас Аид ұрлап әкеткеннен кейiнгi өмiрiнде Деметра тұңғыш рет күлiп, алғаш рет астан ауыз тиюге келiстi.

	Деметра Келейдiң үйiнде қалып, оның ұлы Демофонтты тәрбиелей бастады. Әйел құдай Демофонтқа мәңгiлiк өмiр беруге ұйғарды. Ол баланы тiзесiне салып ұстадыө бала әйел құдайдың мәңгiлiк демiмен тыныстады. Деметра оны мәңгi өмiр беретiн жүзiммен сылап, ал түнде, Келейдiң үйiнде жұрттың бәрi ұйықтаған кезде Демофонтты жаялыққа орайды да, оты лаулап жанып жатқан пешке салады. Бiрақ Демофонт мәңгiлiк өмiрге ие бола алмады. Бiрде Метанейра пеште жанып жатқан ұлын көрiп, қатты қорықты да, Деметрадан ендi қайтып бұлай iстемеудi өтiндi. Деметра Метанейраға ыза болып, Демофонтты пештен суырып алды да, былай дедi:

	– Уа, ақылсыз пенде, мен сенiң ұлыңа мәңгiлiк өмiр берiп, оны еш нәрсе дарымайтын құдiреттi етейiн деп едiм. Бiлiп қой, мен – адамдарға да, құдайларға да күшқуат, қуаныш беретiн Деметрамын.

	Деметра Келей мен Метанейраға кiм екенiн бiлдiрдi де, өзiнiң әдеттегi әйел құдай кейпiне кiрдi. Келей сарайының iшiне ғажайып нұр сәуле төгiлдi. Әйел құдай Деметра асқақ және сұлу кейiпке ендi, оның алтын шаштары иығына төгiлiп, көзiнен даналық ұшқын атып, киiмiнен жұпар иiс аңқыды. Метанейра мен күйеуi әйел құдайдың аяғына бас ұрды.

	Әйел құдай Деметра Элевсиңде, Каллихора бұлағының жанында өзiне ғибадатхана салуға бұйырды, сөйтiп, өзi сонда тұрып қалды. Осы жерде Деметраның өзi мереке-мейрам өткiзудi белгiледi.

	Өзi жанындай жақсы көретiн қызын ойлап, Деметра қайғыдан арылмады, Зевске деген ашу-ызасын да ұмыта алмады. Жер бұрынғысынша қуарып, суалып жатты. Аштық барған сайын күшейе түстi, өйткенi, диқандардың танаптарына бiр тал шөп шықпады. Өгiз шiркiндер ауыр соқаларды егiстiкте босқа сүйреумен болды. Олардың жұмысынан нәтиже шықпады. Тұтас тайпалар қырылып жатты. Аштардың жалбарынған үнi аспанға да жетiп жатты, бiрақ оған Деметра құлақ қоймады. Ақырында жер бетiнде мәңгi өлмейтiн құдайларға арналған құрбандықтың түтiнi де көрiнбейтiн болды. Бүкiл тiршiлiк атаулыға ажал қаупi төндi. Бұлт айдаушы Зевс адамдардың қырылып бiтуiн қаламай, Деметраға құдайлардың хабаршысы Ириданы жiбердi. Ол өзiнiң түрлi түстi қанаттарын қағып-қағып жiберiп, Элевсиндегi Деметраның ордасына жетiп келдi. Деметраны Олимпке – құдайлар арасына шақырып, жалынды дейсiң ол. Деметра оның сөзiне құлақ аспай қойды. Ұлы Зевс Деметраға басқа құдайларды да жiберiп көрдi, бiрақ әйел құдай Аид Персефонаны қайтармайынша, Олимпке оралғысы келмедi.

	Сонда ғана Зевс Аидқа қиялдай ұшқыр Герместi жiбердi. Гермес Аидтың патшалығынан бiр-ақ түстi. Алтын тақта отырған өлгендер жанының әмiршiсi алдына келiп, Зевстiң әмiрiн хабарлады.

	Аид Персефонаны анасына қайтаруға келiстi, бiрақ кетерiнде оған неке символы болып табылатын анар жемiсiнiң дәнiн жегiздi. Персефона Гермеспен бiрге ерiнiң алтын күймесiне отырып, Аидтың мәңгi өлмейтiн аттары жүйтки жөнелдi. Оларға ешқандай бөгет қорқынышты емес едi, сөйтiп қас қаққанша Элевсинге жетiп келдi.

	Қуаныштан бәрiн де ұмытқан Деметра қызына құшағын жая ұмтылды. Оның сүйiктi Персефонасы тағы да өз қасында, бiрге. Деметра қызымен Олимпке қайтып оралды. Ендi Зевс мынадай ұйғарымға келдi. Персефона жылдың үштен екi бөлiгiнде анасымен бiрге тұрады да, ал үштен бiр бөлiгiнде ерi Аидқа қайтып баратын болады.

	Деметра жердiң құнарлылығын қайтып бердi. Сөйтiп, төңiрек түгел қайтадан гүл атып, жасыл желекке бөлендi. Ормандар көктемнiң көгiлдiр жапырағына орандыө көкорай шалғынды жасыл алқаптарда гүлдер шешек жарды. Көп ұзамай егiн танаптары да сыбдыр қаға бастадыө баулар гүл шашып, хош иiске бөлендiө жүзiмдiктердiң жасыл желегi күн нұрымен құлпыра түстi. Барлық табиғат ұйқыдан оянды. Бүкiл тiршiлiк атаулы шаттыққа бөленiп, ұлы әйел құдай Деметра мен оның қызы Персефонаны мадақтап жатты.

	Бiрақ Персефона жыл сайын анасын тастап кетедi, Деметра қызы әр кеткен сайын қайғыға шомып, қайтадан қара киiнедi. Сөйтiп, күллi табиғат Персефонаны жоқтап қайғырады. Ағаштардың жапырақтары сарғайып, күзгi жел ұшырып әкетiп жатады, гүлдер солып, егiн танаптары құлазып, қыс түседi. Табиғат ұйқыға шомады, ол ендi Персефона Аидтың көңiлсiз патшалығынан өз анасына қайтып келетiн көктемнiң қуанышты шуағында ғана оянады. Ал Деметра қызы қайтып келген кезде, құнарлылық тәңiрiнiң iсiн қайтадан бастайды, жомарт қолымен адамдарға сый шашып, диқанның еңбегiн мол астықпен өтейдi.



	ТРИПТОЛЕМ

	Құнарлылық құдайы Деметра адамдарға астық алқаптарын қалай күтiп-баптауды үйреттi. Ол Элевоин патшасының жасөспiрiм ұлы Триптолемге бидай дәнiн бердi. Триптолем Элевсин алқабын соқамен бiрiншi боп үш рет жыртып, жыртылған жерге тұқым септi. Деметраның өзi жебеп-желеген алқап мол түсiм бердi. Қанатты жыландар жегiлген ғажайып күймемен Триптолем Деметраның әмiрi бойынша барлық елдердi аралап, жүрген жерiнiң бәрiнде адамдарды егiншiлiкке жұмылдырды.

	Триптолем шалғайдағы Скиф жерiнде, Линх патшада да болды. Ол Линхты егiншiлiкке үйреттi. Бiрақ скифтердiң өркөкiрек, патшасы Триптолемнен диқаншылық ұстазының даңқын тартып алып, ол даңқты өзi иемденгiсi келдi. Линх Триптолемдi ұйықтап жатқан кезiнде өлтiрмек болды. Бiрақ Деметра бұл зұлымдыққа жол бермедi. Ол қонақ қадiрлеу дәстүрiн бұзып, құдай сүйiктiсiне қол көтергенi үшiн Линхты жазалауға ұйғарды.

	Түнде Линх Триптолем жайбарақат ұйықтап жатқан бөлмеге ұрланып кiрдi. Линхтың ұйқыдағы адамға қанжар көтеруi-ақ мұң екен, Деметра скифтер патшасын сiлеусiнге айналдырып жiбердi.

	Сiлеусiнге айналған Линх қараңғы орманға сiңiп, жоқ болды, ал Триптолем болса өзiнiң ғажайып күймесiмен бiр елден екiншi елге өткелi, адамдарды Деметраның ұлы сыйы – диқаншылыққа үйрету үшiн скифтер елiнен жүрiп кеттi.



	ЭРИСИХТОН

	Әйел құдай Деметра тек жалғыз скифтер патшасы Линхты ғана емес, Фессалия патшасы Эрисихтонды да жазалады. Эрисихтон өркөкiрек әрi арам едi, ол құдайларды ешқашан құрметтеп, құрбандық шалған еместi.

	Эрисихтон әйел құдай Деметраға дөрекiлiкпен тiл тигiздi. Ол Деметраның қасиеттi орманында өсiп тұрған, әрi оның сүйiктiсi – Дриаданың41 мекенi болған жүз жылдық қарт емендi шауып тастауға ұйғарды. Эрисихтонды бұл жолы ешнәрсе де тоқтата алмады.

	– Тiптi бұл Деметраның сүйiктiсi тұрмақ, құдайдың өзi болса да, – деп айқай салды арамза, – мен бәрi-бiр осы емендi шауып құлатамын!

	Эрисихтон қызметшiсiнiң қолынан балтаны жұлып алды да, оны ағашқа бойлата кiргiздi. Еменнiң iшiнен ауыр күрсiнген үн шықты, сонсоң оның қабығынан қан шапши жөнелдi. Патшаның қызметшiлерi есi шығып сiлейiп, еменнiң алдында тұрды. Олардың бiрi патшаны тоқтатқысы келiп едi, әбден долданған Эрисихтон қызметшiсiн шауып өлтiрiп:

	– Мiне, сенiң құдайларға табынғаның үшiн тартар сазайың! – деп айғай салды.

	Эрисихтон жүз жылдық емендi шауып тастады. Емен жерге күңiрене құлады да, iшiндегi дриада өлiп қалды.

	Қасиеттi орманның қара киiмдi дриадалары әйел құдай Деметраға келiп, өздерiнiң құрбысын өлтiргенi үшiн Эрисихтонды жазалауды сұрап жалбарынды. Деметра қатты ыза болды. Ол аштық құдайын өзiне шақыртты. Деметра жұмсаған дриада қанатты жыландар жегiлген күймемен Скифияға, Қапқаз тауларына қарай құстай үшты, құлазыған таудан өңсiз-сөлсiз, көзi үңiрейiп iшiне кiрiп кеткен, шашы дудыраған, қож-қож терiсi сүйегiне жабысып, iлмиiп қалған аштық құдайын тапты. Дриада аштық құдайына Деметраның әмiрiн жеткiздi, ал анау бұл әмiрдi орындайтынын бiлдiрiп, бас идi.

	Аштық құдайы Эрисихтонның үйiне келдi де, бүкiл iшкi жан жүйесiн шарпыған тойымсыз аштықты оның бойына үрлеп кеп жiбердi. Эрисихтон тамақты неғұрлым көп жеген сайын, соғұрлым араны ашыла бердi. Ол

	өзiнiң бүкiл дәулетiн әралуан тағамдар сатып алуға жұмсады. Бiрақ Эрисихтон бойын жайлаған азапты аштықтан құтыла алмады. Ақырында қолындағының бәрi бiтiп, тек жалғыз қызы ғана қалды. Ақша тауып, қарнын тойғызу үшiн ол қызын құлдыққа сатты. Бiрақ оның қызы Посейдон құдайдан әралуан бейнеге кiретiн сый алып едi, сөйтiп ол өзiн сатып алған адамдардан әр жолы бiрде құс, бiрде жылқы, бiрде сиыр бейнесiне кiрiп, құтылып кетiп отырды.

	Эрисихтон қызын сансыз мәрте сатты, бiрақ бұл саудадан тапқан ақшасы оған аз болып отырды. Аштық оны барған сайын азаптай түстi, тартқан азабы барған сайын жан шыдарлық болмады. Ақыр аяғында Эрисихтон өз денесiне өзi ауыз салып, өзiн-өзi жұлып жедi, сүйтiп сұмдық азаппен ажал құшты.



	ТҮН, АЙ, ТАҢ ЖӘНЕ КҮН

	Қара аттар жегiлген қос доңғалақты арбаға отырып Түн құдайы – Нюкта аспанды баяу аралап келе жатады. Ол жер бетiне өзiнiң қара жамылғысын жапқан. Айнала төңiректiң бәрiн қараңғылын тұмшалаған. Әйел құдай Түннiң күймесi төңiрегiнде жұлдыздар топталып, жыпылық тап жерге әлсiз сәуле төгедi. Бұлар әйел құдай Таңның жасөспiрiм ұлдары – Эос пен Астрея. Жұлдыздар көп-ақ, олар бүкiл қараңғы түнгi аспанда самсап тұр. Мiне, шығыстан жұмсақ, ұлпа сәуле көрiндi. Ол сәуле барған сайын күшейе түстi. Бұл – аспанға көтерiлiп келе жатқан әйел құдай Ай – Селена. Шаңырақ мүйiздi өгiздер оның күймесiн аспан арқылы ақырын жүргiзiп келедi. Әйел құдай Ай өзiнiң ұзын, аппақ киiмiмен, бас киiмiндегi ай орағы белгiсiмен күймесiнде байсалды, әрi асқақ отыр. Ол ұйықтап жатқан жерге бейкүнә сәулесiн жiберiп, дүниенiң бәрiн күмiс шұғылаға бөлейдi. Аспан күмбезiн айналып шыққан соң әйел құдай Ай Кариядағы Латма тауының терең үңгiрiне келiп кiредi. Онда мәңгi қалғып сұлу Эндимион42 жатыр. Селена оған ғашық. Селена оның үстiне еңкейiп, еркелетедi, сүйiспеншiлiк сөздерiн сыбырлайды. Бiрақ оны қалғып жатқан Эндимион естiмейдi, сол себептi де Селена қайғылы, оның жерге төгiп тұрған сәулесi де мұңлы.

	Бiрте-бiрте таң жақындап келедi. Әйел құдай Ай аспан күмбезiнен әлдеқашан түскен. Шығыс жақ бозамықтана бастады. Шығыста Таң – Эостың жаршысы –Форос, таң жұлдызы жарқырап жанады. Дүниенi самал жел желпiп өттi. Шығыс жақ барған сайын қызара түсуде. Мiне, алқызғылт саусақты әйел құдай Таң-Эос қақпаны ашты, ендi одан көп ұзамай көлiгiне отырып нұр шапақты құдай Күн-Гелиос шығады. Алқызыл киiм киiнген, алқызыл қанаттарымен әйел құдай Таң қызғылт сәуле төгiлген жарық аспанға ұшып шығады. Әйел құдай алтын құмырадан жерге шық төгедi. Сөйтiп шық шөптер мен гүлдерге алмастай жылтыраған тамшылар шашады. Жердегiнiң бәрi хош иiске бөленiп, барлық жерде шуақ лебi еседi. Оянған жер күн құдайы – Гелиосты қуанышпен қарсы алады.

	Нұр шапақты Гелиос құдай Гефест сомдап соғып берген қанатты төрт ат жегiлген, алтын күймеге отырып, Мұхит жағалауынан аспанға көтерiледi. Таудың құзар бастарына шығып келе жатқан күн сәулесi алқызыл шапаққа бөлеп, шыңдар құдды отқа оранғандай жалындап көрiнедi. Күн құдайын көрген кезде жұлдыздар аспан күмбезiнен қашып, бiрiнен соң бiрi қараңғы түн құшағына сүңгiп, жоғалып жатады. Гелиостың күймесi барған сайын жоғарылай түседi. Нұр шапақты тәж бен жарқыраған ұзын киiм киген ол аспанмен жүрiп келе жатып, жерге өзiнiң тiршiлiк нұрын төгедi, оған жарық пен жылу және өмiр бередi.

	Өзiнiң бiр күндiк жолын жүрiп өткен соң күн құдайы Мұхиттың қасиеттi суларына келiп түседi. Онда оны алтын қайық күтiп тұрады, ол соған отырып, кейiн қарай өзiнiң ғажайып сарайы тұрған Шығыс жаққа, күн елiне бет алады. Гелиос келесi күнi бұрынғы жарқыраған қалпында қайтадан шығу үшiн сарайында түнi бойы дем алады.



	ФАЭТОН

	Овидийдiң «Метаморфоза» поэмасы бойынша баяндалған.



	Әлемде орнатылған тәртiп тек бiр рет қана бұзылып, Күн құдайы адамдарға жарық беру үшiн аспанға шықпай қалды. Бұл былай болған едi. Күн-Гелиостың және теңiздiң әйел құдайы Хетиданың қызы Клименаның Фаэтон деген ұлы бар болатын. Бiрде Фаэтонның туысы, найзағай құдайы Зевстiң ұлы Эпаф оны мазақ қылып, былай дейдi:

	– Мен сенiң нұр шапақты Гелиостың ұлы екенiңе сенбеймiн. Сенiң шешең өтiрiк айтады. Әншейiн жай бiр қарапайым адамның ғана ұлысың сен.

	Фаэтон қатты ызаланды, екi бетi ұяттан өрттей боп қызарып кеттiө жүгiрiп шешесiне барды да, оның омырауына басын қойып, көз жасын төгiп, намысына тиген сөздi айтты. Шешесi екi қолын нұр шапақты күнге созып былай дедi:

	– Оу, ұлым! Бiздi қазiр көрiп, естiп те тұрған және оны өзiң де көрiп отырған Гелиостың атымен ант етемiн. Сенiң әкең сол! Егер мен жалған айтқан болсам, ол маған жарығын түсiрмей-ақ қойсын. Сен әкеңе өзiң бара ғой, сарайы осы арадан алыс емес. Ол менiң сезiмнiң рас екенiн дәлелдеп бередi.

	Фаэтон сол бойда-ақ Гелиосқа тартты. Оның алтын, күмiс және түрлi асыл тастармен жарқырап тұрған сарайына лезде-ақ жетiп келдi. Оны Гефест құдайдың әшекейлегенi сондай, сарай кемпiрқосақтың барлық бояуымен құбылып тұрды. Фаэтон сарайға кiрдi, үстiне алқызыл киiм киген Гелиос тақта отыр едi. Бiрақ Фаэтон нұр шапақты құдайға жақындай алмады, оның жай қарапайым адамның көздерi сияқты жанары Гелиостың тәжiнен шығып тұрған жарыққа қарай алмады. Күн құдайы Фаэтонды көрдi де, оған сауал қойды:

	– Ұлым, сарайға не шаруамен келдiң?

	– Уа, бүкiл әлемнiң жарығы, Гелиос әкем! Тек мен сенi әке деп айта алар ма екенмiн? – деп дауыстап жiбердi Фаэтон. – Менiң әкем екенiңдi дәлелдешi маған. Сенен жалбарынып сұраймын, күдiгiмдi сейiлтшi!

	Гелиос нұр шапақты тәжiн басынан шештi де, Фаэтонды қасына шақырып, құшағына қысты:

	– Ия, сен менiң ұлымсыңө сенiң шешең Климена жалған айтпаған. Ал сен ендi қайтып күдiктенбеуiң үшiн менен көңiлiң не қаласа соны сұра, Стикстiң киелi суымен ант етейiн, сенiң тiлегiңдi орындаймын.

	Гелиостың осыны айтуы мұң екен, Фаэтон Гелиостың алтын күймесiне отырып, Күн құдайының орнына аспанмен жүрiп өтуге рұқсат беруiн өтiне бастады. Нұр шапақты құдай шошып кеттi.

	– Ақымағым-ау, сен не сұрап тұрсың!– деп айқай салды Гелиос. – О, мен өз антымды бұза алатын болсам ғой! Сен буынсыз жерге пышақ ұрып тұрсың, Фаэтон.

	Бұл сенiң қолыңнан келетiн iс емес. Сен кәдiмгi қарапайым адамсың, бұған адамның әлi келер ме? Тiптi мәңгi жасайтын құдайлар да менiң күймеме отыра алмайды. Ұлы Зевстiң өзi де менiң ат-арбамды басқарып жүре алмайды, ал әлемде одан құдiреттi кiм бар едi! Өзiң ойлап көр: алғашқыда жолдың тым тiк өрлiгi сондай, тiптi, қанатты аттарымның өздерi әрең көтерiледi. Жолдың орта тұсында оның жерден шырқау биiкте болатыны соншалық, төменде көсiлiп жатқан теңiздер мен жерге көзiм түскенде, менiң өзiмдi де қорқыныш билейдi. Ал жол аяқталар кезде Мұхиттың қасиеттi суына құлама жар болып күрт төмен түсетiнi сондай, менiң тәжiрибемсiз арба аспаннан бiр-ақ құлап, күл-талқаны шығар едi. Сен, бәлкiм, жолда талай тамаша нәрсенi көрем деп ойлайтын шығарсың. Жоқ, бұл жол қатерлi жол, ол сұмдық құбыжықтар мен жабайы аңдардың арасымен өтедi. Ол өте тар, қылдай: сәл тайып кетсең болды – сенi қаҺарлы өгiздiң мүйiзi күтiп тұрады, кентавр садағын кезенедi, бiр жағында сұмдық улы бүйi мен шаян43. Аспан жолында сұмдық қорқыныштар көп. Иланшы маған, мен сенiң ажалыңа себеп болғым келмейдi. О, сен менiң көкiрегiме көз жiберiп, сен үшiн қалай қорқатынымды көре алсаң ғой! Айналаңа қарашы, әлемге көз жiбершi, тамаша нәрсе қандай көп! Не тiлесең – соны сұра, мен сенен ештеңе аямаймын, тек күймемдi сұрама. Өйткенi, сен сыйлық емес, жаза тiлеп тұрсың ғой.

	Бiрақ Фаэтон ештеңеге құлақ асқысы келмедiө Гелиостың мойнынан құшақтап, өз тiлегiн орындауды өтiнiп жалына бердi.

	– Жарайды, сенiң өтiнiшiңдi орындайын, өйткенi мен Стикстiң суымен ант еттiм. Сен сұрағаныңды аласың, бiрақ мен сенi ақылдырақ па деп ойлап едiм, – деп өкiне үн қатты Гелиос.

	Ол Фаэтонды күйме тұрған жерге алып келдi. Фаэтон қос доңғалақты арбаға сұқтана көз салды: арба түгел алтыннан жасалған және алуан түстi асыл тастармен безендiрiлген. Мәңгiлiк дәм мен шәрбат берiп бағылған Гелиостың қанатты аттары әкелiндi. Қос доңғалақты арба жегiлдi. Қызғылт саусақты Эос қақпаны ашты. Гелиос күн сәулесiнiң жалыны күйдiрiп кетпеуi үшiн Фаэтонның бетiне қасиеттi май жағып, басына жалт-жұлт еткен тәж кигiздi. Қайғыға толы көкiрегiн қарс айыра күрсiнген Гелиос Фаэтонға ақырғы ақыл-кеңесiн айтты.

	– Ұлым, менiң соңғы кеңестерiмдi есiңде ұста. Егер қолыңнан келсе – орындайтын бол. Аттарды қатты айдама, мүмкiндiгiнше делбеге мықты бол. Аттардың өздерiақ құйғытып бередi. Оларды тежеп ұстау оңай емес. Ал жолды, күйме iзiнiң сорабын, сен өзiң де көресiң, ол бүкiл аспан арқылы өтедi. Тым биiк көтерiлме – аспанды, тым төмен түспе – жердi өртейсiң. Оңға да, солға да бұрылма. Сенiң тура жолың жылан мен құрбандық орнының44 дәл ортасымен өтедi. Қалғанының бәрiн тағдырға тапсырдым, тек соған ғана үмiт артам. Ал ендi уақыт та болып қалыпты, түн аспаннан ауып, қызғылт саусақты Эос шығыпты. Делбенi мықтап ұста. Әлi де кеш емес, бәлкiм, сен райыңнан қайтарсың, өйткенi бұл сапар сенiң өмiрiңе қатер төндiрiп тұр ғой. Ой, жерге мен өзiм-ақ жарық берейiншi! Өзiңдi сақташы!

	Бiрақ Фаэтон күймеге ырғып мiндi де, делбенi қолына алды. Ол шаттанып, масайраған күйi, әкесi Гелиосқа алғыс жаудырып, тезiрек жолға шығуға асықты. Аттар тұяғымен жер тарпып, танауларынан жалын шашады, қос доңғалақты арбаны жеп-жеңiл зырғытып ала жөнелдi. Тұман арасымен аспанға қарай тiк көтерiлетiн жолмен заулап кеттi. Қос доңғалақты арба аттарға әдеттегiден тым жеңiл болып көрiндi. Мiне, аттар аспанда ағызып келедi, олар ендi Гелиостың дағдылы жолынан шығып, жолсыз, тура заулады. Ал Фаэтон болса, жолдың қайда екенiн бiлмейдi, ол аттарға ие бола алатын емес. Шырқау биiк аспаннан жерге көз салып едi, қорқыныштан өңi құп-қу болып кеттi – жер төменде, тым алыста жатыр едi. Тiзесi қалтырап, көзi қарауытты. Ол әкесiнен қос доңғалақты арбасын сұрағанына өкiне бастады. Ендi не iстеу керек? Ол көп жер жүрiп өттi, алда әлi ұзақ жол бар. Фаэтон аттарға ие бола алар емес, олардың есiмдерiн де бiлмейдi, ал делбемен тежеуге күшi жетпейдi. Ол айналасындағы аспанның қорқынышты аңдарын көрiп, бұрынғыдан да үрейлене түседi.

	Аспанда сұмдық құбыжық, қаҺарлы бүйi жатқан бiр жер бар – аттар Фаэтонды сонда алып келе жатыр. Бақытсыз жас жiгiт өзiне өлiм себетiн бiздiгiмен айбат көрсетiп тұрған, қара удан тырсиған бүйiнi көрiп, үрейден есi шығып, делбенi қоя бердi. Бас бостандығын сезген аттар бұрынғыдан да бетер самғай түстi. Олар бiресе жұлдыздарға қарай құйғытып, бiресе төмендеп, нақ жердiң үстiмен шабатындай. Гелиостың қарындасы, ай құдайы Селена өз бауырының аттары ешкiмнiң тежеуiнсiз шауып келе жатқанына таңдана қарап тұр. Тым төмендеп кеткен күймеден шыққан жалын бетiн шарпып кеттi. Үлкен бай қалалар, тұтас тайпалар құрып кетiп жатыр. Орманды таулар: екi басты Парнас, саялы Киферон, жасыл Геликон,

	Қапқаз таулары, Тмол, Ида45, Пелион, Осса жанып жатыр. Айналаның бәрiн түтiн жапқанө Фаэтон қалың түтiннiң iшiмен қай жерде келе жатқанын көре алар емес. Өзендер мен бұлақтардағы су қайнай бастады. Хор қыздары жылап, қорыққандарынан терең, жасыл үңгiрлерге тығылды. Евфрат, Оронт, Алфей, Эврот46 және басқа да өзендер сарқылдап қайнап кеттi. Ыстықтан жер жарылып, күн сәулесi Аидтың қара түнек патшалығына түстi. Теңiздер сарқыла бастады, ал, теңiз тәңiрiлерi аптап ыстықтан азап шеге бастады. Сол кезде Жер құдайы Гея орнынан көтерiлдi де, айқай салды:

	– О, құдайлардың құдайы, найзағай тәңiрiсi Зевс! Нелiктен жер – мен өлуге тиiстiмiн, нелiктен сенiң ағаң Посейдонның патшалығы құрып кетуге тиiс, нелiктен бүкiл тiршiлiк атаулы өшуi керек? Қарашы, Атлас тауы аспан салмағын әрең көтерiп тұр. Аспан мен құдайлар сарайы қирауы мүмкiн ғой. Шынымен бәрi де ең бастапқы қара түнек – Хаос қалпына келмек пе? О, тым болмаса, аман қалғанын оттан құтқарсаңшы!

	Зевс әйел құдай Геяның жалбарынған үнiн естiдi, қабағын қаҺарлана түйiп, жарқ еткiзiп найзағайын лақтырды да, соның отымен өрттi өшiрдi. Зевс жай жiберiп күйменi қиратты. Гелиостың аттары бет-бетiмен бытырап кеттi. Күйме сынықтары мен әбзелдерi бүкiл аспанда шашылып қала бердi.

	Ал бұйра шашы жалынға оранған Фаэтон аққан жұлдыз тәрiздi әуемен самғап барып, өз елiнен шалғайда, Эридан47 өзенiнiң толқын атқан суына құлап түстi. Гесперида хор қыздары оның денесiн алып шығып жерге көмдi.

	Қатты қайғыдан қабырғасы қайысқан Фаэтонның әкесi Гелиос бетiн басып, көгiлдiр аспанда күнi бойы көрiнген жоқ. Жерге тек өрттiң жалыны ғана жарық берiп тұрды.

	Фаэтонның сорлы анасы Климена қаза болған ұлының мүрдесiн ұзақ iздедi. Ақырында Эридан жағасынан ұлының денесiн емес, қабiрiн тапты. Қайғылы ана ұлының қабiрi басында көз жасын көл ғып төктi, онымен бiрге Клименаның қыздары – гелиадалар да бауырын жоқтап жылады. Олардың қайғысы шексiз едi. Құдайлар жылап отырған гелиадаларды теректерге айналдырып жiбердi, Эриданға төнген теректер жайқалып тұр, ал олардың шайырға айналған көз жасы мұздай суға тамшылайды. Шайыр қатып, мөп-мөлдiр кәрiптасқа айналып жатыр.

	Фаэтон қазасына оның досы Кикн де қатты күйзелдi. Оның жылаған даусы Эридан жағалауын түгел күңiрентiп жатты. Кикидың жұбанышсыз қайғысын көрген құдайлар оны аппақ аққуға айналдырып жiбердi. Сол кезден берi аққу Кики суда, өзендерде және суы мөлдiр көлдерде өмiр сүредi. Ол өзiнiң досы Фаэтонды мерт еткен оттан қорқады.



	ДИОНИС48

	ДИОНИСТIҢ ДҮНИЕГЕ КЕЛУI ЖӘНЕ ТӘРБИЕСI

	Найзағай құдайы Зевс Фиван патшасы Кадмның қызы сұлу Семеланы сүйетiн едi. Бiрде ол Семеланың кез келген бiр өтiнiшiн орындауға уәде еттi, бұл үшiн құдайлардың бұзылмайтын антымен, жер астындағы Стикс өзенiнiң киелi суымен серт бердi. Алайда әйел құдай Гера Семеланы жек көрiп, мерт еткiсi келдi. Семелаға ол былай дедi:

	– Сен найзағай құдайы, Олимп патшасы Зевстiң бүкiл сән-салтанатымен өзi келуiн сұра. Егер ол сенi шын сүйсе, бұл өтiнiшiңдi орындаудан бас тартпайды.

	Гера Семелены осылай азғырды да, Семела Зевстiң нақ осы өтiнiштi орындауын өтiндi. Зевс бұл өтiнiштi орындаудан бас тарта алмады. Найзағай құдайы оған өзiнiң бүкiл абырой-беделi мен атақ-даңқын паш етiп, сән-салтанатымен келдi. Зевс қолында көз қаритын найзағай жарқыл қақты. Айналадағының бәрi Зевс найзағайынан лап ете түстi. От жалыны сарайды шарпып, Семела етпетiнен құлап түстi, жалын оның өн бойын орап алды. Ол өзiнiң құтылар жолы жоқ екенiн, Гера үйреткен өтiнiштiң ақыры өкiнiшке айналып, өз түбiне жеткенiн көрдi.

	Сөйтiп, өлiп бара жатқан Семеладан ұлы Дионис туды, ол әлжуаз, өмiр сүруге қабiлетсiз бала едi. Тағдыр оған да от-жалында өлуге жазған сияқты болып көрiндi.

	Бiрақ Зевстiң ұлы өлуi мүмкiн бе едi? Сиқырлы таяқ өмiр бергендей, жан-жақтан қалың жасыл шырмауық өсiп шықты. Ол өзiнiң жасыл желегi мен бақытсыз баланы оттан қалқалап, өлiмнен аман сақтап қалды.

	Зевс құтқарылған ұлын қолына алды, ал ол әрi кiшкентай әрi әлсiз болғандықтан, баланы өзiнiң белiне таңып алды. Дионис Зевстiң денесiнде ширап, нығайған соң, найзағай құдайының белiнен екiншi рет дүниеге келдi. Сол кезде Зевс Герместi шақырып алып, оған кiшкентай Дионистi Семеланың апасы Иноға және оның ерi Орхомен49 патшасы Атамантқа апарып беруге әмiр еттi. Дионистi солар тәрбиелеуге тиiс едi.

	Әйел құдай Гера өзi жек көретiн Семеланың ұлын тәрбиелеуге алғаны үшiн Ино мен Атамантқа қатты ашуланды да, оларды жазалауға бел буды. Ол Атамантты жындандырып жiбердi. Қояншығы ұстаған Атамант өз ұлы Леархты өлтiрiп тастады. Ино өзiнiң екiншi ұлы Меликертпен бiрге ажалдан әрең деп қашып құтылды. Ерi оның соңынан қуа жөнелдi, тiптi өкшелеп жетiп те қалды. Алда тiк жар, құлама жағалау, төменде буырқанған теңiз, арт жағында есуас ерi өкшелеп келе жатыр. Иноның құтылар жолы қалмады. Шарасы қалмаған Ино ұлымен бiрге жағалаудағы жартастан теңiзге қойып кеттi. Теңiзде Ино мен Меликерттi нереидалар қарсы алды. Дионистiң тәрбиешiсi мен оның ұлы теңiз тәңiрiлерiне айналдырылды, сөйтiп, олар сол кезден берi теңiз тұңғиығында тұрады.

	Ал Дионистi жынданған Атаманттан Гермес құтқарды. Ол оны қас қағымда Нисей ойпатына жеткiздi де, хор қыздарының тәрбиесiне бердi.

	Дионис адамдарға күш пен қуаныш, жерге құнарлылық беретiн сұлу, құдiреттi құдай болып өстi. Дионистi тәрбиелеп өсiрген хор қыздарын Зевс аспанға алды, сөйтiп олар қараңғы түнде басқа шоқ жұлдыздардың арасында Гиадалар50 деген атпен жарқырап тұрады.



	ДИОНИС ПЕН ОНЫҢ Н8КЕРЛЕРI

	Жасыл желектi менадалар мен сатирлердiң көңiлдi тобымен бiрге Дионис бүкiл жарық дүниенi аралап, елден елге өтiп жүредi. Жүзiмнен шiр тағып қолында шырмауық желегiмен безендiрiлген таяғы бар ол алда келе жатады. Жас менадалар ән салып, улап-шулап оны шыр көбелек айналып, ұйтқи билеп жүредi, шараптан мас болған, құйрығы мен ешкiаяғы бар ебедейсiз сатирлер секiрiп келедi. Шерудiң соңынан Дионистiң ақылды ұстазы Силен қартты есекке отырғызып әкеле жатады. Қатты мас ол, есектiң үстiнде жанындағы шарап толы торсыққа сүйенiп әрең отырады. Шырмауықтан өрiлген шiр оның қасқа басынан бiр жағына қарай қисайып түсiп кеткен. Ол есектiң үстiнде шайқалақтап келе жатып, жан-жағына күлiмдей көз тастайды. Жас сатирлер ақырын келе жатқан есектiң қасында жүрiп, құлап қалмауы үшiн шалды абайлап ұстап келе жатады. Сырнайлардың, сыбызғылардың, тимпандардың дабылды үнiмен шулы шеру тау баурайларында, саялы ормандар iшiнде, көк орай шалғынды жерде көңiлдi думан құрады. Дионис – Вакх бәрiн де өз билiгiне бағындыра отырып, жер үстiнде шат-шадыман шалқып жүрiп жатады. Ол адамдарға жүзiм өсiрудi және оның пiскен ауыр жемiстерiнен шарап жасауды үйретедi.



	ЛИКУРГ

	Дионистiң әмiрiне жердегiлердiң бәрi бiрдей бас ие бермейдi. Көп реттерде, оған кездескен қарсылықтарды жеңiп қайсыбiр елдер мен қалаларды күшпен бағындыруға тура келедi.

	Бiрде Дионис өзiнiң серiктерi менадалармен бiрге саялы алқапта көңiлдене той-тойлап, билеп жатқан кезде оған эдондардың51 қатыгез патшасы Ликург тап берiп, шабуыл жасады. Үрей билеген менадалар Дионистiң қасиеттi ыдыстарын жан-жаққа лақтырып қаша жөнелдi; тiптi Дионистiң өзi де қашуға мәжбүр болды. Түп iзiне түскен Ликургтен құтылу үшiн ол теңiзге қойып кеттi, онда оны әйел құдай Фетида паналатты.

	Жас құдайды жәбiрлеуге батылы барған Ликургтi Дионистiң әкесi найзағай құдайы Зевс қатты жазалады, Зевс Ликургтi су қараңғы соқыр қылып, өмiрiн өксiттi.



	МИНИЙДIҢ ҚЫЗДАРЫ

	Овидийдiң «Метаморфоза» поэмасы бойынша баяндалған.



	Беотиядағы Орхомендегiлер де Дионис құдайдың әмiрiн әу дегеннен тани қойған жоқ. Орхоменге ДионисВакхтiң абызы келдi де, барлық қыздар мен әйелдердi орман мен тауға шарап құдайының құрметiне көңiлдi мейрамға шақырды. Ал Миний патшаның үш қызы мерекеге бармай үйiнде, қалдыө олар Дионистi құдай деп танығысы келмедi. Орхоменнiң барлық әйелдерi қаладан саялы ормандарға кеттi. Шырмауықпен өрiлiп, қолдарына тирс ұстаған менадалар сияқты, улап-шулап, тауды аралап, Дионистi мадақтаумен болды. Ал Орхомен патшасының қыздары үйiнде қаннен-қаперсiз жiп иiрiп, тоқыма тоқып отырған. Күн де ұясына қонып, қас қарайды, бiрақ патша қыздары алдындағы iстерiн қайткенде де бiтiрiп тастауға тырысып, жұмысын тоқтатпай жүргiзе бердi. Кенет олардың көз алдында ғажайып бiр нәрсе пайда болды. Сарайда тимпандар мен флейталардың үнi естiлдi де, иiрiлген жiп жүзiм шыбықтарына айналып, меуелi жемiстер өсiп шықты. Тоқыма станоктары жап-жасыл болып кеттi: оларды қалың шырмауық жапты. Барлық жердi де шырын мен гүлдiң хош иiсi алып, патша қыздары бұл ғажайыпқа таңдана көз тiктi. Кенет кеш қараңғылығы түскен кезде бүкiл сарайдың iшiнде үрейлi алаулар қаптап кеттi. Жабайы аңдардың үрейлi үндерi естiлдi. Сарайдың барлық бөлмелерiнде арыстандар, қабыландар, сiлеусiндер мен аюлар пайда болды. Олар сарай iшiнде үрейлi үн шығарып, аласұрып көздерiмен ызғарлы жалын шашты. Үрей билеген патша қыздары шырақдандар жарығын көрмей, аңдардың зәрлi даусын естiмеу үшiн сарайдың ең алыс, қараңғы бөлмелерiне тығылуға тырысты. Бiрақ мұның бәрi де бос далбаса боп шықты, олар еш жерге бой тасалай алмады.

	Патша қыздарының денесi семiп, сұрғылт тышқан түгiн жамылды, қолдарының орнына қанат өсiп шыға келдiө Олар жарқанатқа айналды. Сол кезден берi олар күндiзгi жарықтан қашып, қараңғы, дымқыл орындар мен үңгiрлерде жасырынады.



	ТИРРЕН ТЕҢIЗ ҚАРАҚШЫЛАРЫ52

	Гомер әнұраны мен Овидийдiң «Метаморфоза» поэмасы бойынша баяндалған.

	Дионис Тиррен теңiз қарақшыларын да жазалады, бiрақ жазалағанда өзiн құдай деп танымағаны үшiн ғана емес, олардың өзiне қарапайым адам деп қарап, зұлымдық жасамақ болған әрекетi үшiн осылай еттi.

	Бiрде жасөспiрiм Дионис көгiлдiр теңiз жағалауында тұрған. Теңiздiң самал желi оның бұйра қара шашын еркелете сипап, жас құдайдың сымбатты иығына жамылған алқызыл шапанын жай ғана сыбдырлата берген. Алыстан теңiзде жүзген кеме көрiндiө ол жағаға жедел жақындап келе жатты. Кеме тiптi таяп келген кезде ғана теңiзшiлер (ал бұлар тиррен теңiз қарақшылары едi) құлазыған жағадағы сұлу жас жiгiттi көрдi. Олар тездетiп жетiп, жағаға шығып, Дионистi бас салып ұстады да, кемеге алып кеттi. Қарақшылар өздерiнiң құдайды тұтқынға алғанын сезген де жоқ. Олар осындай олжаның қолға түскенiне қатты қуанды. Мұндай сұлу жас жiгiттi құлдыққа сатып, көп алтын алатындарына кәмiл сендi. Кемеге келген соң қарақшылар Дионистi ауыр шынжырмен бұғаулап тастағысы келiп едi, бiрақ онысы жас құдайдың қол-аяғынан сусып түсе бердi. Ол болса сол отырған күйi қарақшыларға жайбарақат күлiп қарады да қойды. Көрiмшi жас жiгiттiң қолынан шынжырдың сусып түсе бергенiн көрген соң үрейi ұшып, өз жолдастарына былай дедi:

	– Бейбақтар! Бiз не iстеп қойдық десеңшi! Құдайдың өзiн бұғаулағалы тұрғамыз жоқ па? Қараңдаршы, тiптi кемемiздiң өзi әрең көтерiп тұр ғой! Бұл Зевстiң өзi, не күмiс садақты Аполлон, немесе жер сiлкiндiретiн Посейдон емес пе екен? Жоқ, бұл жай қарапайым адамға ұқсамайды! Бұл сәулеттi Олимпте тұратын құдайлардың бiрi! Тезiрек қоя берiңдер, жағалауға түсiрiңдер. Ол дүлей желдердi шақырып, теңiзде жойқын дауыл тұрғызып жүрмесiн!

	Бiрақ капитан ақылгөй корымшыға дүрсе қоя бередi.

	– Сұмырай! Қарашы, жел оңынан соғып тұр ғой! Бiздiң кемемiз тұңғиық теңiз толқындарымен құстай ұшып келедi. Ал жас жiгiт туралы кейiнiрек ойластырып көрермiз. Бiз Египетке не Кипрге немесе гиперборейлердiң елiне барған соң сатып жiберемiз: бұл жас жiгiт сол жерден өз достары мен туыстарын iздестiрiп көрсiн. Жоқ, мұны бiзге құдайларың өздерi жiберiп отыр!

	Қарақшылар желкендi көтердi де, кеме ашық теңiзге шықты. Кенет таңғажайып оқиға болды: кеме iшiне жұпар иiстi шарап төгiлдi де, бүкiл ауа хош иiске бөлендi. Қарақшылар таңданғаннан сiлейiп қатты да қалды. Мiне, желкендерде ауыр жемiстi жүзiм шыбықтары пайда болдыө дiңгек жасыл шырмауыққа оранды: барлық жер керемет жемiс-жидекке толып, ескектер гүлге бөлендi. Үрейлерi ұшқан қарақшылар кемеңгер көрiмшiге тезiрек жағалауға қарай бұр деп жалбарынды. Бiрақ кеш едi! Жас жiгiт арыстанға айналды да, үрейдi ұшыра ақырып, көздерi от шашып, палубаға тұра қалды. Кеме палубасында жүнi бұрқыраған бiр аю пайда болдыө ол да аузын ақсита ашты. Үрейi ұшқан қарақшылар кеме кемерiне жабысып, көрiмшiнiң маңына ұйлығысты. Арыстан атылған күйi капитанға тарпа бас салды да, жарып тастады. Құтылудан үмiтiн үзген қарақшылар бiрiнiң соңынан бiрi теңiз толқынына секiрдi, Дионис оларды дельфиндерге айналдырып жiбердi. Ал көрiмшiге кешiрiм бердi. Ол өзiнiң бұрынғы қалпына түстi де, жылы жүзбен күлiмдеп, корымшыға:

	– Қорқушы болма! Мен сенi жақсы көрiп қалдым.

	Мен найзағай құдайы Зевс пен Кадмның қызы Семеланың ұлы Диониспiн! – дедi.



	ИКАРИЙ

	Дионис өзiн құдай ретiнде құрмет тұтатын адамдарды жарылқай да бiледi. Мәселен, өзiн қонақжайлықпен қарсы алғаны үшiн ол Аттикадағы Икарийдi айрықша жарылқады. Дионис оған жүзiм шыбығын сыйға тартты да, Икарий Аттикада бiрiншi болып жүзiм өсiрдi. Бiрақ Икарийдiң тағдыры қайғылы болған.

	Бiрде ол бақташыларға шарап бердi, ал мас болу дегеннiң ие екенiн бiлмегендiктен, аналар Икарий өздерiне у бердi деп ойлады. Бақташылар Икарийдi өлтiрiп, денесiн көмiп тастады. Икарийдың қызы Эригона әкесiн ұзақ уақыт iздедi. Ақырында итi Майраның көмегiмен ғана ол Икарийдiң қабiрiн тауып алды. Қайғыдан құса болған бақытсыз Эригона әкесiнiң денесi жатқан қабiрдiң үстiнде өсiп тұрған ағашқа асылып өлдi. Дионис Икарийдi, Эригонаны және оның итi Майраны аспанға алды. Сол кезден берi олар ашық түнгi аспанда жарқырап тұрады, бұлар – Сиыршы, Бикеш және Үлкен Төбет шоқ жұлдыздары.



	МИДАС

	Овидийдiң «Метаморфоза» поэмасы бойынша баяндалған.



	Бiрде ақжарқын Дионис менадалар мен сатирлердiң улап-шулаған тобымен бiрге Фригиядағы53 Тмолдың орманды құз-жартастарын аралап жүрдi. Дионис нөкерлерiнiң iшiнде тек Силена ғана жоқ едi. Ол бұларға iлесе алмай қалып қойып, қатты мас болғандыңтан, қадам басқан сайын сүрiнiп, Фригия даласымен iлбiп келе жатқан едi. Оны шаруалар көрдi де, гүлден өрiлген әлемiшпен жасандырып, Мидас патшаға алып барды. Мидас Дионистiң ұстазын салған бойда-ақ таныды, өз сарайында қошеметпен қарсы алып, тоғыз күн бойы думандатып той жасады. Оныншы күнi Мидас Силенаны Диониске өзi ертiп апарды. Силенаны көрген Дионис қуанышқа бөленiп, өз ұстазына көрсеткен құрметi үшiн Мидасқа не қаласа соны сыйға тартамын деп уәде бердi. Сонда Мидас былай деп үн қатты:

	– Оу, ұлы құдай Дионис, сен менiң қолым тиген нәрсенiң бәрiн таза, саф алтынға айналатын етшi.

	Дионис Мидастың тiлегiн орындады: ол тек Мидастың өзiне бұдан басқа бiр тәуiрлеу сый таңдай алмағанына ғана өкiнiш бiлдiрдi.

	Көңiлi судай тасып, Мидас кеттi. Алған сыйына қатты қуанған ол еменнiң жасыл бұтағын жұлып едi – қолындағы бұтақ алтынға айналды. Далада бидай сабағын жұлып алып едi, ол да, оның iшiндегi дәндерi де алтын боп шыға келдi. Ол алма жұлып едi – ол да бейне бiр Гэсперидалар бағынан алынғандай, алтынға айналып кеттi. Мидастың қолы тиген нәрсенiң бәрi сол сәтте алтынға айнала бердi. Қолын жуған кезде, одан тамшылаған су да алтын болып төгiлдi, Мидастың кеудесiн шаттық кернедi. Мiне, ол өз сарайына келген. Қызметшiлерi мәз-мәйрам Мидасқа бай той дастарқанын дайындап қойыпты. Ал ол өзiнiң Дионистен қандай сұмдық сыйлық сұрап алғанын тек осы жерде ғана түсiндi. Мидастың қолы тиiп кеткен нәрсенiң бәрi алтынға айналып отырды. Аузына салған нан да, барлық басқа дәмдi тағамдар да, шарап та алтын бола бердi. Мидас өзiне аштан өлуге тура келетiнiн түсiндi. Ол екi қолын көкке созды да, айқай салды:

	– Оу, Дионис, рақым ет! Кешiр менi! Мен саған рақымшылық жаса деп жалынамын! Мына сыйлығыңды қайтып ала көр!

	Дионис жетiп келдi де, Мидасқа:

	– Пактолдың54 бастауына бар да, оның суына денеңдегi осы сыйлық пен кiнәңдi жуып таста, – дедi.

	Мидас Дионистiң әмiрi бойынша Пактол бастауына барып, оның таза суына шомылды, су Мидастың денесiндегi Дионис берген сыйды жуып әкеттi. Сол кезден берi Пактолда алтын пайда болды.





ҚАҺАРМАНДАР




	БЕС ҒАСЫР55

	Геcиодтың «Жұмыс және күндер» дастаны бойынша баяндалған.



	Олимпте тұратын мәңгi жасайтын құдайлар адамдардың алғашқы ұрпағын бақытты етiп жаратты, бұл алтын ғасыр едi. Ол кезде аспанды Крон құдай билеп тұрды. О заманда рақатқа батқан құдайлар сияқты, адамдар мұқтаждықты да, еңбектi де, қайғыны да бiлмей, алаңсыз өмiр сүрдi. Олар қарттық дегендi де бiлген жоқ, әрдайым әлеуеттi, аяқ-қолы балғадай, денi сау болды. Олардың ауырып-сырқау дегендi бiлмейтiн бақытты өмiрi ұдайы той-думанмен өттi. Ұзақ өмiр сүрген соң келген өлiм алаңсыз, тыныш ұйқы сияқты көрiнетiн. Олардың тiрi кезiнде бәрi де аста-төк мол болды. Жер жомарт өнiмiн өзi берiп тұрды, егiстiк пен бауларды бағып күту үшiн еңбек ету қажет болған жоқ. Олардың малы қисапсыз көп болып, шалғыны шүйгiн жайылымда мыңғырып, жайымен жайылып жүрдi. Алтын ғасырдың адамдары алаңсыз өмiр сүрдi. Құдайлардың өзi оларға ақылдасу үшiн келiп тұратын. Бiрақ жер бетiндегi алтын ғасыр аяқталды да, бұл ұрпақтың адамдарынан ешкiм де қалмады. Қайтыс болғаннан кейiн алтын ғасырдың адамдары аруаққа, жаңа ұрпақтың жебеушiлерiне айналды. Тұманға оранған олар бүкiл жер бетiн шарлап, шындықты жақтап, зұлымдықты жазалап жүредi. Дүние салғаннан кейiн Зевс оларды осылайша жарылқады.

	Адамдардың екiншi ұрпағы мен екiншi ғасыр бiрiншiдегiдей бақытты бола қойған жоқ. Бұл күмiс ғасыры едi.

	Күмiс ғасырдың адамдары күш жағынан да, ақыл жағынан да алтын ғасырдың адамдарымен теңдесе алмады. Олар өз шешелерiнiң үйлерiнде жүз жыл ақыл тоқтатпай өсiп, тек есейген соң ғана олардан бөлек кететiн. Олардың есейiп есi кiрген кезiндегi өмiрi қысқа болды, ал ақыл тоқтатпағандықтан, өмiрде бақытсыздық пен қайғыны да көп көрдi. Кронның ұлы Зевс олардың жер бетiндегi ұрпағын жойып жiбердi. Олимпте тұратын құдайларды мойындамағаны үшiн күмiс ғасырдың адамдарына оның зығырданы қайнады. Зевс оларды жер астындағы қаратүнек патшалыққа қоныстандырды. Сонда олар қуаныштың да, қайғының да не екенiн бiлмей өмiр сүредi, адамдар оларға да құрмет көрсетедi.

	Зевс адамдардың үшiншi ұрпағы мен үшiншi – мыс ғасырын дүниеге келтiрдi. Ол күмiс ғасырға ұқсас болған жоқ. Найзаның сабынан Зевс қорқынышты да құдiреттi – адамдарды жасап шығарды. Мыс ғасырдың адамдары өр көкiрек, менмен жаратылып, қасiретке толы соғыстарды қалады. Олар егiншiлiктi бiлмедi, бақтар мен егiстiктер беретiн жемiстi жеген жоқ. Зевс оларға орасан зор бой мен құдiреттi күш бердi. Олардың жүрегi еш нәрседен тайсалмады, қолдары аса қуатты болды. Қаружарағы мыстан соғылды, үйлерi де мыстан салынды, мыс құралдарымен жұмыс iстедi. Ол кездегiлер қара темiр дегендi бiлген жоқ. Мыс ғасырдың адамдары бiрiнбiрi құртып отырды. Олар тез арада-ақ қорқынышты Аидтың қаратүнек патшалығына түсiп бiттi. Қанша күштi болғанымен, ажалдан құтыла алмады, сөйтiп, күннiң жарық сәулесiмен қош айтысты.

	Адамдардың бұл ұрпағының түнектер патшалығына түсуi-ақ мұң екен, Зевс сол сәтте жер бетiнде төртiншi ғасырды және адамдардың жаңа ұрпағын, неғұрлым iзгi жанды, неғұрлым әдiлеттi, құдайларға жақын жарты құдайлар ұрпағы – қаҺармандарды туғызды. Олардың бәрi де зұлмат соғыстар мен жан түршiгерлiк қантөгiс шайқастарда қазаға ұшырады. Бiреулерi Эдиптiң мұрасы үшiн шайқасып, Кадм елiнде, жетi қақпалы Фивыда опат болды. Басқалары Троя түбiнде қаза тапты, мұнда олар кемелерге отырып, шалқар теңiзден жүзiп өтiп, ғажайып бұрымды Еленаны iздеп келген едi. Бұлардың бәрiн ажал жалмаған соң Зевс оларды тiрi адамдардан аулақ, жердiң қиыр шетiне қоныстандырды. ҚаҺармандар Мұхиттың буырқанған айдынындағы аралдарда қайғысыз, бақытты өмiр сүредi. Ондаған шұрайлы жер оларға бал тәрiздi тәттi жемiстерiн жылына үш рет бередi.

	Адамдардың соңғы ұрпағы мен соңғы бесiншi ғасыр – темiр ғасыры болды. Ол күнi бүгiн де жер бетiнде жалғасып келедi. Адамдарды күн-түн демей, қайғы-қасiрет пен азапты еңбек майып қылуда. Құдайлар адамдарға iрi ауыртпалық жiберiп тұрады. Рас, құдайлар зұлымдыққа iзгiлiктi де қосып, араластырып отырады, дегенмен зұлымдың көбiрек болып, барлық жердi жайлап алған. Балалар ата-анасын құрметтемейдi, дос досына опасыздық етедi, қонақ басқалардан меймандостық таба алмайды, ағайын арасында татулық жоқ. Адамдар берген сертiнде тұрмайды, шындық пен iзгiлiктi бағаламайды, бiр-бiрiнiң қалаларын қиратады. Барлық жердi озбырлық жайлап алған. Тек өркеуделiк пен күш қана бағаланады.

	Ар-ұят пен Әдiл төрелiктiң әйел құдайлары адамдарды тастап кеткен. Ақ киiмдерiмен олар мәңгi жасайтын құдайлар тұратын биiк Олимпке ұшып кеткен. Ал адамдар тек ауыр қайғы-қасiретке ғана ие болып қалған және де олардың зұлымдықтан қорғанышы жоқ.



	ДЕВКАЛИОН МЕН ПИРРА56

	Мыс ғасырының адамдары көптеген қылмыс жасады. Тәкәббар әрi арам пиғылды, олар олимпиялық құдайларға бағынбады. Найзағай құдайы Зевс оларға қатты ашуланды. Ал Зевстi әсiресе қатты ызаландырған Аркадиядағы57 Ликосура патшасы Ликаон болды. Бiрде Зевс жай қарапайым адамның кейпiне кiрiп, Ликосураға келдi. Тұрғындар өзiнiң құдай екенiн бiлуi үшiн Зевс белгi берген, тұрғындардың бәрi де өзiнiң алдында етпетiнен жатып, оны құдай ретiнде құрметтедi. Тек жалғыз Ликаон ғана оған құдай ретiнде iзет көрсетпей, Зевстi құрмет тұтқандардың бәрiн жазалаумен болды. Ликаон Зевстiң құдай екенiн сынап көруге ұйғарды. Ол өз сарайындағы аманат ретiнде ұсталып келген адамды өлтiрiп, оның денесiнен пiсiрiлген тағамды ұлы найзағай құдайына ұсынды. Зевс бұған қатты ашуланды. Ол найзағайымен Ликаонның сарайын күл-талқан еттi де, ал оның өзiн қасқырға айналдырып жiбердi.

	Адамдар барған сайын арам пиғылды бола түстi, сондықтан Зевс олардың бүкiл ұрпағын құртып жiберудi ойлады. Ол бәрi де суға батып қарық боп кетсiн деп жерге күштi нөсер жаңбыр жiберудi шештi. Зевс барлық желдiң соғуына тыйым салды: тек дымқыл оңтүстiк желi Нот қана аспанда жаңбырдың қара бұлтын айдаумен болды. Жерге нөсер төпеп жауды да кеттi. Теңiздер мен өзендердiң суы барған сайын лықсып жоғары көтерiле бердi. Қабырғалары, үйлерi, сарайларымен бүкiл қалалар су астына кеттi. Бiрте-бiрте су бәрiн де – орман өскен төбелердi де, заңғар тауларды да көрсетпей басып қалды. Бүкiл Грекия буырқанған толқындардың астында топансуға қарық болды. Толқын арасында екi басты Парнастың шыңы ғана состиып жападан-жалғыз көрiнiп тұрды. Бұрын шаруалар егiн егiп, пiскен жемiстi, мәуелеп тұрған желектi жүзiмдiктердiң орнында балықтар жүзiп жүрдi, ал су басып қалған ормандарда дельфиндер ойнақ салды.

	Мыс ғасыр адамдары босылайша қаза тапты. Тек екiақ адам – Прометейдiң ұлы Девкалион мен оның әйелi Пирра ғана аман қалды. Прометейдiң ақылы бойынша Девкалион үлкен жәшiк жасап, iшiне азық-түлiк салды да, оған әйелiмен бiрге кiрдi. Девкалионның жәшiгi тоғыз тәулiк бойы бүкiл құрылықты басып кеткен теңiз толқындарында шайқалып жүзiп жүрдi. Ақырында толқындар оны Парнастың екi басты шыңына айдап әкелдi. Зевс жiберген нөсер басылды. Девкалион мен Пирра жәшiктен шықты да, Зевске ризалық бiлдiрiп, құрмандық бердi. Су қайтып, толқынның астынан шөл дала сияқты құлазып қалған жер көрiндi.

	Сол кезде Зевс Девкалионға Герместi жiбердi. Құлазып қалған даланың үстiнен тез самғап ұшқан құдайлар хабаршысы Девкалионға жетiп, былай дедi:

	– Құдайлар мен адамдар әмiршiсi Зевс сенiң адал ниеттi жан екенiңдi бiлiп, өзiңе сыйлық таңдап алуыңа әмiр бердiө көкейiңдегi тiлегiңдi айт, оны Кронның ұлы орындайды.

	Девкалион Гермеске былай деп жауап бердi:

	– Оу, ұлы Гермес, мен Зевстен бiр-ақ нәрсенi ғана жалбарынып сұраймын: ол жерге тағы да адамдар мекендетсiншi.

	Гермес қайтадан Олимпке құйындай ұшып жеттi де, Зевске Девкалионның өтiнiшiн айтты. Зевс Дивкалион мен Пирраға жерден тас жинап алып, оларды артына бұрылып қарамастан басынан асырып, кейiн қарай лақтыра беруге бұйырды. Девкалион Зевстiң әмiрiн айнытпай орындады. Сөйтiп, ол лақтырған тастардан ерлер, ал оның зайыбы Пирра лақтырған тастардан әйелдер пайда болды. Осылай топан суынан кейiн жердi тастан пайда болған адамдардың жаңа ұрпағы мекендедi.



	ПРОМЕТЕЙ

	Зевстiң әмiрi бойынша Прометейдiң жартасқа қалай бұғауланғаны туралы аңыз, Эсхилдiң «Бұғауланған Прометей» трагедиясы бойынша баяндалған.



	Жердiң ең шетiндегi, скифтер елiндегi құлазыған қу медиен дала. Түксиген заңғар жартастар найза шыңдарымен көк тiреп тұр. Айналада ешқандай өсiмдiк, қылтиған қылтанақ шөп те жоқ, бәрi де тап-тақыр, сүреңсiз сұрақай. Барлық жерде де жартастардан бөлiнiп сынып түскен орасан зор тастар қарауытып жатыр. Жартастардың түбiнде теңiз буырқанып, көбiк шашып, тұзды су тамшылары көкке қарай атқылайды. Жағалаудағы тастарды теңiздiң көбiк сулары көмiп кеткен. Жартастардың аржағында, түу алыста көгiлдiр сағымға оранған Қапқаз тауларының қарлы шыңдары көрiнедi. Бiрте-бiрте шалғайдан қою бұлттар жөңкiлiп, тау шыңдарын орап алады. Аспанды барған сайын қалың бұлт торлайды. Айнала төңiрек бұрынғыдан да құлази түседi. Көңiл жабырқатар, сұрқай жер. Мұнда ешқашан да адам аяғы басып көрген емес. Зевстiң қызметшiлерi қол-аяғы кiсенделген алып титан Прометейдi берiк сом шынжырлармен жартастың басына бұғаулап қағып тастау үшiн осында, жердiң шетiне алып келдi. Прометейдi алып келген найзағай құдайының қызметшiлерi Күш пен Билiк болатын. Олардың орасан зор денесi бейне бiр гранит тастардан қашалған сияқты. Жүректерi мейiрiм, аяушылық дегендi бiлмейдi, көздерiнен ешқашан да мүсiркеу ұшқыны сезiлген емес. Ал олардың жүздерi айналадағы жартастар сияқты сұмдық сұсты. Қайғыра шомып, басын төмен иген құдай Гефест қолына ауыр балғасын ұстап, солардың соңынан ерiп келе жатыр. Ол сұмдық iс iстеуi керек. Ол жан досы Прометейдi өз қолымен бұғаулап тастауға тиiс. Гефест өз досының тағдырына қатты қайғырды, бiрақ найзағай құдайы Зевстiң әмiрiн орындамауға қорқады. Зевстiң бағынбағандарды қалай қатаң жазалайтынын жақсы бiледi.

	Күш пен Билiк Прометейдi жартастың басына алып шық ты да Гефестi жұмысқа кiрiсуге асықтыра бастады. Олардың қатыгеез сөздерiн естiген Гефест өзiнiң досы үшiн бұрынғыдан да қатты қайғырып, қамыға түстi. Ол орасан үлкен балғасын қолына ықылассыз әрең алды, тек дүлей күшке ерiксiз ғана бас иген сыңайы бар. Бiрақ Күш оны асықтырып еркiне қояр емес.

	– Тез, кәне бұғауды тезiрек қолыңа ал! Балғаңды қатты соғып, Прометейдi жартасқа шегелеп таста. Сен оған босқа қайғырып тұрсың: байқаймын, Зевстiң дұшпанына емешең құрып тұр ғой.

	Егер Гефест Прометейдi ешкiм де босата алмайтын етiп бұғауламаса, Күш оны Зевстiң қаҺарымен қорқытады. Гефест шынжырмен Прометейдiң қол-аяғын жартасқа бұғаулайды. Оған қазiр өз өнерi қандай жек көрiнiштi болып тұр десеңiзшi! Зевстiң мейiрiмсiз қызметшiлерi оның жұмысын өне бойы қас қақпай бақылап тұр.

	– Балғаны қаттырақ ұр! Бұғауды қаттырақ тарт. Оны босатушы болма! Прометей қу, ол қандай қиын-қысталаңнан да жол тауып, шығып кетуге шебер, – дейдi Күш, – қаттырақ қақ, ол Зевстi алдау дегеннiң не екенiн осы жерде бiлетiн болсын.

	– Ой, сенiң зiлмауыр сөздерiң өзiңнiң күллi, сұсты тұрпатыңа қандай лайық едi! – деп айқайлады Гефест.

	Балғаның қатты соққысынан жартас дiрiлдеп, ауыр гүрсiлi жердiң ол шетi мен бұл шетiне жетiп жатты. Ақыры, Прометей бұғауланып та қалды. Бiрақ iс мұнымен бiткен жоқ-ты, ендi оның кеудесiн құрыш iстiкпен жартасқа қағып тастау керек едi. Гефест асығар емес.

	– О, Прометей! – дейдi ол. – Сенiң азабыңды көрiп, қарадай мен қайғырып тұрмын!

	– Сен тағы да асығар емессiң ғой! – дейдi Күш Гефестке зiлдi үнмен. – Сен әлi де Зевстiң дұшпанын аяп тұрсың ғой! Байқа, өзiң өз басын үшiн қайғыратын боп жүрме!

	Мiне, ақырында бәрi де бiттi. Бәрi де Зевстiң әмiрiндегiдей болып жасалды. Титан бұғауланып, ал оның кеудесiн iстiк тесiп өттi. Прометейдi әжуалай, Күш былай дейдi:

	– Ал, мiне, ендi бұл жерде қанша болса да кеудеңдi қалағаныңша көтерiп, бұрынғыша ешкiмдi менсiнбей-ақ қоюыңа болады! Ендi өзiң ұрлап әкеткен құдай сыйларын адамдарға бере бер. Олардың саған көмектесе аларлық шамасы болар ма екен, көрелiк. Бұл бұғаулардан қалай босау жайын өзiңнiң ойлануыңа тура келер.

	Прометей тәкаппарлықпен үнсiз тұр, жартасқа бұғаулап жатқан уақыттың өн бойы да ләм-мим деп аузын ашқан жоқ, тiптi, тым болмаса, ақырын ыңырсымады да – ол өзiнiң жан азабын ештемемен бiлдiрмедi.

	Зевстiң қызметшiлерi Күш пен Билiк кетiп қалды, олармен бiрге қайғыдан езiлiп Гефест те кеттi. Прометей жалғыз қалдыө оны ендi тек көк теңiз бен қара бұлттар ғана ести алатын едi. Қуатты титанның iстiк тесiп өткен кеудесiнен үн шықты, өзiнiң азапты тағдырына ендi ғана шерлене бастады. Тiл жеткiсiз қасiрет мұңы, қайғы-зары ақтарылып кеттi.

	– О, құдiреттi эфир, жүйiткiп жүретiн жүйрiк жел, оу, өзен бастаулары мен мәңгi толастамайтын теңiз толқындары, баршамыздың Хауа анамыз – жер, жұмыр жердi шыр айналып, бәрiн де көретiн Күн – сiздердiң бәрiңдi де мен куә болуға шақырамын! Көрiңдер, менiң қандай азап тартып тұрғанымды! Сендер менiң қисапсыз көп жылдар бойы қандай масқарашылықты өткеруiм керек екенiн көрiп тұрсыңдар! О, қасiрет, қасiрет! Мен қазiр, бұдан кейiн де көптеген ғасырлар бойы қиналып азап шегуге тиiспiн. Мей бұл қайғы-қасiреттен қалай құтылмақпын? Бiрақ мен мұны неге айтып тұрмын дейсiздер ғой! Осылай болатынын мен бiлiп едiм ғой. Бұл азаптар маған кездейсоқ тап болған жоқ. Мен қатал тағдырдың әмiрi сөзсiз орындалатынын сезгенмiн. Сол азапты ендi кешуге тиiстiмiн! Не үшiн дейсiз бе?Өлiмi хақ өзектi жандарға теңдесi жоқ тарту сыйлағаным үшiн, нақ сол үшiн мен осылайша жан төзгiсiз азап тартуға тиiстiмiн және мен бұл азаптан құтыла да алмаспын. О, қасiрет, қасiрет!

	Бiрақ кенет әлдебiр жеңiл денелер ауаны жарып ұшқандай болып қанаттың қағылғанындай баяу сыбдыр естiлдi. Ақ басты Мұхиттың алыс жағалауларынан, салқын үңгiр iшiнен, лүпiлдеп соққан желмен жартасқа күймелi мұхит перiлерi (океанидалар) жүйткiп жетiп келдi. Олар Гефест балғасының солқ-солқ соғылғанын естiген. Прометейдiң ыңырсыған үнi де солардың құлағына жеткен. Жартасқа бұғауланған алыпты көргенде мұхит перiлерiнiң әсем жүздерiн жас жуды. Прометей олардың туысы едi. Әкесi Япет мұхит перiлерiнiң әкелерi Мұхитпен бiрге туған, ал Прометейдiң әйелi Гесиона олардың апасы едi. Мұхит перiлерi жартасты қоршап алды. Олар Прометей үшiн қатты қайғырды. Бiрақ оның Зевс пен олимп құдайларына айтқан қарғыс сөздерi мұхит перiлерiнiң үрейiн ұшырды. Титанның азабын Зевс бұдан да ауырлата түсе ме деп қорықты. Оның нелiктен мұндай жазаға ұшырағанын мұхит перiлерi бiлген жоқ. Прометейдi қатты аяған олар Зевс мұны не үшiн жазалағанын, титан оны қалай шамдандырғанын айтып беруiн өтiндi.

	Прометей өзiнiң Зевске, титандарға қарсы күресте қалай көмектескенiн, өз анасы Фемида мен жер-ана тәңiрi Геяны Зевс жағына шығуға қалай көндiргенiн әңгiмелеп бердi. Зевс алыптарды жеңiп шығып, Прометейдiң ақылы бойынша оларды қорқынышты Тартардың тұңғиық түкпiрiне тастап жiбердi. Зевс бүкiл әлемдi басып алды да, олимпиялық жаңа құдайлармен бiрге билiктi өзара бөлiстi, ал өзiне көмектескен титандарға найзағай құдайы әлемде еш билiк қалдырған жоқ. Зевс титандарды жек көредi, олардың қаҺарлы күшiнен қорқады. Ол Прометейге де сенген жоқ, жаратпады оны, әлемдi Крон билеп тұрған кездiң өзiнде жердi мекендеп келген жай қарапайым бақытсыз адамдарды Прометей қорғаған кезде Зевстiң өшпендiлiгi бұрынғыдан да күшейдi. Өйткенi Зевс адамдарды жалпы құртып жiбергiсi келген болатын. Прометей әлi ақыл тоқтатпаған адамдарды аядыө олардың бақытсыз болып, Аидты қаратүнек патшалығына түсуiн қаламады. Ол адамдарға өздерi естiп-бiлмеген үмiт берiп, солар үшiн құдайлардан от ұрладыө бұл үшiн қандай жаза күтiп тұрғанын бiлсе де, осылай iстедi. Сұмдық жазаның қорқынышы өркеуде, құдiреттi титанды адамдарға көмектессем деген тiлегiнен тайдыра алмады. Оны сәуегей анасы Фемиданың ескертпелерi де ұстап қала алмады.

	Мұхит перiлерi Прометей әңгiмесiн тебiрене тыңдады. Дәл осы кезде қанатты ұшқыр күймеге отырып сәуегей қарт Мұхиттың өзi де жартасқа жетiп келдi. Мұхит Прометейдi Зевстiң әмiрiне мойынсұнуға көндiруге әрекеттенiп-ақ бақты: ол қорқынышты Тифонды жеңiп шыққан құдаймен күресуден еш нәрсе шықпайтынын бiлуге тиiс қой. Мұхит Прометейге аяныш бiлдiрдi. Прометейдiң қандай азап шегiп тұрғанын көргенде өзi де қиналды. Сәуегей қарт Зевстен титан алыпты кешiруiн өтiнгелi жалбарынып Олимпке тез жетiп баруға әзiр. Мұндай өтiнiшпен найзағай құдайының кәрiне тап болуы мүмкiн екенiн бiлсе де, ол осылай iстегiсi келедi. Өзiнiң ақылды, араша сөзiнiң көп ретте қандай ашуды да жұмсартатынына сенедi. Бiрақ Мұхиттың жалбарынуынан ештеңе шықпады, Прометей оған өктем жауап қайтарды:

	– Жоқ, сен өзiңдi құтқарудың амалын ойла. Маған деген аяушылық сезiмiң өзiңе зиянын тигiзiп кетер деп қорқамын. Тағдырдың жiберген тәлкегiн ақырына дейiн көрсем деймiн. Ал сен, Мұхит, мен үшiн жалбарынамын деп Зевстiң қаҺарына ұшырап қалудан сақтан.

	– Ой, көрiп тұрмын ғой, – деп күрсiнiп жауап қатады Мұхит Прометейге, – бұл сөздерiңмен сен менi түк те бiтiрмей, кейiн қайтуға мәжбүр еткелi тұрсың. Илан маған, Прометей, бұл жерге тек сенiң тағдырыңның қамы мен өзiңдi жақсы көретiн пейiлiм ғана алып келдi.

	– Жоқ! Қайта бер! Бұл жерден тезiрек кетуге асық!

	Тастап кет менi!– деп айқайлады Прометей.

	Жүрегi қан жылаған Мұхит Прометейдi тастап кеттi. Ол қанатты күймесiмен самғай жөнелдi, ал Прометей болса, өзiнiң Зевс әмiрiн бұзып, адамдар үшiн қандай жақсылық жасағанын одан әрi әңгiмеледi. Лемностағы Мосха тауында, өзiнiң досы Гефестiң көрiгiнен Прометей адамдар үшiн от ұрлаған. Ол адамдарды сан алуан өнерге үйреттi, оларға бiлiм берiп, есеп-қисапқа, оқып, жаза бiлуге баулыды. Адамдарды металдармен таныстырды, оларды жер қойнауынан өндiрiп, өңдеудi үйреттi. Прометей жабайы бұқаны қолға үйретiп, оған қамыт кигiздi, сөйтiп өз егiстiктерiн өңдеген кезде адамдардың өгiз күшiн пайдалануын көздедi. Прометей атты арбаға жегiп, оны да адам ырқына бағынуға үйреттi. Ақылды алып тұңғыш кеменi жасап, жарақтандырды да, адамдар шексiз теңiзде тез жүрiп-тұруы үшiн кемеге бөз матадан желкен орнатты. Бұрын адамдар дәрi-дәрмек дегендi бiлмейтiн, ауруларды емдей алмайтын. Ол адамдардың өмiр ауыртпалықтарын жеңiлдетiп, оларды бақытты да қуанышты ететiн нәрсенiң бәрiне де үйреттi. Осынысымен ол Зевстiң шамына тиiп, осы үшiн, мiне, найзағай құдайының жазасына тап болды.

	Бiрақ Прометей мәңгiлiк азап шекпек емес. Ол зұлым тағдырдың құдiреттi найзағай құдайын да тәрiк ететiнiн жақсы бiледi. Ол өз тағдырынан қашып құтыла алмайды! Зевстiң патшалығы мәңгiлiк емес екенiн Прометей бiледi. Биiк Олимп тұғырынан ол да құлатылатын болады. Көреген титан Зевстiң зұлым тағдырдан қалай құтыла алатыны жөнiндегi ұлы құпияны да бiледi, бiрақ бұл құпияны оған ашпайды. Тәкаппар Прометейге мұны ешқандай күш, ешқандай қорқыту, ешқандай азап айтқыза алмайды.

	Прометей әңгiмесiн аяқтады. Оны Мұхит перiлерi таңдана тыңдады. Олар найзағай құдайы Зевске қарсы қорықпай бас көтере бiлген құдiреттi титанның ұлы кемеңгерлiгi мен қажымас рухани күшiне сүйсiндi. Прометейдiң Зевстi қандай қатал тағдырмен қорқытып тұрғанын естiген кезде оларды тағы да үрей биледi. Олар егер бұл сөз Олимпке жете қалатын болса, тағдыр құпиясын бiлу үшiн найзағай құдайы ештеңеден де қайтпайтынын жақсы бiлдi. Мұхит перiлерi Прометейге жасқа толы көзбен жаудырай қарады, қатал тағдыр әмiрiнiң дауасыз екенiн естiп, қатты толқыды. Жартаста ауыр үнсiздiк орнады, оны тек теңiздiң толассыз шуылы ғана бөлiп тұрды.

	Кенет алыстан құлаққа емiс-емiс естiлетiн қайғы мен ауыр азаптың ыңырсыған үнi әрең жеттi. Мiне, ол жартасқа тағы да жаңғырды. Ыңырсыған үн барған сайын жақындап, күшейе түстi. Гера жiберген үлкен бөгелек қуып, үстi-басын түгел қан мен көбiк басқан, сиырға айналдырған, Арголиданың тұңғыш патшасы, өзен құдайы Инахтың қызы – бақытсыз Ио есi шығып, жанталасып қашып келе жатыр. Бөгелек шағып, азап шеккен, ұдайы зытып қашудан әбден әлсiреп, дәрменi құрыған Ио бұғауланған Прометейдiң алдына келiп тоқтай қалды. Қатты ыңқылдап ыңырсыған ол өзiнiң басынан кешкен азаптарын айтып, әулие титанға шағынды:

	– О, Прометей! Осында, қаңғыруым шегiне жеткен жерде, жалбарынып сұраймын, менiң азабым қашан тыйылады, ақыры, соңында қай кезде тыныштық таба аламын?

	– Оу, маған сене гөр, Ио! – деп жауап бердi Прометей. – Сен мұны бiлгеннен де бiлмей-ақ қойсаң едi. Әлi де көптеген елдерден өтесiң, әлi де өз жолыңда қисапсыз көп қорқынышты нәрселердi көресiң. Сенiң азапты жолың скифтер елi арқылы, қар басқан Қапқаздың құзар шыңдары арқылы, амазонкалар елi арқылы Босфор бұғазынан өтедi. Одан жүзiп өткен соң адамдар сенiң құрметiңе оны осылай деп атайтын болады. Бұдан соң сен ұзақ уақыт Азияда қаңғырып жүресiң. Өлiм себетiн Горгоналар тұратын елдердiң жанынан өтесiң сенө олардың басында шаш орнына ысылдаған жыландар ирелеңдеп жүредi. Солардан сақ бол! Грифтер мен жалғыз көздi аримаспалардан да58 сақ болө сен оларды да өз жолыңнан кездестiретiн боласың. Ақырында Iнжiл тауларына жетесiң, Нiл өзiнiң қасиеттi суларын содан алады. Мiне, сол Нiл суғарып тұратын елде, оның сағасында ақырында сен тыныштық табатын боласың. Онда Зевс саған бұрынғы әсем бейнеңдi қайтарып, Эпаф атты ұл табасың. Ол бүкiл Египетке билiгiн жүргiзiп, қаҺарман батырлардың даңқты ұрпағының атасы болады. Осы ұрпақтан менi бұғаудан азат ететiн адам туады. Мiне, Ио, менiң анам, сәуегей Фемида сенiң тағдырың туралы осыны айтқан болатын.

	Ионың жан дауысы шықты шырқырап:

	– О, қасiрет, қасiрет! О, зұлым тағдыр, маған әлi қаншама азап төнiп тұр десеңiзшi! Қорқыныштан жүрегiм тулап тұр! Тағы да есiм ауа бастады, менiң азап көрген денеме бөгелектiң отты бiзгегi тағы да қадалып келедi, мен тағы да тiлден айырылдым! О, қасiрет, қасiрет!

	Көзiн ессiз алақтатып, жан ұшырып Ио жартастан қаша жөнелдi. Құйын iлiп әкеткендей одан әрi самғады. Бөгелек те соңынан ызыңдап ұша жәнелдi, бақытсыз Ионы ащы бiзгек оттай қарыды. Ол қалың тозаңның арасымен Прометей мен мұхит перiлерiнiң көз алдынан ғайып болды. Ионың өксiк-зары жартасқа барған сайын әрең естiлiп, ақырында, қайғының алысырақ шыққан болмашы ыңырсуындай болып барып, тынып бiттi.

	Бақытсыз Ионы ойлап қайғырған Прометей мен мұхит перiлерi бiр мезгiл үнсiз қалды, бiрақ кенет ашулы Прометей айқайлап жiбердi:

	– Менi қанша азаптағаныңмен, бәрiбiр сенi де құрдымға жiберетiн күн туады, найзағай құдайы Зевс! Сен патшалығыңнан айырылып, қараңғы қапасқа лақтырып жiберiлетiн боласың. Сол кезде сенiң әкең Кронның қарғысы орындалады. Бұл зұлым тағдырдан сенi қалай құтқаруға болатынын құдайлардың ешқайсысы да бiлмейдi. Оны тек мен ғана бiлемiн! Мiне, сен құдiреттi қалпыңда сәулеттi Олимпте шәлжiп, найзағай мен жайды жан-жаққа сiлтеп отырсың. Бiрақ олар саған көмектесе алмайды, олар дауасыз тағдырдың алдында дәрменсiз. Оу, құрдымға лақтырылған күнi сен билiк пен құлдықтың арасында қандай айырма бар екенiн бiлетiн боласың!

	Мұхит перiлерiнiң көзi үрейден тұманданып, сұлу жүзi боп-боз болып қуарып кеттi. Теңiз көбiгi сияқты аппақ қолдарын Прометейге созған күйi, олар шыр ете қалды:

	– Ақылсыз! Құдайлар мен адамдар патшасы Зевстi қорқытуға сенiң қалай дәтiң барады? О, Прометей, ол саған бұдан да ауыр азап беретiн болады! Өз тағдырың туралы ойлан, аяй көр өзiңдi!

	– Мен бәрiне де шыдауға әзiрмiн!

	– Ал кемеңгердiң өзi де аяусыз тағдыр алдында бас иедi емес пе!

	– Оу, өздерiң жалбарынып, өздерiң-ақ кешiрiм сұраңдар! ҚаҺарлы әмiршiнiң алдында тiзерлеп еңбектеңдер! Ал найзағай құдайы Зевстiң маған керегi не? Мен одан неге қорқуға тиiстiмiн! Маған ажал жоқ! Мейлi! Зевс ойына келгенiн iстей берсiн. Оның құдайларға әмiр жүргiзе беретiн уақыты ұзақ емес!

	Прометей осы сөздердi айтуы-ақ мұң екен, бейне бiр аққан жұлдыз сияқты Гермес ауамен жүйткiп келдi де, қаҺарын төгiп, Прометейдiң алдына тұра қалды. Титан өз құпиясын ашсын: Зевстi тақтан құлататын кiм және тағдырдың әмiрiнен қалай қашып құтылуға болады? – деп сұрауға Герместi Зевстiң өзi жiберген болатын. Гермес егер бағынбасаң, сұмдық жазаға ұшырайсың деп Прометейдi қорқытты. Бiрақ құдiреттi титан алған бетiнен қайтар емес, ол Гермеске мысқылмен жауап бердi:

	– Егер сен менен бiр нәрсе естимiн деп үмiттенсең, онда өзiң баладан, ақыл-ойың сәбидiкiнен аспаған болар едiң. Бiлiп қой, мен Зевске қасiретiмдi құлдық қызмет көрсетуге айырбастай алмаймын. Жауыз Зевстiң қызметшiсi болғанша, менiң осы жартасқа бұғауланып тұрғанымның өзi жақсы. Зевс менi қорқытып, маған бiр ауыз сөз айтқыза алатын ешқандай жаза, ешқандай азап әлемде жоқ. Ол тағдырдан қалай құтылатынын бiлмейдi, жауыз Зевс өзiнен билiктi кiмнiң тартып алатынын да ешқашан бiле алмай өтедi.

	– Тыңда онда, Прометей, егер сен Зевс әмiрiн орындаудан бас тартатын болсаң, өзiңдi не күтiп тұрғанын бiл, – деп жауап қатты титанға Гермес. – Ол өз найзағайымен осынау жартасты сенiмен бiрге қара түнек шыңырауға лақтырып жiбередi. Онда, талай-талай ғасырлар бойы күн сәулесi түспеген тас зынданда сен қараңғы қапаста тұншығып азап шегетiн боласың. Ғасырлар өтедi, сенi Зевс шыңыраудан жалғанның жарығына қайтадан шығарады, бiрақ қуаныш көрсету үшiн шығармайды. Зевс жiберген бүркiт саған күн сайын келiп өткiр тырнағымен және алмас тұмсығымен өкпе-бауырыңды жұлмалап жейтiн болады: ол қайта-қайта өсiп шығып, барған сайын сұмдық азап тартатын боласың. Бұл жартаста сен орныңа басқа бiреу ықтиярымен Аидтың қаратүнек патшалығына түсуге келiсiм бергенге дейiн асылып тұрасың. Ойлан, Прометей, одан да Зевске бас игенiң жақсы емес пе? Зевстiң ешқашан да беталды қаҺар төкпейтiнiн өзiң де жақсы бiлесiң ғой!

	Тәкаппар титан өз дегенiнен қайтпай қойды. Оның жүрегiн шошытарлық нәрсе сiрә бар ма екен? Кенет жер дiрiлдеп, төңiрек түгел селкiлдеп кеттiө қатты күркiр естiлiп, көз қаратпайтын жайдың оты жарқ ете түстi. Қара құйын құтырына соқты. Көбiктi толқындар теңiз бетiнде тау-тау болып атылады. Жартас теңселiп кеттi. Дауыл мен жай шуылының, зiлзала гүрiлiнiң арасынан Прометейдiң жан түршiгерлiк айқайы өстiлдi:

	– Оу, менiң жүрегiмдi шошыту үшiн Зевс маған қандай соққы жiберiп отыр! О, аса аяулы анам Фемида, бәрiне жарық сыйлайтын, оу Эфир! Көрiңдер, Зевс менi қалай әдiлетсiз жазалап жатқанын!

	Прометей бұғауланған жартас сұрапыл гүрсiлмен түпсiз тұңғиыңқа, мәңгiлiк қара түнекке құлап түстi59.

	Ғасырлар өттi, ақыры Зевс Прометейдi қара түнектен шығарып алды. Бiрақ мұнымен оның азабы бiткен жоқ: ол бұрынғыдан да ауырлай түстi. Биiк жартасқа қағылып бұғауланған күйде ол әлi де жатыр. Денесiн шыжыған күн сәулесi күйдiрiп, үстiнен дауылдар бұрқап өтуде арса-арса денесiн жауын мен бұршақ тiлгiлейдi, ал қыста Прометейдiң үстiне жапалақтап қар жауып, тұла бойын мұз құрсап, суық аяз қатырып тастайды. Бiрақ бұл азап та аз! Жартасқа қуатты қанаттарын шуылдата қағып күн сайын орасан зор бүркiт ұшып келедi. Ол Прометейдiң кеудесiне қонып, өткiр тырнағымен жұлмалай бастайды. Өткiр тұмсығымен титанның бауырын жұлады. Қан судай ағады, жартас етегiнде қап-қара болып қатып, күн түскен кезде еридi де, ауаны қолқаны қабар сұмдық жаман қоңырсық иiс жайлайды. Бүркiт күн сайын таңертең ұшып келiп, өзiнiң қанды тамағына қайтадан кiрiседi. Түн iшiнде жаралары жазылып, күндiз бүркiтке жаңа тамақ беру үшiн бауыры қайтадан өсiп шығады. Бұл азап жылдар, ғасырлар бойы созылды.

	Құдiреттi титан Прометей әбден қалжырады, бiрақ азап оның өршiл рухын мұқата алған жоқ.

	Титандар Зевспен әлдеқашан татуласып, бағынған болатын. Олар оның билiгiне бой ұсынды да, Зевс оларды қаратүнек Тартардан азат еттi. Ендi орасан зор тұлғалы, аса әлеуеттi олар бұғауланған Прометей жатқан жер шетiндегi жартасқа келдi. Жартасты қоршап алып, Прометейдi Зевске бағын деп үгiттедi. Прометейдiң анасы Фемида да келiп, ұлына өзiнiң тәкаппар рухынан тайып, Зевске қарсы келмеуiн өтiнiп жалбарынады. Ол ұлынан өзiн де аяуын өтiнедi, өйткенi мынау азабын көрiп, ол да қатты қиналып отыр ғой. Зевс өзi де ендi бұрынғы ашу-ыза ұмытқан, қазiр оның державасы күштi, оны ешкiм де құлата алмайды, оған ештеңе де қорқынышты емес. Және де ол бұрынғыдай тиран сияқты билiк жүргiзiп отырған жоқ, мемлекеттердi қорғайды, заңдарды сақтайды. Ол адамдарға және олардың арасындағы шындыққа қамқорлық жасап отырады. Найзағай құдайын алаңдататын тек бiр жалғыз ғана жәйт – ол Прометейдiң өзi ғана бiлетiн құпия сыр. Егер Прометей осы сұмдық құпия сырды ашса, онда Зевс алып титанға кешiрiм жасауға әзiр. Прометейдiң азабы бiтетiн уақыт та жақындап қалды. Тағдырдың әмiрi бойынша титанды бұғаудан азат етуге тиiстi қаҺарман да дүниеге келiп, ер жеттi. Азаптан әлсiресе де бiрбеткей Прометей бұрынғысынша құпия сырды өз iшiнде сақтады, алайда ол да шаршап, қажи бастаған.

	Ақыры тағдырдың өзi Прометейдi азат етуге жазған ұлы қаҺарман да өзiнiң саяхаты кезiнде осы жер шетiне келiп жеттi. Бұл қаҺарман құдай тәрiздi құдiреттi, адамдардың iшiндегi ең күштiсi Геракл едi. Прометейдiң азабына үрейлене қарап, алғаш оның бойын аяныш сезiмi билейдi. Титан Гераклге өзiнiн зұлым тағдыры туралы әңгiмелеп, Гераклдiң алдағы уақытта қандай ұлы ерлiктер жасайтынын айтып бередi. Геракл алыптың сөзiн зор ықыласпен тыңдайды. Бiрақ та Геракл Прометей тартқан барлық сұмдық азапты түгел көрген жоқ едi. Алыстан қуатты қанаттардың суылдағаны естiлдi – бұл өзiнiң қанды тамағына ұшып келе жатқан бүркiт едi. Ол Прометейдiң үстiнде биiкте шарықтап ұшып, кеудесiне қонуға әзiрлене бастады. Алайда Геракл оның Прометейдi талауына мүмкiндiк берген жоқ. Ол садағын шап берiп, қорамсақтан ажал жебесiн алды да, оқ дәл тиюi үшiн жебе тәңiрi Аполлонға сиынып, адырнаны құлаштай тартты. Садақ адырнасы ышқына зыңылдап, жебе зырлай женелдi де, оқ тиген бүркiт жартастың дәл iргесiндегi буырқанған теңiзге жалп етiп құлап түстi. Бостандыақ алу сәтi туды. Асқар Олимптен желдей есiп Гермес сол сәтте-ақ жетiп келдi. Ол қуатты Прометейге жылы-жылы сөйлеп, Зевстiң зұлым тағдырдан қалай құтыла алатынын айтып берсе, оны дереу босататынына уәде бердi. Ақыр соңында әлеуеттi Прометей Зевске құпия сырды ашуға келiсiмiн бердi де, былай дедi:

	– Найзағай құдайы теңiздiң әйел тәңiрi Фетидамен некесiн қидырмасын, өйткенi тағдыр тәңiрлерi, сәуегей мойралар Фетиданың мынадай тағдыры бар екенiн ашқан: күйеуi кiм болса да, одан әкесiнен әлдеқайда құдiреттi ұл туады. Құдайлар Фетиданы қаҺарман Пилейге әйелдiкке берсiн, сонда Фетида мен Пелейдiң ұлы Грекияның ең қаҺарман батырларының бiрi болады.

	Прометей ұлы құпияны ашып бердi. Геракл өзiнiң зiл батпан гүрзiсiмен бұғауды күл-талқан еттi де, титанды жартасқа қағып тастаған iстiк темiрдi кеудесiнен жұлып алды. Алып орнынан тұрды, ендi ол азат едi. Тартқан азаптары бiттi. Оны жай қарапайым адам азат етедi деген сәуегейлiк болжам осылайша жүзеге асты. Титандар Прометейдiң азат болуын дабырласып, қуанышты дабылмен қарсы алды.

	Сол кезден берi Прометей қолына темiр шығыршық тағып жүретiн болдыө онда өзi соншама уақыт адам айтқысыз азап көрген жартастан алынған тас салынып қойылған.

	Ал Прометейдiң орнына, өлгендердiң жерасты патшалығына түсуге кемеңгер кентавр Хирон келiсiм бердi. Мұнысымен ол Геракл өзiне байқаусызда салған жазылмайтын жараның азабыңан құтылды.



	ПАНДОРА

	Прометей адамдар үшiн от ұрлап, оларды өнер мен кәсiптерге үйретiп, бiлiм берген кезде, жердегi өмiр бақыттырақ бола түстi. Прометейдiң қылығына ыза болған Зевс оны аяусыз жазалап, ал жердегi адамдарға зұлымдық жiбердi. Ол ұста құдай Гефестке су мен топырақты араластырып, осы қоспадан нәзiк үндi, мәңгi жасайтын әйел құдайлардай ұшқын атқан көзi, адамдар сияқты күшi бар әдемi қыз жасауға әмiр бердi. Зевстiң қызы Афина Паллада бұл қыз үшiн әдемi киiм тiгугеө махаббат құдайы Афродита оған ғажайып көрiк беругеө Гермес қулықты бiлетiн ақыл-ой мен ептiлiк дарытуға тиiс болды.

	Құдайлар Зевс әмiрiн сол сәтте-ақ орындады. Гефест ғажайып сұлу қыз жасады. Оған құдайлар жан салды. Хариталармен бiрге Афина Паллада қызға күн тәрiздi жарқыраған киiм кигiзiп, алтын алқа тақты. Бапшылар (орылар) оның жiбектей толқыған бұйра шашына мәңгi хош иiстi гүлдерден гүлдесте кигiздi. Гермес оны қулық пен ептiлiкке үйреттi. Құдайлар Пандора деп атады, өйткенi ол бәрiнен сыйлық алған едi60.

	Адамдарға деген бұл зұлымдық әзiр болған кезде Зевс Герместi Пандораны жерге, Прометейдiң туысы – Эпиметейге апарып бер деп жұмсады. Ақылды Прометей өзiнiң ақылсыз туысына найзағай құдайы Зевстен сыйлық алушы болма деп талай рет ескертiп, ақыл айтқан болатын. Ол бұл сый адамдарға қайғы әкеледi деп қорқатын едi. Бiрақ та Эпиметей ақылды туысының кеңесiн тыңдаған жоқ. Пандораның сұлулығына елтiп, әйелдiкке алды. Эпиметей көп ұзамай-ақ Пандораның адамдарға қаншама жамандық әкелгенiн бiлдi.

	Эпиметейдiң үйiнде бетi ауыр қақпақпен жабылған бiр үлкен ыдыс тұратынө бұл ыдыстың iшiнде не бар екенiн ешкiм бiлмейтiн және оны ашуға да еш жанның батылы бармайтын, өйткенi мұның қауiптi екенiн бәрi де түсiнетiн. Әуесқой Пандора ешкiмге бiлдiрместен ыдыстың қақпағын ашты да, бiр кезде оған салып қойылған зұлымдық атаулының бәрi бүкiл жер бетiне тарап кеттi. Орасан зор ыдыстың түбiнде тек жалғыз Үмiт қана қалды. Ыдыстың қақпағы қайтадан жабылып қап, Үмiт Эпитемейдiң үйiнен ұшып шыға алмай қалып қойды. Найзағай құдайы Зевс оның шығуын қаламаған едi.

	Бұрын адамдар зұлымдық, ауыр еңбек және апатты аурулар дегендi бiлмей, бақытты өмiр сүрiп келген едi. Ендi олардың арасына орасан қисапсыз ауыртпалықтар тарады. Жер де, теңiз де зұлымдыққа толды. Зұлымдық та, аурулар да адамдарға шақырусыз күндiз де, түнде де жетiп кеп, өздерiмен бiрге азап ала келдi. Олар келгенде аяқ басысы бiлiнбей, үн-түнсiз келедi, өйткенi Зевс оларға тiл берген жоқ болатын. Зұлымдық пен ауруларды ол мылқау етiп жаратты.



	ЭАК61

	Овидийдiң «Метаморфоза» поэмасы бойынша баяндалған.



	Найзағай құдайы Зевс өзен құдайы Асоптың сұлу қызын ұрлап алып, Ойнопия аралына алып барды, ол сол кезден бастап арал Асоп қызының есiмiмен – Эгина деп атала бастады. Осы аралда Эгина мен Зевстiң ұлы Эак туды. Эак есейiп, ер жеттi де, Эгина аралының патшасы болды. Шындықты, әдiлдiктi сүю жөнiнен оған бүкiл Грекияда ешкiм тең келе алмады. Олимпия құдайларының өздерi Эакты құрметтеп, өзара айтысқан кезде оны жиi-жиi төрешi етiп сайлайтын. Эак қайтыс болғаннан кейiн Минос мен Радамант сияқты құдайлардың әмiрi бойынша жер асты патшалығында әдiлқазы болды. Тек әйел құдай Гера ғана Эакты жек көрдi. Гера оның патшалығына қисапсыз апат жiбердi. Эгина аралын қалың тұман басып, төрт ай бойы сейiлмей қойды. Ақырында оны оңтүстiк желi айдап әкеттi. Бiрақ бұл жел апаттан құтқарған жоқ, қайта бұрынғыдан да алапат ауыртпалық әкелдi. Қоқырсыған тұманнан пайда болған қисапсыз көп улы жыландар Эгинаның тоғандарына, бұлақтары мен суларына толып, өз уымен бәрiн де уландырды. Эгинада сұмдық өлiм-жiтiм басталды. Тiршiлiк атаулының бәрi де қырылып бiттi. Тек Эак пен оның ұлдары ғана аман қалды. Әбден мысы құрыған Эак қолын көкке созып, айқай салды:

	– О, бәрiн де билейтiн ұлы жебеушi Зевс, егер сен шынында да Эгинаның ерi болсаң, егер сен шынында да менiң әкем болсаң және өз ұрпағыңнан жерiмейтiн болсаң, онда маған өз халқымды қайтарып бер, әйтпесе менi тезiрек суық қабiрге тық!

	Найзағай жарқылдады да, бұлтсыз аспанда күн күркiредi. Өзiнiң жалбарынған үнi көкке жеткенiн Эак түсiндi. Эак әкесi Зевске тағзым етiп жалбарынған жерде найзағай құдайына бағышталған қуатты емен өсiп тұрған болатын, ал оның түбiнде құмырсқаның илеуi бар едi. Эактың көзi байқаусызда мыңдаған еңбек сүйгiш құмырсқаға толы илеуге түстi. Эак құмырсқадардың қалай дамылсыз қимылдап, өздерiнiң илеу қаласын салып жатқанына ұзақ қарап тұрды да, былай дедi:

	– О, мейiрбан әкем Зевс, осы құмырсқа илеуiнде қанша құмырсқа болса, маған да сонша еңбек сүйгiш азамат бершi.

	Эактың осыны айтуы-ақ мұң екен, күн желсiз, тыптынық болып тұрса да, емен өзiнiң қуатты бұтақтарымен суылдай жөнелдi. Зевс Эакқа тағы да бiр рет өз құдiретiнен белгi бердi.

	Түн болды. Эак ғажайып түс көрдi. Ол бұтақтарында көптеген құмырсқа өрмелеп жүрген Зевстiң қасиеттi еменiн көрдi. Емен бұтақтары шайқалып едi, құмырсқалар жерге құлай бастады. Жерге құлап түскеннен кейiн құмырсқалар барған сайын үлкейiп, аяқтарын қаз басып, тұра бастады, олардың қаралығы мен арықтығы жойылып, бiрте-бiрте адамға айналды. Эак ұйқысынан оянды, бiрақ құдайлар аян берген түсiне әлi де сенбеген қалпы өзiне көмек жiбермегенi үшiн тәңiрге тiптi ренiш бiлдiрдi. Кенеттен айқай-шу естiлдi. Эак адамдардың дауысы мен аяқ дүрсiлiн естiдi. «Мұным түс емес пе екен» деп ойлады ол. Кенет оның ұлы Теламон жүгiрiп келдi де, әкесiне ұмтылып, қуанышты үнмен:

	– Тез сыртқа шықшы, әке! Сен өзiң күтпеген ғажайып тамашаны көресiң, – дедi.

	Үйiнен шыққан Эак түнде түсiне кiрген адамдарды тiрi күйiнде көрдi. Бұрын құмырсқа болып келген адамдар Эакты өздерiнiң патшасы етiп жариялады, ал ол бұл адамдарды мирмидондықтар62 деп атады. Эгинаға осылай адамдар қоныстанды.



	ДАНАЙ ҚЫЗДАРЫ

	Негiзiнен Эсхилдiң «Қорғаныш сұрап жалбарынушылар» трагедиясы бойынша баяндалған.



	Зевс пен Ионың ұлы Эпафтың Бел деген ер баласы болды, ал оның Египт пен Данай атты ұлдары бар едi. Нәрлi Нiл суландыратын бүкiл елдi Египт биледi, ел де өзiнiң атын соның есiмiмен атады. Ал Данай Ливияда билiк жүргiздi. Құдайлар Египтке елу ұл, Данайға елу сұлу қыз бердi. Египттiң ұлдары Данайдың сұлу қыздарына ғашық болып, олармен некеге отырғысы келдi. Бiрақ Данай мен оның қыздары ұсынысты қабылдамай қойды. Египттiң ұлдары үлкен әскер жинап, Данайға қарсы соғысқа аттанды. Өзiнiң немере iнiлерiнен жеңiлiп қалған Данай бас сауғалап қаша жәнелдi. Әйел құдай Афина-Палладаның көмегiмен Данай алғашқы елу ескектi кеме жасады да, өзiнiң қыздарын алып шуылдап жататын шексiз теңiзбен жүзе жөнелдi.

	Данайдың кемесi толқынды теңiзде ұзақ уақыт жүздi де, ақыры Родос аралына келiп жеттi. Данай осы жерде тоқтадыө ол қыздарымен бiрге жағалауға шығып, өзiнiң қамқоршысы әйел құдай Афинаға ғибадатхана орнатты да, оған аста-төк құрбанды бердi. Данас Родоста қалып қойған жоқ. Египттiң ұлдарының қуғындауынан қорыққан ол қыздарымен бiрге одан әрi, Грекияның жағалауларына қарай, Ионың елi Арголиданы63 бетке алып сапар шектi. Кеменiң иесiн шалқар теңiздегi қауiптi сапарында Зевстiң өзi қорғады. Ұзақ сапардан кейiн кеме Арголиданың шұрайлы жағалауына келiп тоқтады. Данай мен оның қыздары өздерi жек көрiп, некелесуге қарсы болған Египт ұлдарынан осы жерде пана табуға үмiттендi.

	Данай қыздары жағаға шықты. Айнала төңiректе ешкiм жоқ едi. Ақырында алыстан будақтаған шаң көрiндi. Ол жедел жақындап келе жатты. Мiне, будақтаған шаңның арасынан қалқандардың, дулығалар мен найзалардың жарқылы көзге шалынды. Соғысқа мiнiп шығатын қос доңғалақты арбалардың шуылы естiлдi. Бұл жақындап келе жатқан Палехтонның ұлы, Арголида патшасы Пеласгтiң әскерi едi. Кеменiң келетiнiнен хабар алған Пеласг теңiз жағалауына өз әскерiмен келiп жеткен болатын. Ол бұл жерден дұшпанды емес, қарт Данай мен оның елу сұлу қызын кездестiрдi. Олар қолдарына зәйтүн бұтақтарды ұстап, Пеласгты өздерiне пана болса екен деп жалбарынып қарсы алды. Көздерi жасқа толы, қолдарын созған Данайдың сұлу қыздары Египтiң өркөкiрек ұлдарынан қорғауды жалына өтiндi. Данай қыздарды жалбарынушылардың қуатты қорғаушысы Зевстiң атын ауызға алып, Пеласгтен өздерiн ұстап бермеудi сұрады. Олар Арголидаға жат адамдар емес-тi – бұл олардың ұлы әжесi Ионың елi болатын.

	Пеласг әлi де болса қобалжулы, ол Египтiң қуатты билеушiлерiмен соғысу қаупiнен қорқып та тұр. Оған не iстеу керек? Бiрақ өзiне жалбарынып тұрғандарды итерiп тастап, Зевс заңдарын бұзайын десе, бәрiнен де бұрын ол бас құдайдың қаҺарынан қорқады. Ақырында Пеласг Данайдың өзiне Аргосқа барып, михрабқа зәйтүн бұтағын қойып, қорғауын сұрап құдайларға жалбарынуға кеңес бередi. Ал өзi халықты жинап, ақыл-кеңес сұрауды ұйғарған. Пеласг Данайдың қыздарына Аргос азаматтарын көмек көрсетуге көндiру үшiн бар ынтажiгерiн жұмсаймын деп уәде бередi.

	Пеласг кетiп қалады. Данай қыздары халық жиналысының шешiмiн тағатсыздана күтедi. Олар Египт ұлдарының айтқанынан қайтпайтын қандай бiрбет екенiн, шайқаста қалай қамырқанатын қаҺарлы екенiн жақсы бiледiө Арголида жағалауларына египеттiктер кемелерi келiп тоқтай қалса, өздерiне нендей қатер төнетiнiн де бiледi. Егер Аргос тұрғындары өздерiн паналатпай, көмек беруден бас тартатын болса, онда қорғансыз қыздар не iстемек? Ал қауiп-қатер жақын-ақ. Мiне, Египт ұлдарының жаушысы да келiп жеттi. Ол Данай қыздарын кемеге сап күшпен алып кетемiн деп қорқытады. Ол Данайдың бiр қызын қолынан ұстай алып, шабармандарына басқа қыздарды да ұстаңдар деп бұйрық бередi. Бiрақ осы кезде тағы да IIеласг патша келiп қалады. Ол Данай қыздарын өз қорғауына алады. Египт ұлдары жаушысының өзiне қарсы соғыс ашамын деген қоқанлоққысынан да қорықпайды.

	Данай мен оның қыздарын қорғау туралы шешiм Пеласг пен Арголида тұрғындарына ажал әкелдi. Қанды шайқаста жеңiлiске ұшыраған Пеласг өзiнiң байтақ патшалығының қиыр солтүстiгiне қашып бас сауғалады. Рас, Данайды Аргос патшасы етiп сайлады, бiрақ Египт ұлдарымен бiтiм жасау үшiн оларға өзiнiң сұлу қыздарын әйелдiкке беруге тиiс болды.

	Египт ұлдары Данай қыздарымен үйлену тойларын сән-салтанатпен өткiздi. Бiрақ олар бұл некенiң өздерiне қандай апат әкелетiнiн бiлген жоқ. У-шуға, дабыра-дуға толы үйлену тойы аяқталдыө той жыры да шырқалып бiттi, той шырақтары сөндiрiлдi, Аргос түн қараңғылығына бөлендi. Ұйқыға шомған қалада тыныштық орнады. Кенет осы тыныштықтың iшiнде жантәсiлiм алдындағы ауыр ыңырсыған үн естiледi. Одан кейiн осындай ыңыраныстар тағы да, тағы да үдеп, құлақ тұндырды. Данай қыздары түн қараңғылығын жамылып, сұмдық жауыздық жасайды. Ерлерiнiң көзi ұйқыға кете салысымен-ақ әкесi берген қанжарлармен олар күйеулерiн жарып тастады. Египт ұлдары осылайша мерт болды. Олардың iшiнен тек бiреуi – сұлу Линкей ғана аман қалды. Данайдың жас қызы Гипермнестра оны аяды. Ол өз ерiнiң кеудесiне қанжар сұғуға бата алмады. Күйеуiн оятты да, ешкiмге бiлдiрмей, сарайдан шығарып жiбердi.

	Әмiрiн Гипермнестра орындамағанын естiгенде Данай терiсiне симай қатты ашуланды. Ол өз қызын ауыр шынжырмен бұғаулап, зынданға тастады. Әкесiн тыңдамаған Гипермнестраны соттау үшiн Аргон ақсақалдарының соты бас қосты. Данай өз қызын өлiм жазасына бұйырғысы келiп едi. Бiрақ сотқа махаббаттың әйел құдайы, алтын шашты Афродитаның өзi келдi. Ол Гипермнестраны қорғап, аса ауыр жазадан құтқарып қалды. Данайдың мейiрбан, махаббатқа адал қызы Линкейдiң жары болды. Құдайлар бұл некеге өздерiнiң батасын берiп, ол екеуiнен көптеген ұлы қаҺармандар ұрпағы тарады. Грекияның мәңгi жасайтын батыры Гераклдiң өзi осы тектен шыққан едi.

	Зевс Данайдың басқа қыздарының да өлiмiн қалаған жоқ. Оның әмiрi бойынша Афина мен Гермес Данай қыздарының кiсi өлтiрген кiнәсын кештi. Данай патша олимпиялық құдайлардың құрметiне ұлан-асыр ойынсауық ұйымдастырды. Бұл ойындарда жеңiп шыққандар сыйлық ретiнде әйелдiкке Данайдың қыздарын алды.

	Дегенмен де Данай қыздары өздерi iстеген зұлымдықтары үшiн жазадан қашып құтыла алмады. Олар бұл жазаны өздерi өлгеннен кейiн Аидты қара түнек патшалығында тартып келедi. Данай қыздары түбi жоқ орасан зор ыдысқа су құйып тұруға тиiс. Олар мәңгi-бақи жер асты өзенiнен су тасып, оны әлгi ыдысқа құяды. Мiне, ыдыс толып та қалған сияқты, бiрақ су ағып кетедi де, ол қайтадан бос қалады. Данай қыздары жұмысқа қайтадан кiрiсiп, қайтадан су тасып, түбi жоқ ыдысқа құюмен болады. Олардың берекесiз жұмысы осылай ұшы-қиырсыз созыла бередi.



	ПЕРСЕЙ

	Овидийдiң «Метаморфоза» поэмасы бойынша баяндалған.



	ПЕРСЕЙДIҢ ДҮНИЕГЕ КЕЛУI

	Линкейдiң немересi, Аргос патшасы Акрисийдiң Даная деген қызы болды, ол бет бiткеннiң ғажап сұлуы едi. Абыз Акрисийге Данаядан туған ұлдың қолынан қаза табасың деп сәуегейлiк айтқан болатын. Мұндай тағдырдан қашып құтылу үшiн Акрисий терең жер астынан қола мен тастан кең сарай салғызып, қызын сонда қамап қойды.

	Бiрақ қызға найзағай құдайы Зевс ғашық болды да, Данаяның жер асты сарайына алтын жаңбыр боп енiп, Акрисий қызын әйел қылды. Бұл некеден әдемi ұл туды. Шешесi Даная оны Персей деп атады.

	Кiшкентай Персей анасымен бiрге жер асты сарайында көп тұрған жоқ. Бiрде Акрисий кiшкентай Персейдiң даусы мен көңiлдi күлкiсiн естiп қалды. Ол бөлмеден нелiктен бала күлкiсi естiлiп тұрғанын бiлу үшiн қызының жатқан жерiне келедi. Кiшкентай еркек баланы көргенде Акрисий таң-тамаша қалды. Ал оның Даная мен Зевстiң ұлы екенiн бiлген кезде ол қалай шошыды десеңiзшi! Абыздың сөзi бiрден есiне түстi. Бұл тағдырдан қалай аман құтыламын деп тағы да ойлануға мәжбүр болды. Ақырында Акрисий үлкен ағаш жәшiк жасауға бұйрық бердi, оған Даная мен Персейдi салып, қақпағын жауып қақты да, теңiзге тастауға әмiр еттi.

	Жәшiк тұзды теңiздiң буырқанған толқындарымен ұзақ жүзiп жүрдi. Даная мен оның ұлына өлiм қатерi төндi. Толқындар жәшiктi бiресе жоғары лақтырып, бiресе тұңғиыққа батырып, қақпақылдап жан-жаққа атумен болды. Ақыры мәңгi шуылдап сапырылысып жататын толқындар жәшiктi Сериф64 аралына айдап әкелдi. Ол кезде жағалауда Диктис деген балықшы балық аулап жүр едi. Ол ауын теңiзге соның алдында ғана тастаған болатын. Жәшiк ауға оралып қалды да, Диктис оны жағаға сүйреп шығарды. Жәшiктi ашқанда керемет сұлу әйел мен кiшкентай еркек баланы көрдi. Диктис оларды өзiнiң туысы, Сериф патшасы Полидектке ертiп апарды. Персей Полидект патшаның сарайында өсiп, сымбатты әрi әлдi жiгiтке айналды. Ол Сериф жiгiттерiнiң арасында сұлулығымен жұлдыздай жарқырады, көркi жөнiнен де, күш жөнiнен де, ептiлiк жөнiнен де, ерлiк жөнiнен де онымен тең түсе алатын ешкiм болған жоқ.



	ПЕРСЕЙДIҢ ГОРГОНА МЕДУЗАНЫ ӨЛТIРУI

	Полидект сұлу Данаяны өзiне ерiксiз әйелдiкке алмақ болды, бiрақ Даная қатыгез патша Полидекттi жек көретiн едi. Персей анасын қорғап, ара түстi. Полидект қатты шамданды, сөйтiп ол осы кезден бастап бiр ғана нәрсе туралы – Персейдi қалай өлтiрсем деп ойлаумен болды. Ақыр соңында жауыз Полидект Персейдi Горгона Медузаның басын алып келуге жұмсауды ұйғарды да, оны шақырып алып, былай дедi:

	– Егер сен шынында да найзағай құдайы Зевстiң ұлы болсаң, онда ұлы ерлiк жасаудан бас тартпассың деп ойлаймын. Сенiң жүрегiң ешқандай қауiп-қатерден шайлыға қоймас. Зевс сенiң әкең екенiн дәлелдеп, маған Горгона Медузаның басын әкелiп беретiн бол. О, Зевстiң өз ұлына көмектесетiнiне мен сенемiн.

	Персей Полидектке тәкаппарлана қарады да, сабырмен жауап бердi:

	– Жақсы, мен саған Медузаның басын әкелiп беремiн.

	Персей алыс жолға сапар шектi. Бұл жердiң батыс жақ шетiне, әйел құдай Түн мен ажал құдайы Танат билейтiн елге жетуi керек едi оның. Қорқынышты горгоналар да осы елде тұратын. Олардың тұла бойын жалтырауық әрi мықты қабыршақ жапқан-ды. Бұл қабыршақты тек Герместiң семсерi ғана шауып түсе алатын. Горгоналардың өткiр тырнақты орасан зор мыс қолдары болатын. Бастарында шаш орнына ызылдап улы жыландар ирелеңдеп жүретiн. Қанжар тәрiздi өткiр азу тiстi, қан қызыл ерiндi, көзi ызалы да уытты горгоналардың жүзi сұмдық қаҺарлы екенi соншалық, кiмде-кiмнiң оларға көзi түсiп кетсе, дереу тасқа айналатын. Алтын қанатты горгоналар әуеде құйғытып ұшып жүретiн. Ал оларға кез болған адамның халi өте қиын болатын. Горгоналар мыс қолдарымен жұлмалап, ыстық қанын iшетiн.

	Персейге қиын ерлiк жасау керек болды. Олимп құдайлары Зевс ұлының өлiмiне жол бере алмады. Персейге көмектесу үшiн ойдай ұшқыр құдайлар шабарманы Гермес пен Зевстiң сүйiктi қызы, жаугер Афина жетiп келдi. Афина Персейге мыс қалқан бердi, оның жалтырауығы сондай, қалқаннан айналадағының бәрi де көрiнетiнө ал Гермес Персейге өзiнiң өткiр семсерiн бердi, құдайлар хабаршысы жас қаҺарманға горгоналарды қалай табуға болатынын көрсеттi.

	Персейдiң жолы ұзақ едi. Ол көптеген елдерден өттi, толып жатқан халықты көрдi. Ақырында қарт грайялар тұратын қара түнек елге де келiп жеттi. Олардың жалғыз көзi мен жалғыз тiсi ғана бар едi. Бұларды олар кезектесiп пайдаланатын. Көз грайяның бiрiнде болған кезде, қалған екеуi соқыр болып қалатын, сөйтiп көзi бар грайя соқыр, дәрменсiз екеуiн ертiп жүретiн. Ал көзiн суырып алып, кезектегi бiреуiне бергелi жатқан кезде үшеуi де бiрдей соқыр болып қалатын. Грайялар горгоналарға баратын жолды күзетiп жүретiн, бұл жолды тек жалғыз солар ғана бiлетiн едi. Персей қараңғыда оларға сездiрмей жетiп келдi де, Герместiң ақылы бойынша грайялардың бiрi екiншiсiне бермек болған кезде, оның қолынан ғажайып көздi жұлып алды. Грайялар қорыққанынан айқайлап жiбердi. Ендi олардың үшеуi де соқыр болып қалған едi. Соқыр әрi дәрменсiз болып қалған соң ендi не iстемек? Олар барлық құдайларды ауызға алып, жалбарынып, Персейден көздi қайтарып беруiн өтiндi. Тек көздi қайтарып берсе болғаны, батыр Персей үшiн бәрiн де iстемек едi. Сол кезде Персей грайялардан горгоналарға баратын жолды көрсетуiн талап еттi. Грайялар ұзақ толқыды, бiрақ көзiн қайтарып алу үшiн жолды айтуға мәжбүр болды. Персей горгоналар аралына қалай бару керек екенiн осылайша бiлiп алды да, әрi қарай жедел жүрiп кеттi.

	Арада бiраз уақыт өткен соң Персей хор қыздарына келдi. Ол бұлардан үш сыйлық алды: оның бiрi – басына кигеннiң бәрiн көзге көрiнбейтiн ететiн жер асты патшалығы Аидтың дулығасы, екiншiсi – әуеде тез самғап ұшып жүруге мүмкiндiк беретiн қанатты сандал, үшiншiсi – сиқырлы дорба болатын. Бұл iшiне не салса да сия беретiн сиқырлы дорба едi. Персей қанатты сандалды, Аидтiң дулығасын киiп, дорбаны иығына асып алды да, әуемен горгоналар аралына қарай шапшаң ұша жөнелдi.

	Персей аспанда өте биiкте ұшып келе жатты. Астында жасыл алқапты жерлер мен күмiс таспадай бұралаңдап аққан өзендер қалып жатты. Төменде көз ұшында қалалар көрiндi, оларда құдай ордаларының ақ мәрмәр тасы жарқырап тұрды. Алыста жасыл орман жамылған тау шыңдары өркештене дөңкиiп, олардың қар басқан ұштары күн сәулесiмен алмас сияқты жарқырап тұрды. Персей құйындай жүйткiп, iлгерi қарай самғай бердi. Оның биiк самғағаны сонша, мұндай биiктiкке қуатты қанаттары бар бүркiттер де көтерiле алмайтын. Мiне, көз ұшында балқытылған алтын сияқты теңiз жалт ете қалды. Ендi Персей теңiздiң үстiмен ұшып келедi, теңiздiң тулаған толқындарының шуылы оған әрең естiледi. Жер көрiнбей кеттi. Көз жетер аймақтың бәрiнде де айдын су. Ақырында теңiздiң көкпеңбек шетiнде қара тiлiк сияқты арал көрiндi. Ол барған сайын оған жақындай түстi. Бұл горгоналар аралы едi. Аралда бiр нәрсе күн сәулесiне көз қаратпай жарқырап тұр. Персей төмендей бердi. Арал үстiнде бүркiт сияқты қалықтап ұшып, жартаста ұйықтап жатқан үш сұмдық үрейлi горгонаны көрдi. Өздерiнiң мыс қолдарын созып олар ұйықтап жатыр, қабыршағы мен қанаттары күн көзiнде от болып жанып тұр. Олардың басындағы ұйықтап жатқан жыландар ақырын ғана қозғалып қояды. Персей горгоналардан көзiн тез тайдырып әкеттi. ҚаҺарлы жүзiн көруге қорқады: өйткенi бiр сәт көзi түссе болғаны, ол тасқа айналып кетуi кәдiк. Персей Афина-Палладаның қалқанын қолына алып едi, горгоналар оған айнадағыдай көрiндi. Ал бұлардың iшiндегi Медузасы қайсысы? Горгоналар бiр-бiрiне құйып қойғандай ұқсас. Горгоналардың iшiндегi тек Медузаның ғана ажалы бар, тек соны ғана өлтiруге тиiс. Персей ойға шомып аңырып қалды. Алайда оған ұшқыр Гермес жетiп келiп, көмек бердi. Персейге Медузаны көрсеттi де, ол құлағына сыбырлады:

	– Тезiрек, Персей! Тайсалмай төмен түс. Әне, теңiз жақ шетiндегiсi – Медуза. Басын шауып таста. Есiңде болсын, оған қараушы болма. Бiр қарасаң-ақ болды, өлгенiң. Горгоналар оянбай тұрғанда, тез қимылдап қал! Аспаннан бүркiт өз жемтiгiне қалай сорғалап құлдиласа, Персей де ұйықтап жатқан Медузаға қарай солай шүйiлдi. Ол семсердi дәл сермеу үшiн жарқыраған қалқанға қарайды. Медузаның басындағы жыландар дұшпан келiп қалғанын сезе қойды. Олар зәр төге ысылдап, бастарын көтердi, ұйқыдағы Медуза да қозғала бастады. Ол тiптi көзiн де ашып алды. Осы сәтте өткiр семсер найзағайдай жарқ ете қалды. Персей Медузаның басын бiр сiлтегеннен-ақ шауып түстi. Оның қара қошқыл қаны жартасқа тасқын сияқты шапшып төгiлдi, ал Медузаның денесiнен шыққан қан тасқындарымен бiрге қанатты ат Пегас пен дәу Хрисаор аспанға самғай жәнелдi. Персей Медузаның басын тез қармап, ғажайып дорбаға сала қойды. Медузаның жан тапсырарда ирелеңдеген денесi жартастан теңiзге сусып құлап түстi. Оның дыбысынан Медузаның сiңлiлерi Стеймо мен Эвриала оянып кеттi. Қуатты қанаттарын қағып, олар арал үстiне көтерiлдi де, жан-жағына ызалана көз тастады. Горгоналар әуеде сусылдап ұшып жүр, бiрақ Медузаны өлтiрген адам iз-түзсiз жоғалып кеттi. Аралда да, сонау алыс теңiзде де бiрде-бiр тiрi пенде көрiнбейдi. Ал Аидтың көзге көрiнбейтiн дулығасын киiп алған Персей шулаған теңiз үстiнде құйғытып ұшып келедi. Мiне, ол Ливия құмының үстiне де келiп жеттi. Медузаның басынан шыққан қан дорбадан өтiп, құмға тамшылап жатты. Осы қан тамшыларынан құмда улы жыландар пайда болды. Олардың көптiгi сондай, барлық тiршiлiк атаулы олардан қашып бас сауғалаумен болды, жыландар Ливияны шөлге айналдырып жiбердi.



	ПЕРСЕЙ МЕН АТЛАС

	Персей горгоналар аралынан барған сайын алыстап ұзай бердi. Құйын жел айдаған бұлт сияқты аспанда заулап ұшып келедi. Ақырында ол титан Япеттiң ұлы– Прометейдiң туысы құдiреттi Атлас билеп тұрған елге келiп жеттi. Атластың далаларында сан мыңдаған биязы жүндi қой, мүйiзi қарағайдай сиырлар мен бұқалар жайылып жүрдi. Оның иелiгiндегi жерде ғажайып бақтар жайқалып тұрды, ал бақтардың бiрiнде бұталары мен жапырағы алтын ағаш бар едiө ол ағашта өскен алма да алтын болатын. Атлас бұл ағашты көзiнiң қарашығындай күтiп сақтады: бұл оның аса ұлы қазынасы едi. Әйел құдай Фемида Атласқа бiр күнi Зевстiң ұлы келiп, алтын алмаларын ұрлап әкетедi деп сәуегейлiк айтқан едi. Атлас бұдан қорқатын. Ол алтын ағаш өсiп тұрған бақты биiк қабырғамен қоршап, ал кiре берiс жерге аузынан жалын шашқан айдаҺарды күзетке қойған. Атлас жат жерлiк адамдарды өз иелiгiне жiбермейтiн: бұлардың iшiнде Зевстiң ұлы да болуы мүмкiн деп қорқатын.

	Персей Атласқа ұшып келдi де, оған жылы жүзбен үн қатты;

	– О, Атлас, сен менi өз үйiңде қонақ ретiнде қабылда. Горгона Медузаны өлтiрген Зевстiң ұлы Персеймiн мен. Ұлы ерлiк жасадым. Сен маған үйiңде тынығып алуға мұрсат бер.

	Атлас Персейдiң Зевс ұлы екенiн естiген кезде дереу әйел құдай Фемиданың сәуегейлiгiн есiне түсiрдi де, Персейге дөрекi жауап қайтарды:

	– Жоғал бұл жерден! Саған асқан ерлiгiң туралы да, сенiң найзағай құдайының ұлы екенiң туралы да өтiрiгiң титтей де көмектесе алмайды.

	Атлас батырды есiктен шығарып қуып жiберуге кiрiстi. Құдiреттi дәумен алысуға шамасы келмейтiнiн көрген Персей ендi есiктен өзi тезiрек шығып кетуге асықты. Персейдiң жүрегiн ыза кернедi: ол Атластың өзiне қонақжайлық көрсетпей, оның үстiне өтiрiкшi деп атағанына қатты ашуланды.

	Ыза үстiнде Персей дәуге былай дедi:

	– Жарайды, Атлас, сен менi қуып жiбергелi отырсың ғой! Онда, ең болмаса менен сыйлық ала ғой!

	Осыны айтып Персей тез қимылдап горгона Медузаның басын суырып алды, өзi терiс қарап, оны Атласқа көрсеттi. Дәу сол сәтте-ақ тауға айналды. Оның сақалы мен шашы қалың жапырақты орманға, қолдары мен иығы зәулiм жартастарға, ал басы көк тiреген заңғар шыңға айналды. Сол кезден берi Атлас тауы бүкiл аспан күмбезiн барлық шоқ жұлдыздармен бiрге көтерiп тұр.

	Ал Персей болса, таң жұлдызы пайда болған кезде одан әрi ұша жәнелдi.



	ПЕРСЕЙДIҢ АНДРОМЕДАНЫ ҚҰТҚАРУЫ

	Ұзақ жол жүрiп Персей Мұхит жағалауында орналасқан Эфиопиядағы65 Кефей патшалығына келiп жеттi. Онда, дәл теңiздiң жағасындағы жартасқа бұғауланып қойылған Кефей патшаның қызы Андромеда сұлуды көрдi. Ол өз анасы Кассиопеяның кiнәсын өтеуi тиiс едi. Кассиопея теңiз хор қыздарын шамдандырып алған. Сұлулығына мақтанған Кассиопея өзi жұрттың бәрiнен сұлу екенiн айтқан. Бұған хор қыздары қатты ашуланды да, теңiз құдайы Посейдоннан Кефей мен Кассиопеяны жазалауды өтiнедi. Посейдон хор қыздарының өтiнiшiмен алып балық сияқты бiр құбыжықты жiбердi. Ол теңiз тұңғиығынан жүзiп шығып, Кефей патшалығына ойран салады. Кефей Зевстiң абызы Аммонға66 үн қатып, одан бұл бақытсыздықтан қайткенде құтыламын деп сұрайды. Абыз берген жауап:

	– Өз қызың Андромеданы құбыжыққа жегiзсең ғана Посейдонның кәрiнен құтыласың, – болады.

	Абыздың жауабын естiп-бiлген халық Андромеданы теңiз жағасындағы жартасқа бұғаулап тастауға патшаны мәжбүр еттi. Жартасқа ауыр шынжырлармен бұғауланған Андромеда қорқыныштан өңi құп-қу болып тұрды, ол теңiзге қатты үрейлене көз тiгiп, құбыжық ендi-ендi келiп, өзiн жей бастайды ғой деп күтумен болды. Көзiнен жас парлап, өмiрдiң түк рақатын көрмей, жастай қыршынымнан қиыламын-ау деген ойы оны қатты үрейлендiрдi. Сол кезде ол Персейдiң көзiне түстi. Егер қыздың шашын теңiз желi желпiмесе және оның әсем көздерiнен моншақтап iрi жас тамшылары төгiлмесе, Персей оны ақ мәрмер тастан жасалған мүсiн бе деп ойлап қалуы да мүмкiн едi. Жас қаҺарман сұқтана көз тiктi де, жүрегiнде Андромедаға деген ыстық махаббат сезiмi тұтанады. Персей қыз қасына тез келiп түсiп, одан жылы лебiзбен:

	– Оу, сұлу қыз, айтшы, бұл кiмнiң елi, өзiңнiң атыжөнiң кiм? Сенi не үшiн жартасқа бұғаулап қойған? – дейдi.

	ҚаҺарманның өзi кiмнiң күнәсы үшiн осылай жапа шегiп тұр деп ойлап қалмауын тiледi сұлу қыз. Андромеда әңгiмесiн аяқтап болмастан теңiз тұңғиығы буырқанды да, тулаған толқын iшiнен құбыжық көрiндi. Ол арандай аузы бар басын жоғары көтерiп алды. Андромеда қорқыныштан ышқына айқайлап жiбердi. Қайғыдан естерi шыққан Кефей мен Кассиопея жағалауға жүгiрiп келдi. Олар қызын құшақтап, ағыл-тегiл жылады. Қызы құтыла алмайтын болды-ау!

	– Сендердiң жылап-сықтайтын уақыттарың әлi көп, ал қыздарыңды құтқарып алу үшiн уақыт аз. Мен жылан басты горгона Медузаны өлтiрген Зевстiң ұлы Персеймiн. Маған қыздарың Андормеданы әйелдiкке беретiн болсаңдар, құтқарамын.

	Кефей мен Кассиопея бұған қуана-қуана келiсiм бердi. Олар қызының аман қалуы үшiн бәрiн де iстеуге әзiр едi. Персей тек Андромеданы құтқарса болғаны, Кефей оның жасауын, бүкiл патшалығын беремiн деп уәде еттi. Мiне, құбыжық та жақындап қалды. Ол қуатты ескекшiлердiң қимылымен айдын үстiнде қанатымен ұшып келе жатқан кеме тәрiздi сом тұлғасымен толқындарды қақ жарып, жартасқа жақындап келе жатты. Құбыжық оқ жетер жерге таяу қалған кезде Персей самғап аспанға көтерiлдi. Оның көлеңкесi теңiзге түсiп едi, құбыжық батырдың көлеңкесiне ызамен өршелене тап бердi. Персей батылдықпен биiктеп құбыжыққа қарай сорғалады да, арқасына қайқы семсерiн сүңгiте сұғып жiбердi. Ауыр жарақатты сезген құбыжық толқында тiк көтерiлдi, теңiзде бiр топ ит шабалана қоршап алған қабан сияқты тулап жүрө бiресе суға терең батып кетiп, бiресе қайтадан оның бетiне шығады. Құбыжық балықтың құйрығындай құйрығымен суды оңды-солды сапырып, мыңдаған шашыранды көбiк жағалаудағы жартастардың басына дейiн шапшыды. Теңiздi ақ түтек көбiк жауып кеттi. Аузын арандай ашқан құбыжық Персейге қайта-қайта тап-тап бередi, бiрақ ол өзiнiң қанатты сандалдарымен шағала сияқты самғап ұшып кетедi де, үстiүстiне соққы бередi. Қазасы жеткен құбыжықтың аузынан қан мен су шапшып төгiлдi. Персей сандалының қанаттары да дымқылданды, олар қаҺарманды әуеде әрең-әрең ұстап тұр. Данаяның әлеуеттi ұлы теңiзден сорайып шығып тұрған жартасқа тез жеттi де, оны сол қолымен құшақтап тұрып, семсерiн құбыжықтың кеудесiне үш рет сұғып үлгердi. Сұмдық шайқас осылай аяқталды. Жағалаудан қуанышты дауыстар шықты. Жұрттың бәрi де құдiреттi қаҺарманды мадақтап жатыр. Сұлу Андромеда бұғаудан босатылды, жеңiсiне масаттанған Персей өз қалыңдығын оның әкесi Кофейдiң сарайына қарай бастап жөнелдi.



	ПЕРСЕЙДIҢ ҮЙЛЕНУ ТОЙЫ

	Персей Зевске, Афина-Палладаға және Гермеске мол құрбандықтар шалды. Кефейдiң сарайында көңiлдi үйлену тойы басталды. Гименей мен Эрот өздерiнiң хош иiстi шыбық шырақтарын жақты. Кефейдiң бүкiл сарайы желек пен гүлге оранған. Кифаралар мен лиралардың үнi қатты жаңғырығып үйлену тойының хорлары шырқалуда. Сарай есiктерi айқара ашылып тасталған. Той залы алтындай жарқырап тұр. Кефей мен Кассиодея жас жұбайлармен бiрге той тойлап, оларға қосылып бүкiл халық та думандатып жатыр. Айналаның бәрi қуаныш пен шаттыққа толы. Кенет той залында қару-жарақтың қаҺарлы салдыры естiлдi. Сарай iшiн дүлей желден ығысып, биiк жартасты жағалауға ақ көбiк болып соғылған теңiз толқындарының шуылындай соғыс дабылы жаңғырықтырды. Бұл үлкен әскермен келген Андромеданың алғашқы айттырған күйеуi Финей едi.

	Сарайдың iшiне кiрiп, найзасын көкке көтере сiлтеген Финей:

	– ҚаҺар соқсын, сенi, қалыңдықтар ұрлаушы! Сенi ендi қанатты сандалдарың да, тiптi найзағай құдайы Зевстiң өзi де құтқара алмайды!– деп айқай салды.

	Финей ендi болмаса Персейге найзасын лақтырайын деп едi, бiрақ Кефей патша оны мынадай сөздермен тоқтатты:

	– Ей, сен не iстегелi тұрсың! Сенi осыншама құтыртып тұрған не? Сен Персейдiң ерлiгiне осындай сыйлық бермексiң бе? Үйлену тойына әкелген сыйлығың ба бұл? Персей сенiң қалыңдығыңды қашан ұрлап едi? Жоқ, жартасқа бұғаулауға алып бара жатқан кезде, ол өлiмге бас тiгiп бара жатқан кезде-ақ, қалыңдығың сен үшiн жоқ болған. Ал сол кезде оған неге көмекке келмедiң? Сен ендi жеңiмпаздан оның олжасын тартып алғың келе ме? Андромеда жартасқа бұғаулап қойылғанда, неге келiп жетпедiң, сол кезде құбыжықтан неге оны тартып алмадың?

	Финей Кефейге ләм деп тiл қатқан жоқ, ол бiресе Кефейге, бiресе Зевстiң сұлу ұлына қарады да, кенет барлық күшiн жинап, Персейге найзасын лақтырды, найза Персей отырған орындыққа келiп қадалды. Жас қаҺарман оны қарулы қолымен суырып алды да, орнынан атып тұрып найзаны бар пәрменiмен сiлтеп қалды. Ол Финейдi сол жерiнде жайратар ма едi, қайтер едi, бiрақ анау құрбандық беретiн орынның тасасына тығылып үлгiрдi де, найза қаҺарман Реттiң басына келiп тидi. Ол тiл тартпастан өлiп кеттi. Сұрапыл шайқас басталды. Өз туысы Персейге көмек көрсету үшiн жаугер Афина Олимптен самғап қас қаққанша жетiп келдi. Ол денесiн өз қалқанымен қалқалап, бойына еш нәрседен тайсалмайтын күш-жiгер бердi. Персей шайқасқа бiлек сыбанып кiрiсiп кеттi. Қолында Медузаны өлтiрген ажал семсерi найзағайдай жалт-жұлт етiп жүр. Финеймен бiрге келген батырларды бiрiнен соң бiрiн жайратты. Персей той шарабы орналастырылған орасан зор қола ыдысты екi қолымен көтерiп алды да, басын көздеп Эвритой батырға лақтырды. Батыр жай соққандай жалп етiп түстi де, жан тапсырып, шейiттер патшалығына ұшып кеттi. ҚаҺармандар бiрiнен соң бiрi құлап жатыр, бiрақ Финей оларды қаптатып, мейлiнше көп ертiп келген едi. Ал Персей болса, Кефей патшалығында жатжерлiк адам, оның шайқасып жүрген жолдастары көп емес, сондықтан қаптаған жауға қарсы жалғыз өзi дерлiк шайқасуына тура келiп тұр. Персейдiң бiраз серiктерi осынау кескiлескен күресте қаза болды. Өзiнiң сазды әнiмен той тойлаушылардың құлақ құрышын қандырған әншi де найза тиiп, өлiп кеттi. Әншi құлап бара жатып, кифараның пернесiне қолы тиiп кетiп, пернелерден өлiм алдындағы ыңқыл сияқты қайғылы дыбыс шықты. Бiрақ семсерлердiң сартылы мен өлiп бара жатқандардың ыңыранған ыза-шуы перне дыбысын көмiп кеттi. Жебелер жел қуалаған бұршақтай жауып жатыр.

	Бағанаға арқа сүйеп, Афинаның жарқыраған қалқанымен денесiн қорғаған Персей жаумен аянбай айқасып жатыр. Ал олар қаҺарманды тұс-тұсынан қаумалап қоршап алған, оның төңiрегiнде шайқас бұрынғыдан да қыза түстi. Өзiне дауасыз ажал төнiп қалғанын көрген Данаяның батыр ұлы ышқына айқай салды:

	– Өзiм жайратар жауымнан мен көмек те таппақпын!! Одан көмек iздеуге мәжбүр еткен өздерiң! Маған кiм дос болса, кәне, тезiрек терiс қарасын.

	Персей ғажайып дорбадан шұғыл горгона Медузаның басын суырып алды да, басынан асыра жоғары көтердi. Персейге шабуыл жасап тұрған батырлар бiрiнен соң бiрi тас мүсiнге айналып, қатып-қатып қалды. Бiреулерi дұшпанын түйреп өтпек болып, қылышын сiлтеген күйiө екiншiлерi үшкiр найзаларын бiлемдеп, сiлтемек қалыптаө үшiншiлерi қорғанған күйiнде тас сүлдеге айналды. Медузаның басына бiр рет қараудың өзi оларды мәрмәр мүсiндерге айналдырды. Бүкiл той залы статуяларға лық толды.

	Өзiнiң барлық достарының тасқа айналғанын керген кезде Финейдiң бойын үрей биледi. Персейдiң алдына жер тiзерлеп, жалбарынып қол созған Финей:

	– Сен жеңiп шықтың, Персей! Жарқыным, Медузаның сұмдық басын тезiрек жасыра көр, жалбарынам саған – жасыр оны! О, Зевстiң ұлы перзентi, бәрiн де ал, бәрiне де иелiк ет, тек менiң шыбын жанымды қалдыра көр! – деп айқайлады.

	Персей Финейге мысқылдай қарап жауап қатты:

	– Қорықпа, бишара су жүрек! Саған менiң семсерiм тимейдi. Мен саған мәңгiлiк сыйлық беремiн! Сен осында Кефейдiң сарайында мәңгi тұратын боласың, ал менiң әйелiм өзiн айттырған түңғыш күйеуiнiң бейнесiн көрiп, тәубаға келетiн болады.

	Батыр Медузаның басын Финейге қарай созды, сөйтiп Финей қорқынышты горгонаға қаншама қарамаймын десе де, ақыр соңында оған көзi түсiп кеттi де – сол сәтте-ақ мәрмәр мүсiнге айналды. Құл сияқты Персейдiң алдына басын иген Финей тас мүсiн болып тұр. Статуяға айналған Финейдiң көзiнде қорқыныш пен құлдық жалбарыну нышаны мәңгiлiк сақталып қалды.



	ПЕРСЕЙДIҢ СЕРИФКЕ ҚАЙТЫП ОРАЛУЫ

	Персей Кефей патшалығында көп болған жоқ. Андромеда сұлуды ертiп алып, Серифтегi Полидект патшаға қайтып келдi. Персей өзiнiң анасы Данаяның қатты қайғыда екенiн көрдi. Полидекттен құтылу үшiн Зевс ордасынан көмек iздеуге тура келiптi. Ол ордадан бiр сәтке де сыртқа шыға алмапты. Ашу-ыза қысқан Персей Полидекттiң сарайына келгенде, оның достарымен бiрге бай той дастарқанында отырғанын көрдi. Полидект Персей қайтып келедi деп күтпеген едi: ол қаҺарман горгоналармен күресте қаза тапты деп ойлаған болатын. Сериф патшасы Персейдi көрiп, таң-тамаша қалды, ал ол болса жайымен патшаға былай дедi:

	– Сенiң әмiрiң орындалды, мен саған Медузаның басын әкелдiм.

	Полидект Персейдiң мұндай ұлы ерлiк жасағанына сенген жоқ. Ол батырды мазақ қылып, өтiрiкшiсiң деген ат тақты. Полидекттiң достары да Персейдi мазақ қыла бастады. Персейдiң тұла бойын ашу биледi, ол өзiне көрсетiлген бұл қорлықты кешiре алмады. Көзiмен қаҺарлана ұшқын атқан Персей Медузаның басын суырып алды да:

	– Егер маған сенбесең, мiне дәлел, Полидект! – деп айқай салды.

	Полидект горгонаның басына көз салды да, сол сәтте-ақ тасқа айналды. Сонымен бiрге той тойлап отырған патшаның достары да мұндай жазадан қашып құтыла алмады.



	ПЕРСЕЙ АРГОСТА

	Персей Серифке билiк жүргiзудi бiр кезде анасымен екеуiн құтқарған Полидекттiң туысы Диктиске бердi де, өзi Данаямен және Андромедамен бiрге Аргосқа жүрiп кеттi. Персейдiң атасы Акрисий немересiнiң келгенiн естiген соң абыздың болжауын есiне түсiрiп, қиыр солтүстiкке, Лариссаға қашып кеттi. Ал Персей болса өзi туып-өскен Аргоста билiк жүргiзе бастады. Ол қалпақты – Аидка, қанатты сандалдар мен ғажайып дорбаны хор қыздарына қайтарып бердi, өткiр семсерiн Герместiң өзiне тапсырды. Ал Медузаның басын АфинаПалладаға бердi, ол оны кеудесiне тағатын жарқыраған қалқанына iлiп қойды. Персей Аргоста бақытты патшалық құрды.

	Атасы Акрисий өзiне тағдыр белгiлеген жазмыштан қашып құтыла алған жоқ. Бiрде Персей сән-салтанатты ойын-сауық ұйымдастырып, оған көптеген қаҺармандар жиналды. Көрермендердiң iшiнде әбден қартайған Акрисий де бар едi. Ауыр диск лақтыру жарысы кезiнде Персей қарулы қолымен қола дискi лақтырды. Ауыр диск биiкке, сонау алыс бұлттарға дейiн зырлап ұшты да, жерге құлаған кезде, Акрисийдiң басына тиiп, оны тiл тартқызбай өлтiрiп жiбердi. Абыздың сәуегейлiгi осылайша жүзеге асты.

	Қатты қайғырған Персей Акрисийдi жерлеп, атасының ажалына ерiксiз себепшi болғанына өте қамықты. Персей өзi өлтiрген Акрисийдiң патшалығы Аргоста билiк құрғысы келмедiө ол Тиринфке67 кетiп қалды да, сонда ұзақ жылдар бойы патшалық құрды. Ал Аргосты Персей өз туысы Мегапенттiң қарауына бердi.



	СИЗИФ

	Гомердiң «Илиада» және Овидийдiң «ҚаҺарман арулар» дастандары бойынша баяндалған.



	Барлық жел атаулының әмiршiсi Эолдың ұлы Сизиф өте ежелгi заманда Эфира деп аталған Коринф қаласының негiзiн салушы болды.

	Дүйiм Грекияда айлакерлiгi, қулығы мен ептiлiгi жөнiнен ешбiр жан Сизифпен тең түсе алмады. Қулығы арқасында Сизиф Коринфте өлшеусiз көп байлық жинап алдыө оның асыл қазынасының даңқы алысқа тарады. Оған бiрде ажал құдайы қатыбас Танат келiп, оны Аидтың қайғылы патшалығына әкетпекшi болды. Бiрақ ажал құдайының жақындап қалғанын күнi бұрын сезiп қойған Сизиф Танатты айламен алдап соқты да, шынжырмен бұғаулап тастады. Жер бетiндегi адамдар өлмейтiн болды. Ендi ешбiр жерде сән-салтанатты жерлеу деген болмады, жер астындағы патшалық құдайларына құрбандық та шалынбады. Жер бетiнде Зевс енгiзген тәртiп бұзылды. Сол кезде найзағай құдайы Зевс Сизифке құдiреттi соғыс құдайы Арестi жiбердi. Ол Танатты бұғаудан азат еттi, ал Танат Сизифтiң жанын алып, оны шейiттер патшалығына алып барды.

	Бiрақ Сизиф құдайларды тағы да алдап кеттi. Ол әйелiне өз денесiн жерлеме және жер асты құдайларына құрбандық шалма деп тапсырды. Сизифтiң әйелерi оның айтқанын екi етпедi. Аид пен Персефона жерлеу кезiндегi құрбандықты ұзақ уақыт бойы күттi. Ал құрбандық болса шалынар емес. Ақырында Сизиф Аид тағының қасына жақындап келдi де, былай дедi:

	– Уай, өлгендер жанының әмiршiсi, құдiреттi Зевспен терезесi тең ұлы Аид, менi жарық дүниеге жiбере көр! Мен әйелiме сен үшiн аста-төк құрбандық шал деп әмiр беремiн де, содан соң шейiттер патшалығына қайтып келемiн.

	Аид Сизифке сендi де, жер үстiне шығарып қоя бердi. Бiрақ Сизиф Аидтың патшалығына қайтып оралмай қойды. Ол өзiнiң салтанатты сарайында қалып, қара түнек елестер патшалығынан амалын тауып оралғанына, қарапайым адамдардың бiрi болғанына қуанып, шат көңiлмен той тойлай бердi.

	Аид ыза болды да, Сизифтiң жанын алып келуге Танатты қайтадан жұмсады. Қарапайым адамдар iшiндегi ең айлакерлерi бiрiнiң сарайына келiп кiрген Танат оның сән-салтанатты той үстiнде думандатып отырғанын көрдi. Құдайлар мен адамдар жек көретiн ажал құдайы Сизифтiң жанын суырып алды да, ол аруақтар патшалығына мәңгiлiк ұшып кеттi.

	Өзiнiң жер бетiнде жасаған айла-шарғылары мен алаяқ зұлымдығы үшiн Сизиф о дүниеде ауыр жаза тартады. Ол орасан зор үлкен тас биiк, құлама жарлы құзар биiк тауға қарай домалатуға жазаланған. Сизиф барлық күшiн жинап еңбек етедi. Ауыр жұмыстан оның өн бойынан тер жаңбырдай тамшылайды. Мiне, таудың құзар шыңы да жақынө тағы бiр рет күш салса – Сизифтiң еңбегi де аяқталғалы тұрө бiрақ тас оның қолынан сусып шығып кетедi де, будақ-будақ шаң көтерiлiп, төмен қарай салдыр-гүлдiр құлайды. Сизиф қайтадан жұмысқа кiрiседi.

	Сизиф осылайша тасты мәңгi домалатумен болды, бiрақ ол алға қойған мақсаты – тау басына ешқашан да жете алмайды.



	БЕЛЛЕРОФОНТ68

	Гомердiң «Илиада» қиссасы мен Пиндардың өлеңдері бойынша баяндалған.



	Сизифтiң қаҺарман Главк деген ұлы болды, ол әкесi өлгеннен кейiн Коринфте билiк жүргiздi. Ал Главктың Беллерофонт деген ұлы болды, ол Грецияның асқан зор қаҺарманда рының бiрi едi. Беллерофонт құдайлар сияқты сұлу және батырлығы жағынан мәңгi жасайтын құдайлармен тең түстi. Жас жiгiт кезiнде Беллерофонт бiр бақытсыздыққа душар болды: абайсызда Коринфтiң бiр азаматын өлтiрiп алды да, туған қаласынан қашуға тиiс болды. Ол Тиринф патшасы Пройтқа қашып барды. Тиринф патшасы батырды зор қошеметпен қарсы алып, қан төккен күнәсынан тазартты. Бiрақ Беллерофонт Тиринфте ұзақ тұра алған жоқ. Пройттың әйелi, құдайлармен пара-пар Антейя оның сұлулығынан есi кеттi. Бiрақ Беллерофонт әйел махаббатын қабылдамай қойды. Мiне, сол кезде патша әйелi Антейя Беллерофонтқа қатты өшiктi де, оны өлтiруге ұйғарды. Ол күйеуiне келiп былай дедi:

	– О, падишам! Беллерофонт сенi қорлап масқара етiп отыр. Сен оны өлтiруiң керек. Ол сенiң жарың менi сүйемiн деп, әбден мазалап болды. Қонақжайлығың үшiн саған көрсеткен сыйы осы болды.

	Пройт қатты ашуланды, алайда өз қонағына өзi қол көтере алмады, өйткенi қонақжайлықтың қамқоршысы Зевстiң қаҺарынан қорықты. Пройт Беллерофонтты қалай өлтiрсем екен деп ұзақ ойланды. Ақырында Антеяның әкесi, Ликия69 патшасы – Иобатқа хат жазып оны сонда жiберуге ұйғарды. Екi бүктелiп, қатталып, бекiтiлген тақтайшаға жазылған бұл хатында Пройт Иобатқа Беллерофонттың өзiн қалай қатты қорлағанын айтып, осы қылығы үшiн одан кек алуды өтiндi. Өзiне қандай қатер төнiп тұрғанын бiлмеген Беллерофонт хатты алып, Иобатқа жүрiп кеттi.

	Ұзақ жол жүрiп Беллерофонт Ликияға келдi. Иобат жас қаҺарманды қуанышпен қарсы алып, оның құрметiне тоғыз күн той жасады. Ақырында Иобат оның мұнда келген мақсатын сұрады. Беллерофонт асып-саспастан Ликия патшасына Пройттың хатын бердi. Иобат қатталып, бекiтiлген екi қабат тақтайшаны алып, ашып көрдi. Хатты оқыған соң оның бойын үрей биледi. Ол осынау тоғыз күн iшiнде өзi жақсы көрiп қалған жас батырды өлтiруге тиiс екен. Бiрақ Пройт сияқты, Иобаттың өзi де қонақжайлықтың қасиеттi ғұрпын бұза алмады. Беллерофонтты өлтiру үшiн, ол батырды сөзсiз өлiм қатерi бар ерлiк жасауға жiбермек болды. Иобат Беллерофонтқа қаҺарлы құбыжық Химераны өлтiрудi тапсырды. Ол қорқынышты Тифон мен алып Ехиднадан туған едi. Химераның алдыңғы жағы арыстан, орта денесi – жабайы таутеке, ал артқы жағы – айдаҺар едi. Ол үш аузынан да отжалын шашып тұратын. ҚаҺарлы Химерадан ешкiм де қашып құтыла алмайтын. Оның жақындағанының өзi-ақ ажал әкелетiн.

	Беллерофонтты қауiп-қатерлi бұл ерлiк сапары тоқтата алған жоқ – құдiреттi қаҺарман батыл түрде тапсырманы орындауға кiрiстi. Ол Персей өлтiрген горгона Медузаның денесiнен ұшып шыққан қанатты ат – Пегасты қолына түсiрген адамның ғана Химераны жеңе алатынын бiлдi. Бұл ғажайып атты қайдан табу керек екенiн де бiлетiн. Пегас Акрокоринфтiң70 шыңына жиiжиi түсiп, сол жерден Пирена бұлағынан су iшетiн. Беллерофонт, мiне, сол жерге жүрiп кеттi. Ол бұлаққа бұлттың ар жағынан келiп түскен Пегас Пиренаның сұпсуық, кристалдай мөп-мөлдiр суына шөлiн қандырып жатқан кезде келiп жеттi. Веллерофонт Пегасты ұстап алғысы келдi. Оның iзiне күнi-түнi түстi, бiрақ бәрi де сәтсiз болды, ешқандай амал-айла көмектесе алмады.

	Пегас Беллерофонттың қолына түспей-ақ қойды. Жас батыр қанатты тұлпарға жақындап келсе-ақ болғаны, ол қуатты қанаттарын қағып, желдей зулап, бұлттың ар жағынан бiр-ақ шығып, қыранға ұқсап қалықтап ұшып жүредi. Ақыры, сәуегей Полиидтiң ақылы бойынша Беллерофонт Пегасты тұңғыш рет көрген жерде, АфинаПалладаның ғибадатханасы жанында, Пирена бұлағының маңында ұйықтап алғалы жатты. Беллерофонт түсiнде құдайлардың аян беруiн бiлгiсi келген едi. Шынында да, оның түсiне Афина кiрiп, оған Пегасты қалай ұстауды үйреттi, алтын жүген ұстатып, теңiз құдайы Посейдонға құрбандық шал деп әмiр бердi. Беллерофонт ұйқысынан оянды. Ол алтын жүгеннiң жанында жатқанын көрiп, таң-тамаша қалды. Беллерофонт бар ықыласымен дұға оқып, әйел құдайға алғыс айтты.

	Көп ұзамай-ақ Пирена бұлағына аппақ қардай қанаттарын қағып ғажайып ат ұшып келдi. Беллерофонт қаймықпастан оның үстiне қарғып мiндi де, басына алтын жүгендi кигiзе қойды. Пегас қаҺарманды ауамен желдей жүйткiп ұзақ алып ұшты, ақырында бастығып, сол сәттен бастап Беллерофонтқа адал қызмет еттi.

	Батыр Пегасқа мiнiп алып, Ликия тауларына, құбыжық Химера тұрған жерге қарай самғай жәнелдi. Химера дұшпанның жақындағанын сезiп, қаҺарын шашып, тас қараңғы үңгiрден алпамсадай болып жер бауырлап шыға келдi. Оның үш аузынан бiрдей лапылдаған от шығып, айналаның бәрiн қалың түтiн басты. Пегас самғап иесiн шырқау биiкке көтердi де, Беллерофонт жоғарыдан Химераға бiрiнiң соңынан бiрiн жебенi қарша жаудырды. Химера долданып жартастарға соқтығып, оларды төңкерiп тастап, ызаға әбден булыққан соң тау-тасты шарлап, аласұрды. Оның жалыны бәрiн де жайпап жатты.

	Беллерофонт өзiнiң қанатты атымен оның қыр соңынан қалмай қойды. Химера қаҺарманның дәл көздеп атқан оғынан еш жерге де жасырына алмады, оқтар барлық жерде де оған дөп тиiп отырды. Беллерофонт ақыры қаҺарлы құбыжықты өлтiрдi де, Иобат патшаға зор мәртебемен қайтып оралды.

	Бiрақ Иобат оған тағы бiр тапсырма бердi. Ол қаҺарманды жаужүрек солимдерге71 қарсы жұмсады. Солимдерге қарсы шайқастарда көптеген қаҺармандар қаза тапты, бiрақ Беллерофокт оларды да жеңiп шықты. Ал Иобатқа бұл да аз болды, өйткенi оның ойы батырды мерт қылу ғой. Сондықтан ол оны жеңiмпаз амазонкаларға қарсы жұмсады. Беллерофонт ол соғыстан да жеңiспен оралды. Сол кезде Иобат қайтып келе жатқан Беллерофонтқа Ликияның ең күштi деген ерлерiн жұмсап, қапысын тауып, оны өлтiрудi тапсырды. Ливиялықтар батырды алдап-сулап, таса жерге алып келдi, бiрақ ол бұл жерде де аман қалды. Ликияның ең күштi деген ерлерiнiң бәрi де Беллерофонттың қолынан қаза тапты. Сонда ғана Иобат өзiнiң қонақ ретiнде қандай ұлы батырды дұрыс қабылдамағанын мойындады. Ол даңқы шыққан жеңiмпазды зор қошеметпен қарсы алды. Иобат оған өзiнiң қызын әйелдiкке берiп, жасауына деп жарты патшалығын сыйлады. Ал ликиялықтар болса Беллерофонттың қарамағына ең шұрайлы жерлерiн бөлiп бердi.

	Беллерофонт сол кезден бастап Ликияда қалып қойды да, онда құрмет пен даңққа бөленiп, өмiр сүрдi. Бiрақ ол өз өмiрiн қайғылы аяқтады. Ұлы қаҺарман тым тәкаппар болып кеттi. Даңқ басын айналдырғаны соншалық, олимпиялық құдайлармен тең болғысы келдi. Беллерофонт өзiнiң қанатты аты Пегасты мiнiп, мәңгi жасайтын құдайлар тұратын сәулеттi Олимпке ұшып шығуды ұйғарды. Осындай асылығы үшiн Зевс Беллерофонтты жазалады. Найзағай құдайы қанатты Пегасқа құтырынған ашу-ыза жiбердi. Беллерофонт үстiне мiнiп, Олимпке ұшпақ болған кезде, Пегас оны жерге аударып тастап жiбердi. Жерге құлап түскен әйдiк каҺарман ақыл-есiнен айырылды. Есалаң күйiнде ол күллi жердi кезiп көп каңғырды, ақыры ажал құдайы қара түнек Танат қара қанаттарымен ұшып келiп, оның жанын алды. Осылайша ұлы батыр Беллерофонт қайғылы аруақтар патшалығына келiп түстi.



	ТАНТАЛ72

	Гомердiң «Одиссея» қиссасы бойынша баяндалған.



	Ликияда Сипил тауының жанында тау атымен Сипил деп аталған бай қала болды. Бұл қалада құдайлардың сүйiктiсi Зевстiң ұлы Тантал билiк жүргiздi. Оған құдайлар бар дәулеттi аямай үйiп-төгiп мол бердi. Жер бетiнде Тантал патшадан бай әрi бақытты ешкiм болған жоқ. Сипил тауындағы аса бай алтын кен орындары оған қисапсыз көп байлық әкелдi. Оның егiн танаптарындай құнарлы жер ешкiмде де болған жоқ. Ешкiмнiң де осындай тамаша жемiс беретiн бақтары мен жүзiмдiктерi болмады. Тантал шалғындарында биязы жүндi қойдың, мүйiзi қарағайдай бұқалар мен сиырлардың орасан көп табындары, желдей жүйрiк жылқылардың үйiрлерi жайылып жүрдi. Тантал патшаның дәулетi кемерiнен асып, төгiлiп жатты. Ол әбден қартайғанша бақыт пен дәулет құшағында өмiр сүре беретiн едi, бiрақ шектен шыққан менмендiгi мен қылмыстары оның түбiне жеттi.

	Құдайлар өз сүйiктiсiне өздерiне тең адам деп қарады. Олимпиялықтар Танталдың алтынмен апталған жарқыраған сарайына жиi келiп, онымен бiрге көңiлдi той тойлайтын. Тiптi бiрде-бiр қарапайым адам барып көрмеген Олимптiң өзiнде де Тантал құдайлардың шақыруы бойынша талай рет болған едi. Ол онда құдайлар кеңесiне қатысып, өз әкесi найзағай құдайы Зевстiң сарайында олармен бiрге тойда бiр дастарқанның басында масайрайтын. Сондықтан Тантал кеудесiн көтере бастады. Ол тiптi өзiн бұлт айдаушысы Зевстiң өзiмен теңмiн деп есептейтiндi шығарды. Олимптен үйiне қайтқан кезде, Тантал жиi-жиi құдайлар тағамынан мәңгiлiк жүзiм мен шәрбат алып, өз сарайында той тойлағанда оны өзiнiң қарапайым достарына беретiн едi. Тiптi құдайлар сәулеттi Олимпте кеңесе отырып, әлем тағдыры туралы қабылдайтын шешiмдердi де Тантал адамдарға айтып қоятынө ол әкесi Зевстiң өзiне сенiп тапсырған құпия сырларын сақтау дегендi бiлмейтiн. Бiрде Олимпте өтiп жатқан той кезiнде Кронның ұлы перзентi Танталға қарап былай дедi:

	– Ұлым, сен не тiлесең де мен бәрiн орындаймын, менен не қаласаң, бәрiн сұра. Сенi жақсы көргендiктен кез келген өтiнiшiңдi орындаймын.

	Бiрақ Тантал өзiнiң жай ғана қарапайым адам екенiн ұмытып, өз әкесi, ұлы әмiршi Зевске өктем үнмен жауап бердi:

	– Мен сенiң садақа-құшырыңа мұқтаж емеспiн. Маған ештеңеңнiң керегi жоқ. Менiң үлесiме тиген пешене мәңгi жасайтын құдайлардың үлесiнен де артық.

	Найзағай құдайы ұлына ештеңе деп жауап берген жоқ. Ол қаҺарлы қабағын түйдi де, бiрақ ашуын iркiп қалды. Ол өркөкiректiгiне қарамастан, ұлын жақсы көретiн едi. Көп ұзамай құдайларды Тантал екi рет қатты қорлады. Тек сонда ғана Зевс осы өркөкiрек жанды жазалады.

	Найзағай құдайының туған жерi Критте бiр алтын ит бар едi. Ерте уақытта ол жаңа туған Зевс пен оны асыраған ғажайып ешкi Амалфеяны күзеткен болатын. Ал Зевс ержетiп, Кронның қолынан билiктi тартып алған кезде, бұл иттi Критте өзiнiң ғибадатханасын қорғау үшiн қалдырған едi. Иттiң әсемдiгi мен күшiне қызыққан Эфес патшасы Пандарей Критке жасырын келiп, оны өзiмен бiрге алып кеткен. Ал бiрақ осынау ғажайып жануарды қай жерге жасыру керек? Пандарей теңiзде кемемен жүзiп келе жатып, бұл туралы ұзақ ойланды да, ақыр соңында алтын иттi Танталға берудi ұйғарды. Сипил патшасы ғажайып жануарды құдайлардан жасырып тығып қойды. Зевс қатты ыза болды. Ол өз ұлы, құдайлардың хабаршысы Герместi шақырып алды да, иттi қайтарып әкел деп Танталға жұмсады. Әбжiл Гермес Олимптен Сипилге қас қаққанша жетiп келiп, былай дедi:

	– Эфес патшасы Пандарей Криттегi Зевстiң ғибадатханасынан алтын иттi ұрлап алып, саған сақтауға бердi. Олимп құдайлары бәрiн де бiледi, олардан адамдар еш нәрсенi жасырып қалмақ емес. Иттi Зевске қайтар. Найзағай құдайының қаҺарына ұшыраудан сақтанған абзал.

	Ал Тантал құдайлар хабаршысына қолма-қол жауап бердi.

	– Сен менi Зевстiң қаҺарымен бостан-босқа қорқытып тұрсың. Алтын иттi мен көрген жоқпын. Қүдайлар қателеседi, менде ит жоқ.

	Өз сөзiнiң рас екенiн дәлелдеп, Тантал сұмдық антсу iштi. Бұл антымен ұлы Зевстi бұрынғыдан да қатты ашуландырды. Танталдың құдайларды алғаш рет қорлауы осындай едi. Бiрақ найзағай құдайы оны бұл жолы да жазалаған жоқ.

	Тантал құдайларды тағы да бiр рет қорлап, жан түршiгерлiк қылмыс жасаумен олардың кәрiне ұшырады. Бiрде олимпиялықтар Танталдың сарайына той тойлауға жиналған едi. Ол бұлардың көрегендiгiн сынап көргiсi келдi де, құдайларға арнап сұмдық тағам әзiрледi. Өзiнiң ұлы Пелопстi өлтiрдi де, той үстiнде оның етiн сыйлы тағам ретiнде құдайлардың алдына табаққа салып тартты. Құдайлар Танталдың зұлымдық әрекетiн сол сәтте-ақ бiле қойды, бiрде-бiрi сұмдық тағамға қол тигiзген жоқ, тек өзiнiң ұрланған қызы – Персефонаны ойлап қайғыға шомған, айналасынан түктi де байқамаған әйел құдай Деметра ғана жас Пелопстың бұғанасын жеп қойды. Құдайлар сұмдық тағамды алды да, Пелопстың барлық етi мен сүйектерiн қазанға салып, лаулап жанған оттың үстiне қойды. Ал Гермес өзiнiң сиқырлы дуаларымен баланы қайтадан тiрiлттi. Ол құдайларға бұрынғыдан да сұлу көрiндi: тек Деметра жеген иығы ғана жетпей тұрды. Зевстiң әмiрi бойынша Гермес Пелопске дереу пiл сүйегiнен иық жасап бердi. Сол кезден бастап Пелопстың барлық үрiм-бұтағының оң жақ иығында жарқыраған ақ жолағы болды.

	Ал Танталдың қылмысы Зевс шыдамының әбден шегiне жеттi. Найзағай құдайы Танталды өз туысы Аидтың қаратүнек патшалығына тастап жiбердi. Онда ол сұмдық жаза шегулi. Ол мөлдiр судың iшiнде, бiрақ шөл мен аштық қысып тұр. Су иегiне дейiн келедi. Қаталаған шөлiн басу үшiн еңкейсе ғана жеткiлiктi сияқты. Бiрақ

	Тантал сәл еңкейсе-ақ болғаны, су жоғалып кетiп, аяғының астында тек құрғақ қара жер ғана қалады. Танталдың бас жағында ғажайып жемiстер, қып-қызыл алма, анар, алмұрт, зәйтүн жайқалып өсiп тұрады, жүзiмнiң ауыр сабақтары шашына тиiп тұрғандай болады. Аштық әбден меңдеген Тантал тамаша жемiстерге қолын созса-ақ болғаны, қатты жел тұрып, жемiс толы бұталарды алыстатып әкетедi. Тантал тек аштық пен шөлден ғана азап шекпейдi, оның жүрегi де мәңгi үрейге толы. Оның дәл төбесiнде әрең деп iлiнiп тұрған жартас бар, әр минут сайын құлап түсiп, өз салмағымен Танталды жаншып тастайтын сияқты болып көрiнедi. Сипил патшасы, Зевстiң ұлы Тантал қорқынышты Аид патшалығында мәңгi үрей, аштық пен шөл қысып, осылайша қиналып, азап шегулi.





	ПЕЛОПС73

	Овидийдiң «Метаморфоза» поэмасы мен Пиндардың 8ЛЕҢДЕРI бойынша баяндалған.



	Тантал қайтыс болғаннан кейiн Сипил қаласында құдайлар ғайыптан құтқарып қалған оның ұлы Пелопс билiк жүргiзе бастады. Бiрақ ол туған жерi Сипилде ұзақ билiк құра алған жоқ. Трояның патшасы Ил Пелопске соғыс ашты. Бұл соғыс Пелопс үшiн сәтсiз болды. Трояның құдiреттi патшасы жеңiп шықты. Пелопске туған жерiн тастап кетуге тура келдi. Ол өзiнiң барлық асыл қазынасын ұшқыр кемелерге салып алды да, адал серiктерiмен бiрге теңiз үстiмен алысқа, Грекия жағалауларына сапар шектi. Пелопс Грекияның қиыр оңтүстiгiндегi аралға келiп жетiп, сол жерден қоныс тептi.

	Сол кезден бастап бұл түбек Пелопстiң есiмiмен Пелопоннес деп атала бастады.

	Бiрде Пелопс өзiнiң жаңа отауында Писа74 қаласының патшасы Эномайдың сұлу қызы Гипподамияны көрген. Пелопс Эномай қызының сұлулығына есi шыға ғашық болды.

	Бiрақ Гипподамияға ие болу қиын едi. Абыз Эномайға ол өз қызының күйеуi қолынан қаза табатынын айтып, сәуегейлiк жасаған-ды. Бұған жол бермеу үшiн Эномай қызын күйеуге бермеуге ұйғарды. Бiрақ сонда не iстеу керек? Гипподамияны сұраған күйеу жiгiттердiң бәрiнiң қалай меселiн қайтару керек? Эномайға көптеген қаҺармандар келiп, қызына құда түсетiн. Егер ешқандай себепсiз «болмайды» деп бетiн қайтарса, бұл оларды қорлағандық болып шығар едi. Ақыры, Эномай былай деп жар салды: ол күймемен сайысу кезiнде өзiн жеңiп шыққан адамға ғана Гипподамияны әйелдiкке бередi, ал егер оның өзi жеңiп шығатын болса, онда жеңiлген адам өмiрмен қош айтысады. Күйменi басқару шеберлiгi жөнiнен Эномайға тең келетiн жан бүкiл Грекияда жоқ едi, ал оның аттары солтүстiктiң құйындай ұйытқып соғатын желi – Борейден де ұшқыр болатын. Писа патшасының бiрде-бiр қаҺарманы өзiн жеңе алмайтынына сенiмi зор едi.

	Қатыгез Эномайдың қолынан қаза тауып, өмiрмен қош айтысамын-ау деген қорқыныш Грекия қаҺармандарын тоқтата алған жоқ. Олар онымен жарысқа түсу үшiн, ғажайып сұлу қызы Гипподамияны алу үшiн оның сарайына бiрiнен соң бiрi келумен болды. Батырлардың бiрiнiң де жолы болған жоқ, олардың бәрiн де Эномай өлтiрдi. Қолынан қандай көп батырдың қаза тапқанын әрбiр келген адам тағы да көре алатын болуы үшiн олардың бастарын сарайының есiгiне қағып қойды ол. Бiрақ бұл жайт Пелопстi тоқтата алмады. Ол қайткен күнде Гипподамияға қол жеткiзуге тырысып, қатыгез жүрек патша Эномайға жүрiп кеттi.

	Эномай Пелопстi суық қарсы алып, былай дедi:

	– Менiң қызым Гипподамияны алғың келе ме сенiң?

	Әлде қауiптi сайыста қаншама даңқты батырлардың мерт болғанын көрген жоқсың ба? Байқа, сен де солардың аяғын құшатын боласың!

	– Жоқ, қаза тапқан қаҺармандардың тағдыры менi қорқыта алмайды, – деп жауап бердi патшаға Пелопс, – Олимп құдайларының маған көмектесетiнiне сенемiн! Солардың көмегiмен Гипподамияны жар етемiн.

	Эномайдың езуiнде ызалы мысқыл күлкi ойнады, ол бұл сияқты сөздердi талай естiген болатын.

	– Тыңда, ендеше, Пелопс, – дедi ол, – жарыс шарты мiне төмендегiдей. Жарыс жолы Писа қаласынан басталып, бүкiл Пелопоннес арқылы Истмның75 өзiне дейiн жетедi, ол теңiз әмiршiсi Посейдонға құрбандық шалатын жерде аяқталадыө бұл орын Коринфтен онша алыс емес. Егер құрбандық шалатын жерге сен бiрiншi болып жетсең, жеңiп шыққаның, ал егер мен сенi жол-жөнекей қуып жете қалсам, онда өз обалың өзiңе! Онда менiң найзам саған дейiнгi көптеген батырлар сияқты сенi де түйреп өтедi, сөйтiп сен абырой-даңқсыз Аидтың қаратүнек патшалығына түсетiн боласың. Мен саған бiр ғана жеңiлдiк беремiн, оны мен басқаларға да берген болатынмын: сен жолға менен бұрын шығасың, ал мен ең алдымен ұлы найзағай құдайына құрбандық шаламын, күймеге тек содан кейiн ғана отырамын. Ал сен болсаң, мен құрбандық берiп жатқан кезде мүмкiндiгiнше жолдың көп бөлiгiнен өтуге тырысатын бол.

	Пелопс Эномайдан кетiп қалды. Ол қатыгез патшаны тек қулықпен ғана жеңуге болатынын көрдi. Пелопс өзiне көмекшi тауып ала алды. Ол астыртын түрде Эномайдың делбешiсi, Герместiң ұлы Миртилге жолығып, оған мол сыйлық бермекке уәде етiп, күйменiң бiлiгiне шығыршық салма, сөйтiп доңғалақ Эномайдың күймесiнен шығып кетiп, патша жолда бөгелiп қалатын болсын деп өтiндi. Миртил көп уақыт бойы қобалжыды, бiрақ ақыр аяғында Пелопс бай тартулар беремiн деп олжаға қызықтырған соң, Миртил оның өтiнiшiн орындауға уәде бердi.

	Мiне, таң да атты. Қызғылт саусақты Эос аспан күмбезiн жарқырата түстi. Әне, аспанда алтын күймесiн мiнген нұр шапақты Гелиос та көрiндi. Қазiр ендi сайыс басталады. Пелопс ұлы зiлзалашы Посейдонға жалбарынып, одан көмек сұрады да, күймеге қарғып мiндi. Эномай патша Зевске құрбандық шалатын орынға келiп, Пелопске жолға шығуына болады деген белгi бердi. Пелопс аттарын құйғыта айдай жөнелдi. Оның күймесiнiң доңғалақтары тастақ жолмен сартылдап келедi. Аттар құс сияқты ұшып келедi. Пелопс қаптаған шаң арасында лезде көзден ғайып болды. Оны Гипподамияға деген махаббат пен өз өмiрi үшiн қорқыныш сезiмi қуып бара жатыр едi. Мiне, алыстан Эномай күймесiнiң дүрсiлi де естiле бастады. Писа патшасы Танталдың ұлын өкшелеп жетiп те қалды. Патшаның аттары дауыл сияқты ызғытып күйме доңғалағынан шыққан шаң құйындай ұйтқиды. Пелопс аттарды шыбыртқымен тартып жiбердi, олар бұрынғыдан да құйғытып шаба жәнелдi. Аттардың құтырынған шабысынан Пелопстiң құлағы шулай бастады, бiрақ оған Эномайдың аттарынан қара үзiп кету оңай ма: патша аттары солтүстiк желiнен де жүйрiк жүйткидi! Эномай барған сайын жақындап келедi. Пелопс ендi арт жағынан Эномай аттарының ыстық демiн де сезе бастады, сәл кейiн бұрылып қарап, патшаның масаттанған күлкiмен найзасын сiлтегелi тұрғанын да көрiп қалды. Пелопс тағы да Посейдонға жалбарынып едi, ақыры шексiз теңiз әмiршiсi оның үнiн естiдi. Эномай күймесiнiң доңғалағынан шығыршықтар шығып кеттi де, күйме аударылып, Писаның жауыз жүректi патшасы жерге жалп етiп құлап түстi. Құлаған кезде Эномай тiл тартпай кетiп, сол бетiнде ажал құрсауы оның көзiн жапты.

	Пелопс Писаға салтанатпен қайтып келдi де, Гипподамияға үйленiп, Эномайдың бүкiл патшалығын басып қалды. Эномайдың делбешiсi Миртил Пелопске келiп, өзiне сыйлық ретiнде патшалықтың тең жартысын беруiн талап еттi. Пелопс жарты патшалықтан айырылғысы келмедi. Танталдың әккi ұлы Миртилдi алдап-сулап теңiз жағасына шақырып алды да, оны биiк жартастан тулаған толқынға итерiп жiбердi. Жартастан құлап бара жатып Миртил Пелопс пен оның күллi үрiм-бұтағына лағнет айтты. Танталдың ұлы Миртилдiң кектенген жанын, оның әкесi Герместiң ызасын қаншама жұмсартуға тырысқанымен, мұнан бәрiбiр ештеңе шыққан жоқ. Миртилдiң қарғысы дөп келдi. Сол кезден бастап Пелопстiң ұрпақтарын қисапсыз көп қайғы-қасiрет қаумалап алды, ал олар өздерiнiң зұлымдық iс-әрекеттерiмен құдайлардың қаҺарына тап болған едi.



	ЕУРОПА76

	Мосхтың «Жан рақаты» поэмасы бойынша баяндалған.



	Финикияның бай қаласы Сидонның патшасы Агенордың үш ұлы мен мәңгi жасайтын әйел құдайлар сияқты сұлу қызы болды. Жас сұлудың аты Еуропа едi. Бiрде Агенордың қызы ұйықтап жатып түс көрдi. Ол Азияның және Азиядан теңiзбен бөлiнген құрылықтың екi әйел түрiнде осы құрылық үшiн күресiп жатқанын көрдi. Екi әйелдiң әрқайсысы да Еуропаға ие болғысы келдi. Азия жеңiлiп қалды, сөйтiп Еуропаны тәрбиелеп, асырап күткен бұл әйелдiң оны басқа бiреуге беруiне тура келдi. Еуропа қорқыныштан оянып кеттi, ол бұл түстiң мәнiсiне түсiне алмады. Агенордың жас қызы бақытсыздыққа душар ете көрме деп құдайларға кiшiлiкпен бас ұра жалбарынып, дұға оқумен болды. Содан соң алтын жiптен тоқылған жарқырауық киiмдерiн киiнiп, құрбыларымен бiрге теңiз жағалауына, гүл атқан шалғынға келдi. Сонда ойын-сауық құра жүрiп, Сидон қыздары хош иiстi аппақ қардай нарцисс, алабажақ жылан қияқ, сүттiген мен лала гүлдерiн жинады. Ал Агенордың қызы болса, хариталар қоршаған Афродита тәрiздi құрбыларының арасында сұлулығымен елден ерек жалт-жұлт етiп, өзiнiң шағын ғана алтын себетiне тек алқызыл раушан гүлдерiн ғана жинаумен болды. Гүл жинап болған соң, қыздар алқа-қотан қол ұстасып, шат күлкiмен көңiлдi ойынға кiрiстi. Олардың дауыстары көгiлдiр теңiз суының баяу, ерке сыбдырын басып, гүл жапқан шалғын мен теңiздi бойлап алысқа естiлiп жатты.

	Бiрақ сұлу Еуропаның қайғы-мұңсыз өмiрмен ұзақ рақаттануына тура келген жоқ. Кронның ұлы, құдiреттi бұлт айдаушы Зевс оны көрiп қалды да, ұрлап әкетудi ұйғарды. Жас Еуропаны өзi тосыннан көрiнiп шошытып алмау үшiн ол ғажайып бұқа бейнесiне ендi. Бұқаға айналған Зевстiң бүкiл жүнi алтындай жалтырады, тек маңдайында ғана ай сәулесiндей жарқылдаған ақтаңдақ бар едiө ал бұқаның алтын мүйiздерi күн батар кезде тұңғыш рет қызғылт қошқыл тартып көрiнетiн иiлiп жаңа туған ай тәрiздi болатын. Ғажайып бұқа алқапта пайда болды да, аяғы шөпке тиер-тимес боп, жеп-жеңiл сызып қыздардың қасына келдi. Сидон қыздары одан қорыққан жоқ, ғажайып жануарды қоршап алып, алақандарымен сипап, еркелеттi. Бұқа Еуропаға келiп, қолын жалап, еркелегендей болды. Бұқаның демiнен мәңгiлiк жүзiмнiң жұпар иiсi шығып тұрды, бүкiл ауа осы хош иiске толып кеттi. Еуропа өзiнiң нәзiк қолдарымен бұқаның алтын жүнiн сипалап, басын аймалап, сүюмен болды. Бұқа сұлу қыздың алдына жата қалды да, оған менiң арқама отыр дегендей болды.

	Еуропа күлдi де, бұқаның жон арқасына отырды. Басқа қыздар да онымен қатар отырмақ едi. Кенет бұқа орнынан атып тұрып, теңiзге қарай құйғыта жөнелдi. Сидон қыздары қорқыныштан қатты айқайлап жiбердi. Ал Еуропа болса, оларға қолың созып, көмектесулерiн өтiндi, бiрақ олар жәрдемдесе алмады. Алтын мүйiздi бұқа желдей жүйткiп келе жатты. Ол теңiзге қойып кеттi де, көгiлдiр айдынмен дельфин тәрiздi тез жүзе жөнелдi. Ал теңiз толқындары жол берiп, оның шашыраған тамшылары бұқаның жүнiн тiптi дымқылдатпастан iнжу құсап сусып түсiп жатты. Теңiз тұңғиығынан әсем нереидалар су бетiне жүзiп шықтыө олар бұқаны айнала қоршап алды да, соңынан жүзiп келе жатты. Теңiз тәңiрiлерi қоршап алған теңiз құдайы Посейдонның өзi күймесiне отырып, алда жүзiп бара жатты, ол үш ашалы аса таяғымен толқындарды тыныштандырып қояды. Бұқаның арқасында Еуропа қорқыныштан дiрiлдеп отыр. Ол бiр қолымен бұқаның алтын мүйiзiнен ұстап, екiншi қолымен теңiз толқындары сулап тастамасын дегендей өзiнiң жарқырауық көйлегiнiң етегiн көтерiп қояды. Бiрақ босқа қорқып отыр: теңiз жайымен ғана шуылдап тербелiп жатыр, тұзды тамшылар қызға жетер емес. Теңiз желi Еуропаның бұйра шашын еркелете сипалап, жеңiл жамылғысын желпiп қана қояды. Жағалау барған сайын алыстап барады, мiне, жол көгiлдiр сағымнан көрiнбей де кеттi. Айналада тек теңiз бен көгiлдiр аспан ғана. Көп ұзамай теңiз көк жиегiнен Крит жағалауы көрiндi. Зевс өзiнiң арқалап алған асыл қазынасымен оған тез жүзiп жеттi де, жағаға шықты. Еуропа Зевстiң әйелi болды, ол сол кезден бастап Критте тұрып қалды. Зевстен ол: Минос, Радамант және Сарпедон атты үш ұл туды. Найзағай құдайы Зевстiң құдiреттi әрi кемеңгер ұлдарының даңқы бүкiл әлемге тарады.



	КАДМ77

	Овидийдiң «Метаморфоза» поэмасы бойынша баяндалған.



	Зевс бұқа кейпiнде келiп Еуропаны алып қашып әкеткен соң әкесi – Сидон патшасы Агенор қайғыға батты. Оны ештеңе жұбата алмады. Өзiнiң үш баласы – Фойникс, Киликс, Кадмды шақыртып алып, Еуропаны iздеуге жiбердi. Ол балаларының ажалдан қорқып, қарындасын таппай үйге оралуына тыйым салды. Агенор балалары жоқ iздеуге аттанды. Фойникс пен Киликс көп ұзамай Кадмнан бөлiнiп кеттi. Олар екi патшалықтың: Фойникс – Финикияның, ал Киликс – Киликияның негiзiн қалап, өздерi соларда тұрып қалды.

	Кадм қарындасын iздеуге жалғыз өзi аттанды. Ол Еуропаны сұрастырып, дүниенi ұзақ кездi. Зевстiң өзi оны жұрттың бәрiнен жасырып отырғанда қарындасын қайдан тапсын! Ақырында, қарындасын табу үмiтiн үзiп, екiншi жағынан үйге оралуға қорыққан Кадм бiржолата жат жұртта қалуға бел байлады. Қасиеттi Дельфыға барып, жебе тәңiрiсi Аполлон әулиеден қай елге қоныс теуiп, қала салуға болатынын сұрады ол.

	Аполлон әулие Кадмға:

	– Оңаша алаңқайдан ғұмыры мойынтұрық салынбаған сиыр көресiң. Соған ерiп жүре бер, ол қай жерге барып шалғынға жатса, сол жерге қала қабырғасының iргесiн қала, ал ол елдi Беотия деп ата, – дедi.

	Осындай жауап алып Кадм қасиеттi Дельфыдан шықты. Ол қақпадан сыртқа шығысымен-ақ алаңқайда ешкiмнiң бағуынсыз жайылып жүрген аппақ қардай сиырды көрдi. Кадм өзiнiң сидондық сенiмдi қызметшiлерiн ертiп, Аполлон даңқын дәрiптеп, сиырдың соңынан ердi. Кефис78 алқабынан әрi асқан кезде сиыр кенет тоқтады да, басын көкке кетерiп бар даусымен мөңiредi, өзiне ерiп келген жауынгерлерге бiр қарады да, жайлап барып көк шөптiң үстiне жата кеттi. Аполлонға барынша риза болған Кадм тiзерлеп отыра қалды. Өзiнiң жаңа отанының топырағын сүйiп, бейтаныс таулар мен алқапта жебеуiн өтiнiп, құдайға құлшылық еттi. Кадм ұлы жебеушi Зевске құрбандық шалу үшiн тастан қазандық қалады, бiрақ құрбандық шаларда су болмағандықтан өзiнiң сенiмдi сидондықтарын суға жiбердi.

	Осы маңда ғасырлар бойы отыншылардың балтасы тимеген сан ғасыр жасаған шоқ тоғай бар едi. Бұл тоғайда бетiн бұта басып кеткен терең үңгiр болатын, оның айналасында ретсiз үйiлiп тастар жататын. Үңгiрден тас арасымен сылдырап маржандай мөлдiр бұлақ ағатын. Үңгiрдi соғыс құдайы Ареске қызмет ететiн жылан мекендейтiн. Оның көздерi оттай жарқырап, үш қатар улы тiстерi ақсиып арандай аузынан жалмаңдап үш айырық тiлi шығып тұратын, жыланның басында айбатпен алтын айдары желбiрейтiн. Кадмның қызметшiлерi бұлақ басына келiп ыдыстарын салқын суға сала бергенде зәренi ұшыра ысқырып, үңгiрден шыңқан жылан алып денесiмен тас арасында ирелеңдеп iлгерi жылжыды.

	Кадм қызметшiлерi шөлмектей бозарып, үрейлерi ұшып, ыдыстарын қолдан түсiрiп алып, тұла бойлары мұздап сала бердi. Жылан қақшиып құйрығымен шаншылып тiк тұрдыө оның арандай ашқан аузы мен басы ормандағы ғасырлық ағаштардан асып тұрды. Сидондықтар қашу немесе қорғану туралы ойлап үлгiргенше, сұрапыл жылан оларға тап бердi.

	Кадм қызметшiлерiн ұзақ күттi. Күн ұясына қарай еңкейiп, көлеңке ұзара түстi, ал қызметшiлерi әлi жоқ, Агенордың ұлы сидондықтардың қайда жоғалып кеткенiн, неге кешiгiп жатқанын бiле алмай дал болды. Ақыры ол арыстан терiсiн сауыт ғып жамылып, белiне өткiр семсер байлады да, қолына найза ұстап олардың iзiмен тоғайға кеттi. Батырдың бұлардан да сенiмдi қорғаны – ержүректiгi едi. Кадм тоғайға кiрiп, борша-борша болған қызметшiлерiнiң денелерiн көрдi, олардың үстiнде алып жылан жатыр. Өкiнiш пен ашу қысқан Кадм:

	– О, менiң адал қызметшiлерiм, қайтсем де сендердiң кегiңдi алам! Сендер үшiн не кек қайтарам, не қапастағы шейiттер патшалығында өздерiңмен бiрге болам! – деп ақырды.

	Кадм жартастың үлкендiгiндей тасты көтерiп алып, құлаштап жыланға лақтырды. Бұл тастың салмағынан бекiнiстi мұнара күл-талқан болар едi, ал жыланның түгi де кеткен жоқ – оны денесiн түгел жапқан қабыршағы қорғап қалды. Агенордың ұлы бар күшiн салып найзасын сiлтеп, тажалдың арқасына қадады. Қабыршағы Кадмның найзасынан оны қорғай алмады. Найза жылан денесiне сабына дейiн кiрдi. Жылан ирiле бұлқынып, тiсiмен найзаға жабысып, оны жарасынан жұлып алмақ болды. Бiрақ бос әуреге түстi, найза ұшы тереңде, жара iшiнде қалды, Арос жыланы найзаның тек сабын ғана сындыра алды. Қап-қара у мен ашудан жыланның мойны iсiнiп кеттi, арандай аузынан ақ көбiк атқылады, қаҺарлы ысылы бүкiл төңiрекке тарап, бар ауа оның мүңкiген демiне толып кеттi. Жылан бiрде жер бетiнде сақинаша бүктетiлiп, бiрде жанталаса дөңгелеп, атылып жоғары секiредi. Ол ағаштарды түбiрiмен жұлып құлатты, құйрығымен орасан зор тастарды атқылады. Улы аузымен Кадмды тiстеп алмақ болып едi, бiрақ арыстан терiсiн қалқан етiп қымтанып алған батыр жыланды семсерiмен жасқап денесiне дарытпады. Жылан тiстерiмен өткiр семсердi шайнап тастамақ болды, бiрақ тiстерiн мұқалтып алды.

	Ақыры Агенордың ұлы керемет соққымен жыланды дәл мойнынан жерге бiр-ақ ұрды, батыр соққысының күштiлiгi соншалық – оны кәдiмгiдей еменге шегелеп тастады.

	Жүз жылдық емен тажал денесiнiң салмағымен иiлiп кеттi. Кадм өзi өлтiрген жыланның үлкендiгiне таңданып, қайран қалды. Кенет қайдан шыққаны белгiсiз, дауыс естiлдi:

	– Агенордың ұлы, сен өзiң өлтiрген жыланға несiне таңданып тұрсың? Адамдар көп ұзамай жыланға айналдырылған саған да таңданатын болады.

	Кадм жан-жағына қарап, құпия дауыстың қайдан шыққанын бiле алмады. Мұндай болжамды естiген батырдың үрейi ұшып, денесi қалтырап кеттi, төбе шашы тiк тұрды. Ол есiнен тана жаздап, өлген жыланның алдында тұр. Осы кезде Кадмға Зевстiң сүйiктi қызы Афина-Паллада келдi. Ол жыланның тiстерiн жұлып алып, жыртылған жерге тұқым сияқты себудi тапсырды.

	Үкi көз жаугер әйел тәңiрiнiң бұйрығын Кадм бұлжытпай орындады. Ол жылан тiстерiн сеуiп бола бергенде, – о ғажап! – жер астын тесiп найзаның алдымен ұшы көрiндiө ендi мiне егiстiк жерден дулыға шоқтығы, содан соң жауынгерлердiң бастары, иықтары, сауыт киген кеуделерi, қалқан ұстаған қолдары шықты, ең ақырында айдаҺар тiстерiмен қаруланған жауынгерлер жасағы пайда болды. Бұрын жан бiлмеген жаңа жауды көрген Кадм семсерiне жармасты. Бiрақ жерден туған жауынгерлердiң бiрi:

	– Семсерiңдi қолға алмай тұра тұр! Өзара бақталастық соғысқа араласудан сақ бол! – деп дауыстады.

	Жауынгерлер арасында жан түршiгерлiк қанды шайқас басталды. Олар бiр-бiрiне семсер мен найза сұғып, бiрiнен соң бiрi жаңа ғана өздерiн туған жер төсiне құлап түсiп жатты. Ендi олардың бесеуi ғана қалды. Осы кезде Афина-Палладаның ұйғаруымен олардың бiреуi бiтiм белгiсi ретiнде өз қаруын жерге тастады. Жауынгерлер туысқандық одақ жасасты. АйдаҺар тiстерiнен жаралып, топырақтан туған бұл жауынгерлер Кадмға жетi қақпалы Фивы қамалы – Кадмеяны салған кезде көмекшi болды. Кадм ұлы Фивы қаласының негiзiн қалап, азаматтарға заң ұсынды. Олимп құдайлары Кадмды Арес пен Афродитаның ғажайып сұлу қызы Гармонияға үйлендiрдi. Фивының негiзiн салушының үйлену тойы тамаша өттi. Бұл үйлену тойында олимпиялықтардың барлығы да бас қосып, жаңа некелескен екi жасқа есепсiз сый тартты.

	Осы кезден бастап Кадм Грецияның ең қуатты патшаларының бiрi болды. Оның байлығында қисап жоқ едi. Жылан тiстерiнен жаратып жер туған жауынгерлер басқарған оның қисапсыз көп әскерi жеңiлу дегендi бiлмедi. Агенор ұлының үйiнде мәңгi қуаныш пен шаттық орнаған сияқты едi, бiрақ олимпиялықтар оған жалғыз бақыт қана сыйлаған жоқ екен. Кадмның қыруар қайғыны бастан кешуiне тура келдi. Қыздары Семела мен Ино әкесiнiң көз алдында дүние салды. Рас, олар өлгеннен кейiн олимпиялық құдайлар сапына қабылданды, әйтсе де Кадм өзiнiң ерекше мейiрiммен сүйетiн қыздарынан айырылды. Кадмның жиенi, қызы Автонояның баласы, Актеон Артемида ашуының құрбаны болды. Кадмға өз немерелерiнiң де ажалын аза тұтуға тура келдi.

	Ауыр қайғы күйзелткен Кадм қартайған шағында жетi қақпалы Фивыны тастап жолға шықты. Әйелi Гармониямен бiрге жат жұртты ұзақ кезiп, ең ақырында, алыстағы Иллирияға жеттi. Кадм жүрегi сыздай отырып өз үйi душар болған барлық бақытсыздықты еске алды, жыланмен айқасып және белгiсiз дауыс айтқан сөздердi ойына түсiрдi.

	– Мен семсермен шаншып өлтiрген жылан, – дедi Кадм, – құдай қызметшiсi болмады ма екен? Егер оның өлiмi үшiн мен құдайлардың осыншалықты ауыр жазасына ұшырасам, жыланға айналғанымның өзi жақсы емес пе.

	Кадмның осыны айтуы-ақ мұң екен, оның денесi созылып, қабыршық жамылды, аяқтары ұзарып, ирелеңдеген ұп-ұзын жылан құйрығына айналды. Зәресi ұшқан ол Гармонияға қарай қолын жайып жанталаса шақырды:

	– Гармония, берi кел, тезiрек! Бiржолата жыланға айналып кетпей тұрғанда ұста менi, ұсташы мына қолымнан!

	Ол жалынып Гармонияны шақырды, тағы да бiраз жайды айтқысы келдi, бiрақ тiлi екi айырыққа бөлiнiп, аузында жылан тiлi жылмаңдай бастады, аузынан тек ысылдаған дыбыс шықты. Жүгiрiп Гармония келдi.

	– ОҺ, Кадм! –деп ақырады ол, – мына кейпiңнен тез құтыл! О, тәңiрiлер, менi де неге жыланға айналдырмадыңдар!

	Керемет зор жыланға айналған Кадм адал жарын айналдыра орап алып, өзiнiң екi айырық тiлiмен оның бетiнен жалайды. Гармония қабыршақ жапқан жылан арқасын мұңдана сипайды. Құдайлар Гармонияны да жыланға айналдырды.

	Кадм мен оның әйелi Гармония өз өмiрлерiн осылай аяқтады.



	ЗЕТ ПЕН АМФИОН

	Фивы қаласында өзен құдайы Асоп79 қызы Антиопа өмiр сүрдi. Оны найзағай тәңiрiсi Зевс сүйiп қалды. Антиопа егiз екi ұл тапты. Балаларын ол Зет және Амфион деп атады. Зевспен жасырын некелескенi үшiн әкесiнiң қаҺарынан қорыққан Антиопа кiшкене ұлдарын қорапшаға салып, тауға апарып тастады. Зевс өз балаларын өлiмге қимас деп сенген-дi. Шынында да, Зевс оларға қамқорлық жасады. Ол Зет пен Амфион жатқан жерге бақташы жiбердi. Бақташы Зевс пен Антиопаның кiшкентай ұлдарын тауып алып, үйiне апарды да, тәрбиелей бастады. Осылайша ағайынды екеуi бақташының үйiнде өстi. Зет пен Амфионның мiнез-құлықтары бала шағының өзiнде-ақ бiр-бiрiне ұқсамайтын: Зет күштi бала болды, бақташыға мал бағысып ерте көмектесе бастадыө Амфион момын, мiнезi жайдары едi, өзi музыкаға керемет құмар болды. Ағайынды екеуi ер жеткенде Зет қайратты жауынгер әрi батыл аңшы атанды. Күштiлiк пен ептiлiк жағынан ешкiм одан асып түсе алмадыө ол ұрыс кезiндегi қару-жарақ салдырын естiп, тағы аңдарды аулағанда ғана қуанышқа бөленетiн. Аполлон құдайдың сүйiктiсi Амфион болса, бiр ғана нәрсеге – Латонаның күмiс садақты ұлы Аполлонның өзi сыйлаған алтын шектi кифарада ойнаған шақта ғана қуанатын. Амфионның кифарада керемет ойнайтыны соншалық – ол ойнаған кезде ағаштар мен жартастардың өзi ырғалып тұратын.

	Жастар әкесi мен шешесiнiң кiм екенiн бiлмей, бұрынғысынша бақташының үйiнде тұрып жатты. Ал бұл уақытта олардың шешесi Антиопа Фивының қатыгез патшасы Лик пен оның әйелi Дирканың қол астында жапа шегулi едi. Қол-аяғына ауыр кiсен салынған Антиопа күн нұры түспейтiн қараңғы зынданға жабылды, бiрақ Зевс оны құтқарып жiбердi. Қол-аяғындағы кiсен өзiнен-өзi түсiп қалды да, зындан есiгi ашылды, ол қашып тауға барып, өзiнiң балаларын тәрбиелейтiн бақташының лашығына жасырынды.

	Бақташы оны ендi ғана паналата бергенде қатыгез Дирка жетiп келдiө ол басқа фивылық әйелдермен бiрге тауда Дионистiң думанды тойын өткiзiп жүр едi. Тау iшiнде жолдан адасып бақташының лашығына кездейсоқ тап болған. Пүлiш желек өрiнiп, қолына таяқ ұстаған Дирка Антиопаны көрген бойда-ақ өлтiрмек болды. Зет пен Амфионды шақырып алды да Антиопаға жала жауып, жас жiгiттердi Асоп қызын жабайы бұқаның мүйiзiне байлап боршалатып өлтiруге көндiрдi. Зет пен Амфион оның бұйрығын орындауға көнiп-ақ қалған-ды. Олар сүзеген бұқаны ұстап алды да, Антиопаны оған сүйреп әкелдi. Осы кезде бақташы шыға келдi. Балалары Антиопаны құтырынған бұқаның мүйiзiне байлағалы жатқанын көрген бақташы:

	– Бақытсыз байғұстар-ау, қандай сұмдық қылмыс жасағалы жатырсыңдар! Өздерiңнiң туған аналарыңды қандай сұмдық өлiммен мерт еткелi тұрғандарыңды бiлмейсiңдер ғой! – деп айқайлады.

	Зет пен Амфион қатыгез Дирканың кесiрiнен өздерiнiң қандай зымиян қастандық жасай жаздағандарын ұққанда төбе шаштары тiк тұрды. Тұла бойларын ашу-ыза кернеп, анасына жала жапқан Дирканы ұстап алды да, жабайы бұқаның мүйiзiне байлап:

	– Бiздiң анамыздың басын тiккен ажалмен ендi өзiң өл! Бұл өлiм сенiң қаталдығың мен жалақорлығыңның лайықты жазасы болсын! – дедi.

	Дирка ауыр азаппен қаза тапты. Зет пен Амфион анасы үшiн Ликтен де өш алды, оны өлтiрiп, Фивыны өздерi биледi.

	Фивы патшалары болғаннан кейiн ағайынды екеуi өз қаласын нығайтуға бел байлады. Кадм тұрғызған Фивыдағы зәулiм қамал Кадмея ғана қабырғамен қоршалып, қаланың басқа жерлерiне қорған салынбаған едi. Ағайынды екеуi Фивыны айналдыра өз қолдарымен қорған тұрғызды. Екеуiнiң еңбегi де әртүрлi болды! Нағыз алыптардай қуатты Зет бар күшiн салып үлкен-үлкен тас үйiндiлерiн тасып, оларды бiрiнiң үстiне бiрiн үйдi. Амфион болса өзiнiң алтын iшектi кифарасының үнiн тыңдайтын тас үйiндiлерiн тасыдыө тастар өздiгiнен қозғалып, бұзылмайтын биiк қабырға болып өздерi қаланды. Ұлы батырлар Зет пен Амфионның даңқы алысқа тарады, оларды Грекиядан тыс елдер де бiлдi. Құдайлар сүйiктiсi Танталдың өзi қызы Ниобаны Амфионға қосты. Зет болса Эфес патшасы Пандарей қызы Аэдонаға үйлендi. Алайда Ниоба мен Аэдона Антиопа балаларының үйiне бақытсыздық әкелдi.



	НИОБА

	Овидийдiң «Метаморфоза» поэмасы бойынша баяндалған.



	Фивы патшасы Амфионның әйелi Ниобаның жетi ұлы, жетi қызы болды. Тантал қызы балаларын мақтан ететiн. Оның балалары, жас құдайлар сияқты өте сұлу едi. Құдайлар бақыт, байлық әрi аса көрiктi балалар бердi, бiрақ Тантал қызы мұның бiрiн де мiсе тұтпады.

	Бiрде соқыр сәуегей Тиресийдiң қызы көрiпкел Манто жетi қақпалы Фивы көшелерiн аралап жүрiп, қаланың барлық әйелдерiн Латона мен оның балалары: бұйра бас, алтын шашты, алыстан шалатын Аполлон мен қыз қылықты Артемидаға құрбандық шалуға шақырды. Манто жарлығын жазбай орындайтын фивы әйелдерi бастарына әсем лавр жапырақтарын орап, құдайларға құрбандық шалатын жерге жиналды. Тек өзiнiң құдiретi мен құдайлар берген бақытқа масаттанған Ниобаның ғана Латонаға құрбандық шалғысы келмедi.

	Фивы әйелдерi Ниобаның менменсiген сөздерiне қатты қысылды. Фивы әйелдерi ұлы Латонаға бас ұра жалбарынып, ашу шақырмауын өтiндi.

	Әйел құдай Латона Ниобаның тәкаппарсыған сөздерiнiң бәрiн естiдi. Ол балалары Аполлон мен Артемиданы шақырып алды да, Ниобаға назаланып былай дедi:

	– Танталдың тәкаппар қызы, сендердiң аналарың маған жан түршiгерлiк тiл тигiздi. Ол менiң әйел құдай екенiме шүбә келтiредi. Құдiрет пен даңқ жөнiнен Зевстiң ұлы әйелi Герадан ғана кем түсетiнiме қарамастан, Ниоба менi мойындамай отыр. Балаларым-ау, осынша қорлыққа қалайша шыдамақсыңдар? Егер сендер Ниобадан кек қайтармайтын болсаңдар, онда адамдар маған әйел құдай ретiнде құлшылық етулерiн доғарады да, менiң михрабымның тас-талқанын шығарады. Тiптi, Тантал қызы сендердi де қорлап отыр ғой! Ол мәңгiлiк құдайлар сендердi – өзiнiң қарапайым балаларына теңейдi. Ол да әкесi Тантал сияқты тәкаппар!

	Жебе тәңiрiсi Аполлон анасының сөзiн бөлiп жiбердi:

	– ОҺ, тезiрек бiтiр ендi! Артық ештеме де айтпай-ақ қой! Өзiңнiң шағымыңмен сен оның жазасын ұзартып тұрсың!

	– Жеттi! Ендi үндеме! – деп шаңқ еттi Артемида да. Бұлт құрсанып, ызаға булыққан ағасы мен қарындасы Кинт80 шыңдарынан Фивыға қарай жөңкiдi. Қорамсақтарында алтын жебелерi қаҺар шаша салдырлайды. Олар жүйткiп жетi қақпалы Фивыға жеттi. Аполлон көрiнбей келiп, Фивыға жастар соғыс ойындарына жаттығатын қала қабырғаларының iргесiндегi тегiс алаңға тоқтады. Бұлт бүркенiп, алыстан атып түсiретiн Аполлон Фивы қабырғаларының iргесiне келiп тоқтағанда Ниобаның екi баласы – Исмен мен Сипил қан қызыл шекпен киiп, жүйрiк аттармен жүйткiп жүр едi. Исмен кенеттен шыңғырып жiбердi. Аполлонның алтын жебесi оның кеудесiне қадалған-ды. Ол атының шылбырын қоя берiп, жан тәсiлiм жерге құлап түстi. Аполлон адырнасының үрейлi даусын Сипил де есiттi: ол үрейiн ұшырған қауiптен жүйрiк атымен қашып құтылмақ болды. Сипил бейне кемесiнiң барлық желкенiн көтерiп, қорқынышты қара бұлттан қашып айдың бетiнде жүйткiген теңiзшi сияқты айдалада ағызып келедi. Алайда Ниобаның баласын ажал оғы құтқармады. Ниобаның ұлдары Файдим мен Тантал бiрiн-бiрi айқара құшақтап алысып жатты. Жебе ауада жарқ еттi де, екеуiн де түйреп өттi. Екеуi де ыңырси құлады. Ажал олардың жанарынан өмiр шырағын бiр уақытта сөндiрiп, бiр мезгiлде соңғы демдерiн қатар шығарды. Олардың қасына жүгiрiп ағасы Альпенор жеттi. Ол iнiлерiн көтермек болып, олардың суи бастаған денелерiн аймалады, бiрақ Аполлон жебесi оның да жүрегiне тiке қадалып, iнiлерiнiң тыныссыз қалған денелерiнiң үстiне құлады. Аполлон тартқан садақ оғы Дамасихтонның жамбасына кiрiп, тап тiзесiнен бiрақ шықтыө Ниобаның баласы жарадан алтын жебенi суырып алмақ болып жатқанда, кенет екiншi жебе ысқырып келiп алқымына қадалды. Ниобаның ең соңғы ұлы, жас Илионей аспанға екi қолын жайып, құдайларға жалбарынды:

	– О, олимп құдайлары, есiркей көрiңiздер, есiркей көрiңiздер!

	Оның жалбарынған даусы Аполлонның ашуын басты. Бiрақ кеш қалды! Қорамсақтан алтын жебе ұшып-ақ кеткен едi, оны керi қайтаруға болмайды. Оқ Ниобанның соңғы ұлының да жүрегiне шаншыды. Адам айтқысыз бұл қасiрет хабары Ниобаға тез жеттi. Қызметшiлерi көздерiнен жас парлап ағып тұрып балаларының қазасын Амфионға да естiрттi.

	Балаларынан айырылған Амфион шыдай алмай, өз кеудесiне өзi өткiр семсер қадады.

	Ниоба балалары мен күйеуiнiң денелерiн аймалап, зарланады. Олардың суып қалған ерiндерiнен сүйедi. Ниобаның көкiрегi қайғыдан қарс айырылды. Қасiрет кеудесiн кеулеген бақытсыз әйел екi қолын көкке жайды. Бiрақ ол рақым күтiп жалбарынбады. Қайғы оның жүрегiн жiбiте алмады.

	– Шаттан ендi, қатыгез Латона! Көкiрегiң менiң қайғыма қанғанша қуан! Бақталасым, сен жеңдiң! О, жоқ, мен не деп тұрмын, сен жеңе алған жоқсың! Бақытсыз менiң балаларым бақытты сенен әлi де көп! Мейлi, айналам толған балаларымның тыныссыз мүрдесi болғанымен, бәрiбiр мен жеңдiм сенi, бәрiбiр саған қарағанда менiң балаларым әлi де көп қалды, – деп ызалана дауыстады Ниоба.

	Ниоба ызалы қарғысын аяқтағаны сол едi, садақ адырнасының үрейлi зыңылы естiлдi. Жұрттың бәрiнiң үрейi ұшты. Тек бақытсыздық батылдандыра түскен Ниоба ғана сазарған қалпында қалды.

	Артемида садағының адырнасы бостан-босқа зыңылдаған жоқ екен. Ағаларының денесi жанында қайғыға батып тұрған Ниоба қыздарының бiрiне жебе қадалып, құлап түстi. Мiне, садақ адырнасы тағы да зың еттi, Ниобаның тағы бiр қызы құлады. Артемида садағынан бiрiнен соң бiрiн алты алтын жебе атылды да, Ниобаның көрiктi де жап-жас алты қызын баудай түсiрдi. Тек кiшi қызы ғана қалды. Ол жанталаса анасына жетiп, оның тiзесiне жабысып, көйлегiнiң етегiне жасырынды.

	Қасiрет Ниобаның тәкаппар жүрегiн де жасытты.

	– Тым болмаса кiшi қызымды қалдыр, ұлы Латона! – деп жалбарынды шерлi дауыспен Ниоба. – Тым болмаса бiреуiн қалдыра гөр маған!

	Бiрақ әйел құдай илiкпедi, Ниобаның кiшi қызын да түйреп өттi.

	Қыздары мен ұлдарының және күйеуiнiң мүрделерi ортасында құр сүлдесi қалған Ниоба тұр. Қасiрет естүссiз сiлейтiп тастапты. Шаштарын жел желпiр емес. Бетiнде қан-сөл жоқ құп-қу, жанарынан өмiр ұшқыны байқалмайды, кеудесiнде жүрегi де соқпай қалған, тек көздерiнен шерлi жас сорғалайды. Тұла бойы мұздай тас болып қатып қалды. Орасан зор құйын көтерiлiп, Ниобаны өзiнiң отаны Лидияға алып барды. Онда, Сипил тауының ұшар басында көздерiнен мәңгi-бақи жас сорғалап, тасқа айналған Ниоба тұр.





	ГЕРАКЛ81

	Геракл туралы хикаялар Софоклдың «Трахина арулары» және Еврипидтiң «Геракл» трагедиялары, сондай-ақ Павсаниктiң «Элладаны суреттеуде» еске алатын аңыздар бойынша баяндалған.



	ГЕРАКЛДIҢ ДҮНИЕГЕ КЕЛУI ЖӘНЕ ТӘРБИЕСI

	Микеныда82 Электрион патша билiк құрып тұрған-ды. Птерелай патшаның балалары бастаған телебойлар83 оның малын ұрлап кеттi. Телебойлар ұрланған малды айырып алып қалмақ болған Электрионның ұлдарын да өлтiрiп кеттi. Электрион патша кiмде-кiм малын қайтарып, балаларының қазасы үшiн өш алса, соған ғажайып сұлу қызы Алкменаны беретiндiгiн жариялады. Ержүрек Амфитрион ешқандай соғыссыз-ақ Электрионның малын қайтарды. Телебойлар патшасы Птерелай ұрланған малды күзетудi Элида84 патшасы Поликсенге тапсырған екен, ол бүкiл малды Амфитрионның алдына салып бердi. Амфитрион Электрионға малын қайтарып әперiп, Алкменаны алды. Үйлену тойының қызған шағында малға таласқан Амфитрион Электрионды өлтiрiп, әйелi Алкменамен бiрге Микеныдан қашып шығуға мәжбүр болды. Алкмена өзiнiң жас жұбайына егер ол ағаларын өлтiрген Птерелай балаларынан кек қайтаратын болса ғана оған ерiп, жат жұртқа баратынын айтты. Фивы патшасы Креонтқа келiп паналаған Амфитрион әскер алып телебойларға аттанды. Алкменаның көркiне арбалған Зевс Амфитрионның кейпiне кiрiп оның үйiне келдi. Көп ұзамай Амфитрион да оралды. Алкмена Зевс пен Амфитрионнан егiз ұл тапты.

	Зевс пен Алкменаның ұлы перзентi туатын күнi құдайлар шың басындағы Олимпке жиналды. Көп ұзамай өзiнiң баласы өмiрге келетiнiне қуанған ұлы әмiршi Зевс құдайларға былай дедi:

	– Құдайлар мен құдай аналар, сөзiмдi тыңдаңдар, бұл менiң жүрегiмнiң жарлығы! Бүгiн ұлы батыр өмiрге келедiө ол арғы тегi сонау менiң құдiреттi ұлым Персейден басталатын туысқандарына үстемдiк ететiн болады.

	Бiрақ Зевстiң қарапайым Алкменаны әйел еткенiне ызасы келген зайыбы, асыл тектi Гера айла-шарғымен Алкмена баласын бүкiл Персей әулетiне үстемдiк етуден айырмақ болды. Сондықтан да iшке бүккен қулығын қымтап жасырып, Гера Зевске былай дедi:

	– Құдiреттi найзағай тәңiрiсi, сен жалған айтып тұрсың. Өзiңнiң бұл сөзiңдi ешқашанда орындай алмайсың! Бүгiн кiм бiрiншi болып өмiрге келсе, сол Персей әулетiнде өз туысқандарына үстемдiк етедi деген құдайлардың бұлжымайтын құдiреттi антын бер.

	Зевстiң ақыл-ойын алдау тәңiрi әйел Ата билеп, Гераның қулығын аңғармаған найзағай құдайы бұлжымайтын ант бердi. Гера сол сағатта Олимптен шықты да, өзiнiң алтын күймесiмен алып-ұшып Аргосқа жеттi. Онда Персей әулетiнен шыңқан Сфенелдiң құдайға теңестiрiлген әйелiнiң босануын тездеттi де, сол күн Персей тұқымында Сфенелдiң әлжуаз, ауру баласы Эврисфей өмiрге келдi. Гера дереу Олимпке оралып, бұлт айдаушы Зевске былай дедi:

	– О, найзағай ойнатқан Зевс-әке, тыңда менi! Қазiр ғана даңқты Аргоста Персей әулетiнен Сфенелдiң баласы Эврисфей туды. Ол бүгiн бiрiншi болып өмiрге келдi, сондықтан да Персейдiң бүкiл ұрпағына үстемдiк етуi керек.

	Зевс түтiгiп кеттiө Гераның зұлымдығын ол ендi ғана түсiндi. Өзiнiң ақыл-ойын арбап алған алдамшы әйел тәңiрi Атаға зығырданы қайнады, ашу кернеген Зевс оны шашынан бұрап ұстап алды да, Олимптен лақтырып жiбердi. Алдап-арбаудың әйел тәңiрi Ата содан берi адамдар арасында тұрды.

	Зевс Герамен өзiнiң баласы ғұмыр бойы Эврисфейдiң қоластында қалмайтын ғып шарт жасады. Тек ол Эврисфейдiң тапсырмасымен он екi ұлы ерлiк жасайды, одан кейiн өз әмiршiсiнiң өктемдiгiнен құтылып қана қоймайды, сонымен қатар мәңгi жасайтын болады. Найзағай тәңiрiсi баласының небiр керемет қауiптердi басынан кешетiнiн жақсы бiлдi, сондықтан да ол Афина-Палладаға Алкмена ұлына көмектесудi жүктедi. Баласы әлжуаз да қорқақ Эфрисфейге қалай қызмет етiп жүргенiн көрген Зевстiң кейiн жиi-жиi қапалануына тура келдi, бiрақ ол Гераға берген антын бұза алмады.

	Сфенел баласы туған күнi Алкменаның егiз ұлы да: үлкенi Алкид деп ат қойылған Зевстiң перзентi мен кiшiсi – Ификл – Амфитрионның перзентi өмiрге келдi. Алкид Грекияның аса ұлы батыры болды. Кейiнiрек оны сәуегей әйел Пифия Геракл деп атады. Оның осы есiммен даңқы шығып, мәңгiлiк өмiрге ие болды, осы есiммен Олимп құдайларының сапына қабылданды.

	Гера шыр етiп дүниеге келген күнiнен бастап Гераклдiң соңына түстi. Геракл туып, өзiнiң iнiсi Ификлмен бiрге жөргекте ораулы жатқанын бiлген ол жас нәрестенi құрту мақсатымен екi жылан жiбердi. Жыландар түн түнегiнде көздерi жарқырап ирелеңдеп Алкменаның бөлмесiне ендi. Олар жорғалап егiздер жатқан бесiкке жетiп, кiшкентай Гераклдiң денесiн орап алып, ендi буындыра бастағанда Зевстiң баласы оянып кеттi. Ол жыландарға кiшкентай қолдарын созып, шап берiп мойындарынан ұстай алды да, бар күшiмен сығымдап сол сәтте-ақ, буындырып өлтiрдi. Зәресi ұшқан Алкмена төсегiнен ұшып тұрды, бесiк үстiндегi жыландарды көрген бөлмедегi әйелдер шыңғырып жiбердi. Әйелдердiң шошынған дауыстарын естiп, семсерiн қынынан суыра жүгiрiп Амфитрион жеттi. Бесiктi қоршап алғандар әдеттен тыс ғажап нәрсенi көрдi. Кiшкене Геракл өзi буындырып өлтiрген екi үлкен жыланды ұстап отыр, қолындағы жыландар әлсiз жыбырлайды. Баласының күшiне қайран қалған Амфитрион сәуегей Тиресийдi шақыртып алып, одан жас нәрестенiң тағдырын болжап берудi өтiндi. Сол кезде көптi көрген көне қарт Гераклдiң қаншалықты ұлы ерлiктер жасайтынын баяндап, ғұмырының соңында мәңгi өлмес өмiрге ие болатынын көрегендiкпен болжап бердi.

	Алкменаның үлкен баласын болашақта қандай ұлы даңқ күтiп тұрғанын бiлген Амфитрион оған батырларға лайық тәрбие бердi. Амфитрион Гераклдi күш жағынан жетiлдiруге ғана қамқорлық жасап қойған жоқ, оған бiлiм де әпердi. Оқи, жаза бiлудi және ән салып, кифарада ойнауды үйреттi. Бiрақ Геракл ғылым мен музыкада күресте, садақ атуда және қару-жарақты меңгеруде жеткендей табысқа жете алмады. Музыка мұғалiмi, Орфейдiң iнiсi Линнiң өз шәкiртiне жиi-жиi ренжiп, тiптi жазалауына да тура келдi. Бiрде Лин оқығысы келмеген Гераклге ыза болып, сабақ үстiнде оны салып қалған. Ашуға булыққан Геракл кифарасын ала сала Линдi басқа перiп жiбердi. Жас Геракл соққы күшiн есептей алмай қалған едi, Лин өлiп кеттi. Бұл кiсi өлiмi үшiн Геракл сотқа шақырылды. Алкменаның баласы:

	– Соттардың iшiндегi ең әдiлi Радамант кiмде-кiм өзiн бiреу ұрса, ол да соққымен жауап бере алады деген емес пе, – деп ақталды.

	Соттар Гераклдi ақтап жiбердi, бiрақ тағы бiр нәрсенi бүлдiрiп қоя ма деп қорыққан Амфитрион Гераклдi орманды Киферонға мал бағуға жiбердi.



	ГЕРАКЛ ФИВЫДА

	Геракл Киферон ормандарында ер жетiп, аса қарулы жiгiт болып өстi. Қатар тұрғанда жұрттың бәрiнен оның басы биiк тұратын, ал күшi адам қуатынан әлдеқайда асып жатты. Әскери жаттығуларда Гераклге ешкiм де шақ келмедi, ал садақ пен найзаны шебер меңгергенi соншалық, еш уақытта да кезегенiн мүлт жiбермейтiн. Сол жас жiгiт шағының өзiнде-ақ Геракл тау шыңдарын мекендеген айбатты киферон арыстанын өлтiрiп, терiсiн сыпырып алды. Арыстан терiсiн ол алпамсадай ғып шекпен сияқты жамылып жүрдi. Арыстанның табандарын кеуде тұсына байлады да, бас терiсiн дулыға орнына кидi. Геракл Немея тоғайынан тамырымен жұлып алған үйеңкiден өзiне күрек жасап алды. Гераклге Гермес – семсер, Аполлон – садақ пен жебе сыйлап, Гефест алтын сауыт жасап бердi, Афина оған арнап киiмдi өзi тiктi.

	Геракл ер жеткен соң Фивы жыл сайын аса мол алымсалық төлеп тұрған Орхомен патшасы Эргиндi жеңдi. Ол айқаста Эргиндi өлтiрiп, Миний Орхоменiне Фивы төлеп келгендегiден екi есе артық алым-салық салды. Бұл үшiн Фивы патшасы Креонт Гераклге өзiнiң қызы Мегараны қосып, құдайлар оған тамаша үш ұл бердi.

	Жетi қақпалы Фивыда Геракл бақытты ғұмыр кештi. Бiрақ әйел құдай Гераның Зевс баласына деген өшпендiлiгi бұрынғысынан да күшейе түстi. Ол Гераклге сұмдық ауру жiбердi. Геракл ақылынан адасып, ессiзтүссiз күйге ендi. Ауруы ұстап, долданған бiр сәтте өзiнiң барлық баласы мен мен iнiсi Ификлдiң балаларын ұрып өлтiрдi. Ауруынан айыққан Геракл айықпас қайғыға батты. Есiнен айырылған сәтте ерiксiз кiсi өлтiрген сұмдық қылмысынан арылғысы келген Геракл Фивыны тастап, Аполлон құдайдан не iстеу керектiгiн сұрау үшiн қасиеттi Дельфыға аттанды. Аполлон Гераклге өз аталарының отаны Тиринфке барып, он екi жыл Эврисфейге қызмет етуге бұйырды. Латонаның баласы Пифия арқылы Гераклге егер Эврисфейдiң бұйрығымен он екi ұлы ерлiк жасайтын болса мәңгiлiк ғұмырға ие болатынын болжап бердi.



	ГЕРАКЛДIҢ ЕРЛIКТЕРI

	Геракл Тиринфке келiп қоныс теуiп әлжуаз, қорқақ Эврисфейге қызметшi болды. Эврисфей ержүрек батырдан қорқып, оны Микеныдан шығармады. Ол Тиринфтегi Зевс баласына бұйрықтарын шабарман Копрей арқылы берiп отырды.



	Немея арыстаны (бiрiншi ерлiк)

	Геракл Эврисфей патшаның алғашқы тапсырмасын көп күткен жоқ. Ол Гераклге Немея арыстанын өлтiрудi бұйырды. Тифон мен Ехидна жаратқан бұл арыстан керемет үлкен едi. Ол Немея85 қаласы маңын мекендеп, сол төңiректi ойрандап бiткен. Геракл Немеяға келiсiмен арыстанның апанын тауып алмақ болып тауға тартты. Батыр тау баурайына жеткенде сәске түс болып қалған едi. Үрейлi арыстаннан қорыққан тiрi жан иесiнiң барлығы бұл маңнан қашып кеткен-дi. Геракл орманды тау бөктерiнен, шатқалдардан арыстан апанын ұзақ iздедi, ақыры, күн көзi еңкейе бастаған кезде оны қараңғы шатқалдан тапты. Апанды екi жағынан кiрiп-шығуға болатын үңгiрден қазыпты. Геракл оның бiрiн тастармен көмiп, арыстанды күттi. Айнала ала көлеңке тарта бастаған кезде тұрқы ұзын бұйра жалы құлаштай керемет арыстан көрiндi. Геракл садағын кере тартып, арыстанға бiрiнен соң бiрi үш жебе атты, бiрақ оның терiсiнiң қатты да қалыңдығы соншалық, оқ дарымады. Арыстанның айбаттана ақырған даусы бейне бiр күн күркiреген сияқты тау iшiн жаңғырықтырды. Шатқал iшiнде екi көзi шатынап жанып, батылы барып өзiн атқан адамды iздеп тұр. Мiне, ол Гераклдi көре сала бар пәрменiмен атылды. Гераклдiң күрзiсi найзағайдай жарқ еттi, арыстанның дәл басына жай түскендей ауыр соққы тидi. Сұрапыл соққыдан есiнен танған арыстан жерге құлап түстi. Геракл секiрiп жанына келдi де, құрыш қолдарымен оны буындырып өлтiрдi. Сосын өлген арыстанды иығына салып алып, Немеяға оралды да, Зевске құрбандық шалып, өзiнiң алғашқы жеңiсiн есте қалдыру мақсатымен Немея ойындарын белгiледi. Геракл Микеныға өлi арыстанды алып келгенде кереметке көзi түскен Эврисфейдiң зәресi ұшып бозарып кеттi. Микены патшасы Гераклдiң адам баласында жоқ күш иесi екенiн түсiндi. Оған тiптi Микены қақпасына жақындауға тыйым салды, Геракл өз ерлiктерiнiң куәларын алып келгенде Эврисфей оларға биiк Микены қабырғаларынан үрейлене көз салатын.



	Лерн айдаҺары (екiншi ерлiк)

	Бiрiншi ерлiктен кейiн Эврисфей Гераклдi Лерн айдаҺарын өлтiруге жұмсады. Бұл жылан денелi, тоғыз аждаҺа басты құбыжық болатын. Немея арыстаны сияқты бұл айдаҺарды да Тифон мен Ехидна тудырған. Лерн қаласының маңындағы шалшықты батпақты мекендеген айдаҺар өз үңгiрiнен шығып, мал бiткендi табынымен жалмап, төңiрекке ойран салады. Тоғыз басты айдаҺармен айқас тым қауiптi едi, өйткенi оның бiреуi өлмейтiн бас болатын. Геракл Ификлдың баласы Иолайды ертiп жолға шықты. Лерн қаласының iргесiндегi батпаққа келген соң Геракл Иолайды күймесiмен жақын жердегi тоғайға қалдырып, өзi айдаҺарды iздеп кеттi. Ол айдаҺарды жан-жағы батпақпен қоршалған үңгiрден тапты. Геракл жебелерiн әбден қызарғанша қыздырып бiрiнен соң бiрiмен айдаҺарды ата бастады. Оның жебелерi айдаҺарды қатты шамдандырып, ызасын келтiрдi. Ол жарқырауық қабыршақты денесi жалт-жұлт етiп, ирелеңдеп қараңғы үңгiрден шықты да, ұп-ұзын құйрығына тiк шаншылып, айбат шегiп, батырға бас сала бергенде, Зевстiң баласы оны белiнен басып, жерге жаныштады. АйдаҺар құйрығымен Гераклдiң аяғын айқара орап, құлатпақ болды. Батыр бейне бiр мызғымайтын жартас сияқты былқ етпей, өзiнiң ауыр күрзiсiмен аждаҺа бастарын бiрiнен соң бiрiн ұшырып түсiре бердi. Күрзi ауада құйынша ысқырады – айдаҺар бастары ұшып түсiп жатыр, бiрақ ол өлетiн емес. АйдаҺар үзiлген әр басының орнына екi бас өсiп шығумен болды. Көп ұзамай айдаҺарға көмек те келдi. Батпақтан құбыжық шаян өрмелеп шығып, қысқаштарымен Гераклдiң аяғына жабысты. Сонда ғана батыр Иолайды көмекке шақырды. Иолай құбыжық шаянды өлтiрiп, таяудағы тоғайдың бiр бөлiгiн өртеп, жанған ағаштармен Геракл бастарын ұшырып түсiрiп жатқан айдаҺар мойындарын күйдiре бастады. АйдаҺарға жаңа бастар өсiп шығуы тоқталды. Оның Зевс баласына қарсылығы барған сайын әлсiрей бердi. Ақыры айдаҺардың мәңгi өлмейтiн басы да ұшып түстi.

	Алапат айдаҺар жеңiлiп, өлiгi жерге құлады. Жеңiмпаз Геракл оның мәңгi өлмейтiн басын қайтадан жарық дүниеге шыға алмайтындай етiп терең шұңқырға көмiп, үстiнен алып жартаспен бастырып тастады. Батыр бұдан кейiн айдаҺардың денесiн қақ жарып, улы өтiнен жебесiн суырып алды. Осыдан бастап Геракл жебелерi салған жарақат жазылмайтын болды. Геракл ғажайып сән-салтанатпен Тиринфке оралды. Ал мұнда оны Эврисфейдiң жаңа тапсырмасы күтiп тұр едi.



	Стимфал құстары (үшiншi ерлiк)

	Эврисфей Гераклге стимфал құстарын қууды тапсырды. Бұл құстар аркад қаласы Стимфалдың төңiрегiн қу тақырға айналдырып болған. Олар малдар мен адамдарға шабуыл жасап, оларды өздерiнiң мыс тырнақтарымен және тұмсықтарымен парша-парша етедi. Бiрақ бәрiнен де қорқыныштысы, бұл құстар қатты қола қауырсындарын өздерiне шабуыл жасамақ болғандардың үстiнде ұшып жүрiп жебе сияқты жоғарыдан тастап жiбере алды. Геракльге Эврисфейдiң бұл тапсырмасын орындау қиын болды. Оған жаугершi Афина-Паллада көмекке келдi. Ол Гераклге екi мыс тимпан берiп (Гефест құдай соққан), стимфал құстары ұя салған ормандағы биiк төбенiң басында тимпандарды соғып даңғырлатып тұруды тапсырдыө құстар үркiп көтерiлген кезде оларды садақпен атып өлтiруге болады. Геракл тап солай iстедi. Ол төбе басына шықты да, тимпандарын даңғырлата соқты, құлақ жарған қатты дауыстан құмырсқадай қалың құс орман үстiнде қаптай ұшып, зәре-құттары қалмай шыр айналды. Олар өздерiнiң садақ оғындай үшкiр қауырсындарын жерге жаңбырша жаудырды, бiрақ ол қауырсындары төбе басында тұрған Гераклге дарымады. Батыр садағын алып, ажал жебелерiмен құстарды атып түсiре бастады. Зәрелерi ұшқан стимфал құстары бұлт астына жасырынды. Олар Грекия жерiнен алысқа – Эвксин Понты86 жағалауларына ұшып кеттi де, бұдан кейiн еш уақытта да Отимфал төңiрегiне қайтып оралған жоқ. Геракл Эврисфейдiң бұл тапсырмасын осылай орындап, Тиринфке оралды, бiрақ сол сағатта-ақ оның бұдан да қиын тапсырмаға аттануына тура келдi.



	Кериней бұғысы (төртінші ерлiк)

	Эврисфей әйел құдай Артемида адамдарды жазалауға жiберген кериней бұғысы Аркадияда мекендейтiнiн бiлетiн. Бұл бұғы егiстiк алқаптарды құртып бiткен. Эврисфей Гераклге бұғыны ұстап алып, тiрiдей Микеныға алып келуге бұйырды. Бұл ғажайып сұлу бұғы болатын: мүйiздерi алтын, аяқтары мыс едi. Ол шаршау дегендi бiлмей, Аркадия таулары мен алқаптарында желдей жүйткидi. Геракл кериней бұғысын бiр жыл бойы аңдыды. Бұғы таулар мен жазықтардан ағып өтiп, терең құздардан бiр-ақ қарғып, өзендерден жүзiп өтiп жүрдi. Ол солтүстiкке қарай қаша бердi, қаша бердi. Батыр да одан қалмай, көз жазбай соңынан ерумен болды. Ақыры, Геракл бұғыны қуа-қуа қиыр-солтүстiкке – гиперборейлер елi, Истр бастауына87 жеттi. Бұғы осында келiп тоқтады. Батыр ендi ұстай бергенде қолынан сытылып шығып кеттi де, садақтай атылып, оңтүстiкке қарай керi зымырады. Геракл қайта қуды. Тек Аркадияда ғана Геракл бұғыны қуып жеттi. Бұғы осынша жер қуғанда да шалдыққан жоқ. Әбден ызасы келген Геракл өзiнiң мүлт жiбермейтiн жебелерiн қолға алды. Ол алтын мүйiз бұғыны аяғынан жарақаттанғаннан кейiн ғана ұстап алды. Геракл ғажайып сұлу бұғыны иығына салып алып, Микеныға ендi апармақ болған сәтте, қарсы алдынан ашуға булыққан Артемида шыға келiп:

	– Сен, немене, Геракл, бұл менiң бұғым екенiн бiлмейсiң бе? Сүйiктi бұғымды жарақаттап, менi қай басынғаның? Менiң мұндай қорлықты кешiрмейтiнiмдi бiлмейтiн бе едiң сен? Әлде өзiңдi Олимп құдайларынан құдiреттiмiн деп есептейсiң бе? – дедi.

	Геракл асқан сұлу әйел тәңiрiнiң алдында инабаттылықпен бас иiп:

	– О, Латонаның ұлы қызы, менi кiнәлай көрме! Сүйiктi Олимпте тұрып, мәңгi ғұмыр кешетiн құдайларды мен еш уақытта да қорлаған емеспiнө аспан тұрғындарына қашанда аса бай құрбандықтар шалып келем және мен найзағай тәңiрiсi Зевстiң баласы болсам да өзiмдi оларға еш уақытта да олармен теңестiрген емеспiн. Бұғыңның соңына мен еркiммен емес, Эврисфейдiң бұйрығымен түстiм. Оған қызмет ет деп бұйырған құдайлардың өздерi, мен Эврисфейдi тыңдамай кете алмаймын! – деп жауап бердi.

	Артемида Гераклдiң кiнәсын кештi. Найзағай тәңiрiсi Зевстiң ұлы перзентi кериний бұғысын тiрiдей Микеныға әкелiп, Эврисфейге табыс еттi.



	Эриманф қабаны және кентаврлармен айқас (бесiншi ерлiк)

	Жез тұяқты бұғыны аңдудан кейiн Геракл онша ұзақ тыныққан жоқ. Эврисфей оған тағы да тапсырма бердi: Геракл эриманф қабанын өлтiруге тиiстi болды. Керемет күштi бұл қабан Эриманф тауын мекендеп, Псофис88 қаласының төңiрегiне ойран салды. Ол адамдарға да аяушылық көрсетпей, оларды найза тiстерiмен жарып өлтiретiн. Геракл эриманф тауына аттанды. Жолшыбай ол кемеңгер кентавр Фолға соқты. Фол Зевс баласын құрметпен қарсы алып, оның келуiне арнап ұлан-асыр той жасады. Той кезiнде кентавр батырға барынша қонақжайлық көрсетпек болып, шарап құйылған үлкен құмыраның қақпағын ашты. Тамаша шараптың хош иiсi алыс-алыс жерлерге дейiн жеттi. Бұл хош иiстi басқа кентаврлар да сездi. Олар құмыраны ашқаны үшiн Фолға қатты ашуланды. Шарап Фолдың ғана емес, барлық кентаврлардың ортақ сусыны едi. Кентаврлар Геракл екеуi бастарына шырмауық желегiн орап, бейқам, той қызығымен көңiл көтерiп отырған кездерiнде Фолдың тұрағына басып кiрдi. Геракл кентаврлардан қаймыққан жоқ. Ол төсегiнен тез атып тұрып, шабуылдаушыларға қарай үлкен-үлкен шалаларды түтiнiн будақтатып лақтыра бастады. Кентаврлар тұра қашты, Геракл оларды өзiнiң улы жебесiмен атып түсiре бердi. Батыр оларды Малеяға дейiн қуды. Мұнда кентаврлар Гераклдiң досы, кентаврлар арасындағы ең кемеңгер Хиронға тығылды. Олардың iзiнше үңгiрге баса-көктеп Геракл да кiрдi. Ол ашу үстiнде садағын тартып қалды, жебе жарқ етiп ауаны тiлiп, кентаврлардың бiрiнiң тiзесiне барып қадалды. Геракл дұшпанды емес, өз досы Хиронды жарақаттаған едi. Өзiнiң кiмдi жарақаттағанын бiлген батыр арылмас уайымға батты. Геракл жалма-жан жарақаттың орнын жуып, байлап тастадыө бiрақ оған ештеме де көмектесе алмайтын. АйдаҺардың өтiне суғарылған жебе салған жарақаттың жазылмайтынын Геракл жақсы бiлетiн. Өзiнiң қатты қиналып өлетiнiн Хирон да сездi. Ақыры, жарақат жапасын шекпеу үшiн өз еркiмен ол Аидтың қапас патшалығына кеттi.

	Уайым-қайғы басқан Геракл Хиронды тастап, көп ұзамай Эриманф тауына жеттi. Мұнда ол ұйысқан орман iшiнен қорқынышты қабанды тауып алып, қалың жыныс арасынан айқайлап қуып шықты. Геракл қабанды ұзақ қуып, ақыры, оны тау басындағы қалың қарға айдап тықты. Қабан қарға оппылап қалды, ал Геракл тұра ұмтылып жеттi де, тас қылып байлап-матап тiрiдей Микеныға алып келдi. Қорқынышты қабанды көрген Эврисфей зәресi ұшып, үлкен қола құмыраға кiрiп жасырынды.



	Авгей патшаның мал қорасы (алтыншы ерлiк)

	Көп ұзамай Эврисфей Гераклге жаңа тапсырма бердi. Ол Элида патшасы, Гелиостың нұр дидарлы баласы Авгейдiң бүкiл мал қорасын қи-көңнен тазартуға тиiстi болды. Күн құдайы өз ұлына қисапсыз байлық берген едi. Авгейдiң әсiресе малында есеп жоқ-ты. Оның табын-табын малының iшiнде сирақтары аппақ қардай үш жүз өгiз, сидон қошқылы сияқты қанқызыл екi жүз өгiз, Гелиос құдайға бағышталған аққудай аппақ он екi бұқасы болды, ал ерекше сұлулығымен көзге түсетiн бiр бұқасы жұлдыздай жарқырайтын. Геракл Авгейге егер ол бүкiл табынның оннан бiр бөлiгiн беруге келiсетiн болса, оның қоқырсыған кең мал қорасын бiр күнде тазартып берудi ұсынды. Авгий келiстi. Ол мұндай жұмысты бiр күнде атқару мүмкiн емес деп есептедi. Геракл мал қорасының қабырғасы қарама-қарсы екi жағынан бұзып, оған екi өзеннiң, Алфей мен Пенейдiң суын бұрып әкелдi. Өзен сулары мал қорасындағы бүкiл қи мен көңдi бiр-ақ күнде ағызып әкеттi де, Геракл қабырғаларды қайта қалады. Сосын Авгейге келiп сыйлығын талап еттi, бiрақ патша уәделi малының оннан бiр бөлiгiн бермедi, сөйтiп Гераклдiң Тиринфке құр қол оралуына тура келдi.

	Геракл Элида патшасынан мықтап тұрып өш алды. Бiрнеше жылдан кейiн, Эврисфейге қызмет етуден құтылған соң, Геракл көп әскермен Элидаға кiрiп, қан төгiс шайқаста Авгейдi жеңдi де, оны ажал жебесiмен өлтiрдi. Жеңiстен кейiн Геракл әскерi мен бүкiл қолға түскен мал-мүлiктi Писа қаласының түбiне жинап, Олимп құдайларына құрбандық шалды да, олимпиадалық ойындарын89 белгiледi. Бұл ойындар әрбiр төрт жыл сайын Гераклдiң өзi Афина-Паллада тәңiрiге бағыштап зәйтүн ағаштарын отырғызған қасиеттi жазықтыққа өткiзiледi.

	Геракл Авгейдiң барлық одақтастарынан да кек қайтарды. Әсiресе Пилос патшасы Нелей қыруар зардап шектi. Геракл әскерiмен Пилосқа келiп, қаланы алды да, Нелей мен оның он бiр баласын өлтiрдi. Нелейдiң теңiз әмiршiсi Посейдон арыстан, жылан және араға айнала бiлудi сыйлаған Периклимен атты баласы да ажалдан құтылып кете алмады. Геракл Периклимендi араға айналып, Гераклдiң күймесiне жегiлген аттардың бiрiне барып қонған кезде өлтiрдi. Нелейдiң бiр баласы Нестор ғана тiрi қалды. Кейiн гректер арасында өзiнiң ерлiктерiмен және дана ақылымен Нестордың аты шықты.



	Крит бұқасы (жетiншi ерлiк)

	Эврисфейдiң жетiншi тапсырмасын орындау үшiн Гераклдiң Грекияны тастап, Крит аралдарына баруына тура келдi. Эврисфей оған Микеныға крит бұқасын әкелудi жүктедi. Бұл бұқаны Еуропаның баласы, Крит патшасы Миносқа жер сiлкiндiрушi Посейдон жiбергенө Минос бұқаны Посейдонға құрбандыққа шалуға тиiс болды. Бiрақ Минос бұндай бұқаны құрбандыққа шалғысы келмедi – ол оны өз табынында қалдырып, Посейдонға өз бұқаларының бiрiн құрбан етiп шалды. Миносқа ыза болған Посейдон сыйлаған бұқаны құтыртып жiбердi. Бұқа бүкiл аралда тыным таппай шапқылап, жолындағының бәрiн жайпаумен жүрдi. Геракл бұқаны ұстап алып, бас үйреттi. Ол бұқаның жайпақ арқасына отырып, теңiзбен Криттен Пелопоннеске дейiн жүзiп өттi. Геракл оны Микеныға алып келдi, бiрақ Эврисфей Посейдон бұқасын өз табынында қалдырудан қауiптенiп, босатып қоя бердi. Еркiндiкке шыққанын сезген сүзеген бұқа бүкiл Пелопоннестi солтүстiкке қарай кесiп өтiп, ақыры, жүйткiп Марафон алаңындағы Аттикаға жеттi. Мұнда оны Афины батыры Тесей өлтiрдi.



	Диомед аттары (сегiзiншi ерлiк)

	Крит бұқасына бас үйреткеннен кейiн Гераклдiң Эврисфей тапсырмасымен бистондар90 патшасы Диомедке баруына тура келдi. Бұл патшаның керемет сұлу күштi аттары бар едi. Оларды ешқандай шiдер тұсау ұстап тұра алмайтын болғандықтан темiр шынжырлы кiсен салынып, олар қораларда күтiлетiн. Диомед патша бұл аттарды адам етiмен ғана жемдейтiн. Ол қалаға тап болған барлық жатжерлiктердi ұстап әкеп аттарының жеуiне тастайтын. Фракия патшасына өз серiктерiмен Геракл де келдi. Ол Диомед аттарын үйретiп алды да, өз кемесiне әкеттi. Жағалауда өзiнiң жауынгер бистондарымен Диомед Гераклдi қуып жеттi. Геракл аттарды күзетудi Гермес баласы Абдерге тапсырып, Диомедпен айқасқа шықты. Гераклдiң серiктерi тым аз болатын, бiрақ соған қарамастан Диомед жеңiлiп, ұрыста қаза тапты. Геракл кемеге оралды. Ол жабайы аттардың Абдердi шайнап тастағанын көргенде өзегi өртенiп, арылмас қасiретке батты! Геракл өзiнiң еркетайын барлық сән-салтанатпен жерлеп, қабiрiн биiк төбе етiп үйдi де, бейiт маңынан қала салып, оны Абдер деп атады. Ал Диомедтiң аттарын Геракл Эврисфейге әкелiп бердi, ол аттарды босатып қоя бергiздi. Сәйгүлiктер қашып, қалың орман жамылған тауларға тартты онда оларды тағы аңдар талап жедi.



	ГЕРАКЛ АДМЕТ ЕЛIНДЕ

	Негiзiнен Еврипидтiң «Алкестида» трагедиясы бойынша баяндалған.



	Геракл Диомед аттарын алу үшiн кемемен Фракия жағаларына жүзген кезде жол Адмет билейтiн Феры91 қаласының жанынан өтетiн едi. Сондықтан ол досы Адмет патшаға соқпақ болды.

	Феры патшасының отбасы орны толмас қайғы құшағында екен. Оның әйелi Алкестида өлуге тиiс көрiнедi. Бiр кезде тағдыр тәңiрi, ұлы мойралар, Аполлонның өтiнiшi бойынша егер өмiрiнiң соңғы сағатында кiмде-кiм Адметтiң орнына өз еркiмен қапастағы Аид патшалығына баруға келiсiм берсе, патшаның өзi ажалдан аман қала алады деп белгiленген болатын. Ажал сағаты соққан сәтте Адмет өзiнiң қартайған ата-аналарынан бiреуi өз орнына өлуге келiсуiн өтiнген. Бiрақ олардың ешқайсысы да келiспедi. Феры тұрғындарынан да Адмет патша үшiн еркiмен өлуге ешкiм шықпады. Осы кезде сүйiктi жары үшiн өз жанын құрбан етуге жас сұлу Алкестида ғана бел байлады.

	Адмет өлуге тиiс күнi өлiмге оның әйелi әзiрлендi. Ол денесiн жуып, жерлеу киiмдерiн киiп, әшекей заттарын тағынды. Алкестида өзiнiң от басына келiп, шаңырағына бақыт сыйлаған әйел құдай Гестияға жалбарынып, құлшылық ете бастады:

	– О, құдiреттi тәңiрiм! Мен мұнда соңғы рет келiп, сенiң алдыңа тiземдi бүгiп тұрмын. Мен саған жетiмек балаларымды қорғай көр деп құлшылық етемiн, өйткенi бүгiн қапастағы Аид патшалығына барғалы тұрмын ғой! Мен сияқты олардың да мезгiлсiз көз жұмуына жол бере көрме! Олардың өз отанындағы өмiрi бақытты да бай болсын.

	Осыдан кейiн Алкестида барлық құдайлар михрабына кiрiп, оларды хош иiстi мирта гүлiмен безендiрдi.

	Ақыры өз бөлмесiне барды да, екi көзi жасқа толып төсегiне құлай кеттi. Жанына балалары – ұлы мен қызы келдi. Олар анасының құшағында қасiреттi көз жасын төктi. Алкестиданың қызметшiлерi де ағыл-тегiл жылады. Жүзiн жас жуған Адмет өндiрдей келiншегiн құшақтап, оған өзiн тастап кете көрме деп жалбарынды. Ендi, мiне, Алкестида ажалға да даяр. Фер патшасының сарайына Алкестиданың бұрымын семсерiмен кесiп алу үшiн құдайлар мен адамдардың қас жауы ажал тәңiрi Танат дыбыссыз басып жақындап келедi. Алтын шашты Аполлон да одан өзiнiң сүйiктi досы Адметтiң әйелiнiң жан тапсырар сағатын кешеуiлдете тұруды өтiнген едi, бiрақ Танат мiз бақпады. Алкестида ажалының жақындап қалғанын сездi. Зәресi ұшқан ол:

	– ОҺ! Харонның қос ескектi қайығы жақындап келедi, қайықты жылжыта отырып, өлгендер жанын тасушы үрей шаша: «Сен неге кешiгiп тұрсың? Асық, асық! Уақыт күттiрмейдi! Ұстама бiздi! Бәрi дайын! Бол тез!» деп айқайлады құлағыма. Ой, қоя берiңдершi менi! Аяқтарым әлсiреп барады. Ажал жақындап келедi. Жанарымды қара түннiң пердесi жаба бастады! Оу, балаларым, балаларым! Сендердiң аналарың ендi өлiк! Бақытты өмiр сүрiңдер! Адмет, сенiң өмiрiң маған өз өмiрiмнен де қымбат едi. Күн ендi маған емес, саған шапағын төксiн. Адмет, сен балаларымызды менен кем сүймейсiң. Егер олар түрткi көрмесiн десең, үйге өгей шеше кiргiзбе! – дейдi аласұра.

	Бишара Адмет қайғыға батты.

	– Өмiрдiң барлық қуанышын сен өзiңмен бiрге алып кетiп барасың, Алкестида!– деп зарланады ол, – Өмiрбақи мен ендi сен деп өтем. О, төңiрлер, тәңiрлер, менен сендер қандай жарды алып барасыңдар!

	– Қош! Ендi менiң көздерiм мөңгiге жұмылды. Қош болыңдар, балаларым! Ендi мен жоқпын. Қош, Адмет!– дедi Алкестида естiлер-естiлмес үнмен.

	– Ой, тым болмаса тағы бiр рет көзiңдi ашшы! Балаларыңды тастай көрмешi! О, жаратқан, менi де ал! – деп аңыраған Адметтiң көзiнен жас парлады.

	Алкестиданың көздерi жұмылып, денесi мұздай бастады да, ақыры ол бiржола үзiлiп кеттi. Адмет өлген әйелiнiң басында отырып жұбату бермей егiл-тегiл болды, тағдырдың жазғанына жаны қинала қынжылды.

	Ол Алкестиданы сән-салтанатымен жерлеу үшiн барлығын да әзiрлеп, әйел затындағы ең асыл адамды сегiз ай бойы жоқтауға бұйырды. Қайырымды патша-ханымды жұрттың бәрi де жақсы көргендiктен бүкiл қала қайғыға батты.

	Алкестиданың денесiн мазарға апаруға әзiрленiп жатқан кезде қалаға Геракл келiп кiрген. Адмет сарайына беттеген ол өз досын сарай қақпалары алдында ұшыратты. Адмет құдiреттi жебеушi Зевстiң баласын құрметпен қарсы алды. Қонағының көңiлiне қайғы көлеңкесiн түсiргiсi келмеген Адмет өз басындағы қасiреттi жасыруға тырысты. Бiрақ Геракл досының көкiрегiн қарс айырған қасiрет салмағын бiрден байқап, қайғының себебiн сұрады. Адмет Гераклге түсiнiксiздеу ғана жауап бердi, сондықтан да ол әкесi өлгеннен кейiн патша өз қамқорлығына алған жамағайын қарындасы қайтыс болған екен деп ұққан, Адмет қызметшiлерiне Гераклдi қонақтар бөлмесiне апарып, оған аста-төк қонақасы берудi, Гераклдiң құлағына аҺ ұрған адамдардың жылап-сықтағаны шалынбас үшiн әйелдер жақтағы бөлменiң есiгiн жауып қоюды тапсырды. Досының қандай қасiретке тап болғанын аңғармаған Геракл Адмет сарайында көңiлдi қонақасы қызығына кiрiстi. Құмырадан соң құмыраны босатып шарапты сiмiрдi-ай кеп. Қызметшiлердiң мына көңiлдi қонаққа қызмет етуi де ауыр болды: өйткенi олар өздерiнiң сүйiктi патша-ханымының бұл дүниеде ендi жоқ екенiн бiлетiн. Олар Адметтiң бұйрығы бойынша өз қайғыларын қанша жасырмақ болғанымен Геракл олардың жанарынан жас, жүздерiнен қасiрет табын байқап қалды. Ол қызметшiлердiң бiрiн өзiмен бiрге iшуге шақырды. Шараптың адамға өзiн-өзi ұмыттырып, маңдайдағы мұң қыртыстарын жазатынын айтып, iшуiн өтiнiп едi, бiрақ қызметшi шараптан бас тартты. Геракл Адмет үйi аса ауыр қайғыға тап болғанын ендi ғана түсiндi. Ол қызметшiден не болғанын сұрай бастады, қызметшi ақыры:

	– О, жат жұрт адамы, бүгiн Адметтiң әйелi Аид патшалығына жан тапсырды, – дедi оған.

	Геракл қатты қайғырды. Өзiнiң осынша зор қайғыға душар болған досының үйiнде басына жасыл желек гүл оранып, той-тойлап, өлең айтқанына қатты қысылды. Басына түскен осынша ауыр қайғыға қарамастан өзiн асқан меймандостықпен қарсы алған Адметке алғыс айтпақ болды. Дереу қатыгез ажал құдайы Танаттан олжасы – Алкестиданы тартып алуға бел байлады.

	Қызметшiден Алкестида мазарының қай жерде екенiн сұрап алып, ол асығыс сонда тартты. Геракл мазар тасасына тығылып, мола түбiнде құрбандық қанына қануға ұшып келетiн Танатты күттi. Мiне, Танаттың қара қанаттарының сусылдаған үнi естiлдi, мұздай мола иiсi мүңкiп кеттiө қатыгез ажал құдайы мазарға ұшып келiп, ерiндерiмен ашқарақтана құрбандық қанына жабысты. Геракл жасырынған жерiнен атып шығып, Танатқа ұмтылды. Ол ажал құдайын алып қолдарымен қаусыра құшақтап алды да, екеуiнiң арасында сұмдық айқас басталды. Геракл бар күшiн салып, ажал құдайымен күресiп жүр. Танат өзiнiң қу сүйек қолдарымен Гераклдiң кеудесiн жаншып барады, оны мұздай демiмен тұншықтыра түстi, ал қанаттарымен ажал аязын сақылдатты. Дегенмен найзағай тәңiрiсi Зевстiң баласы Танатты жеңiп шықты. Оны тас қып байлап, еркiндiк алу үшiн ажал құдайынан Алкестиданы өмiрге қайта оралтуды талап еттi. Танат Гераклге Адметтiң әйелiнiң өмiрiн сыйлады, сөйтiп ұлы батыр оны ерiнiң сарайына қайта алып келдi.

	Адмет әйелiн жерлегеннен кейiн сарайға оралып, орны толмас қазадан көкiрегi қарс айырылып қайғыға батты. Қаңырап бос қалған сарайда тұра беру де ауыр болды. Сонда қайда бармақ? Ендi ол өлгендерге қызықты. Өмiр жек көрiнiштi боп кетттi. Ол ендi ажал шақырды. Оның бүкiл бақытын Танат ұрлап алып, Аид патшалығына алып кеткен едi. Бұл үшiн сүйiктi жарынан айырылудан ауыр не болушы едi! Алкестида бұған өзiмен бiрге өлуiне рұқсат бермегенiне өкiндi – ажал оларды қайта қосар едi ғой. Аид бiреуiнiң орнына бiр-бiрiне шын берiлген екi адамның жанын алған болар едi. Бұл екеуiнiң жаны сонда Ахеронтты бiрге жүзiп өтпес пе. Кенет қасiрет шеккен Адметтiң алдынан Геракл шықты.

	Ол ақ жамылған әйелдi қолынан жетектеп келедi. Геракл Адметтен ауыр айқастан кейiн үлесiне тиген мына әйелдi өзi Фракиядан оралғанша сарайында қалдыра тұруға рұқсат сұрады. Адмет келiсiм бермедiө ол Гераклден әйелдi басқа бiреуiнiң үйiне апаруды өтiндi. Өзi сүйетiн әйелден айырылып қалғаннан соң Адметке өз сарайынан басқа бiр әйелдi көру өте ауыр едi. Бiрақ Геракл айтқанынан қайтпай, тiптi әйелдi сарайға Адметтiң өзi ертiп кiруiн талап еттi. Ол бұл әйелге Адмет қызметшiлерiнiң қолын да тигiзбейдi. Ақыры, досының көңiлiн жыға алмаған Адмет әйелдi өз сарайына енгiзбек болып қолынан ұстады.

	– Адмет, ол ендi сенiкi! Тек қорғай бiл! Сен ендi Зевстiң баласы нағыз дос деп айта аласың. Жаныңдағы әйелге көз салшы! Ол сенiң ғажайып әйелiң Алкестидаға ұқсамай ма? Көп жабырқама ендi! Қайтадан өмiр қызығын шек! – дедi оған Геракл.

	– О, ұлы тәңiрлерiм, – деп қайран қалды Адмет, әйелдiң үстiндегi жамылғыны көтерiп. – Менiң әйелiм Алкестида ғой бұл! О, жоқ, бұл оның көлеңкесi ғана! Ол үнсiз тұр, ол ләм-мим деп тiс жаратын да емес!

	– Жоқ, бұл көлеңке емес, – деп жауап бердi Геракл, – бұл Алкестида. Мен ауыр айқаста оны жаналғыш Танаттан тартып алдым. Ол өзiн сатып алатын құрбандықтар шалып, жерасты құдайларының билiгiнен босанғанша тiл қатпайдыө түндi күн үш мәрте ауыстырғанша үндемейтiн боладыө тек сонда ғана ол сөйлейдi. Ал ендi қош бол, Адмет! Бағың ашылсын, Һәм қашанда менiң әкем Зевс өзi шапағын шашқан қонақжайлықтың ұлы дәстүрiн берiк тұт!

	– О, Зевстiң ұлы перзентi. Сен маған өмiр қызығын қайтарып бердiң!– деп үн қатты Адмет. – Сенiң бұл жақсылығыңды қалай қайтарсам екен? Бiраз қонақ болып қала тұр. Өзiмнiң барлық иелiгiмдегi жерлерде сенiң жеңiсiңнiң құрметiне той өткiзуге әмiр беремiн, құдайларға қыруар құрбандық шалуға бұйырам. Қасымда бол!

	Геракл Адметтiң қасында қала алмады: ол Эврисфейдiң тапсырмасын орындап, оған Диомед патшасының аттарын әкеп беруге тиiстi едi.



	Ипполита белдiгi (тоғызыншы ерлiк)

	Гераклдiң тоғызышны ерлiгi оның патша-ханым Ипполитаның белдiгi үшiн амазонкалар92 елiне сапары болды. Бұл белдiктi Ипполитаға соғыс тәңiрiсi Арес сыйлаған, ол мұны өзiнiң барша амазонкаларға үстемдiгiнiң белгiсi ретiнде тағып жүрген. Әйел құдай Гераның абызы Эврисфейдiң қызы Адмета осы белбеудi қалайда өзi таққысы келедi. Қызының бұл қалауын орындау үшiн Эврисфей белдiкке Гераклдi жұмсады. Ержүрек жiгiттерден шағын ғана жасақ жинап, Зевс баласы кемемен алыс сапарға шықты. Геракл жасағы тым шағын болғанымен, арасында даңқты батырлар өте көп едi, олардың iшiнде Аттика батыры Тесей де бар-тын.

	Батырлар алдында ұзақ жол тұрды. Олар Эвксин Понтының ең қашық жағалауларына дейiн жетуге тиiс болды. Онда Фемискираны астана еткен амазонкалар елi орналасқан-ды. Жолшыбай Геракл Минос балалары билейтiн Парос93 аралына кiдiрдi. Бұл аралда Минос балалары Гераклдiң екi жолдасын өлтiрдi. Ызасы келген Геракл Минос балаларымен сол сәтiнде соғысқа кiрiстi. Ол Миностың көптеген тұрғындарын шығынға ұшыратты, ал қалғандарын қалаға қуып тығып, қоршаудағылар Гераклге өз елшiлерiн жiберiп, оның өлген жолдастарының орнына ортасынан екi адам алуын өтiнгенше қоршауда ұстады. Геракл осыдан кейiн ғана қоршауды тоқтатты, өлгендердiң орнына Миностың немерелерi – Алкей мен Сфенелдi қосып алды.

	Геракл Паростан шығып, асқан қонақжайлықпен қарсы алған Мизия94 патшасы Ликке келдi. Ликке күтпеген жерден бебриктер патшасы шабуыл жасады. Геракл өз жасағы мен бебриктер патшасын жеңiп, оның астанасын тас-талқан еттi, ал бебриктердiң барлық жерiн Ликке бердi. Лик патша бұл елдi Гераклдiң құрметiне Геракл деп атады. Геракл iлгерi аттанып, ақыры, амазонкалар қаласы Фемискираға келдi.

	Зевс баласының ерлiк-даңқы амазонкалар елiне өзiнен бұрын жеткен едi. Сондықтан да Геракл кемесi Фемискираға келiп тоқтасымен, амазонкалар өз патшасымен батырды қарсы алуға шықты. Олар өз жолдастарының арасынан бейне бiр мәңгiлiк құдай сияқты ерекше көзге түсетiн Зевстiң ұлы перзентiне қызыға қарады. Патша-ханым Ипполита Гераклден:

	– Зевстiң ұлы перзентi, сен бiздiң қаламызға қандай мақсатпен келгенiңдi айтшы? Мақсатың бейбiтшiлiк пе, әлде соғысу ма? – деп сұрады.

	Геракл патша-ханымға былайша жауап қатты:

	– Құрметтi патша-ханым, мен мұнда буырқанған теңiз арқылы осыншама қашық жол жүрiп, әскерiмдi ертiп өз еркiммен келгем жоқө менi мұнда жұмсаған Микены билеушiсi Эврисфей. Оның қызы Адмета Арес құдайдың сыйлаған белдiгiңдi таққысы келедi. Эврисфей сенiң белбеуiңдi алып келудi тапсырды маған!

	Ипполита Гераклдiң қолын қаға алмайтын едi. Ол белдiгiн беруге де даяр тұр едi, алайда өзi жек көретiн Гераклдi құртпақ болған Гера амазонка кейпiне енiп, топ iшiне кiрдi де, жаугер-әйелдердi Гераклдiң әскерiне шабуыл жасау керек деп үгiттей бастады

	– Геракл өтiрiк айтып тұр, – дедi Гера амазонкаларға, – ол сендерге зұлымдық ойлап келдi ол. Батыр патшаларыңды ұрлап әкетiп, өз үйiне күң етпек.

	Амазонкалар Гераның тiлiне ердi. Олар дереу қаруларына жармасып, Геракл әскерiне тап бердi. Амазонкалар әскерiнiң алдында желдей жүйткiп Аэлла келедi. Ол борандай бұрқырап Гераклге бас салды. Батыр оның шабуылын тойтарып, керi қашуға мәжбүр еттi.

	Геракл Аэлланы қуып жетiп, семсерiн жарқ еткiзiп, шауып тастады. Айқаста амазонка Протоя да мерт болды. Гераклдiң жетi батыр жолдасын өз қолымен жайратқанымен Протоя Зевс баласының жебесiнен құтыла алмады. Гераклге қатарынан жетi амазонка шабуыл жасадыө олар Артемиданың өз серiктерi едi: найзамен соғысу өнерiнде оларға ешкiм де сай келмейтiн. Олар қалқандарын бетке ұстап, Гераклге сүңгiлерiн лақтырды, бiрақ сүңгiлер дарымай, жанынан өттi. Батыр зiл батпан күрзiсiмен олардың бәрiн жайраттыө әйелдер қару-жарақтары жарқ-жұрқ етiп, бiрiнен соң бiрi күрс етiп жерге құлай бердi. Геракл әскер қолбасшысы, амазонка Мелиниппаны қамауға алды, онымен бiрге Антиопаны да тұтқындады. Қауiптi жаугер-әйелдер жеңiлiс тапты, олардың әскерi тым-тырақай қаша жөнелдi, көбiсi түп iзiне түскен батырлар қолынан опат болды. Амазонкалар Гераклмен бiтiм жасасты. Ипполита өзiнiң белдiгiн берiп, құдiреттi Мелиниппаның бас бостандығын сатып алды. Ал Антиопаны батырлар өздерiмен бiрге ала кеттi. Оны ерлiгi үшiн Тесейге сыйлады. Ипполитаның белдiгiн Геракл осылай алып келдi.



	ГЕРАКЛДIҢ ЛАОМЕДОНТ ҚЫЗЫ ГЕСИОНАНЫ ҚҰТҚАРУЫ

	Амазонкалар елiнен қайту сапарында Геракл Трояға соқты. Батырлар қалаға таяу жағалауға келiп тоқтағанда өте ауыр оғаш көрiнiске тап болды. Олар Троя патшасы Лаомедонт қызы Гесиона арудың тап теңiз жағасындағы жартаста бұғаулаулы тұрғанын көрдi. Ол да Андромеда сияқты теңiзден шығатын тажалға жемге тасталған екен. Бұл тажалды Аполлон екеуiне Троя қабырғаларын тұрғызғаны үшiн ақы төлеуден бас тартқан Лаомедонттан өш алу үшiн Посейдон жiберген болатын. Мейманасы тасыған патша Зевстiң үкiмi бойынша қызмет етуге тиiстi болған екi құдайды егер ақы талап етсе, құлақтарын кесiп аламын деп қорқытты. Ашу-ызасы келген Аполлон Лаомедонның барлық иелiгiне сұрапыл iндет, ал Посейдон – Троя төңiрегiн қырғынға ұшыратқан осы тажалды жiберген. Лаомедонт қызының өмiрiн құрбандыққа шалу арқылы ғана елiн сұрапыл сұмдықтан сақтай алатын едi. Амал жоқ, оның туған қызы Гесионаны теңiз жағалауындағы жартасқа бұғаулап қоюына тура келдi.

	Бақытсыз қызды көрген Геракл оны құтқаруға бел байлады, ал Гесионаны құтқарғаны үшiн Лаомедонттан Троя патшасына найзағай төңiрiсi Зевс баласы Ганимедтiң төлемi ретiнде берген сәйгүлiктердi сыйлауын талап еттi. Оны бiр кезде Зевстiң бүркiтi ұрлап алып, Олимпке әкеткен едi. Лаомедонт Гераклдiң талабын орындауға келiсiм бердi. Ержүрек батыр троялықтарға теңiз жағалауына дуал үйгiзiп, өзi соның тасасына жасырынды. Гераклдiң дуал тасасына жасырынғаны сол екен, теңiзден құбыжық тажал жүзiп шықты да, апандай ауызын аңырайта ашып, Гесионаға ұмтылды. Дуал тасасынан ақыра айқайлап Геракл шығып, өзiнiң екi жүздi семсерiн тажалдың кеудесiне бойлата сұқты. Геракл Гесионаны құтқарып, Лаомедонттан уәде берген сыйлығын талап еттi. Патша ғажайып сұлу аттарынан айырылғысы келмей, оларды Гераклге бермей, тiптi қорқытып оны Троядан қуып шықты. Геракл ашу-ызасын жүрегiнiң терең түкпiрiне бүгiп, Лаомедонт иелiгiнен аттанып кеттi. Қол астындағы әскерi тым аз және Троя қабырғалары өте берiк болғандықтан, дәл сол сәтте ол өзiн алдаған патшадан өш ала алмайтын едi. Гераклдiң Трояны ұзақ уақыт қоршауға да мұршасы болмады, ол Ипполитаның белдiгiн Микеныға тезiрек жеткiзуi керек-тi.



	Герион сиырлары (оныншы ерлiк)

	Амазонкалар елiнен оралғаннан кейiн Геракл көп ұзамай, жаңа ерлiк сапарына аттанды. Эврисфей оны Микеныға Хрисаор мен Мұхит перiсi Каллирояның баласы Герион дәудiң сиырларын айдап әкелуге жұмсады. Герионға баратын жол тым алыс едi. Геракл күн батар алдында аспаннан нұр сәулелi күн құдайы Гелиос түсетiн жердiң ең батыс шегiне баруға тиiс болды. Алыс сапарға Геракл жалғыз аттанды. Ол Африканы, Ливияның қу-тақыр далаларын, жабайы адамдар елiн басып өтiп, ақыры жер шегiне жеттi. Мұнда ол өз ерлiгiнiң мәңгiлiк ескерткiшi ретiнде енсiз теңiз бұғазының екi жақ бетiне тастан екi алып дiңгек орнатты95.

	Гераклдiң көкбурыл Мұхит жағалауларына жеткенше бұдан кейiн де көп уақыт сапар шегуiне тура келдi. Батыр қалың ойға батып, Мұхиттың мәңгi шулап жататын суларының жағасында отырды. Герион өзiнiң малын бағатын Эрифейя аралына қалай жетедi? Күн болса кешкiрiп қалды. Мiне, Мұхит суына түсiп келе жатқан Гелиос күймесi де көрiндi. Гелиостың жарқыраған сәулесi Геракл көзiн шарпып, жан төзгiсiз ыстық аптап күйдiрiп барады. Ызасы келген Геракл атып тұрып, өзiнiң қаҺарлы садағына жармасты. Бiрақ бұған Гелиос ренжiген жоқө ол батырға бар ықыласымен күле қарады: оған Зевс баласының әдеттен тыс ерлiгi ұнап қалған едi. Гераклге Гелиос Эрифейяға күн құдайының күнде кешкiлiк өз аттары мен және екi доңғалақты жауынгерлiк арбасымен түу батыстан жердiң шығыс шетiндегi алтын сарайына барып жүретiн алтын қайығымен жүзiп баруға ұсыныс жасады. Қуанышы қойнына сыймаған батыр алтын қайыққа дереу секiрiп мiнiп, көп кешiкпей Эрифейя жағалауларына жеттi.

	Оның аралға келiп тоқтағаны сол едi, сұсты екi басты төбет Орфо сезiп қалды да, арсылдай үрiп, батырға бас салды. Геракл оны ауыр күрзiсiмен бiр-ақ ұрып жайратты. Герион малын жалғыз Орфо ғана күзетпейтiн. Гераклдiң герион бақташысы Эвритион дәумен айқасуына тура келдi, Зевс баласы дәудi әп-сәтте жеңiп, Герион сиырларын Гелиостың алтын қайығы тұрған теңiз жағалауына қарай айдады. Герион мөңiреген сиыр дауысын естiп, табынына барды. Төбетi Орфо мен Эвритион дәудiң өлiп жатқанын көрген ол малын ұрлап әкеткен адамның соңына түсiп, оған теңiз жағалауында қуып жеттi. Герион үрейлi дәу сұмдық едiө үш кеудесi, үш басы, алты қол және алты аяғы болатын. Ол айқас кезiнде үш қалқанды тасаланып дұшпанына бiрден үлкен үш найза лақтыратын. Бiрақ Гераклге Афина-Паллада көмектестi. Геракл Герионды көрiсiмен өзiнiң ажал жебесiмен басып салды. Жебе Герион бастарының бiрiнiң көзiне барып қадалды. Бiрiншi жебеден соң екiншi, одан соң үшiншiсi ұшты. Геракл өзiнiң тас жаратын күрзiсiн үйiре сiлтеп, Герионды найзағай түскендей ауыр соққымен ұрды, үш басты дәу демi бiтiп, жерге құлап түстi. Геракл Гелион сиырларын Эрифейядан Гелиостың алтын қайығымен алып өттi де, қайығын иесiне қайтарды. Бiрақ алда әлi де талай шаруа тұр едi. Сиырларды Микеныға айдап бару қажет. Геракл сиырларды бүкiл Испания, Пиреней таулары, Галлия мен Альпы үстiнен айдап өттi. Италияның оңтүстiгiнде, Региум қаласының маңында табыннан бiр сиыр қашып шығып, бұғаздан Сицилияға жүзiп өтiп кеттi. Мұнда оны Посейдон баласы Эрикс патша көрiп, өз табынына қосып алды. Геракл сиырды ұзақ iздедi. Ақыры Гефест құдайдан табынын күзете тұруды өтiндi де, Сицилияға барып, Эрикс патшаның табынынан сиырын тапты. Патша сиырды бергiсi келмей, өз күшiне сенiп, Гераклдi жекпе-жекке шақырды. Кiм жеңсе сиыр сыйлық ретiнде соған тиедi. Бiрақ Геракл сияқты қарсыласқа Эрикстiң әлi келе қоймайтын едi. Зевстiң баласы патшаны қуатты құшағына алып, сығып өлтiрдi. Геракл сиырды алып өз табынына оралды да, iлгерi айдады. Иония теңiзiнiң жағалауларына жеткенде әйел құдай Гера бүкiл табынды құтыртып жiбердi. Құтырған сиырлар жан-жаққа тым-тырақай қашты. Геракл жанталаса қимылдап, Фракияға жеткенде ғана сиырлардың басым көпшiлiгiн жиып алып, ақыры, Микеныдағы Эврисфейге айдап әкелдi. Эврисфей оларды әйел құдай Гераға құрбандыққа шалды.



	Кербер (он бiрiншi ерлiк)

	Геракл Тиринфке оралысымен Эврисфей оны тағы да бiр ерлiкке жұмсады. Бұл Гераклдiң Эврисфейде қызмет еткен уақытында жасалуға тиiс он бiрiншi ерлiгi едi. Ол қапаста үрей жайлаған жерасты Аид патшалығына түсiп, Эврисфейге патшалықтың күзетшiсi, сұмдық қорқынышты төбет Кербердi алып келуге тиiстi болды. Кербердiң үш басы бар, мойнында ирелеңдеп жылан тұрды, құйрығы арандай аузын ашқан айдаҺардың басымен аяқталатын. Геракл Лаконияға барып, Тэнар96 түбiндегi қапас шыңырау арқылы қараңғы жерасты патшалығына түстi. Геракл Аид патшалығының дәл қақпасының түбiмен жартасқа жабысып қатып қалған Тесей мен Фессалия патшасы Перифой батырларды көрдi. Аидтың әйелi Персефонаны ұрлап әкетпек болғаны үшiн құдайлар оларды осылай жазалаған.

	– О, Зевстiң ұлы перзентi, босат менi! Менiң қандай азапқа тап болғанымды көрiп тұрсың ғой! Бұдан менi тек сен ғана құтқара аласың! – деп жалынды Тесей Гераклге. Геракл Тесейге қолын созып, құтқарып алды. Ол ендi Перифойды құтқармақ бола бергенде жер дiр еттi, Геракл құдайлар оның босатылуын қаламайтынын ұқты. Геракл құдайлар ырқына көнiп, мәңгi түн қапасына сүңгiп, iлгерi қарай кеттi. Гераклдi жерасты патшалығына құдайлар хабаршысы, өлгендер жанын жебеушi Гермес бастап апарып, батырға Зевстiң сүйiктi қызы АфинаПалладаның өзi серiк болды. Геракл Аид патшалығына енген кезде, зәре-құты қалмаған өлiктердiң сүлделерi жан-жаққа ұшып кеттi. Гераклдi көргенде Мелеагр батырдың өлiгi ғана қашпай, орнында тұрып қалды.

	– О, ұлы Геракл, достығымыздың куәсi ретiнде мен сенен жалбарынып бiр ғана нәрсе сұраймын: менiң жетiм қалған сорлы қарындасым Деянира сұлуды жебей гөр! Мен өлген соң ол қорғансыз қалды. Ұлы батыр, сен оны өзiңе жар ет! Оған қорған бол! – деп жалбарынды ол Зевс баласына.

	Геракл досының тiлегiн орындауға уәде бердi де, Гермеске ерiп iлгерi кеттi. Гераклге үрейлi горгона Медузаның көлеңкесi қарсы көтерiлiп, қорқынышты мыс қолдарын созып, алтын қанаттарын қағып-қағып жiбердi, басындағы жыландар жыбырлай бастады. Ержүрек батыр семсерiне жармасты, бiрақ Гермес оны мынандай сөздермен тоқтатты:

	– Семсерiңдi сiлтемей-ақ қой, Геракл! Бұл бар болғаны жансыз елес емес пе! Ол саған өлiм қаупiн төндiре алмайды!

	Геракл өз жолында неше түрлi құбыжықтарды көрдiө ақыры ол Аид тағының алдына жеттi. Өлiлер патшалығының билеушiсi мен оның жұбайы Персефона қорықпайүрiкпей қараңғылық пен қасiрет патшалығына түскен найзағай тәңiрiсi Зевстiң баласына таңдана көз тастады. Иығынан асыра арыстан терiсiн жамылған ол садағын асынып, аспай-саспай, айбынды қалпында, өзiнiң алып күрзiсiне сүйенiп, Аид тағының алдында тұр. Аид Зевс баласына жылы шыраймен амандасып, күн сәулесiн тастап, қараңғылық патшалығына түсуге не мәжбүр еткенiн сұрады. Геракл Аидтың алдында бас иiп:

	– Уа, өлгендер жанының әмiршiсi, құдiреттi, ұлы Аид, менiң өтiнiшiме ренжи көрме! Сенiң патшалығыңа менiң өз еркiммен келмегенiмдi бiлесiң, саған айтатын өтiнiшiм де өз тiлегiм емес. Құдiреттi Аид, маған өзiңнiң үш басты төбетiң Кербердi Микеныға алып кетуiме рұқсат ет. Эврисфей жарқын жүздi олимпиялық құдайлардың әмiрiмен өзiм қызмет етiп жүрген осыны бұйырды, – деп жауап бердi.

	– Мен өтiнiшiңдi орындайын, Зевстiң баласы, тек сен Кербердi ешқандай қарусыз-ақ үйретуiң керек. Егер оны үйрете алсаң, Эвриофейге әкетуiңе рұқсат етем.

	Геракл Кербердi жерасты патшалығынан ұзақ iздедi. Ақыры оны Ахеронт жағалауларынан тапты. Геракл Кербердiң мойынынан сығымдай ұстады. Аид төбетi зәренi ұшыра қыңсыладыө оның ұлыған даусы бүкiл жерасты патшалығын тiтiркенттi. Ол Гераклдiң уысынан шықпақ болып жанталасты, бiрақ батырдың қуатты қолдары Кербердiң мойнын құрсаудай қыса түстi. Кербер құйрығымен Гераклдiң екi аяғын орап алып, айдаҺар басы өткiр тiстерiн кiрш-кiрш қадады, бiрақ бәрiнен де түк шықпады. Жаужүрек Геракл Кербердiң мойнын барған сайын қаттырақ сығымдай түстi. Ақыры, шала-жансар буындырылған төбет батырдың аяғы астына сылқ ете қалды. Геракл төбеттi жуасытып, қараңғылық патшалығынан Микеныға алып келдi. Кербердiң күндiзгi жарықтан зәресi ұштыө бүкiл денесiн суық тер басып, үш аузынан жерге улы көбiк тамшыладыө улы көбiктiң әр тамшысы тамған жерге улы шөптер өстi.

	Геракл Кербердi Микены босағасына алып келдi.

	Құбыжық төбеттi көрген қорқақ Эврисфейдiң үрейi ұшты. Ол Гераклдiң алдына жығылғандай болып жалбарынып, Кербердi қайтадан Аид патшалығына апарып тастауын өтiндi. Геракл оның өтiнiшiн орындап, Аидқа өзiнiң қорқынышты күзетшiсiн қайтарды.



	Гесперидалардың алмалары (он екiншi ерлiк)

	Гераклдiң Эврисфейге қызмет еткен кезiндегi ең қиыны ең соңғы он екiншi ерлiгi болды. Геракл иықтарымен бүкiл көк аспанды көтерiп тұрған ұлы титан Атласқа барып, оның бағынан Атлас қыздары Гесперидаларды есiртiп отырған үш алтын алманы әкелуге тиiс болды. Бұл алмалар Зевске тұрмысқа шығу күнiнiң құрметiне Гераға сыйлық ретiнде жер тәңiрiсi әйел құдай Гея отырғызған алтын ағашта өсетiн. Бұл ерлiктi жасау үшiн, ең алдымен, өмiрi көз iлу дегендi бiлмейтiн айдаҺар күзететiн Гесперидалар бағына апаратын жолды табу керек едi.

	Гесперидалар мен Атласқа апаратын жолды ешкiм бiлмедi. Геракл Азия мен Еуропаны ұзақ кездi, бұдан бұрын Герион сиырларына барған сапарында басып өткен елдердiң барлығында болдыө барлық жерде де Геракл Гесперидалар бағына апаратын жолды сұрастырып-ақ бақты. Геракл ең қиыр солтүстiктегi суы мәңгi толассыз толқып ағып жататын Эридан өзенiне жеттi. Эридан жағалауларында Зевс ұлын ғажайып көрiктi хор қыздары құрметтеп қарсы алып, Гесперидалар бақтарына апаратын жолды қалай табуға болатыны туралы кеңес бердi. Геракл теңiз тұңғиығынан жағаға шыққан кезде аңдаусызда мәңгiлiк теңiз ақсақалы көрiпкел Нерейге бас салып, Гесперидаларға апаратын жолды содан бiлуi керек. Бұл жолды Нерейден басқа ешкiм де бiлмейдi. Геракл Нерейдi ұзақ iздедi. Ақыры, қартты теңiз жағалауынан табудың бiр сәтi түстi. Геракл теңiз құдайына бас салды. Жанкештi айқас басталды. Нерей Гераклдiң құрыштай құшағынан құтылмақ болып неше түрлi кейiпке кiрдi, бiрақ батыр оны босатпады. Ақыр соңында ол әбден қажыған Нерейдi байлап тастады, сөйтiп теңiз құдайы бостандық алу үшiн Гераклге Гесперидалар бағына апаратын жолдың құпиясын ашуға мәжбүр болды. Құпияны бiлгеннен кейiн Зевстiң ұлы теңiз қартын босатып қоя бердi де, әлi де алыс сапарын жалғады.

	Оған тағы да Ливияны басып өтуге тура келдi. Мұнда ол Посейдон мен жер тәңiрiсi әйел құдай Геяның баласы, теңiз құдайы Антей алыпты кездестiрдi. Антей барлық жолаушыларды өзiмен күресуге мәжбүр етiп, күресте жығылғандарды мейрiмсiздiкпен өлтiретiн. Алып Гераклдiң де өзiмен күресуiн талап еттi. Күрескен сайын алып күшiн қалай арттыра түсетiн құпиясын бiлмей тұрып Антейдi жекпе-жекте жеңу мүмкiн емес-тi. Оның құпиясы мынада: Антей әлсiрей бастағанын сезiнген кезде жантайып жер-анаға денесiн тигiздi, сол кезде ол қайта күшейдiө бұл қуатты ол анасынан, жердiң ұлы құдайынан алады. Ал Антейдi жерден жұлып алып, ауада көтерiп тұрған сәтте оның күшi сарқылып қалады. Геракл Антеймен ұзақ күрестi, оны бiрнеше рет жерге алып соқты, бiрақ бұдан Антейдiң күшi тек арта түстi. Ендi бiр сәтте жау жүрек Геракл Антейдi басынан асыра тiк көтерiп тұр. Сонда Гея баласының күшi сарқылып, Геракл оны буындырып өлтiрдi.

	Геракл iлгерi жүрiп, Египетке келдi. Мұнда ұзақ жолдан әбден қажыған ол Нiл жағасында шағын тоғай көлеңкесiнде ұйықтап қалды. Осы сәтте Гераклдi Посейдон мен Эпаф қызы Лисианассаның баласы, Египет патшасы Бусирис көрiп қалып, ұйықтап жатқан батырды байлаттырып тастады. Ол Гераклдi әкесi Зевске құрбандыққа шалмақ болды. Египетте тоғыз жыл бойы астық шықпаған, Кипрдан келген көрiпкел Фресий егер Бусирис Зевске жыл сайын жатжұрттық бiреудi құрбандыққа шалып тұрмаса, астық шықпайтынын айтқан едi. Бусирис көрiпкел Фресийдi ұстап әкелуге бұйырып, бiрiншi етiп өзiн құрбандыққа шалды. Содан бастап қатыгез патша Египетке сырт жерден келгендердiң барлығын найзағай тәңiрiсiне құрбандыққа шалумен болды. Құрбандық шалатын жерге Гераклдi де әкелдiө бiрақ өзiн байлаған жiптi шарт-шарт үзiп, тап осы жерде Бусиристiң өзi мен баласы Амфидамантты өлтiрдi. Сөйтiп Египеттiң жауыз патшасы осылайша жазасын алды.

	Ұлы титан Атлас мекендеген жер шегiне жеткенше Гераклдiң әлi де көптеген қауiптердi басынан кешуiне тура келдi. Батыр қақпақтай иығымен бүкiл көк аспанды көтерiп тұрған алып күш иесiне таңдана қарады.

	– О, ұлы титан Атлас! – дедi оған Геракл – Мен Зевстiң ұлы Гераклмiн. Менi саған алтынымен атағы шыққан Микены патшасы Эврисфей жiбердi. Эврисфей маған сенiң Гесперидалар бағында алтын ағашта өскен үш алтын алмаңды алып келудi бұйырды.

	– Зевс баласы, мен саған үш алманы берейiн, – деп жауап қатты Атлас, – тек сен оларды мен алып келгенше орныма тұрып, кең иығыңмен көк аспанды тiрей тұр.

	Геракл келiсiм бердi. Ол Атластың орнына тұрды. Зевс ұлының иығына сұрапыл салмақ түстi. Аспан салмағынан белi бүгiлiп, бұлшық еттерi бұлтиып iсiнiп кеттi, қысылғаннан бүкiл денесiн тер жапты, дегенмен әйел құдай Афинаның көмегiмен еш пендеге бiтпеген күшiнiң арқасында үш алтын алманы алып Атлас оралғанша көк аспанды тiреп ұстап тұра алды. Қайтып келген соң Атлас:

	– Геракл, мiне үш алмаө егер қаласаң бұларды Микеныға өзiм апарып берем, ал сен мен келгешпе көк аспанды тiрей тұрө келген соң орныма өзiм тұрамын, – дедi батырға.

	Геракл Атластың қулығын түсiне қойды, титан өзiнiң ауыр жұмысынан құтылғысы келiп тұрғанын түсiндi де, қулыққа қарсы қулық тапты.

	– Жақсы, Атлас, мен қарсы емеспiн! – деп жауап бердi Геракл. – Тек менiң жастық жасап алуыма мүмкiндiк бер, көк аспанның салмағы тым батып кетпес үшiн мен оларды иығыма төсейiн.

	Атлас қайтадан өз орнына тұрып, ауыр салмақты иығына салды. Геракл садағы мен жебе салған қорамсағын, күрзiсi мен алтын алмаларды алып:

	– Қош бол, Атлас! Сен Гесперидалар алмасын алып келгенiңше мен көк аспанды тiреп тұрдым, ал бүкiл аспан ауыртпалығын иығыма мәңгi сап көтерiп тұрғым келмейдi, – дедi.

	Геракл осыны айтып титаннан керi қайтты, ал Атласқа өзiнiң қуатты иықтарымен көк аспанды бұрынғысынша қайта ұстап тұра беруiне тура келдi. Геракл Эврисфейге қайтып келiп, алтын алмаларды бердi. Эврисфей оларды Гераклге сыйлады, ал ол алмаларды өз жебеушiсi, Зевс қызы Афина-Палладаға тарту қылды. Афина Гесперидалар бақтарында мәңгi қалуы үшiн оларға алмаларды қайтып бердi. Өзiнiң он екiншi ерлiгiнен кейiн Геракл Эврисфейге қызмет етуден құтылды. Ендi ол жетi қақпалы Фивыға оралуға мүмкiндiк алды. Бiрақ Зевс баласы мұнда ұзақ қала алмады. Оны жаңа ерлiктер күтiп тұр едi. Ол өзiнiң зайыбы Мегараны досы Иолайға әйелдiкке берiп, өзi тағы да Тиринфке кеттi.

	Бiрақ оны бiрыңғай ерлiк қана күтiп тұрған жоқ-ты, бұрынғысынша әйел құдай Гера қыр соңына түскендiктен Гераклдiң басынан ауыр қасiреттер де өттi.



	ГЕРАКЛ МЕН ЭВРИТ

	Энбея аралындағы Ойхалия қаласын Эврит патша биледi. Ең мерген садақшы ретiнде Эвриттiң даңқы бүкiл Грекияға тараған-ды. Оған жебе тәңiрiсi Аполлонның өзi ұстаздық етiп, садақ пен оғымен қорамсақ сыйлады. Бiр кезде жас шағында, Геракл де Эвриттен садақ тартуды үйренген. Эврит садақ атудан өзiн ұтқан батырға сұлу қызы Иоланы беремiн деп жар салғызды. Эврисфейге қызмет ету мiндетiнен ендi ғана босаған Геракл Грекияның көптеген батырлары бас қосқан Ойхалияға сапар шегiп, сайысқа қатынасты. Геракл Эврит патшаны жеңiл-ақ жеңiп, Иоланы әйелдiкке беруiн талап еттi. Эврит өз уәдесiн орындамады. Ол қасиеттi қонақжайлық салтын естен шығарып, ұлы батырды мазақ ете бастады. Эврисфейдiң құлы болған адамға қызын бере алмайтындығын айтты. Ақыры Эврит пен оның менмен балалары той қызығы кезiнде мас болып қалған Гераклдi сарайдан, тiптi Ойхалиядан қуып шықты. Геракл Ойхалиядан жүрiп кеттi. Көкiрегiне қалың мұң толып, Эвбеядан әзер кеттi, Иола сұлуды сүйiп қалған едi ол, өзiн орынсыз қорлаған Эвритке деген ыза-кектi жүрегiне түйiп, Тиринфке оралды.

	Осыдан бiраз уақыт өткен соң Эвриттiң малын Гермес ұлы, гректердiң iшiндегi аса айлакерi Автолик ұрлап әкетедi. Эврит бұл ұрлықты Гераклден көрдi. Ойхалия патшасы батыр кек қайтару мақсатымен бұның малын ұрлап айдап әкеткен болар деп ойлады. Тек Эвриттiң үлкен баласы Ифит қана әкесiнiң малын Геракл ұрлады дегенге сенген жоқ. Ифит тiптi өзiмен шынайы достық қатынаста болған Гераклдiң кiнәсыздығын дәлелдеу үшiн малын iздеуге шықты. Мал iздеп жүрiп Ифит Тиринфке келдi. Геракл досын құшақ жайып қарсы алды. Бiрде екеуi жартас басына орнатылған Тиринфтiң биiк қамалы қабырғаларының басында тұрған шақта Гераклдiң тұла бойын сұрапыл ашу кернедi, бұл ашу-ызаны оған әйел құдай Гера жiберген едi. Гераклдiң есiне Эврит пен оның балаларының қорлығы түстiө өзiн-өзi ұстай алмаған ол Ифитқа тап бердi де, оны қамал үстiнен лақтырып жiбердi. Ифит сорлының күл-талқаны шықты. Гераклдiң еркiнен тыс бұл кiсi өлтiрушiлiгiне Зевс қатты шамданды, өйткенi ұлы қасиеттi қонақжайлық салты мен кiршiксiз достық байланыстарын бұзған едi. Ұлы найзағай тәңiрiсi баласына жаза ретiнде аса ауыр сырқат жiбердi.

	Геракл көп қиналдыө ақыры ауру әбден қажытқан ол Аполлоннан құдайлардың бұл жазасынан қалай құтылуға болатынын сұрау үшiн Дельфыға барды. Бiрақ көрiпкел Пифия оған жауап бермедi. Ол тiптi кiсi өлiмiне кiнәлы адам ретiнде Гераклдi ортадан қуып шықты. Ыза болған Геракл Пифия балгерлiк кеңес беретiн үш аяқты тұғырды ұрлап әкеттi. Бұған Аполлон ашуланды. Алтын шашты құдай Гераклге келiп, тұғырды қайтаруын талап еттi, бiрақ батыр көнбедi. Зевс балалары – мәңгiлiк өлмейтiн Аполлон құдай мен өлуге жазған батырлардың iшiндегi ең ержүрегi Гераклдiң арасында кескiлескен айқас басталды. Зевс Гераклдi өлтiргiсi келмедi. Ол Олимптен балаларының арасына өзiнiң жарқ-жұрқ еткен найзағайын тастап, екеуiн ажыратты да, айқасты тыйды. Ағайынды екеуi қайта табысты. Ал Пифия Гераклге мынадай жауап бердi:

	– Сен үш жылға құлдыққа сатылсаң ғана сырқатыңнан айығасың. Құлдыққа өзiңдi сатып алған ақшанды өлген баласы Ифиттiң құны ретiнде Эвритке бер.

	Гераклдiң тағы да еркiнен айырылуына тура келдi.

	Оны Лидия падишасы Иардан қызы Омфалаға құлдыққа сатты. Гераклдi сатып алған ақшаны Эвритке Герместiң өзi апарып бердi. Бiрақ Ойхалияның қыңыр патшасы ақшаны алмай, Гераклге бұрынғысындай дүшпан болып қалды.



	ГЕРАКЛ МЕН ДЕЯНИРА

	Эврит Гераклдi Ойхалиядан қуып шыққан соң ұлы батыр Этолияның Калидон қаласына келдi. Мұнда Ойней билiк құратын. Аруақтар патшалығында Мелеагрға үйленуге уәде бергендiктен Геракл Ойнейден қызы Деянираның қолын сұрады. Калидонда Гераклге өте күштi бақталас тап болды. Деянира сұлудың қолын сұраушы батырлар көп едi, солардың iшiнде өзен құдайы Ахелой да бар-тын. Ақыры, Ойней күресте кiм жеңсе Деянираға сол үйленедi деп шештi. Күйеу жiгiттердiң барлығы да аса қарулы Ахелоймен күресуден бас тартты. Тек Геракл ғана келiстi. Гераклдiң батылдығын керген Ахелой:

	– Сен Зевс пен Алкменадан тудым деймiсiң? Зевс сенiң әкең екенi өтiрiк! – дедi.

	Ахелой осылайша Зевстiң ұлын тiлдеп, оның анасы Алкменаны сөге бастады. Геракл қабағын қарс жауып, Ахелойға ажырая қарады, ызаланғаннан көздерi жалтжұлт етiп:

	– Ахелой, маған тiлiмнен көрi қолдарым жақсы қызмет етедi! Сен сөзбен-ақ жеңе ғой, ал мен сенi iс жүзiнде жеңем, – дедi.

	Геракл нық басып Ахелойдың жанына келдi де, оны құрыштай қолдарымен айқара құшақтап алды. Алып Ахелой былқ ететiн емесө Геракл оны жыға алмады, қанша күш салса да түк шықпады. Жай оғындай гүрiлдеп-сарылдап келiп соққан теңiз толқыны да шайқалта алмайтын мызғымас жартастай сiресiп тұр қарсыласы. Өздерiнiң қисық мүйiздерiмен бiр-бiрiне iлiнiсiп қалған екi бұқа сияқты Геракл мен Ахелой жұлқысып жүр. Геракл Ахелойға үш рет шабуыл жасады, төртiншi ретте батыр оны сыртынан қапсыра құшақтап алды. Ол бейне мың батпан таудай салмақпен өзен құдайын жерге жаныштай түстi. Ахелой бар күшiн салып, тер басқан қолдарын әрең босатып алды, бiрақ жанталасып, қарсыласып баққанымен, Геракл оны барған сайын езгiлей түстi. Ахелой ыңырсып, етбеттей бердi де, тiзелерi бүгiлiп, басымен жер сүздi. Ахелой жеңiлiп қалмас үшiн қулыққа көштi – ол жыланға айналды. Ахелой жыланға айналып, Гераклдiң қолынан сусып түскенi сол едi:

	– Мен бесiкте жатқанда-ақ жыландарды қалай жоюды үйренгем! Рас, сен Ахелой, басқа жыландарға қарағанда әлдеқайда күштiсiң, алайда сенi лерн айдаҺарымен салыстыруға болмайды ғой. Оның кесiлген бiр басының орнына екi бас өсiп шыққанымен, бәрiбiр мен жеңгем, – деп мысқылдай ақырды Геракл.

	Геракл жыланды тап мойнынан ұстап алып, темiр қысқаш сияқты сыға түстi. Батырдың қолынан босамақ болып Ахелой жанталасты, бiрақ онысынан түк шықпады. Ақыры, ол бұқаға айналды да, Гераклге тұра ұмтылды. Геракл бұқа Ахелойды мүйiзiнен ұстап алып, бұрап, жерге жықты, Гераклдiң сұрапыл күшпен жыққаны соншалық, оның бiр мүйiзi морт сынды. Не керек, Ахелой жеңiлiп, Ойней Деянираны Гераклге бердi.

	Геракл үйлену тойынан кейiн де Ойней сарайында қалды, бiрақ ол мұнда ұзақ бола алмады. Бiрде думанды қонақасы кезiнде Геракл аяқ жуу үшiн әзiрленген суды өзiнiң қолына құйғаны үшiн Архителдiң баласы Эвномды салып жiберген. Соққының күштi болғаны соншалық, бала табанда жан тапсырды. Геракл қатты қапаланды, тiптi Архител баласының байқаусыз өлiмiн кешiрсе де, батыр Калидонды тастап, әйелi Деянирамен бiрге Тиринфке жүрiп кеттi.

	Геракл зайыбымен Эвен97 өзенiне жеттi. Ағысы қатты бұл өзеннен жолаушыларды жап-жалпақ арқасына отырғызып, кентавр Несс өткiзетiн. Ол Деянираны арғы бетке алып өтуге ықылас бiлдiрген соң Геракл әйелiн кентаврдың арқасына отырғызды. Ал батырдың өзi күрзiсi мен садағын арғы бетке лақтырып жiберiп, буырқанған өзеннен жүзiп өттi. Геракл жағаға шыға бергенде кенет Деянираның ащы даусын естiдi. Деянираның көркiне қатты қызыққан кентавр оны ұрлап әкетпек болған. Зевс баласы күндей күркiреп айқай салды:

	– Қайда қашып барасың? Сен қашып құтылам деп ойлайсың-ау шамасы? Жоқ, құтыла алмайсың! Қаншалықты тез зырлағаныңмен, менiң жебем бәрiбiр құтқармайды!

	Геракл садағын тартып қалды, ышқына тартылған адырнадан ажал жебесi зу еттi. Жебе Несске жетiп, арқасына қадалды да, жебенiң үшкiр басы кентаврдың кеудесiн қақ жарып өттi. Жарақаттанған Несс тiзерлей жығылды. Оның жарасынан лерн айдаҺарының уы аралас қан жылға болып ақты. Несс кек қайтармай өлгiсi келмей аққан қанын жинап алып, Деянираға бердi де:

	– О, Ойнейдiң қызы, Эвеннiң буырқанған суынан мен ең соңғы рет сенi алып өттiм! Егер Геракл сенi бұрынғыдай сүймейтiн күн туса, мына қан оның махаббатын қайта оятады және мұнымен Гераклдiң киiмiн сүйкесең бiрде-бiр әйел оған сенен қымбат бола алмайды, – дедi.

	Деянира Несстiң қанын алып, тығып қойды. Несс мерт болды. Геракл Деянираны алып Тиринфке келдi. Мұнда Геракл байқаусызда өзiнiң досы Ифиттi өлтiрiп, даңқты қаладан тағы да кетуге мәжiбүр болғанға дейiн тұрды.



	ГЕРАКЛДIҢ ОМФАЛАҒА ҚЫЗМЕТI

	Ифиттi өлтiргенi үшiн Геракл Лидияның әйел патшасы Омфалаға құлдыққа сатылды. Геракл Лидияның тәкаппар әйел патшасына қызмет еткен кездегiдей азапты еш уақытта көрген емес. Батырлардың батыры оның толассыз қорлығына шыдап бақты. Омфала Зевс ұлын мазақ етуден ләззат алатын сияқты. Ол Гераклге әйел киiмiн кигiзiп, күңдерiмен бiрге жiп иiртiп, мата тоқытты. Өзiнiң ауыр күрзiсiмен лерн айдаҺарын жайратқан батыр, Аид патшалығынан қорқынышты Кербердi алып келген, немея арыстанын қолымен буындырып өлтiрiп, иығымен көк аспанды көтерiп тұрған батыр, тек атын естiгеннен-ақ дұшпандарының зәресiн ұшырған батыр белi бүгiлiп ұршық станоктың алдында отыруға немесе үшкiр семсер ұстауға, садақ адырнасын шiрене тартып, күрзiсiмен жауларын ұрып жығуға дағдыланған қолдарымен жүн иiруге мәжбүр болды. Ал Омфала бүкiл тұлғасын жауып кететiн Геракл иығына iлген арыстан терiсiн жерге сүйрете жамылып,оның семсерi белдiгiне қыстырылған алтын сауытын киiп, батырдың күрзiсiн зорға көтерiп, Зевс баласының алдына келiп тұра қап, өзiнiң құлын мазақ ете бастайды. Омфала Гераклдiң тұла бойындағы сарқылмас қуат күштi өшiруге бел байлағандай. Геракл бәрiне де шыдауға тиiстi болды: өйткенi ол Омфаланың толық басыбайлы құлы едi және бұл ұзақ үш жылға созылуға тиiс.

	Омфала батырға сарайдан шығуға анда-санда ғана ұрықсат ететiн. Бiрде Омфаланың сарайынан сыртқа шыққан Геракл Эфес98 төңiрегiндегi тоғай көлеңкесiнде ұйықтап қалды.

	Ұйықтап жатқан кезде қасына ергежейлi – керкоптар келiп қару-жарағын ұрлап алмақ болған. Бiрақ керкоптар оның садағы мен жебелерiн ала бергенде Геракл оянып кеттi. Батыр олардың барлығын да ұстап алып, аяқ-қолдарын байлап тастады. Геракл керкоптардың байлаулы аяқтарының арасынан сырық өткiзiп, Эфеске көтерiп алып барды. Бiрақ керкоптар бет-ауызын ыржаңдатып-тыржаңдатып, Гераклдiң iшек-сiлесiн қатырған соң, батыр оларды босатып қоя бердi.

	Омфалаға құл болып жүрген кезiнде Гераклдiң Авидаға99 келген жатжұрттықтардың барлығын жүзiмдiкте күн-түн демей құдды құлдарша жұмыс iстеуге мәжбүр ететiн Силей патшаға келгенi бар. Ол Гераклге де жұмыс iстеттi. Ызасы келген батыр Силейдiң барлық жүзiм сабақтарын жұлып-жұлып тастап, қасиеттi қонақжайлық дәстүрiн сақтамаған патшаның өзiн өлтiрдi. Омфалаға құл болып жүрген кезiнде Геракл аргонавтар жорығына қатысты. Ақыры жаза мерзiмi бiтiп, Зевстiң құдiреттi ұлы тағы да бостандық алды.



	ГЕРАКЛДIҢ ТРОЯНЫ АЛУЫ

	Геракл Омфала құлдығынан босанысымен iле кiлең батырлардан үлкен әскер жинап, алып кеткен патша Лаомедонттан өш алу үшiн он сегiз кемемен Трояға аттанды. Ол Трояға жеткен соң кеме күзетiн Оикл бастаған шағын жасаққа тапсырып, өзi басқа әскерiмен Троя қабырғаларына қарай қозғалды. Геракл кетiсiмен Лаомедонт Оиклға шабуыл жасап, оны өлтiрiп, оның бүкiл жасағын қырып салды. Кемелер жақтан айқас шуын естiген Геракл қайтып келiп, Лаомедонтты қашуға мәжбүр еттi де, Трояға қуып тықты. Қаланы қоршау ұзаққа созылған жоқ. Трояға бiрiншi болып Теламон кiрдi. Геракл оның өзiнен бұрын кiргенiне шыдай алмады. Семсерiн ала салып Теламонға ұмтылды. Өзiне өлiм қаупi төнгенiн сөзген Теламон тез еңкейiп, тас жинай бастады. Геракл таңғалып:

	– Сен не iстеп жүрсiң, Теламон? – деп сұрады.

	– О, Зевстiң құдiретi асқан батыр баласы, мен жеңiмпаз Гераклге құрбандық шалатын ошақ орнатып жатырмын!– дедi айлакер Теламон, сөйтiп өзiнiң ақылды жауабымен Зевс ұлының ашуын басты.

	Геракл қаланы алу кезiнде өз оғымен Лаомедонт пен оның барлық балаларын өлтiрдiө батыр тек олардың ең кенжесi Подаркқа ғана аяушылық жасады. Лаомедонттың көрiктi қызы Гесионаны Геракл ерлiгiмен көзге түскен Теламонға берiп, қызға тұтқындардың бiрiн таңдатты да, оны босатуға уәде бердi. Геракл өзiнiң iнiсi Подаркты таңдады.

	– Ол басқа тұтқындардың барлығынан бұрын құл болуы керек! – деп кiжiндi Геракл. – Тек сен оның құнын төлейтiн болсаң ғана босатып қоя беремiз.

	Гесиона iнiсiнiң төлемi ретiнде басындағы қымбат орамалын алып бердi. Осыдан бастап Подаркты Приам (яғни сатып алынған) деп атап кеттi. Геракл оған Троя билiгiн тапсырып, өзi әскерiмен жолға шықты. Геракл Троядан керi қайтып, жүзiп келе жатқанда Зевстiң өзi жеккөретiн баласының көзiн құртпақ болған әйел құдай Гера теңiзде керемет дауыл тұрғызды. Баласына қандай қауiп төнгенiн Зевс көрмеуi үшiн Гера ұйқы құдайы Гипностан ұлы әмiршiнi ұйықтатып тастауын өтiндi. Дауыл Гераклдi Кос100 аралына ықтырып әкелдi.

	Кос тұрғындары Гераклдiң кемесiн қарақшылар деп ойлап, тас атып, жағаға жолатпауға тырысты. Геракл түнде жағаға түсiп, Кос тұрғындарын жеңдi, олардың патшасы Посейдон ұлы Эврипилдi өлтiрiп, бүкiл аралды талан-таражға салды.

	Ұйқысынан оянған Зевс баласы Гераклдiң қандай қауiпке тап болғанын бiлiп, қатты ашуланды. Ол ашу үстiнде Гераны берiк алтын шынжырмен бұғаулап, аяқтарына ауыр екi салдуыр байлады да жер мен аспан арасына асып қойды. Ашу үстiнде айбаттанып кететiн Зевс Гераға көмектеспек болған олимпиялықтардың барлығын да биiк Олимптен лақтырып жiбердi. Ол Гипносты да ұзақ iздедi. Егер ұйқы құдайын әйел құдай Түн жасырып қалмағанда құдайлар мен ажалды пенделер билеушiсi Олимптен оны да лақтырған болар едi.



	ГЕРАКЛДIҢ АЛЫПТАРМЕН АЙҚАСЫ

	Кос аралындағы Гераклге әкесi Зевс құдiреттi батырдың алыптармен айқасына көмектесу үшiн өзiнiң сүйiктi қызы Афина-Палладаны жiбердi. Алыптарды Крон құлатқан Уран қанының тамшыларынан әйел құдай Гея туған болатын. Бұлар аяқтары жылан тәрiздес, ұзын шаштары қобыраған сұрапыл құбыжық алыптар едi.

	Алыптар күшi керемет едi, олар сол қуатын мақтан тұтатын және Олимп құдайларынан олардың әлемде билiгiн тартып алғылары келетiн. Олар Холкидтың Паллена түбегiнде көсiлiп жатқан Флегрей алқаптарында құдайлармен айқасқа шықты. Олимп құдайларынан қорыққан жоқ. Алыптар анасы Гея оларға құдайлар қаруынан қорғайтын емдiк дәрi бердi. Алыптарды тек қарапайым пенделер ғана өлтiре алатынө Гея оларды тiрi пенделер қаруынан сақтандырған жоқ-ты. Гея алыптарды қатардағы ажалды пенделер қаруынан қорғай алатын емдiк шөптi бүкiл жер жүзiнен iздеген, бiрақ Зевс әйел құдайлар таң шапағы тәңiрiсi Эос пен ай тәңiрiсi Селенаға және нұр дидарлы күн құдайы Гелиосқа жарық түсiруге тыйым салып, емдiк шөптi өзi шауып тастады.

	Құдайлар қолынан ажал таппайтынын бiлген алыптар ұрысқа құлшына ұмтылды. Айқас ұзаққа созылды. Алыптар құдайларды теңкиген-теңкиген жартастармен атқылап, жанып жатқан санғасырлық ағаштарды лақтырды. Шайқас дабылы бүкiл жер-дүниенi жаңғыртты.

	Ақыры Афина-Паллада мен Геракл келдi. Зевс ұлының қаҺарлы садағы адырнасы зыңылдай тартылып, лерн айдаҺарының уына суғарылған жебесi жарқ етiп алыптардың iшiндегi ең алыбы – Алкионейдiң кеудесiне барып қадалды. Алкионей құлап түстi. Бiрақ оның Палленада өлуi мүмкiн емес-тi, ол мұнда ажалсыз болатын. Жерге құлап түскен ол бiраз уақыттан кейiн бұрынғысынан да құдiреттi күшпен қайта ұшып тұрды. Геракл оны дереу иығына салып алды да, Палленадан алып кеттiө Паллена төңiрегiнен шыққаннан соң ғана ол дүние салды. Порфирион алып Алкионей өлгеннен кейiн Геракл мен Гераға тап бердiө ол Гераның жамылғышын жұлып алып, ендi ұстай бергенде, Зевс найзағаймен ұрып жер жастандырды, ал Геракл жебесiмен бiржолата жанын шығарды. Аполлон алтын жебесiн Эфиальт алыптың сол көзiне қадалтты, ал Геракл өз жебесiмен оң көзiнен атып өлтiрдi. Дионис аса таяғымен Эврит алыпты, Гефест тұтас балқыған темiр үйiндiсiн лақтырып Клитий алыпты бүкiл Сицилия аралымен бастыра салды.

	ҚаҺарлы зiлзалашы Посейдонның қуғынынан теңiз арқылы жан сақтамақ болған Полибот алып Кос аралына қашты. Посейдон өзiнiң үш ашалы аса таяғымен Кос аралының бiр бөлiгiн бөлiп алды да, Полиботка лақтырды, Нисирос аралы осылайша пайда болды. Гермес Ипполит алыпты, Артемида – Гратионды, ұлы мойралар мыс күрзiмен шайқасып жүрген Агрий мен Фоон алыптарды жайратты. Қалған алыптарды найзағай тәңiрiсi Зевс өзiнiң жарқ-жұрқ еткен жай оғымен жаусатып салды, бiрақ олардың барлығы да Гераклдiң мүлт кетудi бiлмейтiн жебесiнен қаза тапты.



	ГЕРАКЛДIҢ АЖАЛЫ ЖӘНЕ ОНЫ ОЛИМП ҚҰДАЙЛАРЫНЫҢ САПЫНА АЛУ

	Софоклдiң «Трахива әйелдерi» трагедиясы бойынша баяндалған.



	Геракл Ифиттi өлтiргенi үшiн Омфалаға құлдыққа сатылған соң Деянираның балаларымен Тиринфтен кетуiне тура келдi. Гераклдiң әйелiн Фессалия қаласы Трахина патшасы Кеик паналатты. Гераклдiң Деянирадан бостандық алып шыққанына үш жыл, үш ай өттi. Гераклдiң әйелi күйеуiнiң тағдырын ойлап дал болды. Гераклден хабар келмедi. Деянира тiптi оның өлi-тiрiсiн бiле алмады. Ауыр сезiмнен Деянира қасiретке батты. Ол баласы Гиллдi шақырып алып:

	– О, сүйiктi ұлым менiң! Осы уақытқа дейiн әкеңдi iздемеуiң масқара емес пе?! Мiне, одан ешқандай хабарошардың болмағанына бiрнеше айдың жүзi болды, – дедi.

	– Егер ұзынқұлақтан жеткен әңгiме рас болса, – деп жауап бердi Гилл анасына, – әкем Омфалаға үш жыл құл болғаннан кейiн өзiнiң құлдық мерзiмi бiткен соң бiр кезде қорлағаны үшiн Эврит патшадан кек алу мақсатымен әскер жиып Ойхалиядағы Эвбея қаласына жол тартыпты.

	– Балам! – анасы Гиллдiң сөзiн бөлдi. – Әкең Геракл ұлы жорықтарға аттанып еш уақытта да менi тап осы соңғы жолғыдай мазасыздыққа душар еткен емес едi. Ол тiптi қоштасарда өзiне Додонда101 берiлген көне болжам жазылған кiшкене кестесiн тастап кеткен маған. Онда егер Геракл жат жерде үш жыл, үш ай жүрiп қалатын болса, онда ол не ажал табады, немесе үйiне қайтып оралып қуанышты, тыныш өмiр сүредi делiнген. Геракл менi тастап бара жатып, өзi қаза тапқан жағдайда балаларының өз жерiнен мұра алу керектiгiн тапсырып кеттi. Ерiмнiң тағдыры қатты қобалжытады менi. Ол маған Ойхалияны қоршау туралы да айтқан, ол сол қала түбiнде не қаза табамын, болмаса, оны алып, тыныш өмiр сүремiн деген. Жоқ, балам, жалынамын жаным, әкеңдi iзде.

	Гилл анасының тiлегiн орындап, әкесiн iздеуге Ойхалияға, алыстағы Энбеяға жол тартты.

	Гилл Трахинадан жүрiп кеткен соң бiраз уақыттан кейiн Деянираға жүгiрiп хабаршы келдi. Ол қазiр Гераклден елшi Лихас келетiнiн айтты. Лихас қуанышты хабар жеткiзедi. Геракл тiрi, ол Эвриттi жеңiп, Ойхалия қаласын алып, тас-талқан еттi, ендi көп ұзамай жеңiс даңқын дабылдатып Трахинаға оралады. Хабаршының iзiн ала Деянираға Лихас та келдi. Ол тұтқындарды ала келдi, олардың iшiнде Эвриттiң қызы Иола да бар. Деянира Лихасты қуана қарсы алды. Гераклдiң елшiсi оған Гераклдiң бұрынғысынша қуатты да денi сау екендiгiн айтты. Ол Эвбеяны тастап шықпас бұрын өзiнiң жеңiсi құрметiне ұлан-асыр той өткiзiп, аса бай құрбандық шалмақ. Тұтқындар арасындағы әйелдi көзi шалған Деянира:

	– Лихас, мына әйелдiң кiм екенiн айтшы маған? Мұның әкесi кiм, шешесi кiм? Ол барлығынан да бетер қайғыға батып тұр ғой. Бұл Эвриттiң өзiнiң қызы емес пе? – деп сұрады Лихастан.

	Бiрақ Лихас Гераклдiң әйелiне былай деп жауап бердi:

	– Мен оның кiм екенiн бiлмеймiн, ханым. Бұл әйел, шамасы, шонжар эвбея руынан болса керек. Ол бүкiл жол бойы тiс жарып сөйлеген жоқ. Туған қаласынан ұзап шыққалы қасiрет жасын төгумен келедi.

	– Бақытсыз байғұс! – деп аяныш бiлдiрдi Деянира. – Сенiң бұл қайғыңа мен жаңа мұң-шер қоса қоймаспын! Лихас, тұтқындарды сарайға кiргiз, қазiр соңдарыңнан мен де барам!

	Лихас тұтқындарды алып сарайға кеттi. Ол кетiсiмен Деянираның жанына күңi келiп, былай дедi:

	– Тоқтай тұр, ханым, құлақ салшы сөзiме. Лихас саған бар шындықты айтқан жоқ. Бұл әйелдiң кiм екенiн ол бiледiө бұл – Эвриттiң қызы Иола. Оны жақсы көретiн Геракл бiр кезде Эвритпен садақ атудан сайысқа түскен. Тәкаппар патша уәдәсiн бұзып, өзiн жеңген оған қызын бермеген, сөйтiп мазақ етiп, ұлы батырды қаладан қуып шыққан. Ендi, мiне, осы Иола үшiн Геракл Ойхалияны алып, Эврит патшаны өлтiрдi. Зевстiң ұлы Иоланы мұнда күң ретiнде жiберген жоқ – ол мұны әйел етiп алмақ.

	Деянираны қайғы басты. Ол шындықты ашып айтпағаны үшiн Лихасқа ренжiдi. Лихас Иоланың көркiне бас иген Гераклдiң шынында да оған үйленгiсi келетiнiн мойындады. Деянираның көкiрегi шерге толды. Бөлек өткiзген ұзақ уақыт iшiңде Геракл оны ұмытқаны ғой. Ендi ол басқа әйелдi сүйедi. Бақытсыз байғұс басы ендi не iстеуi керек? Зевстiң ұлы перзентiн ол шын жүрегiмен сүйедi және басқа бiреуге берiп жiбере алмайды. Әбден қасiрет жеңген Деянираның есiне өзiне бiр кезде кентавр Несс берген қан мен оның өлер алдында айтқан сөздерi түстi. Ол бұған: «Менiң қаныммен Гераклдiң киiмiн сүртсең ол сенi өмiр бақи сүйетiн болады, бiрде-бiр әйел оған сенен қымбат болмайды» деген жоқ па едi. Деянира сиқырлы құралға жүгiнуге сескендi, бiрақ Гераклге деген махаббаты мен одан айырылып қалу қаупi ақыры оның қорқынышын жеңдi. Ол күн нұры түспеуi үшiн, ошақ оты қыздырып жiбермеуi үшiн ыдысқа салып өзi ұзақ сақтаған Несстiң қанын алды. Деянира өзi Гераклге сыйлық ретiнде тiгiп берген ою-өрнектi шекпенiн алып, Несстiң қанын сүрттi де, жәшiкке салып жақсылап жапты. Лихасты шақырып алып оған:

	– Лихас, тезiрек Эвбеяға жет те, мына жәшiктi Гераклге апарып бер. Iшiнде шекпен бар. Геракл Зевске құрбандық шалған кезде осы шекпеңдi кисiн. Сен оған бұл шекпендi өзiнен басқа еш пенде кимегенiн, тiптi өзi кигенше жарқын жүздi Гелиостың нұры да түспейтiнiн айт, Лихас! – дедi.

	Лихас шекпендi алып жүрiп кеттi. Ол кеткен соң Деянира мазасыздана бастады. Ол сарайға барып өзi шекпенге Несстiң қанын жаққан жүннiң шiрiп кеткенiн көргенде зәресi ұшты. Деянира әлгi жүндi еденге лақтырып жiбердi. Жүнге күн түстi де, лерн айдаҺарының уымен уланған кентавр қаны жанып кеттi. Қанмен бiрге айдаҺар уы да қызып, жүндi күлге айналдырды, ал жүн жатқан еденде улы көбiк пайда болды. Деянираның зәресi ұшты: ол Геракл уланған шекпендi киiп өледi-ау деп қорықты. Гераклдiң әйелi жөндеуге келмейтiн сұмдықты сезiп, барған сайын қинала түстi.

	Лихастың уланған шекпендi алып Эвбеяға кеткенiне көп уақыт өткен жоқ. Трахияға оралған бетiнде Гилл сарайға кiрдi. Өңi құп-қу, көздерiне жас толып кетiптi. Ол анасына қарап:

	– ОҺ, үш нәрсенiң бiреуiн ғана көрсем ғой, шiркiн: не сен бұл дүниеде тiрi жүрмесең, немесе сенi мен емес, басқа бiреу ана деп атаса, әйтпесе, қазiргiден гөрi ақылың дұрыстау болса ғой! Сен өз күйеуiңдi, менiң әкемдi құртқаныңды бiлiп қой!– дедi ызаланып.

	– О, сұмдық! – деп зәресi ұша шыңғырды Деянира. – Не деп тұрсың, балам-ау? Мұны саған айтқан қай адам? Сен менi мұндай қаскүнемдiкке қалай қиясың!

	– Мен мұны басқа адамдардан естiген жоқпын, әкемнiң қалай қиналғанын өз көзiммен көрдiм!

	Гилл анасына Ойхалия қаласының маңындағы Канейон тауында болған оқиғаны баяндады: құрбан шалатын орын дайындап Геракл құдайларға, ең алдымен, өз әкесi Зевске құрбандық шалуға кiрiсе берген кезде шекпендi алып Лихас келедi. Зевстiң баласы әйелiнiң сыйлығы – шекпендi киiп құрбан шалуға кiрiседi. Ол Зевске құрбандыққа он екi бұқа таңдап алып, батыр құдайларға барлығы жүз құрбандық шалды. Михрабтарға жаққан от жалындай түстi. Геракл бар ықыласымен екi қолын көкке жайып, құдайларға құлшылық етiп тұрды. Құрбандық ошақтарында жалындай жанған от Гераклдiң денесiн жылыта түстi, тұла бойын тер жуды. Кенет батырдың денесiне уланған шекпен жабысты да қалды. Гераклдiң тұла бойы қалшылдап кеттi. Ол керемет қиналды. Батыр қатты қиналып тұрып, Лихасты шақырып алды да, одан мына шекпендi неге әкелдiң деп сұрады. Лихас не деп жауап бере алушы едi? Ол тек өзiне шекпендi ұстатып жұмсаған Деянира екенiн айтты. Жаны шырқырап ауыр қиналыстан есi кеткен Геракл Лихасты сирағынан ұстап алып айналасында теңiз толқыны шулап жатқан жартасқа құлаштай ұрды. Лихастың күл-талқаны шықты. Геракл болса жерге құлап түстi. Ол адам айтқысыз қиналысқа түсiп жанталасты. Айқайлаған даусы Эвбея үстiнде қалықтап қиыр шеттерге жетiп жатты. Геракл өзiнiң Деянирамен некесiн қарғап-сiледi. Ұлы батыр баласын шақырып алып, қинала ыңырсып тұрып:

	– ОҺ, ұлым менiң, менi мына бақытсыздықта тастап кетпе – тiптi өз өмiрiңе қауiп төнсе де тастай көрме менi! Көтершi! Мына жерден алып кет! Менi бiрде-бiр пенде көрмейтiн жерге апар. О, егер маған деген көңiлiңде аяушылық болса, бұл жерде өлуiме жол бере көрме! – дедi.

	Гераклдi көтерiп алып, зембiлге салды да, Трахинаға жеткiзу үшiн кемеге апарды. Гилл анасына осы жайды айтты да, әңгiмесiн мынадай сөздермен аяқтады:

	– Қазiр сiздер бәрiңiз де Зевстiң ұлы ұрпағын көресiздер, мүмкiн әзiр тiрi шығар, мүмкiн мәңгi көз жұмған да болар. О, ана, қатыгез Эриниялар мен кекқұмар Дикэ жазаңды тартқызсын сенiң! Сен бұрын-соңды жер бетiнде болмаған ең тамаша адамды мерт қылдың! Мұндай батырды ендi өмiр-бақи көре қоймассың!

	Деянира ләм-мим деп тiл қатпай, сарайға кiрiп кеттi. Сарайға кiрген бетте екi жүздi семсердi қынынан суырып алды. Деянираны кәрi күтушiсi көрiп қалды. Ол жан ұшырып Гиллдi шақырды. Гилл жүгiрiп анасына жеткенде ол семсердi қақ жүрегiнiң басына сұғып та үлгiрген едi. Көкiрегi қарс айырылған баласы аңырап анасына ұмтылды, ол шешесiн аймалап, суый бастаған денесiн шөпiлдетiп сүйiп жатыр.

	Осы кезде сарайға өлiм халiндегi Гераклдi алып келдi. Жолшыбай ол есiнен танып ұйықтап кеткен едi. Бiрақ сарай қақпасының алдында зембiлдi қойған кезде Геракл оянып кеттi. Батыр жанына батқан арурудан түк сезбедi.

	– Уа, ұлы Зевс! – деп айқайлады ол. – Мен қай елдемiн осы? О, Греция ерлерi, қайдасыңдар сендер? Көмектессеңдершi маған! Мен сендер үшiн жер мен теңiздi құбыжықтар мен жауыздықтан тазарттым, ендi мiне сендердiң бiреулерiң де менi мына ауыр қасiреттен отпен не өткiр семсермен құтқарғыларың келмейдi! О, Зевстiң iнiсi, ұлы Аид, сен ұйықтат, бақытсыз мен сорлы тез ұшып келетiн ажалыңмен ұйықтата көр!

	– Әке, жалбарынып сұраймын, тыңдашы менi, – деп өтiндi Гилл көзiне жас толып, – анам бұл қастандықты бiлместiкпен iстедi. Сенiң ажалыңа өзi себеп болғанын естiген бойда ол өз жүрегiне семсер сұғып алды.

	– Оу, құдайлар, ол өлiп қалған екен ғой, кек қайтара алмадым-ау! Деянира зәлiм менiң қолымнан өлуi керек едi!

	– Әке, ол кiнәлы емес! – дедi Гилл. – Үйiне әкелiнген Эвриттiң қызы Иоланы көрген анам сиқырлық күшiмен сенiң махаббатыңды қайта оятпақ болыпты. Ол шекпенге өзiңнiң жебеңнен өлген кентавр Несстiң қанын жаққан, бiрақ ол бұл қанның лерн айдаҺарының қанымен уланғанын бiлген жоқ.

	– О, сұмдық, сұмдық! – деп аласұрды Геракл. – Әкем Зевстiң болжамы осылай орындалған екен ғой! Ол маған сен тiрi жанның қолынан өлмейсiң, сенiң пешенеңе Аидтың қапас патшалығына кеткен жанның қастандығынан қаза табу жазылған деп едi. Мiне, ендi өзiм өлтiрген Несс менi өлтiрiп отыр! Додондағы сәуегей маған осындай тыныштықты – ажал тыныштығын болжаған болды ғой! Иә, расында да өлгендердi кiм мазалайды! Гилл, менiң ендi соңғы өтiнiшiмдi орында! Өзiмнiң сенiмдi достарыммен бiрге менi биiк Оэтаға102 апар, оның ұшар басына жерлеу алауын жағып, менi соған қой да от тұтат. Оу, осыны тезiрек атқар, менi ендi көп қиналтпа!

	– Ой, аяй гөр менi, әке! Менi өзiңнiң өлтiрушiң етуге қалай ғана аузың барады! – деп жалынды Гилл.

	– Жоқ, сен өлтiрушi емес, қасiретiмдi жазушы боласың! Менiң тағы бiр өтiнiшiм бар, оны да орында! – деп өтiндi баласынан Геракл. – Эвриттiң қызы Иолаға үйлен.

	Бiрақ Гилл әкесiнiң өтiнiшiн орындаудан бас тартты:

	– Жоқ, әке, мен өз анамның өлуiне себеп болған қызға үйлене алмаймын!

	– Оу, айтқанымды орында, Гилл! Менiң ендi ғана басыла бастаған қасiретiмдi қайта оятпа! Тыныш өлуiме мәулет бер! – деп Геракл айтқанынан қайтпай баласына жалынды.

	Гилл ақыры мойын ұсынып: «Жақсы, әке. Мен сенiң ажал алдындағы тiлегiңдi орындайын», – деп уәде еттi.

	Геракл баласын асықтырып, өзiнiң ең соңғы өтiнiшiн тезiрек орындауын өтiндi.

	– Тезiрек, балам, ендi! Мына жан төзгiсiз қасiрет қайта басталғанша менi тезiрек алау үстiне қой! Апарыңдар менi! Қош, Гилл!

	Гераклдiң достары мен Гилл зембiлдi көтерiп, қаҺарманды биiктегi Оэтаға алып келдi. Мұнда олар тау-төбе етiп отын қалады да, үстiне батырлардың iшiндегi ең ұлысын қойды. Геракл барған сайын қиналды, лерн айдаҺарының уы денесiне барған сайын жайыла бердi. Геракл денесiне жабысып қалған үстiндегi шекпенiн дардар айырды: шекпен шоқпыттарымен бiрге ол өз терiсiн де жұлып-жұлып алды, сұмдық жара бұрынғыдан да бетер қинай түстi. Бұл күйзелiстен тек ажал ғана құтқаратын едi. Жан төзгiсiз аурудан гөрi алау жалынында жанып өлу көп жеңiл, бiрақ батыр достарының бiрде-бiрi от тұтатуға батпады. Ақыры, Оэтаға Филоктет келдiө Геракл оны алау тұтатуға көндiрдi де, соның сыйлығы ретiнде оған өзiнiң садағы мен айдаҺар уына суарылған жебелерiн бердi. Филоктет алауды тұтатты, алау оты лапылдап жарқырай жанды, ал Зевс найзағайлары одан да жарқырап көрiндi. Аспанда тынымсыз күн күркiредi. Алау басына алтын күймемен Гермес пен Афина-Паллада103 келдi де, батырлардың iшiндегi ең ұлысы Гераклдi Олимпке алып кеттi. Мұнда оны құдайлар қарсы алды Геракл мәңгi өлмейтiн құдай болды. Гера өзiнiң өшпендiлiгiн ұмытып, Гераклдi қызы, мәңгi жас құдай – қыз Габаға үйлендiрдi. Содан берi Геракл нұр сәулелi Олимпте құдайлар сапында өмiр сүрiп келедi. Бұл оның жерде жасаған барлық ерлiктерi, барлық қайғы-қасiретi үшiн алған сыйлығы едi.



	ГЕРАКЛИДТЕР

	Еврипидтiң «Гераклидтер» трагедиясы бойынша баяндалған.



	Геракл өлген соң оның балалары мен анасы Алкмена Тиринфте Гераклдiң үлкен баласы Гиллдiң қолында тұрды. Бiрақ олар онда ұзақ тұра алмады. Гераклге деген өшпендiлiгi өшпеген Эврисфей аса ұлы батырдың балаларын әкесiнiң иелiгiнен қуып шығып, қайда барып паналауға тырысса да, барлық жерде қудалаумен болды. Геракл балалары бүкiл Грекияны кезiп шықтыө ақыры оларды Гераклдiң жиенi әрi досы кәрi Иолай паналатты. Өшiккен Эврисфей бақытсыз балаларды мұнда да тұрақтатпады, олардың Иолаймен бiрге Тесейдiң баласы Демофонт билiк құратын Афиныға қашуына тура келдi.

	Геракл балаларының Афиныға барып жасырынғанын бiлген Эврисфей өзiнiң хабаршысы Копрейдi Демофонтқа жiберiп, Гераклидтердi беруiн талап еттi. Демофонт бұған келiспедiө Эврисфей үлкен әскер жинап Афиныны шауып, қаланы тас-талқан етедi деген қоқан-лоқыдан қорыққан жоқ. Демосфонт қонақжайлық дәстүрiн бұзғысы келмедi.

	Көп ұзамай Эврисфей үлкен әскермен Аттикаға кiрдi. Афинылықтар сан жағынан әлдеқайда басым жаумен шайқасқа әзiрлендi. Олар құдайлардан айқас қалай аяқталатынын сұрады, құдайлар егер афинылықтар құрбандыққа қыз шалған жағдайда ғана жеңiске жететiндiгiн айтты. Геракл мен Деянираның үлкен қызы

	Макария құдайларға құрбандыққа шалынуға өз еркiмен келiсiм бердi. Ол өз iнiлерi мен сiңлiлерiн сақтап қалу үшiн өмiрiн құрбан етудi жөн көрдi.

	Екi әскер ұрыс алаңында кездестi, жауынгер жасағымен Гилл де келдiө ол Эврисфейге қарсы көмек тапқан едi. Шайқас алдында Макария құрбандыққа шалынды. Сұрапыл ұрыс болды, адам қаны судай ақты. Афинылықтар жеңiске жеттi. Эврисфей керi қашты, Гилл қос доңғалақты арбасымен әкесiнiң қас жауының iзiне түстi. Мұны Иолай көрiп қалды. Ол Гиллден қос доңғалақты арбасын берудi өтiндi – Гераклдiң кәрi серiгi досына көрсеткен барлық қаскүнемдiгi үшiн Эврисфейден өзi өш алғысы келдi. Иолай дереу қос доңғалақты арбаға отырып, оның iзiне түстi. Ол Эврисфейге жетiп те қалды.

	Иолай олимп құдайларына құлшылық еттi. Олардан тек бiр ғана күнге жастығы мен бұрынғы күшiн қайтарып берудi өтiнiп жалбарынды. Иолайдың бұл тiлегi құдайлар құлағына шалынды. Аспаннан екi жарық жұлдыз ағып түсiп, бұлт Иолайдың қос доңғалақты арбасына келiп қонды. Бұлт қайта ашылған кезде қос доңғалақты арба үстiнде жас кезiндегiсiндей жарқырап, қуатты да көрiктi Иолай тұрды. Ол Эврисфейдi қуып жетiп, оны тұтқынға алды.

	Иолай мерейi үстем боп қол-аяғы байланған Эврисфейдi Афиныға алып келдi. Баласының жауын көрген Гераклдiң анасы Алкмена ашу-ызаға булықты. Алкмена Гилл мен Демофонттың қорғағысы келгенiне қарамастан Эврисфейдiң екi көзiн суырып алып, өлтiрдi. Афинылықтар жеңiлiс тапқан жауды жерлеусiз қалдырмады: ол Аттикада паллена Афинысындағы ғибадатханаға жерлендi.



	КЕКРОП104, ЭРИХТОНИЙ105 ЖӘНЕ ЭРЕХТЕЙ106

	Ұлы Афины мен оның акрополiнiң негiзiн жерден туған Кекроп қалады. Жер оны жартылай адам, жартылай жылан етiп жаратты. Оның денесi аса үлкен, жылан құйрығымен аяқталған. Кекроп Аттикадағы Афины негiзiн жер сiлкiндiрушi, теңiз құдайы Посейдон мен жаугер құдай, Зевстiң сүйiктi қызы Афина бүкiл елде өкiмет билiгiн қолға алу жолында жанжалдасып жатқан кезде қалады. Бұл дауды шешу үшiн найзағай тәңiрiсi Зевс бастаған барлық құдай акропольде бас қосты. Құдайлар мен адамдар әмiршiсi Аттикадағы өкiмет билiгi кiмге тиюi керектiгiн шешу үшiн сотқа Кекропты да шақырды. Жылан аяқты Кекроп сотқа келдi. Құдайлар Аттиканың билiгiн кiм елге аса құнды сыйлық әкелсе, соған бермек болды. Жер сiлкiндiрушi Посейдон үш ашалы аса таяғымен жартасты салып қалып едi, одан тұзды теңiз суының көзi ашылды. Афина жерге жарқыраған найзасын қадап едi, жерден жемiстi зәйтүн ағашы өсiп шықты. Осы кезде Кекроп:

	– Олимптiң жарқын жүздi құдайлары, шетсiз-шексiз теңiздiң тұзды суы барлық жерде шулап жатыр, мұның есесiне бiтiк жемiс беретiн зәйтүн ағашы еш жерде жоқ. Зәйтүн ағашы Афинанiкi, ол бүкiл елге ырыс әкелiп, тұрғындарды егiншiлiк пен құнарлы жер өңдеуге баулиды. Афина Аттикаға ұлы игiлiк табыс еттi, сондықтан да бүкiл ел билiгi де соған берiлсiн дедi.

	Олимпиялық құдайлар Кекроп негiзiн қалаған қаланың, яғни бүкiл Аттиканың билiгiн Афина-Палладаға табыс еттi. Осыдан бастап Кекроптың қаласы Зевс қызының құрметiне Афины деп аталды. Кекроп Афиныда қала жебеушiсi әйел құдай Афинаға және оның әкесi Зевске арнап тұңғыш ғибадатхана салды. Кекроптың қыздары Афинаның алғашқы абыздары болды. Кекроп афиналықтарға арнап заң шығарып, бүкiл мемлекеттiк iстi жөнге келтiрдi. Ол Аттиканың бiрiншi патшасы болды.

	Кекроптың мирасқоры от құдайы Гефесттiң баласы Эрихтонийдiң туу тарихы да құпияға, сырға толы. Оны туысымен, әйел құдай Афина ез қамқорлығына алды да, ол соның қасиеттi ғибадатханасында өстi. Афина жаңа туған Эрихтонийдi тоқыма қорапшаға салып, қақпағын тығыздап жауып қойды. Эрихтонийдi екi жылан күзетiп тұруға тиiс болды. Оны Кекроптың қыздары да күзеттi. Афина олардың қорапша қақпағын ашуларына қатаң тыйым салды, олар жерден құпия жаралған бөбектi көрмеуге тиiс едi. Кекроп қыздары Эрихтонийға тым болмаса бiр қарағылары келдi, ынтықтықтан мазалары кеттi.

	Бiрде Афина акропольге ықтасын болуы үшiн Палленадан тау әкелу ниетiмен акропольдегi өзiнiң ғибадатханасынан сыртқа шыққан. Әйел құдай тауды көтерiп Афиныға жақындаған кезде алдынан қара қарға ұшып шығып, Кекроп қыздарының Эрихтоний жатқан қорапшаны ашып, құпия бөбектi көрiп қойғанын жеткiздi. Афина долданып кеттiө ол тауды лақтырып тастап, көздi ашып-жұмғанша өзiнiң ғибадатханасына келдi. Афина Кекроп қыздарын қатал жазаға тартты: олар естерiнен адасып, ғибадатханадан жүгiрiп шықты да, жынданған қалпы акропольдiң құлама жартастарынан төмен құлап, күл-талқандары шығып өлдi. Осы уақыттан бастап Эрихтонийдi Афинаның өзi күзеттi. Ал Афина лақтырып тастап кеткен тау оған қарға қарсы ұшып келiп Кекроп қыздарының қылмысын жеткiзген жерде қалдыө кейiн бұл тау Ликабет деп аталды. Эрихтоний ержетiп Афиныға патша болып, ұзақ жылдар бойы билiк құрды. Ол Афинаның құрметiне ең ежелгi мейрамдар – Панафинеяларды107 бекiттi.

	Эрихтоний бiрiншi болып қос доңғалақты арбаға ат жегiп, Афиныда қос доңғалақты арба сайысын өткiзудi алғаш енгiздi.

	Эрихтонийдiң ұрпағы – Афины патшасы Эрехтей болды. Оның Фракия патшасы Эвмолптың баласы Иммарад көмектескен Элевсин қаласымен қанды соғыс жүргiзуiне тура келдi.

	Бұл соғыс Эрехтейдi қатты күйзелттi. Иммарад пен фракиялықтар оны барған сайын тықсыра түстi. Ақыры Эрехтей қандай құрбандықпен жеңiске жете алатынын бiлу мақсатымен Дельфыдағы Аполлон әулиеден ақыл сұрамақ болды. Пифия жан түршiгерлiк жауап бердi. Ол Эрехтейге өзiнiң қыздарының бiрiн құдайларға құрбандыққа шалған жағдайда ғана Иммарадты жеңетiндiгiн айтты. Патшаның отанын жан-тәнiмен сүйетiн жас қызы Хтония Пифияның жауабын естiген соң туған Афины үшiн өмiрiн қиюға әзiр екенiн бiлдiрдi. Эрехтей қызының тағдырына қатты қайғыра отырып, оны құдайларға құрбандыққа шалдыө мұндай әрекетке Афиныны құтқаруға деген құштарлық қана бел байлатты.

	Хтония құрбандыққа шалынғаннан кейiн көп кешiкпей шайқас басталды. Ұрыстың қызған шағында Эрехтей мен Иммарад бетпе-бет келдi. Екеуi ұзақ айқасты. Күш жағынан да, қару жұмсау айлакерлiгi жағынан да олар бiрбiрiнен кем түспейтiн. Ақыры Эрехтей Иммарадқа өзiнiң найзасын бойлата сұқты. Иммарадтың әкесi Эвмолп ауыр қайғыға баттыө ол Посейдон құдайдан баласының қазасы үшiн Эрехтейден өш алып беруiн өтiнiп жалбарынды. Посейдон өзiнiң қос доңғалақты арбасымен теңiздiң тулаған толқынын тiлiп Аттикаға тез жеттi де, үш ашалы аса таяғын сiлтеп қалып, Эрехтейдi өлтiрдi. Эрехтей өз отанын қорғап осылайша қаза тапты. Эрехтейдiң барлық балалары да өлдi. Тек оның бiр-ақ қызы Креуса аман қалды. Мейiрiмсiз тағдыр соны ғана аяды.



	ТЕСЕЙ108

	Плутархтың «Тесей» өмірбаяны бойынша баяндалған.



	ТЕСЕЙДIҢ ӨМIРГЕ КЕЛУI ЖӘНЕ ТӘРБИЕСI

	Пандионның баласы Эгей iнiлерiмен бiрге өкiмет билiгiн өз қолдарына заңсыз алған туысқандары Метион балаларын Аттикадан қуып шыққаннан кейiн Афиныға үстемдiк еттi. Эгей ұзақ уақыт бақытты билiк құрды. Ол бiр нәрседен ғана уайым шектi: оның перзентi болмады. Ақыры, Дельфыдағы Аполлон әулиеге барып, одан өзiне құдайлардың неге бала бермей отырғанын сұрады. Әулие Эгейге екiұшты жауап бердi. Ол бұл жауаптың мәнiн ұқпақ болып көп ойланды, бiрақ таба алмады. ақыры Эгей Троисена109 қаласына, Арголиданың ақылгөй патшасы Питфейге барып, Аполлон жауабының құпиясын шештiрмек болды. Питфей жауап мәнiн бiрден ұқты. Ол Эгейден Афинының аса ұлы батыры болатын бала туатынын бiлдi. Питфей ұлы батырдың отаны болу құрметi Троисенаға тиюiн мақұл көрдi. Сондықтан да ол Эгейге өзiнiң қызы Эфраны қосты. Эфра көп ұзамай ұл тапты, бiрақ ол Эгейдiң емес, Посейдон құдайдың баласы едi. Жаңа туған сәбидi Тесей деп атады. Тесей туғаннан кейiн көп ұзамай Эгей патша Троисенаны тастап, Афиныға қайтуға тиiс болды. Кетерiнде семсерi мен сандалын алып, Троисена маңындағы тау жартасының астына жасырды да, Эфраға:

	– Менiң балам Тесей мына жартасты қозғап, астындағы семсер мен сандалдарды алуға шамасы жеткен кезде Афиныға маған жiбер. Мен оны семсерi мен сандалынан танимын – дедi.

	Тесей он алты жасқа дейiн нағашысы Питфейдiң үйiнде тәрбиелендi. Өзiнiң ақылгөйлiгiмен атағы шыққан Питфей жиенiнiң тәрбиесiне көп көңiл бөлiп, оның өз құрдастарынан әлдеқайда артық екенiн көргендө қатты қуанды. Мiне, ендi Тесей он алты жасқа толдыө осы кездiң өзiнде-ақ оған күш-қуат, ептiлiк, қару ұстай бiлу жағынан ешкiм де тең келмедi. Ұзын бойлы, сымбатты, жанарлы, күлiм көз, сақиналанып иығына дейiн түсiп тұратын мойылдай қою бұйра шашты Тесейге қараған жанның көзi тоймайтын. Өзiн Аполлонға бағыштағандықтан маңдай тұсында бұйра шашын қырқып қоятын. Батырдың бұлшық етi бұлтылдаған жап-жас тұлғасы оның керемет күш иесi екендiгiн танытты.



	ТЕСЕЙДIҢ АФИНЫҒА БАРАР ЖОЛДАҒЫ ЕРЛIКТЕРI

	Эфра баласының барлық құрдастарынан күш жағынан басым түсетiнiне көзi жеткен соң оны Эгейдiң семсерi мен сандалын бастырған жартасқа алып келiп:

	– Балам, мына жартастың астында сенiң әкең, Афины билеушiсi Эгейдiң семсерi мен сандалы жатыр. Жартасты жылжытып, семсер мен сандалды ал, әкең сенi осы заттар арқылы танитын болады, – дедi.

	Тесей жартасты итерiп, оп-оңай орнынан жылжытып қойды. Семсер мен сандалды алды да, анасымен, нағашысымен қоштасып алыс сапарға, Афиныға аттанды. Тесей анасы мен нағашысының мейлiнше қауiпсiз теңiз жолымен бар деген ақылын тыңдамай Афиныға құрылық жолымен, Истм арқылы бармақ болды.

	Жол тым қиын болды. Бұл сапарында Тесейдiң көптеген қауiптi бастан кешiп, көптеген ерлiктер жасауына тура келдi. Троисена мен Эпидавр110 шекарасында-ақ Тесей батыр Гефест құдайдың баласы Перифет алыпқа кездестi. Гефест құдайдың өзi сияқты Перифеттiң аяғы ақсақ-ты, бiрақ оның қолдары қарулы, денесi зор болатын. Перифет қаҺарлы едi, ол тұратын таудан бiрде-бiр жолаушы өткен емес. Алып олардың барлығын да темiр күрзiсiмен ұрып өлтiретiнө бiрақ Тесей Перифеттi опоңай жеңдi. Бұл Тесейдiң алғашқы жеңiсi болатын, жеңiс белгiсi ретiнде ол өзi өлтiрген Перифеттiң темiр күрзiсiн алды.

	Тесей Истмде Посейдонға бағышталған қарағайлы тоғайда ағаштарды июшi Синидке кездестi. Ол тым мейiрiмсiз қарақшы болатын. Барлық жолаушыларды қинап өлтiретiн. Синид екi қарағайдың басын иiп түйiстiретiн де, сорлы жолаушыны қарағайларға қолы мен аяқтарынан байлап қоя беретiн. Керемет күшпен қайта түзелген қарағайлар бақытсыз сорлының денесiн қақ айыратын.

	Тесей Синид өлтiрген адамдардың барлығы үшiн өшiн алды. Ол қарақшыны тас қып байлап, құдiреттi қолдарымен алып екi қарағайды иiп әкелдi де, оларға Синидтi матап, қарағайларды қоя бердi. Мейiрiмсiз қарақшы өзi түк кiнәсы жоқ жолаушыларды өлтiрген әдiсiмен мерт болды. Сөйтiп Истм арқылы өтетiн жол осылай ашылды. Кейiнiрек өзiнiң жеңiсi құрметiне Тесей Синидтi жеңген жерде Истм ойындарын111 белгiледi.

	Тесейдiң бұдан кейiнгi жолы Кромион112 арқылы өтетiн. Бұл жердi Тифон мен Ехидна туған алып жабайы шошқа жайлаған-ды. Кромион тұрғындары жас батырдан өздерiн осы бiр сұрапыл күштен құтқаруды өтiндi. Тесей шошқаны тауып алып, семсерiмен жарып өлтiрдi.

	Тесей iлгерi жүрiп кеттi. Мегара113 шекарасының құзар жартастары көкке шаншыла асқақтап, етегiнде бұрқанған теңiз толқындары үрей шаша шулаған тұсында Тесей жаңа қауiпке тап болды. Жартастың ұшар басында қарақшы Скирон тұратын. Ол жанынан өткендердiң барлығына зорлап аяғын жудыратын. Жолаушы Скиронның аяғын жумақ болып еңкейе бергенде мейiрiмсiз қарақшы аямай теуiп, байғұсты жартастан буырқанған теңiз толқынына құлататын. Құлаған адам судан сорайып шығып тұрған үшкiр тастарға шаншылып өлетiн де, оның денесiн құбыжық тасбақа жейтiн. Скирон Тесейдi де жартастан итерiп жiбермек болды, бiрақ жас батыр қарақшыны аяғынан ұстап алып, жартастан төмен қарай лақтырып жiбердi.

	Элевсин маңында Тесейдiң, Антеймен шайқасқан Геракл сияқты, Керкионмен айқасуына тура келдi. Аса қуатты Керкион көптеген адамның түбiне жеткен. Тесей болса, Керкионды екi қолымен айқара құшақтап алып, бейне бiр темiр құрсауға түскендей сығып жiбердi. Сөйтiп, Керкионның қызы Алопаны босатты. Тесей Керкион елiнiң билiгiн Алопа мен Посейдонның ұлы Гиппотоснтқа алып бердi. Элевсиннен асқаннан кейiн Тесей Аттикадағы Кефис өзенiнiң аңғарына таянған тұста әдетте Прокруст (созушы) атанған қарақшы Дамастқа келдi. Бұл қарақшы өзiне келгендердiң бәрiн мейлiнше азаптап өлтiрудiң әдiсiн ойлап тапқан. Прокрусттың арнаулы төсегi болды да, ол қолына түскендердi соған жатуға мәжбүр еттi. Төсек жолаушыға тым ұзын болса, Прокруст байғұс құрбандықтың аяқтарын төсектiң басына жеткенше созатын. Егер төсек қысқа болса онда Прокруст жолаушының аяқтарын кесiп тастайтын. Тесей Прокрусттың өзiн төсекке алып соқты, ал мұндай дәу үшiн төсек тым қысқа болды да, Тесей оны шауып өлтiрдi.

	Бұл Тесейдiң Афиныға барар жолдағы ең соңғы ерлiгi едi. Тесейдiң Афиныға Синидтiң, Скиронның, Прокрусттың және басқаларының қанын арқалап кiргiсi келмедi. Фиталидтерден114 ерекше дiни ғұрыптармен өзiн Зевс-Мәлихий115 михрабы алдында тазартуды өтiндi. Фиталидтер жас батырды құрметтi қонақ ретiнде қуана қарсы алды. Олар батырдың өтiнiшiн орындап, оны төккен қан күнәсынан тазартты. Тесей ендi Афиныға, әкесi Эгейге бет алды.



	ТЕСЕЙ АФИНЫДА

	Ұзын Ион киiмiн киген келбеттi Тесей жарқылдап Афины көшесiнде келедi, қалың бұйра шашы иығына түседi. Ұзын киiмдi жас батыр осыншалықты ұлы ерлiктер жасаған қаҺарманнан гөрi қызға көбiрек ұқсайтын едi. Тесей жұмысшылар төбесiн жаба бастаған Аполлон ордасы жанынан өтiп бара жатты. Оған көзi түскен жұмысшылар қыз екен деп қабылдап, мазақтай бастады.

	Олар күлiп:

	– Ана қараңдар, жанында ешкiмi жоқ, қаланы кезiп жүрген қызды қараңдар! Қарасаңдаршы, шашын әдейi жайып жiберiптi, ұзын киiмiмен көше шаңын сыпырып барады, – деп айқайлады.

	Жұмысшылар қалжыңына ыза болған Тесей өгiз жеккен арбаның жанына жүгiрiп жетiп келдi де, өгiздердi доғарып тастап, арбаны аспанға атты, тiптi орда төбесiнде тұрған жұмысшылардың басынан да асырып жiбердi. Бұл қыз емес, сұмдық әлеуеттi жас батыр екенiн көргенде ғана Тесейдi мазақ еткен жұмысшылардың зәресi ұшты. Олар батыр ендi қылжақ еткендерi үшiн өздерiн қатал жазалайды деп күткен, бiрақ Тесей жайбарақат iлгерi жүрiп кеттi.

	Тесей ақыры Эгей сарайына келдi. Ол қартайған әкесiне өзiнiң кiм екенiн бiрден айтқан жоқ, қорған iздеп жүрген жатжерлiкпiн дедi. Эгей баласын танымай қалды, бiрақ мұның есесiне оны патшаның сиқыршысы Медея бiлiп қойды. Коринфтен Афиныға қашып келгеннен кейiн ол Эгейге әйел болған. Айлакер Медея Эгейге сиқыр күшiмен жастық кейпiңе қайта келтiремiн деп уәде берiп, Афины патшасының үйiнде билiктi өз қолына алған. Эгей оған барлық жағынан тәуелдi едi. Егер Эгей өз сарайында қабылдап отырған мына көрiктi жатжерлiктiң кiм екенiн бiлсе, өзiне қандай қауiп төнетiнiн мансапқор Медея бiрден түсiнген. Сондықтан қолындағы билiктен айырылып қалмау үшiн батырды өлтiрмек болды. Ол кәрi патшаны мына жас жiгiт дұшпандар жiберген тыңшы деп сендiрiп, Тесейдi улап өлтiруге көндiрдi. Әбден қартайған, әлсiз Эгей әлде бiреулер қолындағы билiктi тартып алады деп қауiптенiп, бұл қаскүнемдiкке келiсiм бердi.

	Қонақасы кезiнде Медея Тесейдiң алдына уланған шарап құйылған құмыра қойды. Тап осы сәтте Тесей семсерiн суырып алды. Эгей осыдан он алты жыл бұрын Троисена маңындағы жартастың астына жасырған семсердi бiрден таныды. Тесейдiң аяғына қарап едi, өзiнiң сандалын көрдi. Ендi ол жат жерлiктiң кiм екенiн ұқты. Эгей уланған шарап құйылған құмыраны лақтырып жiберiп, туған баласы Тесейдi құшақтай алды. Медея Афиныдан қуылып, баласы Медонмен бiрге Мидияға қашты.

	Эгей ұлының келгенiн бүкiл Афины халқына салтанатты түрде жариялап, оның Троисенадан Афиныға келер жолдағы ерлiктерi туралы әңгiме шерттi. Афинылықтар Эгеймен бiрге шаттыққа кенелiп, өздерiнiң болашақ патшасына бар дауысымен қошемет көрсеттi.

	Афиныға Эгейдiң ұлы келiптi деген хабар оның iнiсi Палланттың балаларына да жеттi. Тесейдiң келуiне байланысты олардың Эгей өлгеннен кейiн Афиныны билеймiз деген үмiттерi тас-талқан болған едi: өйткенi ендi оның заңды мұрагерi бар. Қатыгез Паллантидтер билiктен айырылып қалғылары келмедi. Олар Афиныны күшпен басып алмақ болды. Барлық он бес Паллантид әкесiн басшы етiп, Афиныға қарсы аттанды. Тесейдiң күшiн бiлетiн олар мынадай қулық ойлап тапты: Паллантидтердiң бiр тобы Афины бекiнiстерiне ашық келдi де, екiншi тобы Эгейге тұтқиылдан шабуыл жасау үшiн тосқауылда қалды. Бiрақ Паллантидтер жаушысы Леос олардың бұл жоспарын Тесейге айтып қойды. Жас батыр қалай қимыл жасау керектiгiн тез шештi: ол тосқауылда жасырынған Паллантидтерге шабуыл жасап, түп-түгел қырып салдыө оларды күштiлiк те, өжеттiлiк те құтқара алмады. Афины бекiнiстерiн қоршап тұрған Паллантидтер өз бауырларының ажалын естiгенде зәрелерi ұшып, масқара абыройсыздықпен бет-бетiне қашты.

	Ендi Эгей Афиныда баласының қанатының астында жайбарақат билiк құруға мүмкiндiк алды.

	Тесей Афиныда қалмады. Ол Марафон төңiрегiн қырғынға ұшыратып жүрген жабайы бұқадан Аттиканы азат етпек болды. Бұл бұқаны Эврисфейдiң бұйрығы бойынша Криттен Микеныға Геракл алып келiп, осында босатып қоя берген. Бұқа Аттикаға келген уақыттан бастап барлық жер өңдеушiлердiң ғаламат жауына айналған. Жаужүрек Тесей осы жаңа ерлiкке аттанды. Марафонда ол кемпiр Гекаламен кездестi. Батырды ол қадiрлi қонағындай қарсы алды, сұрапыл бұқамен қауiптi айқас кезiнде Зевс өзiн жебеуi үшiн құтқарушы – Зевске құрбандық шалуға кеңес бердi. Тесей Гекаланың кеңесiн мақұл көрдi. Көп ұзамай бұқаны тауып алды: бұқа батырға тұра ұмтылғанда, ол мүйiзiнен ұстай алды. Бұқа олай жұлқынып, бұлай жұлқынып Тесейдiң қуатты қолынан босана алмады. Тесей бұқаның басын жерге тұқыртып, тас қып байлады да, бас үйретiп, Афиныға алып келдi. Қайтар жолында кәрi Гекаланың қайтыс болғанын бiлдi. Ол өзiне жуықта ғана меймандостық көрсетiп, кеңес берген Гекаланың әруағына аса зор сый-сияпат жасады, Тесей бұқаны Афиныға әкелген соң Аполлон құдайға құрбандыққа шалды.



	ТЕСЕЙДIҢ КРИТКЕ САЯХАТЫ

	Тесей Афиныға келген кезде бүкiл Аттика үлкен уайым құшағында едi. Криттен алым-салық талап етiп, құдiреттi Минос патшаның елшiлерi келген. Бұл салық ауыр, әрi барып тұрған масқарашылық болатын. Афинылықтар әрбiр тоғыз жыл сайын Критке жетi жiгiт пен жетi қыз жiберiп тұруға тиiстi едi. Алып барған соң оларды аса зор Лабиринт сарайына қамап, денесi адам, басы бұқа ғаламат құбыжық Минотаврға жемге беретiн. Минос бұл салықты баласы Андрогейдi афинылықтар өлтiргенi үшiн салған. Бұл сұмдың салықты афинылықтар Критке үш рет жiберген. Олар Минотаврдың жас құрбандықтарының қасiрет белгiсi ретiнде қара желкендi кеме де әзiрлеп қойған.

	Көпшiлiк қайғысын көрген Тесей Афинының қызжiгiттерiмен бiрге Критке барып, оларды босатып, осы бiр сұмдық салықты құртпақ болды. Тесей Минотаврмен шайқасқа шығып, не оны өлтiрiп, не өзi өлуге бел байлады. Қарт Эгей өзiнiң жан дегенде жалғыз баласын бұл сапарға жiбергiсi келмедi, бiрақ Тесей алған бетiнен қайтпады. Ол теңiз саяхатының жебеушiсi Аполлон-Дельфинияға құрбандық шалды, ал оған бұл ерлiгiнде өзiне махаббаттың әйел құдайы Афродитаны жебеушi етiп таңдап алуы үшiн тап аттанар алдында Дельфыдан абыз жiберiлдi. Афродитадан көмек сұрап, оған құрбандық шалған Тесей Критке аттанды.

	Кеме аман-есен Крит аралына жеттi. Афины жiгiттерi мен қыздарын Миносқа алып барды. Криттiң құдiреттi патшасының назары бiрден көрiктi жас жiгiтке ауды. Оны патша қызы Ариадна да байқап қалды, ал Тесейдiң жебеушiсi Афродита Ариаднаның жүрегiнде Эгей баласына деген махаббат отын тұтатты. Минос қызы Тесейге көмектеспек болды: ол жас батырды Лабиринтте Минотавр азаптап өлтiредi-ау дегендi ойға алудан-ақ үрейлендi.

	Тесейдiң Минотаврмен айқасқа шықпай тұрып, тағы бiр ерлiк жасауына тура келдi. Минос афинылық қыздардың бiрiне тiл тигiздi. Тесей оған ара түстi, ал өзiнiң шыққан тегiн мақтан тұтатын тәкаппар Крит патшасы Тесейдi де қорлай бастады: ол қайдағы бiр афинылықтың өзiне, Зевс баласы өзiне қарсы шыққанына бұлқанталқан ашуланды.

	– Сен өзiңнiң Зевстен шыққаныңды мақтан тұтсаң, мен де қарапайым пенденiң баласы емеспiн, менiң әкем – ұлы жер сiлкiндiрушi, теңiз құдайы Посейдон, – деп батыл жауап бердi патшаға Тесей.

	– Егер сен Посейдон құдайдың баласы болсаң, онда дәлелде оныңды, теңiз тұңғиығынан мына сақинаны алып шық, – деп Тесейге жауап қатты да, Минос алтын сақинасын теңiзге лақтырып жiбердi.

	Тесей әкесi Посейдонның әруағына сыйынып, қия жартастан буырқанған теңiз толқынына қаймықпай қойып кеттi. Тұзды су бұрқ етiп аспанға атылып, Тесей толқынға сүңгiп жоқ болды. Жағада тұрғандар батырды жұтып қойған теңiзге зәре-құты қалмай қарап қалыпты, бәрi де оның ендi оралмайтынына кәмiл сенiп тұр. Қатты қамығып Ариадна тұр, ол да Тесей өлген болар деп ойлады.

	Ал төбесiнде теңiз толқындары қайта қосылысымен Тритон құдай Тесейдi қағып алды да, жүйткiп Посейдонның суасты сарайына алып барды. Посейдон өзiнiң суасты сарайында баласын қуана қарсы алып, Миностың сақинасын бердi. Ал батырдың көркi мен батылдығына риза болған Посейдонның әйелi Амфитрита Тесейдiң бұйра шашына алтыннан гүлдесте кигiздi. Тритон Тесейдi тағы да көтерiп алып, теңiз тұңғиығынан жағалауға, батыр өзi теңiзге секiрген тұсқа әкелiп тастады. Тесейдiң теңiз тұңғиығынан аман-есен оралғанын көрген Миностың Ариаднасы жайнап сала бердi.

	Бiрақ Тесейдiң алда Минотаврмен қауiптi айқасы тұр едi. Батырға Ариадна көмектестi. Ол Тесейге әкесiнен жасырып өткiр семсер, бiр орам жiп бердi. Тесей мен жемге берiлуге тиiстi барлық жастарды Лабиринтке алып барған соң Тесей кiре берiс есiктiң тұтқасына жiптiң бiр ұшын байлады да, Лабиринттiң кiсi қайтып шығар жолды таба алмайтын шексiз неше түрлi бас айналдырар неше түрлi жолдарымен iлгерi жылжыдыө қайтар жолды жiп бойымен табу үшiн, ақырындап тарқатып отырды. Тесей бiрте-бiрте iлгерi жылжып ақыры Минотавр тұрған жерге жеттi. Минотавр керемет зор үшкiр мүйiздi басын төмен тұқыртып, айбаттана өкiрiп, жас батырға бас салды, арада ғаламат айқас басталды. Әбден зығырданы қайнаған Минотавр бiрнеше рет Тесейге қарсы шапты, бiрақ ол семсерiмен оның бәрiне тойтарыс бердi. Тесей ақыры Минотаврды мүйiзiнен ұстап алды да, өткiр семсерiн алқымына бойлата сұғып жiбердi. Тесей Минотаврды өлтiрген соң ораулы жiп бойымен барлық афинылық қыздар мен жiгiттердi Лабиринттен аман алып шықты. Оларды есiк алдында Ариадна қарсы алдыө ол Тесейдi қуана құттықтады. Тесей құтқарған жiгiттер мен қыздардың қуанышында шек жоқ едi. Райхан гүлдерiне бөленген жастар батыр мен оның жебеушiсi Афродитаны мадақтап, даңқын аспандатып, көңiлдi әнге басты.

	Ендi Минос қаҺарынан құтылудың да жолын ойластыру қажет болды. Тесей кемесiн жабдықтап, криттiктердiң жағаға шығарылған барлық кемелерiнiң түбiн тестi де, асығыс Афиныға сапар шектi. Тесейдi шын сүйген Ариадна онымен бiрге кеттi.

	Тесей қайтар сапарында Наксос жағасына шықты. Саяхатшылар дем алып жатқан кезде Тесейдiң түсiне шарап құдайы Дионис кiрiп, құдайлар Ариаднаны Дионис құдайдың әйелi болуға жазғандықтан, оны Наксостың шөлейт жағасына тастап кету керектiгiн аян еттi. Түсiнен шошып оянған Тесей көкiрегi шерге толып, асығыс жолға әзiрлендi. Ол құдайлар еркiне қарсы тұра алмады. Ариадна ұлы Диониске тиiп, әйел тәңiрi болды. Дионистiң жолдастары Ариаднаны дабыл қағып құттықтап, жырға қосты, мадақтады.

	Ал Тесейдiң қара желкендi кемесi көк теңiздiң төсiн тiлiп бара жатты. Мiне, алыстан Аттика жағасы да көрiндi. Ариаднадан айырылып қапаланған Тесей егер өзi Минотаврды жеңiп, Афиныға бақытты оралатын болса, қара желкендi ақ желкенмен ауыстыру туралы Эгейге берген уәдесiн ұмытып кеттi. Эгей баласын сағына күткен. Көк теңiздiң түкпiрiне көзiн сүзiп ол жағалаудағы биiк жартастың басында тұрды. Мiне, көз ұшынан кiшкене қара нүкте де көрiндi, ол барған сайын үлкейiп, жағаға жақындай түстi. Бұл – ұлының кемесi. Ол жақындап қалды. Эгей баласының желкенiне қарамақ болып үңiле түседi. Иә, күнге шағылыса жарқыраған ақ желкен көрiнбейдi, желкендер – қара. Сонда Тесейдiң өлгенi ғой! – деп көкiрегiн қасiрет кернеген Эгей биiк жартастан теңiзге құлап, мерт болды. Толқын оның жансыз денесiн жағаға шығарып тастады. Осы уақыттан бастап Эгей өлген теңiз Эгей теңiзi деп аталды. Ал Аттика жағалауына тоқтап, құдайларға алғыс ретiнде құрбандық шалған Тесей кенет өзiнiң байқаусызда әкесiнiң ажалына себеп болғанын бiлдi. Арылмас уайымға шомған Тесей әкесiн ақ жуып, арулап қойды, ал жерлеу рәсiмiн атқарған соң бүкiл Афины билiгiн өз қолына алды.



	ТЕСЕЙ МЕН АМАЗОНКАЛАР

	Тесей Афиныны асқан кемеңгерлiкпен биледi, бiрақ ол тыныш өмiр сүре алмады. Грекия батырларының ерлiктерiне қатысу үшiн Тесейдiң Афиныдан жиi-жиi аттануына тура келдi. Ол Калидонда аңға шықты, алтын жабағы үшiн аргонавтар жорығына және Гераклдiң амазонкаларға қарсы жорығына қатысты. Амазонкалар қаласы Фемискираны алғанда Тесей ержүректiгiнiң сыйлығы ретiнде амазонкалардың патша ханымы Антиопаны Афиныға алып келдi. Афиныға келген соң Антиопа Тесейге жар болды. Батыр өзiнiң амазонкалар ханымымен некелесу тойын барлық сән-салтанатымен өткiздi.

	Амазонкалар қалаларын қиратқан гректерден өш алып, өз ойларынша, Тесейдiң қатал тұтқынында отырған патшайымын құтқармақ болды. Олардың қалың әскерi Аттикаға лап қойды. Қала қабырғалары сыртындағы жауынгерлер амазонкалардың тегеуiрiнiне шыдай алмаған соң, афинылықтардың бас сауғалауына тура келдi. Амазоккалар тiптi қалаға басып кiрiп, тұрғындарды тасқамал-акропольге тығылуға мәжбүр еттi. Олар ареопаг төбесiне лагерьлерiн құрып, афинылықтарды қоршауда ұстады. Афинылықтар қаҺарлы жауынгерлердi қумақ болып, неше дүркiн шабуылға шығып та көрдi. Ақыры шешушi майдан басталды.

	Антиопа Тесеймен қатар жүрiп, өзi жуырда ғана билiк жүргiзген амазонкаларға қарсы шайқасты. Антиопа өзi жанындай сүйген батыр-күйеуiн тастап кеткiсi келмедi. Бұл қырғында оны ажал тосып тұр едi. Амазонкалардың бiрi лақтырған найза ауада жарқ еттi де, өткiр ұшы Антиопаның кеудесiне барып қадалды, ол табан астында жан тапсырып, ерiнiң аяғы астына құлап түстi. Екi жақтың әскерi де найза қадалған Антиопаға үрейлене қарап қалды. Тесей iшi алау-жалау болып әйелiн аймалады. Қанды майдан тоқтатылды. Амазонкалар Аттиканы тастап, алыстағы отанына оралды. Мезгiлсiз қаза тапқан Антиопа аруды Афины ұзақ уақыт аза тұтты.



	ТЕСЕЙ МЕН ПЕЙРИФОЙ

	Фессалияда жауынгер лапифтер116 тайпасы өмiр сүрдi, олардың көсемi құдiреттi Пейрифой батыр едi. Жеңiлу дегендi бiлмейтiн Тесейдiң ғаламат жүректiлiгi туралы естiген ол күш сынасып көрмек болған. Пейрифой оны ұрысқа шақыру үшiн Марафонға барып, Тесейдiң шөбi шүйгiн жайылымға жiберiлген бiр табын бұқасын ұрлап әкеттi. Тесей бұл хабарды естiсiмен дереу ұрының соңына түсiп, оны лезде қуып жеттi. Жарқыратып қару-жарақтарын асынған Тесей мен Пейрифой бейне бiр мәңгi өлмейтiн қаҺарлы құдайларға ұқсап, бiрiне-бiрi қасқая қарап тұрды. Екеуi де бiр-бiрiнiң алыптығына таң қалды, екеуiнiң де жүректiлiгiнде мiн жоқ едi, екеуi де қарулы, екеуi де сондай сымбатты. Екеуi де бiр мезгiлде қолдарындағы қаруларын тастап, бiр-бiрiне қол ұсынды, бiр-бiрiмен ажырамас өзара достық одақ құрып, соның құрметiне қаруларын ауыстырды. Сөйтiп Тесей мен Пейрифой дос болды.

	Осыдан көп кешiкпей Тесей досы Пейрифойдың Гипподамияға үйлену тойына Фессалияға аттанды. Той салтанатында есеп жоқ едi. Оған Грекияның түкпiртүкпiрiнен толып жатқан даңқты батырлар келдi. Үйлену тойына жартылай адам, жартылай ат, жабайы кентаврлар да шақырылды. Бүкiл патша сарайы той дастарқанына жиналған қонақтарға толды, үйлену тойына келгендердiң бәрiн отырғызуға сарайда орын болмағандықтан қонақтардың бiр бөлiгi үлкен салқын үңгiрде той думанына кiрiстi. Рақаттана шылым тартылды, үйлену жыры мен әнi шырқалды, тойшылардың көңiлдi дабырашуы шалқып шалғайға тарап жатты. Барша қонақтар аспандағы жұлдыздарға ұқсас күйеу жiгiт пен қалыңдықты мадақтады. Қонақтар той қызығына батты. Шарап су болып ақты. Думан үдей түстi.

	Кенет шарап басын айналдырған ең қуатты, жабайы кентавр Эврит қалыңдыққа бас салды, қуатты қолдарымен құшағына тартып, алып қашпақ болды. Мұны көрген басқа кентаврлар да әйелдерге тап-тап бердi. Әрқайсысы бiр-бiр әйелдi қолға түсiрмек болды. Той дастарқанынан көтерiлiп, Тесей, Пейрифой және басқа грек батырлары әйелдердi қорғауға ұмтылды. Той қызығы тыйылып, кескiлескен ұрыс басталды. Бұл айқаста қолға не түссе сол қару болды: ауыр құмыралар, шарап құятын үлкен ыдыстар, сынған үстел сирақтары, әлгiнде ғана рақаттана шылым шегiп отырған үш табанды тұғырлар да. Батырлар жабайы кентаврларды бiрте-бiрте той бөлмесiнен ығыстыра бастады, айқас залдың сыртында да тоқтаған жоқ.

	Грек батырлары ендi қолдарына қару алып, қалқан бүркенiп айқасты. Кентаврлар ағаштарды түбiрiмен жұлып алып, батырларды теңкиген жартастармен атқылады. Тесей, Пейрифой, Пелей мен Пелейдiң баласы Нестор алдыңғы сапта айқасып жүр. Олардың айналасында кентаврлар денесiнен үйiлген қанды төбешiк биiктей түстi. Кентаврлар бiрiнен соң бiрi опат боп жатыр. Ақыры, олар жүректерi шайлығып, қаша бастады, алды биiктегi Пелион ормандарына тығылды. Грекия батырлары жабайы кентаврларды тас-талқан етiп талқандады, осы бiр сұрапыл шайқаста олардың бiрлi-жарымы ғана қашып құтылды.



	ЕЛЕНАНЫ ҰРЛАУ, ТЕСЕЙ МЕН ПЕЙРИФОЙДЫҢ ПЕРСЕФОНАНЫ ҰРЛАМАҚ БОЛУЫ. ТЕСЕЙДIҢ АЖАЛЫ

	Пейрифойдың асқан сұлу әйелi Гипподамияның өмiрi ұзақ болмады: ол нағыз гүл жайнап тұрған шағында қайтыс болды. Жесiр қалған Пейрифой зайыбын бiраз уақыт аза тұтқаннан кейiн тағы да үйленбек болды. Ол Афиныдағы досы Тесейге барып, сол жерде екеуi Елена аруды ұрлап алып қашуға келiстi. Қыз әзiрше тым жас едi, бiрақ оның сұлулық даңқы Грекиядан шалғай жерлерге де жайылып кеткен-дi. Достар құпия түрде Лаконияға келiп, қыз Артемида мерекесi кезiнде, құрбыларымен билеп жүргенде алып қашты. Тесей мен Пейрифой Еленаны ұстап алып, жедел Аркадия тауларына апарды да, сол жерден Коринф пен Истм арқылы Аттикаға, Афиныға кеттi. Қыз ұрлаушылардың соңына түскен спарталықтар оларға жете алмай қалды. Еленаны Афиныға жасырған достар осынау ғажайып арудың кiмге тиюi керектiгiн анықтау үшiн жеребе тастады. Жеребе Тесейге түстi. Бiрақ достар о баста жiбек бұрымды Елена сұлу қайсысына тисе, сол екiншiсiне де жар табуға көмектесуi шарт деп, бiр-бiрiне ант берген. Пейрифой Тесейден өзiне шейiттер патшалырының билеушiсi Аидтың әйелi Персефонаны қолға түсiруге көмектесуiн талап еттi. Тесейдiң зәресi ұшты, бiрақ ол не iстей алсын? Берген антын бұзуына тура келдi. Афины маңындағы Колон мекенiнiң түбiнде достар қара күңгiрт саңылау арқылы жерасты патшалығына түстi. Мұнда үрей патшалығында, екi дос Аидтың алдына келiп, Персефонаны беруiн талап еттi. Өлiктер патшалығының қатыгез билеушiсi қатты шамданды, бiрақ ашуын жасырып, батырларға шейiттер патшалығына кiре берiстегi жартаста қашалған таққа отыруларын сұрады. Қос батырдың таққа отыруы мұң екен, оған жабысты да қалды, бұлт етiп қозғалар халдерi жоқ. Орынсыз арсыз-талабы үшiн оларды Аид осылай жазалады.

	Тесей Аид патшалығында отырған кезде Елена сұлудың ағалары Кастор мен Полидевк жанұшырып қарындасын iздедi. Ақыры, олар Еленаны Тесейдiң қайда жасырып қойғанын бiлдi. Олар сол заматта Афиныны қоршады, берiк қамал шыдап тұра алмады. Кастор мен Полидевк қамалды алып, қарындасын босатты да, онымен бiрге Тесейдiң анасы Эфраны тұтқын етiп ала кеттi. Кастор мен Полидевк Афины мен бүкiл Аттика билiгiн Тесейдiң ежелгi дұшпаны Менесфейге бердi. Тесей Аид патшалығында ұзақ уақыт болды. Ол басынан небiр сұмдық ауыртпалықты өткердi, ақыры оны батырлардың батыры Геракл босатты.

	Тесей жарық дүниеге қайта оралды, бiрақ бұл оралудан ол қуаныш тапқан жоқ. Мызғымайтын Афины қиратылған, Елена босатылған, анасы Спартада қапас тұтқында, Тесейдiң балалары Демофон мен Акамант Афиныдан қашуға мәжбүр болған, ал бүтiн билiк жексұрын Менесфейдiң қолына көшкен. Тесей Аттиканы тастап, өз иелiгi орналасқан Эвбея аралына кеттi. Тесей мұнда да бақытсыздыққа тап болды. Скирос патшасы Ликомед Тесейге оның иелiгiн бергiсi келмедiө ұлық батырды алдап биiк жартастың басына ертiп шығарды да, теңiзге итерiп жiбердi. Аттиканың әйдiк батыры опасыздың қолынан осылайша қаза тапты. Тесейдiң балалары көп жылдар өтiп, Менесфей өлген соң ғана Троя түбiндегi жорықтан кейiн Афиныға оралды. Трояда Тесей балалары шешесi Эфраны тауып алды. Оны мұнда өзi ұрлап әкеткен Елена сұлумен Приам патшаның баласы Парис күңi ретiнде алып келген едi.





МИФТЕР МЕН АҢЫЗДАРЫ




	Аргонавтар жорығы туралы хикаялар негiзiнен Аполлоний Родосскийдiң «Аргонавтика» поэмасы бойынша баяндалған.



	ФРИКС ЖӘНЕ ГЕЛЛА

	Баяғы заманда, Беотиядағы117 Минийдiң Орхоменiн жел құдайы Эолдың баласы Афамант патша басқарыпты. Бұлт құдайы әйел Нефеладан оның екi баласы – Фрикс атты ұлы, Гелла деген қызы болған. Кейiннен Афамант Нефелаға опасыздық жасап. Кадмның қызы Иноға үйленедi. Ино күйеуiнiң бұрынғы әйелiнен қалған балаларын жек көредi, олардың көзiн жоюға тырысады. Ол орхомендiк бағбан әйелдердi үгiттеп, себуге арналған тұқымның бәрiн кептiрiп, қатырып тастайды. Көктемде егiстiк жердiң бәрiне кеуiп қалған тұқым себiледi. Осының салдарынан жылда ағыл-тегiл өнiм беретiн жерге түк шықпайды. Орхомендiктерге аштыққа ұшырау қаупi туады. Сасқан Афамант қасиеттi Дельфыға уәкiлдер жiберiп, жебе тәңiрiсi Аполлон әулиедеи егiн шықпай қалуының себебiн сұрауды ұйғарады. Жауыз Ино ол уәкiлдердi азғырып, өзiне қаратып алады да, олар Дельфыға барып келген соң Афамантқа Иноның айт дегенiн айтып бердi.

	– Пифия сәуегейдiң берген жауабы мынадай болды, тақсыр, – дедi Иноға сатылған уәкiлдер шiрiкпестен, – Ұлыңыз Фрикстi құрбандыққа шалсаңыз ғана құдайлар жердiң нәрiн қайта бередi.

	Орхоменге төнiп тұрған алапат апаттан елiн құтқару үшiн Афамант сүйiктi ұлын құрбандыққа шалмақ болады. Иноның қуанышы қойнына сыймай жүр: себебi Фрикстiң көзi жойылып, арам ойы жүзеге асатын болды. Құрбандық шалуға бәрi де әзiр едi. Жап-жас Фрикстiң тек абыздың пышағы астына түсуi ғана қалған! Кенет Гермес құдайдың сыйы – алтын жабағылы тоқты шыға келдi. Фрикстiң анасы Нефела баласын ажалдан құтқару үшiн арнайы жiберген екен. Фрикс қарындасы Гелланы алып алтын жабағылы тоқтыға мiндi де, терiстiкке қарай аспандатып ұша жөнелдi.

	Түгi алтын тоқты зымырап ұшып келедi. Төменде бұлдырап далалар, ормандар қалып жатыр. Олардың ара-арасынан күмiстей жалтырап ирелеңдеген өзендер көрiнедi. Тоқты таулардың үстiмен зымырап келедi. Мiне, теңiз. Гелланың зәресi ұшып, бойын қорқыныш биледi. Әбден үрейi ұшқан Гелла өзiн-өзi ұстай алмай, теңiзге құлап түстi де, ол мәңгi тынбайтын тау толқындардың құшағында кете барды. Фрикстiң қарындасын құтқарар дәрменi болмады. Гелла теңiзде қаза тапты. Содан бастап қыз құлаған теңiз Гелеспонт118 Гела теңiзi деп аталады.

	Алтын жабағылы тоқты Фрикстi алып ұша бердi, ұша бердi. Әлде бiр кезде қиыр Колхидадағы119 Фасис өзенiнiң жағасына келiп түстi. Бұл жердi Гелиос құдайдың ұлы сиқыршы Эет басқаратын. Эет Фрикстi тәрбиелеп ер жеткiздi де, жiгiт болған соң өзiнiң қызы Халкиопаға үйлендiрдi. Фрикстi құтқарып алып келген алтын жабағылы тоқты бұл сапар құдiреттi Зевстiң құбандығына шалынды. Тоқтының алтын түктi терiсiн Эет соғыс құдайы Арестiң қасиеттi тоғайына апарып жайып қойды. Оны күзетiп тұруды – үнемi көзi жұмылмайтын, аузынан жалын төгiп тұратын, сұсы жан түршiктiрерлiк айдаҺарға мiндеттедi.

	Алтын жабағы туралы қауесет күллi Грекияға тарады. Мұны Фрикстiң әкесi Афаманттың ұрпақтары да бiлдi. Ұрпақтарының барлық құт-берекесi, аман-саулығы алтын жабағыға байланысты екенiн ұққан олар қайткенде де оны қолға қайта түсiруге қам жасай бастады.



	ЯСОННЫҢ ДҮНИЕГЕ КЕЛУI ЖӘНЕ ТӘРБИЕСI

	Афамант патшасының iнiсi Кретей Фессалия120 көгiлдiр теңiз шығанағының жағалауында Иолк қаласын тұрғызған. Қала бiрте-бiрте өсiп, үлкейе бердi. Құнарлы жерi, сауданың өрiстеуi, теңiзге шығу арқасында ол ағыл-тегiл байлыққа ие болды. Иолкке Кретей өлген соң баласы – Эсон билiк жүргiздi. Бiрақ оның бiр шешеден туған iнiсi, Посейдонның баласы Пелий билiктi одан тартып алды да, Эсон қаланың қарапайым азаматының бiрi сияқты тұруға мәжбүр болды.

	Көп кешiкпей Эсон ұлды болды. Керемет бала. Күндердiң күнiнде Иолкты басқаратын заңды ие осы болғандықтан өркөкiрек әрi қатыгез Пелий өлтiртiп жүрер деп қорқып, Эсон ұлын жасыруға тырысты. Бала туысымен өлдi деген лақап таратып, тiптi өлген ұлдың рухына деп ағыл-тегiл ас та бердi. Ал баланы өзi Пелион тауының беткейiн мекендейтiн кентаврлардың iшiндегi ең данышпаны Хиронның тәрбиесiне тапсырды. Бала тау үңгiрiнде, орман арасында өсе бердi. Баланы Хирон, оның шешесi Филира, әйелi Харикло тәрбиеледi. Кемеңгер Хирон оған Ясон деп ат қойды. Хирон Ясонды қылыштасуға, найзаласуға, садақ тартуға үйреттi. Ясонның ептiлiк пен жүректiлiк жағынан тiптi теңдесi жоқ, ал сұлулығы перiштеден кем емес едi.

	Ясон жиырмаға толғанша Хиронның қолында тұрды. Ақыры Пелион өңiрiндегi оқшаулық өмiрдi тастап, Иолкке баруға, Пелийдiң бұған тиiстi заңды билiктi қайтарып беруiн талап етуге бекiндi.



	ЯСОН ИОЛКТЕ

	Пиндардың «Пифия одасы» өлеңдері бойынша баяндалған.



	Ясон Иолкке келген бойда ешқайда бұрылмастан қаланың бар тұрғындары жиналған алаңға барды, Иолк тұрғындары сұлу жiгiтке таңдана қарады. Ясонның ғажайып тұлғасына қызыға қараған олар мұны Аполлон немесе Гермес болар деп ойлады.

	Оның үстiндегi киiмi де Иолк адамдарының киiмiне ұқсамайтын: иығына жолбарыстың тарғыл терiсiн жамылған, тек оң аяғына ғана сандал121 киген. Қалың бұйра шашы иығына түседi, кескiн-келбетiнiң бәрi жас құдай iспеттес, әдемiлiк пен әлеует менмұндалайды. Сүйсiне қараған тұрғындар ортасында қос найзаға сүйенiп, жайбарақат тұр.

	Осы кезде қымбат жиҺазбен безендiрiлген күймесiне мiнiп Пелий де алаңға келдi. Ол жас жiгiтке қарады. Жiгiттiң бiр аяғында ғана киiмi бар екенiн көргенде дiр ете қап, шошып кеттi. Бiр кезде бал ашқан сәуегей оған, Иолкке ажалың таудан түсiп келетiн сыңар сандалды адамнан болады дегенi бар едi. Бұл сол адам, Эсонның баласы. Күшiмен болсын, айласымен болсын Пелийдi өлтiрерi сөзсiз.

	Пелий қорқынышын жасырып, бейтаныс жiгiтке таңдана сұрақ қойды:

	– Қай жерлiксiң, бозбала? Қай текке жатасың? Тек шын жауап бер, жалған айтып өзiңдi де қорлама, мен – өтiрiктiң қас жауымын.

	Ясон саспай, Пелийге байсалды жауап қайтарды:

	– Кемеңгер Хирон менi ақиқат пен адалдыққа ғана тәрбиелеген. Мен оның уағызына әрқашан да адалмын. Хироннын үңгiрiнде жиырма жыл бойы тұрдым. Бұл уақыттың iшiнде бiр рет шындықтан жаңылып, айыпты болып көрген емен. Мiне, туған жерiм Иолкке – өз үйiме, әкем Эсонға қайта оралдым. Иолктiң билiгiн қайтарып берудi талап етпекпiн. Менiң естуiме қарағанда, бұл жердiң билiгiн әкемнен залым Пелий тартып алыпты. Азаматтар, ұлы ата-бабамның шаңырағына алып барыңдар. Мен сендерге бөтен емеспiн. Осы Иолкте туғанмын. Эсонның ұлы Ясонмын мен.

	Иолк тұрғындары оған әкесiнiң үйiн көрсеттi. Ясон үйге кiрiп келгенде-ақ әкесi бiрден тани кеттi. Қарт Эсонның көзiнде мөлт-мөлт етiп қуаныш жасы тұрды. Ұлының қуатты да келбеттi жiгiт болғанын көрiп, қуанышы қойнына симады. Ясонның қайтып келгенi туралы хабар тез тарады.

	Оның туыстары – Феры патшасы Феретке, Мессениядағы Амфаонға да жеттi. Олар көп кешiкпей-ақ өз ұлдары Адмет пен Меламподты ертiп Эсонға келдi.

	Эсон мен Ясон олардың келу құрметiне бес күн, бес түн тойлады. Ясон сөз арасында Иолктiң билiгiн қайтып алғысы келетiнiн айтты. Олар Ясонның ойын мақұлдап, бәрi бiрге Пелийге барды. Ясон одан билiктi қайтарып берудi талап еттi. Ал оның Эсоннан тартып алған барлық байлығын Пелкйдiң өзiнде қалдыруға уәде бердi. Пелий бұл талапты орындаудан бас тартуға қорықты.

	– Жақсы, мен қарсы емеспiн, – дедi Пелий, – бiрақ менiң саған қояр бiр ғана шартым бар – сен ең әуелi жер асты құдайларының көңiлiн тауып, мейiрiмiн оятып келуге тиiстiсiң. Шалғайдағы Колхидада көз жұмған Фрикстiң аруағы менiң Колхидаға аттанып, алтын жабағыны иеленуiмдi тiлейдi. Бұл туралы Фрикстiң аруағы түсiмде аян берген. Дельфыда жебе тәңiрiсi Аполлонның өзi маған Колхидаға аттануды бұйырған едi. Мен қартайдым, мұндай ұлы iстерге бел бууға батылым бармайды. Сен қайратың бұлқынған жассың. Осы жолы бiр ерлiк жасап кел, содан кейiн Иолктiң билiгiн саған қайтарып берем.

	Пелий жүрегiнде бiр сұмдықты жасырып, Эсонға осыны ғана айтты. Егер алтын жабағыны әкелу үшiн Колхидаға барса, Ясонның сонда мерт болатынын Пелийдiң күмәнi жоқ едi.



	ЯСОН СЕРIКТЕР ЖИНАП, КОЛХИДАҒА ЖОРЫҚҚА ӘЗIРЛЕНЕДI

	Пелиймен сөйлескеннен кейiн Ясон бiрден Колхида жорығына әзiрлiкке кiрiстi. Ол Грекияның барлық елдерiн аралап бар жерден ерлiгiмен даққы шыққан батырларды алтын жабағы жорығына шақырды. Оның шақыруына көптеген батырлар үн қосты. Бұл жорыққа қатысуға Гераклдiң өзi келiсiм бердi. Барлық батырлар Иолкке жиналды. Бұлардың iшiнде небiр нарқасқа жайсаңдар бар едi: «Афины мақтанышы, қуатты Тесей де бар, Зевс пен Леданың ұлдары Кастор мен Полидевк өздерiнiң iнiлерi Идас пен Линкейдi ала келiптi. Борей мен Орифияның ұлдары, Калидоннан Мелеагр де, құдiреттi Анкей де, Адмет пен Телемон да, тағы тағылар түгел жиналды. Батырлар iшiнде жырау Орфей де бар. Құдайдай құдiреттi, тұлғалы батырларға бүкiл Иолк халқы қызыға қарады. Шынында да бұларды қандай тосқауыл тоқтата алады, қарсы тұруға кiмнiң батылы жетедi, оларды имендiрер нендей күш бар?

	Батырлар жүзетiн кеме де әзiр болды. Бұл кеменi Арестордың ұлы Apг жасап шығарған. Оған Афина тәңiрiнiң өзi көмектестi. Сәуегей Зевстiң Додондағы тоғайынан алынған қасиеттi еменнiң бiр бөлегiнен Афина өз қолымен кеме қормасын жетiлдiрдi. «Арго» деп ат берiлген он ескектi кеме өте жүйрiк әрi әсем едi. Әрi жеңiл, әрi тез жүзетiн ол, теңiз толқыны үстiнде шағаладай зулайды. Жорыққа қатысатын батырлар да кеменiң атына байланысты «аргонавтар» («Арго» теңiзшiлерi) деп аталды. Аргонавтарға тек Афина ғана көмектесiп қойған жоқ, оларды Гера да өз қамқорлығына алды. Гера оған арнап құрбандық шалмағаны үшiн Пелийдi өте-мөте жек көрдi. Ал, Ясонға Гераның рақымы ерекше едi. Гера бiр күнi жас батырды сынау үшiн қаусаған кемпiр бейнесiнде тау өзенiнiң жағасына келедi. Көзiне жас алып тұрып Ясоннан арғы бетке өткiзуiн сұрайды. Ясон оны аялай көтерiп алады да, ағыны қатты өзеннiң арғы жағына шығарады. Ясон тек буырқанған өзеннен өткенде сол аяғындағы сандалынан айырылып қалады. Содан берi Гера Ясонды өте жақсы көрiп, қандай жағдай болса да желепжебеп жүредi. Аргонавтарға жебе тәңiрiсi Аполлон да қамқоршылық еттi. Өйткенi батырлардың жорыққа шығуына түрткi болған да, олардың сапарларының сәттi, бақытты болатындығына болжау айтқан да өзi едi.

	Батырлар Иолкке жиналғаннан кейiн өздерiне қолбасшы тағайындамақ болғанда, оған Гераклдi лайық деп тапты. Бiрақ Геракл бас тартып, ол орынға Ясонды ұсынды. «Аргоның» қормашысы болып Тифий тағайындалды да, кеме тұмсығында Линкей тұратын болды. Өйткенi оның қырағы көзiнен жердiң бетi түгiл, астында да ешнәрсе қалт кетпес едi.

	Жүзу сапарын бастауға бәрi де сақадай сай болды.

	«Арго» су үстiнде толқында жай ғана шайқалып, тербетiлiп тұр, қажеттi жол азықтары да, тұщы су да кемеге тиелiп болды. Аполлон мен барша құдайлар құрметiне құрбандықтар да шалынды. Жасалған құрбандықтар да жолдың жақсы болар нышанын сездiрiп тұр. Кешкiсiн өте көңiлдi той өткiзiлдi. Аса алыс әрi қауiпқатерге толы жүзу сапарына аттанар мезгiл де жеттi.

	Көкжиек атып келе жатқан таңның қанқызыл нұрына белене бастаған кезде, қормашы Тимфий аргонавтарды оятты. Аргонавтар кемеге көтерiлдi де, әр сәкiге екiекiден отыра қалып, ескектi қолға алды. Қуатты ескекшiлер бiр кiсiдей жұмылып есе жөнелдi.. «Арго» айлақтан ашық теңiзге асқақ жүзiп шықты. Жолаушылар кеменiң қардай аппақ желкенiн көтердi. Арттан соққан жел желкендi кернеп, кеме жеңiл, тез сырғып келедi. Толқындар көңiлдене сусып құттықтай сыбдырлайды. Күймесiне ақбоз аттар жеккен нұр сәулелi күн құдайы Гелиос та аспанға көтерiлдi. «Аргоның» желкенi алқызыл түске боялып, теңiз толқындары ертеңгi күн сәулесiне тоғытылды.

	Орфей алтын кифарасының iшегiн қағып жiбердi, әсем әуен бүкiл теңiз кеңiстiгiне самғай жөнелдi. Батырлар жырды ұйып тыңдаулы. Теңiз тереңiнен балықтар, сүңгуiр дельфиндер су бетiне көтерiлдi. Орфей жырына елтiген олар бақташы сыбызғысының нәзiк үнiне ере беретiн табын сияқты толқын жарған «Аргодан» қалмай шұбырып келедi.



	АРГОНАВТАР ЛЕМНОСТА

	Аргонавтар сәттi жүзе отырып, көп ұзамай-ақ жер жаннаты Лемнос122 аралына келдi. Онда жас патша қыз Гепсипила билiк жүргiзетiн-дi. Лемноста бiрде-бiр еркек жоқ едi. Опасыздық жасағаны үшiн Лемнос әйелдерi күйеулерiнiң бәрiн қырып тастаған-ды. Тек Гипсипиланың әкесi Фоант қана тiрi екен, оны қызы ажалдан құтқарып қалыпты.

	Аргонавтар Лемнос жағалауына келiп тоқтап, хабаршы жiберген соң, аралдың барлық әйелдерi қала алаңына жиналып, кеңес құрды. Жас Гипсипила аргонавтарды қалаға жiбермеуге кеңес бердi. Гипсипила Лемнос әйелдерi жасаған жауыздықты батырлар бiлiп қояды деп корықты. Ал Полуксо бәйбiше қыздың ақылына қарсы болды. Ол аргонавтарды қалаға жiберу керек деген пiкiрден қайтпады:

	– Егер Лемносқа жау келе қалса, – дедi Полуксо,– бiздi кiм қорғайды деп ойлайсыңдар? Қартайғанда, немесе жалғыз қалғандарыңда сендерге кiм қамқор болмақ? Бұларың болмайды, жат жерлiктердi қалаға енгiзу керек, олар осында қалатын болсын.

	Лемнос әйелдерi тiсқаққан Полуксоның ақылын алды. «Аргомен» келгендердiң қалаға кiруiне болады деген хабармен әйелдердiң бiрiн кемеге жiбердi. Ясон Афина-Палладаның өзiне арнайы арнап тоқыған қанқызыл, сәндi киiмiн киiп қалаға кеттi. Гипсипила оны зор құрметпен қарсы алып, патша сарайында тұруға ұсыныс жасады. Аргановтардың өзгелерi де қалаға келдi, тек Геракл бастаған бiрнешеуi ғана «Аргода» қалды.

	Бүкiл аралды шаттық пен думан жайлады. Барлық жерде де құрбандық оттары жарқырап жанып жатты, мереке мерекеге, той тойға ұласа бердi. Батырлар алдарында тұрған ерлiк жорықтарды бiржола естен шығарып жiберген сияқты. Молшылық орнаған Лемнос жерi алаңсыз тойлай бердi. Ақыры Геракл теңiздiң «Арго» тұрған жағалауына оларды астыртын шақырып алды. Батырлардың iшiндегi ең ұлысы қамсыз өмiр, ойын-күлкi, көңiлдiлiкке алданып, алдағы ерлiк iстерiн ұмытқандары үшiн оларға ашулана ренiш бiлдiрдi. Орынды ренiш айыпты үнсiз тыңдап, ұяттарын мойындарына алған батырлар тұрды. Олар Лемностан тез арада жүрiп кетуге ұйғарысты. «Аргоны» қолма-қол жолға әзiрледi. Батырлар кеменiң үстiне шығып, ескектi қолға алуға ыңғайлана бастаған кезде, жағаға Лемнос әйелдерi шұбырып жетiп келдi. Олар батырларға бiздi тастап кетпеңдер, бiзбен бiрге қалыңдар деп жалынды. Бiрақ батырлар алған бетiнен қайтпады. Әйелдер олармен жылап қоштасып қала бердi. «Арго» батырлары кемеге көтерiлдi де, ескектi есе жөнелдi. Қуатты ескекшiлердiң екпiндi қимылынан толқын көтерiлiп, «Арго» теңiз кеңiстiгiнде құстай ұшып бара жатты.



	АРГОНАВТАР КИЗИК ТҮБЕГIНДЕ

	Пропонтида123 теңiзiмен жүзiп бара жатқан жолында аргонавтар Кизик түбегiне тоқтады. Онда Посейдон ұрпақтары – долиондар тұратын едi. Аралда Кизик патшалық құратын. Кизикке жақын маңдағы Аю тауын әрқайсының алты қолы бар дәулер мекендейтiн. Долиондар мұндай қауiптi көршiлермен тек Посейдон қорғағандықтан ғана iргелес өмiр сүрiп келе жатқан. Кизик аргонавтарды құрметтеп қабылдады, күнi бойы патша сарайында аста-төк қонақасы берiлдi. Тек таң бiлiне бастағанда ғана аргонавтар жолға қамданған. Олар «Аргоға» көтерiлгенi сол едi, шығанақтың қарсы жағалауынан алты қолды дәулер шыға келдi де теңiзге үлкен-үлкен тастар лақтыра бастады, Аргонавтардың шығанақтан ашық теңiзге шығар жолын бөгеу үшiн, тұтас шыңдарды қопарып алып, бiрiнiң үстiне бiрiн үйе бердi. Геракл шiрене тартылған садағын алды да, алып дәулерге қарсы ажал оғын бiрiнен соң бiрiн зуылдатты. Қолдарында найза, қалқандарын көлегейлеп аргонавтар дәулерге дүрсе қоя бердi. Ұрыс көпке созылған жоқ, дәулер бiрiнен соң бiрi теңiзге құлап жатты, олардың бiрде-бiрi құтыла алмады, бәрi де қырылды.

	Аргонавтар өз жөнiне жүрiп кеттi. Арқадан соққан жел желкенiн кернеп, «Арго» бүкiл күн бойы толқын бетiмен тыныш жүзе бердi. Кеш болды. Күн құдайы Гелиос аспаннан түстi де, жер мен көктi бiрдей қараңғылық бұркедi. Жел бағыты да өзгердi, алдан соққан жел «Аргоны» кейiн қарай, ергеңгiлiк өзi шыққан жағалауға қарай қуып келедi. Түн қараңғылығында аргонавтар Кизик жағалауына қайта келiп тоқтады. Кизик тұрғындары қараңғыда танымай қалды. Оларды теңiз қарақшылары екен деп қалып, жас патшасының қолбасшылығымен тұтқиыл шабуыл жасады. Жетi түнде сұрапыл ұрыс басталды. Түн қараңғылығында батырлар өздерiнiң кешегi достарын жайратып жүр. Қолы қуатты Ясонның өткiр найзасы жас патша кеудесiнен түйреп өткенде, ол ыңырана құлап түстi. Мiне, таң тәңiрi Эостың нұр сәулесi шығыс жақты қызғылт шапаққа бөлеп келедi. Таң атайын дедi. Жауынгерлер бiрiн бiрi қөргенде құты қашып кеттi. Достар – достарымен қырқысыпты. Қаза болған Кизиктi арулап көмiп, еске алу рәсiмiн аргонавтар мен тұрғындар үш күн өткiздi, жас патшаның қазасын үш күн бойы азалады, жылап-сықтап жоқтау айтты. Оның әйелi, Мероптың қызы Клейто ару ерiнiң өлiмiн көтере алмай, өз кеудесiне өзi семсер сұғып жан тапсырды.



	АРГОНАВТАР МИЗИЯДА

	Аргонавтар аз уақыт жүзгеннен кейiн Мизия жағалауына жеттi. Жағаға тоқтап, жолға азық-түлiк, ауыз су алмақ болды. Құдерiттi Геракл сынған ескегiн жаңарту үшiн жақын маңдағы орманға кеттi. Ол зәулiм самырсын ағашын тауып, қуатты қолымен тамырымен қопара жұлып алды да, иығына салып, жағаға беттедi. Кенет қарсы алдында досы Полифем жүгiрiп келедi. Ол жаңа ғана жап-жас Гиластың көмекке шақырған дауысын естiгенiн айтты. Геракл Гиласты iздеп тұра жөнелдi, бiрақ ешқайдан таба алмады. Ол қатты мұңайды. Полифем екеуiнiң iздемеген жерi жоқ бiрақ бәрi бос әурешiлiк боп шықты. Гилас табылмады.

	Ал, аргонавтар тек таң жұлдызы туып, кешiкпей атар таңның нышаны бiлiнген бойда ғана жолға шыққан. Бiрақ, ертеңгi алакөлеңкеде араларында Геракл де, Полифем де, Гилас та жоқ екенiн олардың ешқайсысы байқамады. Таң атқан соң араларында сүйiктi жолдастарының жоғын көрiп, батырлар қатты қайғырды.

	Қасiреттен Ясон басын салбыратып отырып қалыпты, ол жолдастарының өкiнiштi сөздерiн де, Геракл мен Полифемның араларында жоқтығын да тiптi байқамаған тәрiздi. Гераклдiң жан досы Теламон Ясонның қасына келiп оны айыптай бастады:

	– Осы кемеде жайбарақат, мұңсыз отырған тек сен ғана. Ендi қуануыңа болады. Бiздiң арамызда Геракл жоқ, демек сенiң даққыңа нұқсан келтiретiн де ешкiм жоқ. Мұның болмайды, егер кейiн оралып, Геракл мен Полифемдi тауып алмасаңдар, мен сендерге ермеймiн.

	Теламон кермешi Тифийге жүгiрiп барды да, «Аргоның» бетiн кейiн бұруға көндiрмек болды. Бореадтар124 оған қаншама басу айтып әрекеттенсе де, ашуға мiнген Теламон көнер емес, ол Геракл мен Полифемдi Мизияда қасақана қалдырып кеттiңдер деп бәрiн де айыптай бастады.

	Кенет толқын арасынан теңiздiң аян беретiн көрiпкел құдайы Главктың балдырға оралған басы көрiндi. Ол «Аргоны» тұмсығынан шап берiп ұстай алып тоқтатты да, былай дедi:

	– Геракл мен Полифем Мизияда ұлы найзағайшы Зевстiң әмiрi бойынша қалды. Геракл Грекияға қайта барып, Эврисфейдiң қызметiнде жүрiп, он екi рет ұлы ерлiк жасауға тиiс. Полифемге халибтер елiндегi Киос қаласына орнығу жазылған. Олар қазiр Мизияда қалып, хор қыздары ұрлаған Гиласты iздеп жүр.

	Осыны айтып, Главк қайтадан теңiзге сүңгiдi де, аргонавтар көзiнен ғайып болды.

	Батырлардың көңiлi ендi жайланды. Теламон Ясонмен татуласты. Батырлар ескекке отырды, қуатты ескекшiлердiң жұптаса қимылдаған қолдары «Аргоны» теңiз бетiнде зырлатып бара жатты.



	АРГОНАВТАР ВИФИНИЯДА125 (АМИКТЕ)

	Келесi күнi таңертең аргонавтар Вифиния жағалауына келiп тоқтады. Мұнда оларды Кизиктегiдей қонақжайлылықпен қарсы алмады. Вифинияның теңiз жағалауында бебриктер тұратын, олардың патшасы Амик едi. Ол өзiнiң алып күшiн, жұдырықтасып соғысуда жеңiлiп көрмеген даққын аса мақтан тұтатын. Жат жерлiктердiң бәрiн өзiмен зорлап соғыстыратын да, қатыгез патша зiлдей жұдырығымен бiр-ақ ұрып, оларды аяусыз өлтiретiн. Амик аргонавтарды да мысқылдап қарсы алды, ұлы батырларды қаңғыған кезбелерге балап, егер менiмен күш сынасуға батылдарың жетсе, ең күштiлерiң жұдырықтасуға шығыңдар дедi. Батырлар ашуға булықты. Зевс пен Леданың жап-жас ұлы Полидевк iлгерi шықты. Бебриктер патшасының талабын ол жайбарақат қарсы алды. Қара шапанын киiп, аса зор шоқпарын иығына көтерген Амик айбарлы Тифондай-ақ сiресiп тұр. Ол Полидевктi басынан аяғына дейiн түнере бiр сүзiп шықты. Ал Полидевк оның алдында ерен сұлулығымен жұлдызы жарқырап тұр. Сайысшылар соғысқа әзiрлене бастады. Амик жұдырық қайыстарын126 жерге тастады, Полидевк таңдамай-ақ алдына жақындау түскен бiреулерiн алып, қолын орады. Жұдырықтасу басталды. Бебриктер патшасы құтырған бұқадай аласұрып, Полидевкке тұра ұмтылды. Амиктiң шабуылынан жасқанбай, бiр адым да кейiн шегiнбей, Полидевк оның соққысын аса ептiлiкпен тойтарып тұрды. Жаужүректер тыныс алу үшiн бiр сәтке ғана толастады да, қайтадан ұрысқа кiрiстi. Соққы үстiне соққы. Полидевктi басынан ұқсата бiр ұрмақ болып Амик жұдырығын сiлтеп қалғанда жас батыр жалт берiп, Амиктi құлақ шекеден бiр салып, бас сүйегiн жарып жiбердi.

	Амик жерге құлап түстi. Аргонавтар Полидевктi қошаметтеп жаңғырығып кеттi. Патшасы өлтiрiлгенiн көрген бебриктер Полидевкке тұра ұмтылды. Алғашқы екеуiн Полидевктiң өзi-ақ ұшырып түсiрдi. Аргонавтар қаруларын ала салып, бебриктермен айқасқа шықты. Анкейдiң ауыр айбалтасы құйындай ысқырынып бебриктердiң арасында жалтылдап жүр, Кастордың қылышы да жалт-жұлт етiп, жауларын бiрiнен соң бiрi құлатып жатыр. Батырлар арыстандай ақырып ойран салды. Бебриктер қашып бердi. Аргонавтар оларды талай жерге дейiн өкшелеп қуып, теңiз жағасына аса бай олжамен оралды. Жеңiмпаздар теңiз жағалауында түнiмен тойлады. Орфейдiң жеңiс жыры да саңқылдап естiлiп жатыр. Ол алтын кифарасының әуенiне қосылып, бебриктер патшасын жеңген ғажайып Полидевктi найзағай құдайы – Зевс ұлын мадақтап ұзақ жырлады.



	АРГОНАВТАРДЫҢ ФИНЕЙМЕН127 КЕЗДЕСУI

	Келесi күнi таңертең аргонавтар тағы да iлгерi аттанды. Кешiкпей Фракия128 жағасына жеттi. Жас батырлар өздерiнiң азық-түлiк қорын толықтыру үшiн жағаға шыққан. Теңiз жиегiнен бiр үйдi көрдi де, соған қарай жүрдi. Аргонавтарға қарсы үйден бiр соқыр шал шықты. Ол әлсiздiктен тұла бойы қалтылдап, аяғынан әзер тұр. Қарт үйiнiң босағасынан әзер аттады да, қалжырап отыра кеттi. Аргонавтар шалды мейiлiнше аяп, орнынан көтерiп тұрғызды. Шалмен сөйлескен соң олар Агенордың ұлы, бiр кезде Фракияда патшалық құрған Финей осы екенiн бiлдi. Аполлон сыйлаған сәуегейлiктi дұрыс пайдаланбай, Зевс құпиясын адамдарға ашып қойғаны үшiн Аполлон оны осылай жазалапты. Аполлон Финейдiң екi көзiн бiрдей соқыр қылған да, құдайлар оған жартылай дию, жартылай құс гарпияларды жiберген, гарпиялар Финейдiң үйiне кiрiп, бар азығын жеп, бүкiл үйге жан төзгiсiз жаман иiс қалдырып кетедi екен. Құдайлар оған аян берiп, бұл жазадан сен аргонавтар келгенде ғана құтыласың, олардың арасында Борейдiң қанатты ұлдары Зет пен Каланд болады дептi. Финей мен сендерге бөтен емеспiн, бiр кезде апаларың Клеопатраға үйленiп едiм ғой, гарпияларды құртып, мына қорлықтан құтқарыңдар деп Бореадтарға жалынды.

	Батырлар Финейдi құтқармақ болып келiстi. Олар ағыл-тегiл дәм әзiрлеп, Финей тоя бiр тамақ iшуге үстел басына жантая129 бергенде, гарпиялар ұшып келдi де, аргонавтардың айғайына қарамастан тамақтың бәрiн сыпырып жеп, бүкiл үйге сасық иiс таратты да, содан кейiн ұшып шығып жүре бердi.

	Өздерiнiң қуатты қанаттарын жайып жiберiп Бореадтар гарпияларды қуа жөнелдi. Олар гарпияларды ұзақ уақыт өкшелеп, ақыры Плотей аралдарында қуып жеттi. Бореадтар семсерлерiн суырып алып, гарпияларға сала беремiн дегенде, кенет ғарыштан Олимп құдайларының елшiсi Ирида қанаттары мың құбыла түрленiп жетiп келдi. Ол борейадтарды тоқтатты да, гарпиялардың бұдан былай Финейге баруына құдайлар тыйым салғанын айтты. Бореадтар Фракияға қайта ұшып кеттi.

	Содан былай Плотей құздары Строфадалар130 қайта оралу аралдары аталды.

	Бореадтар өкшелей қуған гарпиялар ұшып кетiсiмен аргонавтар Финейге қайта тамақ әзiрлеген. Аштықтан қалжыраған байғұс шал ендi ғана тоя бiр тамақ iшуге мүмкiндiк алды. Финей тамақ iшiп отырған аргонавтарға Колхидаға барар жол бойында тағы да қандай қауiптер күтiп тұрғанын айтып, олардан қалай құтылу жайында кеңес бердi. Сонымен қатар ол батырларға Колхидаға барысымен алтын Афродитадан көмек сұрау керектiгiн, Ясонның алтын жабағыны алуына тек Афродита көмектесе алатынын ескерттi. Аргонавтар көреген қарттың әр сөзiн мұқият тыңдап, айтқанының бәрiн есте сақтауға тырысты.

	Кешiкпей Бореадтар қайта оралды да гарпияларды қалай қуғанын баяндады. Гарпиялардың қайтып келмейтiнiн естiгенде қарт қатты қуанды.



	СИМПЛЕГАДАЛАР131

	Аргонавтар Финейде көп тұрақтаған жоқ. Олар iлгерi тарта беруге асықты. «Арго» теңiз толқынымен зырлап келедi. Кенет алдарынан, алысырақтан бiр шуыл естiлдi. Шуыл бiрте-бiрте күшейiп, анығырақ естiле бастады, Сапыртып, жақындап келе жатқан дауыл сарыны сияқты кейде ол сарынды күн күркiрi бөлiп кеткен тәрiзденедi. Мiне, Симплегада құздары да көрiндi. Батырлар құздардың бiрбiрiнен ажырап барып, сонан соң қайтадан сатыр-күтiр етiп бiр-бiрiмен соқтығысатынын көрiп келедi. Құздар маңында теңiз суы бұлқан-талқан қайнап, құздар бiр-бiрiмен соқтығысқан сайын ақшулан көбiк аспанға шапшиды. Құздар ажырай жөнелгенде олардың аралығында жылым пайда болады да, теңiз суы құтырына иiрiлiп бұрқылдап жатады.

	Батырлар есiне Финей берген кеңес түстi, ол ең әуелi көгершiн ұшырыңдар, егер көгершiн Симплегадалар арасынан ұшып үлгiрсе, «Арго» да оның арасынан аман-есен шығады деген-дi. Аргонавтар ескектi жеделдете есе бастады. Мiне, құздардың дәл түбiне келдi. Құздар күрiс етiп соғылды да, аспан жарылып кеткендей болды. Шашыраған тұзды су аргонавтарды жауып кеттi, ал, «Арго» құйын құрсағандай толқын ортасында үйiрiлiп, дөңгелене бердi. Эвфем көгершiндi ұшырып жiбердi. Көгершiн құздар арасынан аман өттi, тек құздар соқтығысқанда құйрығының ұшы ғана қысылып, үзiлiп қалыпты. Аргонавтар қуанғаннан айғайлап жiбердi де, жанталаса ескекке жабысты. Құздар арасы қайта ашылды. Бұрқыраған таудай жал-жал толқындар «Аргоны» жұлып алды да, бұғазға апарып тыға салды. Қарсы килiккен басқа бiр толқын «Аргоны» кейiн қарай итерiп жiбердi. Шырайналдыра бұрқылдап қайнап жатқан толқындар. Ескектерi сықырлап, толқын күшiне шыдай алмай «Арго» тұңғиыққа батып кеткелi тұрғандай. Мiне, тағы таудай биiк бiр толқын көтерiлiп келiп түскенде «Арго» қиюы қашқан ескi қайықтай аласұрды. Құздар да жылжып келедi, ендi қазiр бiр-бiрiмен соқтығысады. Бұл апаттың бетiн қайтарар күш жоқ. Осы кезде Зевстiң сүйiктi қызы Афина-Палладаның өзi аргонавтарға көмекке келдi. Ол өзiнiң құдiреттi бiр қолымен құздың бiреуiн ұстап тұрып, екiншi қолымен «Аргоны» жойқын күшпен итерiп жiбергенде кеме бұғаздан жебедей зулап өте шықты. Қосылған құздар рульдiң ұшын ғана жұлып кеттi. Құздар ендi бiржола бiр-бiрiнен ажырасты да бұғаздың екi жағында ешқашан жылжи алмайтындай болып мәңгiлiк қатып қалды. Симплегада құздары арасынан кеме өтсе болды, тапжылмай қатып қалады деген жазмыш бұйрығы жүзеге асты. Аргонавтардың қуаныштары қойындарына сыймады, өйткенi ең үлкен қауiптен аман өттi. Ендi бұлар жорықтары сәттi аяқталатынына сене алатын едi.



	АРЕТИАДА АРАЛЫ ЖӘНЕ КОЛХИДАҒА КЕЛУ

	Аргонавтар Эвксен Понты жағаларымен ұзақ уақыт бойы жүздi. Көп елдерден өтiп, көптеген халықтарды көрдi. Ақыры алыстан бiр арал көрiндi. «Арго» аралға жеделдете жақындап келедi, жаға да ендi алыс емес едi. Кенет аралдан қанаттары күн нұрына шағылыса жарқылдап, үлкен бiр құс аспанға көтерiлдi. Ол «Аргоның» төбесiнен ұшып өте берiп, батырлардың үстi-басына қауырсынын түсiрiп кеттi. Қауырсын Силейдiң иығына жебедей қадалып, қан саулап қоя бердi, жаралы батырдың қолындағы ескегi түсiп кеттi. Силейдiң жолдастары қауырсынды қадалған жерiнен суырып алғанда, таң-тамаша қалды – қауырсын жез және оқтай үшкiр де өткiр едi. Мiне, аралдан тағы бiр құс көтерiлiп, «Аргога» қарай ұшып келедi, бiрақ оны садағын тосып Клитий күзетiп тұр. Құс «Аргоға» жақындап келе бергенде Клитий көздей атып қалды да, өлген құс теңiзге құлап түстi. Жез қауырсынды құсты көрген бойда аргонавтар бұл құстар стимфалидтер, ал олар мекендеген арал Аретиада екенiн түсiндi. Амфидамант батырларға сауыт киiп, қалқан ұстауға кеңес бердi. Жағаға тоқтамастан бұрын аргонавтар улап-шулап, семсерлерi мен найзаларын сартылдатып қалқандарға ұра бастады. Қалың құс нөпiрi арал үстiне самғай көтерiлiп, «Арго» төбесiнен биiктеп батырларға қауырсын оқ-жебенi жаңбырдай жаудырды. Батырлар қалқандарын тосып, қорғануға мәжбүр болды. Құстар «Аргоның» үстiнен бiр айналып өттi де, көкжиектен әрi ұшып көзден таса болды. Аргонавтар жағаға түсiп, ендi дем алуға ыңғайлана бергенде алдарынан төрт жас жiгiт шықты. Жiгiттер сiңiрi шыға жүдеген, алба-жұлба киiмдерi денелерiн әзер бұркеп тұр. Бұлар Фрикстiң ұлдары едi. Олар Орхоменге оралу үшiн Колхиданы тастап шыққан екен, бiрақ түлей түн iшiнде кемелерi апатқа ұшырап, жiгiттердiң бақытына қарай оларды толқын айдап Аретиаданың жағалауына шығарып тастапты. Ендi мiне аргонавтармен табысып тұр. Бұл кездесуге батырлар әбден қуанды, әсiресе Ясон қатты шаттанды. Өйткенi бұл жiгiттер оның туыстары едi. Аргонавтар оларды тамақтандырды, жаңа киiмдер кигiздi, сонан соң өздерiнiң алтын жабағыны алуға Эет патшалығына бара жатқанын айтты. Жiгiттердiң бас көтерерi Аргос бұларға көмектесуге уәде бердi, әйткенмен Гелиостың ұлы Эет патша аса әлеуеттi, қатал екендiгiн, ешкiмге де кешiрiм жасауды бiлмейтiнiн ескерттi. Әйтсе де алтын жабағыны алмай қоймауға бекем бел буған аргонавтарды шешiмiнен ешкiм де қайтара алмайтын едi.

	Келесi күнi таңертең аргонавтар тағы да әрi қарай жолға шықты. Тағы да ұзақ жүздi. Ақыры, алыстан көкжиекке үйiрiлген бұлт тәрiздi Қапқаз шыңдары көгiлдiр тартты. Ендi Колхида да қашық емес едi.

	Бiр қалыппен тартылған ескектер «Аргоны» жедеқабыл зымыратып келедi. Күн де еңкейiп, теңiзге қонақтағалы барады. Толқын бетiн көлеңке жаба бастады.

	«Арго» үстiнен, биiктен құс қанатының суылы естiлдi. Бұл алып Прометей бұғауланған жартасқа қарай ұшып бара жатқан дәу бүркiт едi. Бүркiттiң көш құлаш қанаттарының қағысынан теңiз бетiнде жел тұрды. Ол алыстап барды да көзден ғайып болды. Аргонавтарды бiр түрлi мұңға бөлеп Прометейдiң ауыр ыңқылы естiлдi.

	Жағалауға да алыс қалған жоқ. Мiне, Фазис сағасы. Аргонавтар ескегiн есе отырып, ағынмен жоғары көтерiлдi де, өзеннiң қалың ну қамыс өскен шығанағына барып зәкiр тастады. Ясон құдайларға елжiрей алғыс айтып, Колхида тәңiрiлерiн өлген батырлар рухын осы қатерлi жорығында желеп-жөбеуге шақырды. «Арго» батырлары тып-тыныш ұйқыға кеттi. Олар мақсаттарына жеттi, Колхидада – Эет патша астанасының iргесiнде тұр. Алайда алдарында әлi де көптеген қауiп-қатерлер бар едi.



	ГЕРА МЕН АФИНАНЫҢ АФРОДИТАҒА БАРУЫ

	Аргонавтар Колхидаға келген соң әйел тәңiрiлер Афина мен Гера Ясонның алтын жабағыны алуына қалай көмектесу туралы кеңес бастады. Ақыры, олар махаббат құдайы Афродитаға баруға ұйғарды. Афродита өзiнiң ұлы Эротты жiберiп, Медеяның жүрегiн алтын жебемен атса, Ясонға деген ғашықтық оты қыз жүрегiнде тұтана жөнелмек. Ясонға Эеттiң қызы сиқыршы Медея ғана көмектесе алатынын әйел құдайлар жақсы бiлген.

	Әйел құдайлардың екеуi де Афродитаға келдi, ол үйiнде жалғыз, жасаулы алтын тақтың үстiнде алтын тарақпен қолаң шашын тарап отыр екен. Есiктен кiрген әйел құдайларды көрiсiмен Афродита оларға қарсы жүрiп, жылы шыраймен қабылдады. Құдайларды Гефест соққан алтын сәкiге отырғызып, махаббат тәңiрi олардың келген себебiн сұрады. Әйел құдайлар өздерiнiң Ясонға көмектескiсi келетiнiн айтып, Эрот арқылы Медея жүрегiнде ғашықтық отын жандыруын өтiндi. Афродита көмектеспек болды. Әйел құдайлар қоштасып кеткеннен кейiн Афродита өзiнiң тентек ұлын iздеп шықты. Эрот бұл кезде сүйек лақтырысып, Ганимедпен ойнап жүр едi. Айлакер Эрот аңқау Ганимедтi ұтып алып, келемеждеп сақылдай күлiп тұрған. Афродита келдi де, ұлын құшақтап:

	– Тентегiм, тыңда менi, – дедi. – Саған бiр жұмыс тапсырғым келiп тұр. Тездетiп өзiңнiң садағың мен жебеңдi ал да, ұшып жерге бар. Колхидадағы Эет патша қызының жүрегiне алтын жебеңдi қада, ол батыр Ясонды сүйетiн болсын. Егер сен осыны орындап келсең, бiр кезде Адрастея кiшкене Зевске арнап жасаған ойыншықты саған сыйлаймын. Тек осы қазiр ұш, мұны тезiрек орындау керек.

	Эрот шешесiнiң ойыншықты қазiр беруiн сұрады, бiрақ айлакер ұлының сырын бiлетiн анасы тапсырма орындалмай тұрып, ойыншықты бермейтiнiн айтты. Тапсырма орындалмай ештеңе ала алмайтынын бiлген Эрот садағы мен жебесiн тез алды да, күн сәулесiнде алтын қанаттарын жалтылдатып, аспандағы Олимптен жердегi Колхидаға қарай құлдилай жөнелдi.



	ЯСОННЫҢ ЭЕТКЕ БАРУЫ

	Аргонавтар ертеңiне ерте оянды. Өзара кеңескеннен кейiн Эет патшаға Фрикстiң ұлдарын ертiп Ясонның баруын ұйғарды. Аргонавтарға жабағыны беруiн сұрасын, егер такаппар патша бас тартса, сонда ғана күш жұмсармыз деп келiстi.

	Ясон бейбiтшiлiк асасын қолына ұстап, Эет сарайына жөнелдi. Батырларға Колхида тұрғындары тiл тигiзiп жүрмес үшiн Гера құдай Ясон мен оның жолдастарын қою бұлтпен тұмшалап жiбердi. Батырлар Эет сарайына жеткен бойда бұлт сейiлiп жүре бердi. Эет сарайы тым-ақ сәулеттi едi. Қабырғалары соншалықты биiк, аспанмен тiлдескен мұнаралар, күмбездер. Сарайға мәрмәрмен өрнектелген кең қақпа арқылы кiрдi. Каз-қатар тiзiлген ақ шаңқан бағандар күнмен шағылысып тұр.

	Зет сарайы iшiндегi көз тартар көрiктi заттардың бәрiн, барлық бай жиҺаздарды Гефест жасаған едi. Бiр кездерi алыптармен алысып, әбден қалжыраған кезде оны Эеттiң әкесi, күн құдайы Гелиос алтын күймесiмен Флегрей даласынан алып кеткен. Гефест өз еңбегiмен бұлардың сол жақсылығын өтедi. Ауланы айнала сан алуан сәулеттi мекен-жайлар қоршаған. Олардың ең салтанатты бiреуiнде Эет әйелiмен, екiншi бiреуiнде ұлы Абсирт тұрады. Асқан сұлулығы үшiн колхидалықтар Абсирттi Фаэтон (нұр шашқан) деп атаған. Қалғандарында Фрикстiң жесiрi, Эеттiң қызы Халкиопа, кiшi қызы Медея тұрады, Медея әйел құдай Гекатаның жолын қуған керемет сиқыршы едi.

	Ясон өз серiктерiмен Эет сарайы ауласына келiп кiрген кезде Медея бөлмесiнен шығып, Халкиопаға бара жатқан. Жат жерлiктердi көрiп таңданғаннан ол айғайлап жiбердi. Медеяның дауысынан шошынып тысқа шыққан Халкиопа өз ұлдарын көрдi. Олардың керi оралғанына қуанғаны соншалық, Халкиопа жүгiрiп барды да, ендi мәңгi көрмеспiн деп жүрген ұлдарын құшақтап сүйе бастады. У-шуға Эет шықты. Ол жат жерлiктердi сарайына шақырып, қызметшiлерiне той тағамдарын әзiрлеуге бұйырды. Ясон Эетпен сәлемдесiп жатқан кезде аспандағы Олимптен алтын қанатты Эрот түстi. Ол колонналардың тасасына жасырынып тұрып садағы мен алтын жебесiн сайлады. Содан соң ешкiмге көрiнбей Ясонның артына тұра қалды да Медеяның жүрегiне алтын жебесiн тартып кеп жiбердi. Жебе қыз жүрегiне тура қадалып, Ясонға бiрден ғашық болды.

	Ясон өз серiктерiмен Эет сарайына ендi. Колхида патшасы оларды той дастарқанының жиегiне жантаюға шақырды. Аргос дәм үстiнде кемесi апатқа қалай ұшырағанын, бұны бауырларымен толқын айдап Аретиада аралына шығарып тастағанын, аштан өлуге қалған бұларды аргонавтардың қалай тауып алғанын бастан-аяқ баяндап шықты. Аргос сонымен бiрге Ясон өз батырларымен Колхидаға неге келгенiн де айтты. Ясонның алтын жабағыны алғысы келетiнiн естiгенде-ақ Эет бiрден қаҺарлана қабағын түйiп, жанарында ашу-ыза лап еттi. Батырлар тек алтын жабағы үшiн ғана осынау жер түбiне жүзiп келдi дегенге Эет сенбедi. Фрикстiң ұлдары бүкiл Колхидаға билiк жүргiзудi көздеп, осы мақсат үшiн грек батырларын алып келмедi ме екен деп ойлады. Эет неше түрлi ренiш сөздер айтып, Ясонды айыптады, оны сарайдан қуып, тiптi өлтiрмек, жазаламақ болды. Патшаның бай-байына ызаланған Теламон қаҺар төгуге ыңғайлана берiп едi, Ясон бiрақ тоқтатып тастады. Ол Эетке басу айтып, Колхидаға тек алтын жабағы үшiн ғана келгендiктерiне сендiруге тырысты. Егер патша алтын жабағыны беретiн болса, қандай қызметi болсын атқаруға, қандай тапсырмасы болсын орындауға әзiр екенiн ескерттi. Эет ойланып қалды. Ақыры, Ясонның көзiн құрту үшiн ол:

	– Жарайды, сен жабағыны аласың, – дедi. – Алайда, алдымен менiң мына бiр тапсырмамды орындайсың: Ареске бағышталған жердi менiң темiр соқаммен жыртасың, ал соқаға аузынан жалын атқан жез аяқты бұқаларды жегесiң, жыртылған жерге айдаҺардың тiсiн егесiң. АйдаҺар тiсiнен өнiп шыққан сауытты жауынгерлердiң бәрiмен де соғысып, түгел қыруға тиiссiң. Тек осыны орындасаң ғана алтын жабағы сенiкi.

	Ясон Эетке бiрден жауап бермедi, сәлден соң барып:

	– Мен келiстiм, Эет, – дедi. – Бiрақ, сен де берген уәдеңде тұр. Тағдырдың айдауымен Колхидаға келiп қалғаннан кейiн, сенiң тапсырмаңды орындаудан бас тарта алмайтынымды өзiң бiлесiң ғой. Осыны айтты да, Ясон серiктерiн ертiп шығып кеттi.



	АРГОНАВТАРДЫҢ МЕДЕЯДАН КӨМЕК СҰРАУЫ

	Ясон «Аргоға» қайтып келген соң жолдастарына Эет сарайында не болып, не қойғанын, патша оған қандай тапсырма бергенiн түгел баяндады. Аргонавтар ойға батты. Не iстеу керек? Эет тапсырмасын қалай орындау керек? Ақыры, Аргос өз ойын айтты:

	– Достар, Эет сарайында қызы Медея тұрады. Ол ғаламат сиқыршы, сендерге тек сол ғана көмек бере алады. Көмектес деп Медеяны көндiрудi анамнан сұрайын. Егер ол қол ұшын берсе, онда бiзге ешқандай да қауiпқатер қорқынышты емес.

	Аргос осыны айтып үлгiре берген кезде «Арго» үстiнде ақ көгершiн жарқ еттi, соңынан бiр лашын қуып келедi. Көгершiн жеткен бойда Ясон шапанының бүктесiнiне кiрiп кеттi де, лашын «Арго» үстiне құлап түстi.

	– Бұл құдайлар сездiрген бақыт нышаны, – дедi сәуегей Мопс. – Құдайлардың өзi бiзге Медеядан көмек сұрауымызды бұйырып тұр. Қараңдаршы, Афродитаға бағышталған құс Ясонның кеудесiне келiп бас сауғалады. Финейдiң айтқаны естерiңде ме? Афродитадан көмек сұрап жалбарыныңдар, демеп пе едi? Жалбарыныңдар, көмектеседi. Аргос шешесiне тезiрек баратын болсын, ол Медеяны көмектесуге көндiредi.

	Аргонавтар сәуегей Мопстың айтқанын iстеп, Афродитаға құрбандық шалды. Аргос Эет сарайына – шешесiне кеттi.

	Бұл кезде Эет колхидалықтарды алаңға шақырып, жат жерлiктердiң келгенiн, «Аргодан» аргонавтардың бiрдебiреуi қашып кетпеуi үшiн қырағы күзет қою керектiгiн айтты. Ареске бағышталған жазықта Ясон өлгеннен кейiн «Аргоны» барлық батырлармен қоса өртеп жiбермек болды, ал Фрикс ұлдарын азаптап өлтiрудi көздедi.

	Түн болды. Эет астанасы ұйқы құшағына ендi. Барлық жерде тыныштық орнады. Тек Медеяның бөлмесiнде ғана мазасыздану. Ол бiрiнен бiрi асқан қорқынышты түстер көрдi. Түсiне бiресе бұқалармен алысып жүрген Ясон кiредi, егер ол жеңсе, батырға Медеяның өзi қызмет етуге тиiстi. Бiресе түсiнде аузынан жалын шашқан бұқалар мен Медеяның өзi алысып оп-оңай жеңiп кетедi. Тағы бiрде Ясонға күйеуге шығуына ата-анасы қарсы болып жүредi. Өйткенi, бұқаларды жеңген Ясон емес қой. Ясон мен Эет қызу айтысқа кiредi, ал бұл таласты Медеяның өзi шешуi керек-ақ. Ол таласты Ясонның пайдасына шешкенде, әкесi ашуланып айғайлап жiбердi. Медея көзiнен жас саулап ояна келдi. Халкиопаға жүгiрiп бармақ болды да, ұялды. Үш рет есiктiң тұтқасын ұстап, үшеуiнде де керi оралды. Медея төсегiне жата қалып, еңiреп тұрып жылады. Оның дауысын естiген күңдердiң бiрi Халкиопаға барып айтқан. Халкиопа жүгiрiп сiңлiсiне келсе, Медея төсегiнде жылап жатыр екен.

	– О, сiңлi-жаным, – дедi Халкиопа, – неге жылап жатырсың? Әлде менiң ұлдарымның тағдырын ойлап жас төккенiң бе? Әкемiз олардың көзiң жойғысы келетiнiн бiлiп қойғаннан саумысың?

	Медея Халкиопаға бiрауыз тiл қатпастан жатыр. Оның баласының тағдыры үшiн егiлiп отырмағаны аян едi. Бiрақ ол ақыры былай дедi:

	– Жаман түстер көрдiм, апатай, сенiң ұлдарыңа да, олармен бiрге келген жат жерлiктерге де өлiм қаупi төнiп тұр. Шiркiн-ай, менде оларға көмектесер күш болсашы!

	Медеяның сөзiн естiгенде Халкиопаның үрейi ұшып, дiрiлдеп кеттi, сiңлiсiн құшақтап алып, көмек сұрап жалынды. Оның Ясонға көмектесе алатынын Халкиопа бiлетiн. Ал Медея Халкиопаға:

	– Менi жақсылап тыңда, – дедi, – мен ол кiсiге көмектесемiн. Ертең таңертең Геката ордасына келетiн болсын. Ерлiк iстерiнде септiгi тиетiн тұмар берейiн. Бiрақ, мұны жан адамға сездiрмеймiн деп уәде бер, әйтпесе әкемiз бәрiмiздi де құртады.

	Халкиопа шығып кеттi. Медея жалғыз қалды. Оның көкiрегiнде бiр-бiрiмен қарама-қарсы сан алуан сезiмдер арпалысты. Бiресе әкесiне қарсы келуге қорқып, зәресi ұшады. Бiресе өзi сүйген Ясонға көмектесуге қайта бекiнедi. У iшiп өзiн-өзi өлтiрмек те болды. Медея у салынған құтыны алып, қақпағын аша бергенде әйел құдай Гера өмiрге оның құштарлығын арттыра қойған. Медея құтыны итерiп тастады да, бүкiл күдiгiнен айығып, тек Ясон туралы ғана ойлады, оған көмектесуге бекiндi.

	Таң ендi-ендi бозарып, алыстан мұнартып Қапқаздың карлы шыңдары қызғылт түске бояла бастаған кезде, аргонавтарға Аргос қайтып келдi де, Медеяның Ясонға көмектеспек болғанын, ол Геката сарайына келуiн өтiнгенiн айтты. Күн шыққаннан кейiн Ясон Аргос пен сәуегей Мопсты ертiп Геката ордасына кеттi, Гера құдай Ясонды сұлуландырып жiбергенi соншалық, тiптi оған аргонавтардың өздерi қызыға қарады.

	Медея тым ертелетiп тұрды, қасиеттi ғажайып майлар салынған қобдиды алды да, iшiнен «Прометей майы» дегендi шығарды. Бұл Прометей қаны сiңген жерден өнген шөп тамырының шырынынан жасалған. Осы маймен денесiн сылағандарға ешқандай темiр де, мыс та, от та зиян келтiре алмайды, тiрi пенде тең келмейтiн керемет күш пайда болып, күнi бойы алысса да жеңiлу дегендi бiлмейдi. Медея сол майды Ясонға бермек болды. Ол бiр күңiн шақыртып алды да Геката ордасына кеттi. Медеяның жүрегi қуанышқа толды, ол үрей атаулының бәрiн есiнен шығарып, Ясонмен кездесетiнiн ғана ойлап келедi.

	Геката ордасы да мiне тұр. Медея iшке кiрдi. Ясон жоқ екен. Кешiкпей о да жеттi. Медея көз қиығын салып едi, жүрегi тулап қоя бердi, бiрауыз сөз айтуға шамасы келмедi.

	Ясон мен Медея үнсiз ұзақ тұрды. Ақыры үнсiздiктi батыр бұзды. Ол Медеяның қолынан ұстады да, тiл қатты:

	– Ғажайып қыз, сен неге жанарыңды жасырып төмен қарап тұрсың? Менен неге қорқасың? Әлде бiр жаман ойға келiп тұрмысың? Жоқ, мен мұнда жат пиғылмен келгенiм жоқ, мен саған қорғаныш бола ма деп жалбарынғалы келдiм. Тек өтiнемiн – шыныңды ғана айт! Геката өзiнiң қасиеттi ғибадатханасында өтiрiкке төзбейтiнi есiңде болсын, көмек күткендердiң бәрiнiң де сүйенiшi Зевс те жалған сөздi қаламайды. Маған көмектесе аласың ба, соны айт. Егер көмектессең менiмен бiрге Колхидаға келген ұлы батырлар сенiң даңқыңды бүкiл Грекияға таратады. Ұлы Тесейге көмектескен Минос қызы Ариадна даңқының ғаламаттылығы есiңде болғай.

	Медеяда үн жоқ, тек сүйiспеншiлiк нұрына толы жанарын Ясоннан айырмай қадалып қалған. Осы бiр қысылыңқырап тұрған қалпында Медея ғажайып әсем едi. Ол қалтыраған қолдарымен белдiгiнiң астынан қасиеттi майды алды да, Ясонға бердi:

	– Ендi сен менi тыңда, Ясон! Саған көрсетер көмегiм мынадай: түнде үстiңе қара киiм ки де өзенге барып жуын, жағалаудан терең шұңқыр қаз, ол шұңқырға апарып Гекатаға құрбандыққа үстiне бал құйылған қара қой шал, сонан соң кемеге бар, бiрақ артыңа қараушы болма. Артыңнан неше түрлi дауыстар шығар, абалап иттер үрер, бiрақ қорықпа, тура жүре бер. Таң атқан соң өзiңнiң денеңдi, найзаңды қалқаның мен семсерiңдi осы маймен сыла. Бұл май саған сарқылмас күш бередi. Эеттiң тапсырмасын орындайтын боласың. Тек есiңдс болсын, жер қойнауынан жауынгерлер өсiп шыққан кезде оларға тас лақтыр, сонда олар бiр-бiрiмен шайқаса жөнеледi.

	Сен оларға сол шақта тап бер. Мiне, мына майды ал, жабағыны да осының көмегiмен тауып аласың. Сонан соң ол жабағыны қайда қаласаң, сонда әкете бер.

	Медея үнсiз тұрып қалды. Ясоннан қазiр айырыламын деген ойдың өзiнен жанарын мұң шалып, көз алды бұлдырап кеттi. Басы салбырап уайым жеңiп, бiраз тұрды да ақыры:

	– Ясон, сен кетесiң, өзiңнiң Отаныңа барасың. Бiрақ, менi ұмытпа,– дедi. Анда-санда болса да Медеяны есiңе алып жүр, мен сенi ажалдан құтқардым ғой!

	Медея Ясонның қай жерлiк екенiн сұрады. Ясон оған Иолк туралы, қала маңы – гүлденген алқап туралы айтты. Бiрге кетейiк деп, Медеяны Грецияға шақырды. Иолкте оны құдайдай қадiр тұтатынын айтып, ұлы құрметке бөлеуге уәде бердi.

	– Шiркiн, Эет менiмен достық одақ жасаса ғой! – дедi Ясон. Сенi ертiп менiмен бiрге Отаныма жiберсе ғой!

	– Жоқ, бұл болмак, емес, –деген сөздi Медея ауыр күрсiне қатты қинала айтты.– Әкем алған бетiнен қайтпайтын қатал адам. Отаныңа жалғыз жүре бер, бiрақ менi ұмытпа. Аласұра соққан ескек жел менi өзiнiң қанатына отырғызып, Иолкке алып барса, қандай қуанар едiм, менi де, сенiң өмiрiңе арашашы болғанымды да ұмыта бастаған кезiңде өзiм барып-ақ есiңе салар едiм.

	Медеяның көзiне жас үйiрiлдi. Ясон оған қадала қараған, өн бойын махаббат сезiмi билеп алды. Әкесiнiң үйiнен жасырын аттанып Иолкке бiрге қашып кетуге көндiрмек болып, Ясон Медеяға жалына бастады. Колхиданы тастап кете беруге қыз да қарсы емес. Ясоннан айырылу оған ауыр едi, бұған төзбеспiн деп қорқады. Ясоннан айырыламын-ау деген жалғыз-ақ ойдың өзiнен Медея жылай бастады. Гера құдай қызды қайда алып барса да Ясоннан қалмауға бекiнiп ал. Ол Медеяның Иолкке баруын қалайды, онда Гера өзi жек көретiн Пелейдi Медеяның көмегiмен құртуды ойлаған.

	Медея Ясонмен қоштасты. Ясон тағы да Геката ордасына келiп Медеямен кездесуге, не iстеу керектiгiн сонда шешуге уәде бердi. Медея күймесiне отырып алып, үйiне өте көңiлдi оралды: Ясон өзiн сүйетiнiн бiлдi.



	ЯСОННЫҢ ЭЕТ ТАПСЫРМАСЫН ОРЫНДАУЫ

	Түн болды. Ясон қара киiмдер киiнiп, Фазис өзенiнiң жағасына барды да, қараңғы тұндi жамылып оның ағынды суына жуынды. Сонан соң терең шұңқыр қазды, Медеяның айтқанын орындап, Гекатаға арнап құрбандық шалды. Құрбандық шалып бола бергенде жер дiрiлдедi, қолына шырақ ұстап Гекатаның өзi келдi. Оны жан түршiктiрер құбыжықтар мен от құсқан аждаҺалар қоршап алған, айналасында зәреңдi ұшыра үрiп, ұлыған тамұқ иттерi. Маңайдағы хор қыздары Гекатаны көре сала шыңғырып тұра қашты. Ясонның жаны тұршiктi. Бiрақ Медеяның айтқаны есiне түсiп, артына қайырылып қарамастан, достары күтiп отырған «Аргоға» қарай жүре бердi.

	Таң атқасын ғана аргонавтар Телемон мен Мелеагрды аждаҺаның тiстерiн әкелуге Эетке жiбердi. Эет оларға Кадм өлтiрген аждаҺаның тiстерiн бердi де, Ясон тапсырманы қалай орындап жатқанын өз көзiмен көру үшiн, Арес жазығына баруға жиналды. Эет үстiне сауытын, басына күндей жарқыраған дулығасын кидi, салмағы Гераклдiң күшiне лайық найза мен қалқанын қолына алды, сонан соң күймесiне отырды. Күйменi өзiнiң ұлы Абсирт айдады. Аргонавтар да Арес жазығына баруға жиналды.

	Ясон семсерiн, найза мен қалқанын қасиеттi маймен майлап алды, сонан соң бүкiл денесiн сылады. Өнбойын кернеген ерекше бiр күштi бiрден-ақ сезiндi. Денесi темiрдей сомдалып бұлшық еттерi мыстан құйылғандай болды. Аргонавтар өздерiнiң ұшқыр «Аргосымен» Арес жазығына жүзiп келгенде, Эет оларды күтiп отыр екен. Айнала тау беткейiнде колхидалықтар топталып жүр.

	Ясон сәулелi жұлдыздай жарқырап, сауыттары күнге шағылысып, жағаға келiп түсе қалды. Ол даладан темiр соқа, мыс қамыт тауып алды, сонан соң қалқанын көлегейлеп аузынан жалын шашқан бұқаларды iздеп кеттi.

	Кенет бұқалардың екеуi бiрдей үңгiрден шыға келдi де, батырға құтырына ұмтылды. Арандай ашқан ауыздарынан от бұрқырады. Қалқанын ұстап батыр күтiп тұр. Мiне, бұқалар бар пәрменiмен атылда кеп батырдың қалқанын мүйiздерiмен қойып жiбердi. Бұндай соққыға еш адам төзе алмас едi, ал Ясон жартас құсап тапжылмай тұрып қалды. Бұқалар шаңды бұрқырата өкiрiп қайтақайта соқты. Бiрақ Ясон қуатты қолдарымен оларды мүйiзiнен басып, темiр соқаға алып келдi. Бұқалар бұлқынып, Ясонға от шашады, ал бұған ештеңе дарымайды. Ызадан есiрiп бұқалар қанша құтырынса да бәрiбiр қарулы қолдан жұлқынып шыға алмайды. Ясон оларды Кастордың, Полидевктiң көмегiмен соқаға жектi, сонан соң найзамен айдап, Арес жерiн жыртты да, аждаҺа тiстерiн сеуiп тастады. Eгiс бiткен соң Ясон бұқаларды доғарды да, қаҺарлана ақырып қолындағы найзамен ұрып жiбердi. Бұқалар жын ұрғандай қашқан күйi терең үңгiрге қойып кеттi. Жұмыстың алғашқы кезеңi бiттi, ендi осы жерден жауынгерлердiң өсiп шығуын күту керек. Ясон Фазис өзенiнiң жағасына барды да дулығасымен су алып, шөлiн қандырды.

	Бiрақ Ясонның демалысы ұзаққа бармады. Егiстiк жерден үшкiр найза көрiндi, жер астынан бiрiнен соң бiрi бой көтерiп, бүкiл жазықты мыс қылтанақ жауып кеттi. Жер бүлкiлдей бастады, қойнауынан жауынгерлердiң дулығысы мен бастары көрiндi. Мiне, бүкiл дала жарқыраған сауыт-сайман асынған жауынгерлерге толды. Ясонның есiне Медеяның сөзi түстi. Ең күштi деген батырлардың төртеуi жылжыта алмайтын зор тасты Ясон бiр қолымен көтерiп алды да, аждаҺаның тiстерiнен пайда болған жауынгерлер тобына лақтырып жiбердi. Жауынгерлер жағаласып, өзара соғысып кете барды. Қанды шайқас басталды. Осы кезде ғана Ясон семсерiн сiлтеп жауынгерлер арасына кiрдi де, бiрiнен соң бiрiн жайрата бердi. Жер бетiн өлiк басты, жауынгерлердiң бiрде-бiрi тiрi қалған жоқ, бәрi Ясонның қарулы қолынан қаза тапты. Өткiр орақ қырқып түскен масақтай егiс алқабын өлiк жауып кеттi.

	Эет Ясонға тесiле қадалып, жанға бiтпес күшiне таң қалды. Қатулы қабағы тұйлiп, түнерiп, ызадан тiптi патшаның көзi шақырайып кеттi. Бiр ауыз тiл қатпастан, күймесiне мiндi де, құйғытып қалаға тартты. Бүкiл ойы – мынау құдiреттi жат жерлiктi қайтiп құртуға болатындығы төңiрегiнде едi. Ясон «Аргоға» қайтып келiп, өзiнiң ересен ерлiгiн мадақтаған достарының ортасында дем алды.



	МЕДЕЯНЫҢ ЯСОНҒА АЛТЫН ЖАБАҒЫНЫ ҰРЛАУҒА КӨМЕКТЕСУI

	Эет сарайына қайтып келiсiмен Колхиданың барлық атақты адамдарын пiкiрлесуге шаңырды. Аргонавтарды қалай жою жөнiнде олар түн ортасы ауғанша кеңес құрды. Қандай ерлiкке де Ясон тек Медеяның көмегiмен ғана бара алатынын Эет аңғарған. Ясонға да, өзiне де зор қауiп төнiп тұрғанын Медея да бiлдi. Ол өзiнiң жасанған бөлмесiнде жанына сая таппады. Көзiнен ұйқы қашты. Төсегiнен түнде тұрды да, Эет сарайынан үнсiз кетiп қалды. Тек өзi ғана бiлетiн соқпақ жолдармен ол Фазис жағасындағы аргоновтар жаққан алауға қарай келе жатыр. Отқа жақындап келдi де, Ясон мен Фрикстiң кiшi ұлы Фронтистi шақырып алды. Медея өз жүрегiнiң қорқынышты қатердi сезiне беретiнiн айтып, алтын жабағыны алуға осы қазiр өзiмен бiрге жүруiн өтiндi. Ясон сауытын кидi де, Арестiң қасиеттi қорығына барды. Айналаның бәрiн қараңғылық басқан, тек қасиеттi ағашқа iлулi жабағы жүн ғана алтын нұрымен жарқырап тұр. Медея мен Ясон қорыққа кiрген кезде алдарынан жалын шаша бiр үрейлi аждаҺа шықты. Медея құдiреттi ұйқы құдайы Гипносты шақырды да, әлдебiр сұмдық арбау дұғаларын сыбырлап, жерге сиқырлы iшiрiткiлер төге бастады. АждаҺа жерге құлап түстi, әлсiреген басын әлi де көтермекке әрекеттенедi, алайда Медея оған ұйқы iшiрiткiсiн құйды, аждаҺаның азуы қарысып, оттай жарқыраған көздерi де жұмылды, ұйқы жеңген кезде алтын жабағы iлулi тұрған ағаштың түбiне серейiп жата кеттi. Ясон жабағыны алды да, «Аргоға» асығыс жөнелдi.

	Батырлар Ясон мен Медеяның төңiрегiне таңданыса топталып, алтын жабағыға қарап қалыпты. Ал мұнда ендi бөгелуге болмайды. Эет жабағының жоғалғанын бiлмей тұрғанда Колхидадан тез кету керек. «Аргоны» жағаға байлаған арқанды Ясон шауып жiбердi, батырлар ескектi ұйымдаса тартты да, «Арго» Фазис ағысымен төмен қарай зырлай жөнелдi. Мiнеки, теңiзге де жеттi. Батырлар ескектi жеделдете түстi. «Арго» толқын үстiнде құстай ұшып, Колхидадан бiрте-бiрте алыстап барады.

	Таң ата ертемен, Эет алтын жабағының жоғалғанын, Медеяның да аргонавтармен қашып кеткенiн бiр-ақ, бiлдi. Ашуға әбден булыққан ол теңiз жиегiне келiп, колхидалықтарды кеңеске шақырды. Ал «Арго» қара үзiп кеткен едi, толқындар арасынан көрiнбедi, Эет оларды қууға бұйрық бердi. Егер аргонавтарды қуып жете алмасаңдар, көздерiңдi құртамын деп зiркiлдедi. Колхидалықтар кемелерiн теңiзге түсiрдi де, Эеттiң ұлы Абсирттiң басшылығымен аргонавтарды қуа жөнелдi.



	АРГОНАВТАРДЫҢ ҚАЙТЫП ОРАЛУЫ

	«Арго» теңiзге шыққан кезде жел арттан соққан. Батырлар желкендi жазып жiберiп, «Арго» Эвксин Понты толқындарымен зырқырай жөнелдi. Олар үш күн жүздi. Ақыры алыстан Скифия жағалауы да көрiндi. Аргонавтар Истрды бойлай жоғары өрлеп Адриат теңiзi132 тармақтарының бiрiмен төмен түспек болды. Аргонавтар Истр сағасына келгенде, саға маңы да, барлық аралдар да Колхида әскерлерiнен қайысып тұр едiө олар ең қысқа жолмен бұлардан бұрын жетiптi. Колхидалықтардың қалың қолын көрiп батырлар оларды жеңе алмайтынын бiлдiө мыңдаған, бақайшағына дейiн қаруланған колхидалық жауынгерлерге қарсы соғысуға бұлардың күшi тым тапшы едi. Аргонавтар ендi айлаға көштi. Жау әскерiнiң қолбасшысы Абсиртпен келiссөз жүргiзе бастады. Егер көршi қала патшасы Медея Колхидаға қайтуға тиiстi деп шешсе, онда Медеяны шiркеуге қамап, бiржола өздерiнiң қолына беруге уәде еттi. Ал алтын жабағы аргонавтарда қалады, өйткенi жабағыны берем деп Эет келiскендей Ясон шын мәнiнде ерлiк жасаған. Ал, түптеп келгенде, бұл келiссөздiң бәрi де тек уақыт ұту үшiн едi. Медея Ясонға Абсирттi алдап, аралдардың бiрiндегi ғибадатханада торға түсiруге уәде бердi.

	Ясон Абсиртке Медеяның атынан мол сыйлық жiбердi де, Медеямен жолығысуға оңаша гибадатқанаға шақырды. Абсирт келiп, iшке ене бергенде семсерiн суырып алып, Ясон оған бас салды. Абсирт жерге құлап түстi де жан тапсырды. Қарусыз келген жiгiттi қасиеттi орында өлтiрiп, Ясон мен Медея сұмдық зұлымдықө жасады. Абсирттiң денесiн Ясон апарып Истрдiң суына лақтырды. Өз қолбасшыларының өлтiрiлгенiн бiлген колхидалықтардың жаны түршiктi. Ал аргонавтар Истрды бойлап жоғары қарай жүзiп бара жатты.

	Аргонавтар Истр тармағымен ұзақ жүрiп, Адриат теңiзiне, Иллирия жағалауына жеттi. Ол жерде сұмдық дауыл басталды. Буырқанған толқындар тау-тау болып көкке атылды. Жел шынжыр бұғауынан босап кеткендей теңiз үстiнде құтырына жұлқынып, «Арго» желкенiн жыртты. Толқын қысқан «Арго» сықырлап, жақтаулары майысып, қуатты қолдардағы ескектер де жұлқынып сала бердi. Толқын «Аргоны» жаңқадай аунатып айдап келедi. Аргонавтарға қырылу қаупi туды. Осы кезде қорма жақтан бiр дауыс саңқ еттi. Бұл Додонда өскен қасиеттi еменнен «Арго» кемесiне қағылған сынадан шыққан едi. Дауыс аргонавтардан сәуегей Киркаға барып, Ясон мен Медеяның Абсиреттi өлтiрген күнәларынан арылып тазаруын талап еттi. «Аргоны» солтүстiкке қарай бұрысымен-ақ дауыл бiрден басылды. Бұл дауылды құдайлар жiбергенiн аргонавтардың бәрi де түсiндi.

	Эридан арқылы, сонан соң Роданды бойлап аргонавтар Тиррен теңiзiне түстi. Эеттiң қарындасы Кирканың сиқыр аралына жеткенше теңiзбен ұзақ жүрдi. Кирка Медея мен Ясонды Абсирттi өлтiрген күнәларынан тазартты. Кiсi өлтiрген сұрқиялықты тазарту үшiн Кирка Зевске құрбан шалып, оның қанын Ясонның қолына құйды. Эриниялар михрабы алдында кiсi өлтiрушiнi қудаламауын тiлеп жалбарынды. Кирка Медеяның да сұмдық жауыздық қылмысынан арылуына көмектестi. Өйткенi сиқыршы оның көзiндегi жарқылдан-ақ Медеяның да өзi секiлдi күн құдайы Гелиостың әулетiнен екенiн таныған.

	Аргонавтар тағы да жолға шықты. Тағы да көптеген қауiп-қатердi бастан кешуге тура келдi. Олар Сцилла мен Харибданың аралығынан да өттi, бұл бұлтартпайтын нағыз апаттың өзi едi, тек Зевстiң құдiреттi әйелi Гераның көмегi арқасында ғана құтылып кеттi. Олар сиреналар133 аралы жанынан өткенде адамды ерiксiз баурап алатын бiр керемет ән әуезi құлақтарынан кетпей қойды. Бiрақ Орфей жырау алтын кифарасын шертiп, соның үнi ғана сирендер әуенiнiң сиқыр арбауынан құтқарып жiбердi. Ақыры, аргонавтар Планкттерге де жеттi. Ол жан-жағынан самсаған алып жартастар қысып тұрған жiңiшке бұғаз. Жартастар арасында теңiз толқындары үрейдi ала үйiрiле тулап, кейде қарғып шыңның ұшар басына дейiн көтерiледi. Тiптi Зевске мәңгiлiк жүзiм жеткiзiп тұратын хабаршы көгершiндер де бұл арадан аман-сау өте алмайды, ең болмағанда күнiне бiреуi өледi. Бұл арадан да аргонавтарға Гера көмектестi. Ол Амфитритадан Планктер тұсында толқынды басуды өтiнiп, аргонавтар әйтеуiр одан да аман өтiп кеттi.

	Ұзақ жол жүргеннен кейiн аргонавтар феакийлiктер аралына жеттi. Жергiлiктi патша Алкиной оларды өте қастерлеп, жарқын қарсы алды. Жол-жөнекей кездескен көптеген қауiп-қатерден кейiн аргонавтар ендi дұрыстап дем алатын едi, бiрақ бiр күн өтпей-ақ колхидалықтар флоты қуып жетiп, Медеяны қайтарып берудi талап еттi. Жауласқандар арасына Алкиной түспегенде қанды қырғын соғыс болатын едi. Егер Медея Ясонның әйелi болмаса, колхидалықтарға берiлуге тиiс деп шештi ол. Алкинойдың әйелi Арета түнде хабаршы жiберiп, Ясонға патшаның шешiмiн жеткiзген.

	Сол түнi-ақ, Ясон мен Медея некелерiн қидырып, келесi күнi Ясон жиналған феакийлiктер мен колхидалықтар алдында Медея өзiнiң әйелi екенiн жариялап, ант бердi. Алкиной Медея күйеуiмен бiрге қалуы керек деп тапты, колхидалықтар Медеяны ала алмай, Эетке қайтып баруға мәжбүр болды.

	Қонақжай феакийлiктерде тыныққаннан кейiн аргонавтар тағы да жолға шықты. Олар өте ұзақ жүздi. Мiне, көк теңiздiң көз ұшында Пелопеннес жағалауы да көрiндi. Кенет құтырына қатты құйын көтерiлдi де, «Аргоны» теңiзге айдап әкеттi. Құйын шексiз-шетсiз теңiз бетiнде «Аргоны» ұзақ айдап, ақыры әкелiп бiр жалаңаш жағалауға шығарып тастады. Шығанақтың балдыр басып кеткен батпағына батып «Арго» тұр. Аргонавтар әбден торықты. Қормшы Линкей Грекияға қайта барудан күдерiн үзiп, қормада басы салбырап отыр. Аргонавтар ерiк-күш пен батылдық атаулыны түгел адақтап болғандай, уайым жеңiп жағалауда сенделiп жүр. Бәрiне тек қырылу ғана қалғандай көрiндi. Бiрақ Ясонға хор қыздары көмекке келдi. Олар құйын «Аргоны» Ливия134 жерiне шығарып тастағанын, Амфитрита өзiнiң аттарын күймеден доғарған кезде ғана кеменi батпақтан суырып алып, Ливия шөлi арқылы жаяу, иықтарымен көтерiп өту керектiгiн айтып бердi. Ал, Амфитрита күймедегi аттарын қашан доғармақ? Аргонавтар мұны бiлмейдi. Кенет теңiзден бiр боз ат шауып шыға келдi де, шөлдi бойлай ызғыта жөнелдi. Аргонавтар Амфитританың аты осы екенiн түсiндi де, «Аргоны» иықтарына көтерiп алып жүрiп кеттi. Елсiз далада, аптап пен шөл азабын шегiп, олар он екi күн жүрдi. Ақыры, Гесперидалар елiне жеттi.

	Гесперидалар оларға Геракл құздан тесiп шығарған бұлақты көрсеттi. Батырлар сусындарын қандырып, бұлақ суымен қорланып, отанына қарай жол шектi. Олар Тритон көлiнде тұр едi, теңiзге шығар жолды таппай қойды. Орфейдiң ақылымен көл құдайына үш тағанды тұғыр бағыштады. Аргонавтар алдында ғайыптан бiр ғажайып жiгiт пайда бола қалды. Ол қонақжайлық белгiсi ретiнде Эвфем батырға бiр уыс топырақ сыйлады да аргонавтарға теңiзге шығар жолды көрсеттi. Аргонавтар құрбандыққа қой шалды. «Аргоның» алдында өзен құдайы Тритонның өзi пайда болып, ақ шаңқан құздарға соқтырмастан иiрiм арқылы ашық теңiзге шығарып жiбердi. Аргонавтар Тритон көлiнен Крит аралына барып, сол жерден арғы жолдарға су алмақ болды. Бiрақ оларды мыстан құйылған Талос балуан жағалауға жақындатпады. Миносқа оны найзағай құдайы Зевстiң өзi сыйлаған едi. Талос аралды айнала жүгiрiп жүрiп, Минос иелiгiн қорғайтын-ды. Медея оны өз құдiретiмен ұйықтатып тастады. Талос жерге құлап түстi де, бүкiл денесiндегi жалғыз-ақ қана қан тамырын бекiтiп тұрған мыс шеге ұшып кеттi. Талостың қаны ерiген қорғасындай жерге саулады, мыс-алып өлдi. Ендi аргонавтар еш бөгетсiз жағалауға тоқтап су алуына болатын едi.

	Криттен шығып Грекияға бара жатқан жолда Тритон берген бiр уыс топырақты Эвфем батыр теңiзге түсiрiп алды, осы топырақтан теңiзге арал пайда болып, аргонавтар оны Каллиста деп атады. Бұл аралды кейiнiрек Эвфем ұрпақтары мекендеп, ол Фера135 деп аталатын болды.

	Тас қараңғы түндердiң бiрiнде қатты дауыл соға бастады. Аргоновтар су астындағы тасқа немесе жағалаудағы құздардың бiрiне соғылып, апатқа ұшырармыз деп қорықты. Кенет теңiз бетiндегi қараңғылықты қақ жарып, алтын жебе жарқ еттi, екiншi, үшiншiсi де жарық түсiрдi. Бұл өзiнiң жебелерiмен аргонавтар жолына жарық түсiрiп жүрген Апполон едi. Олар Анафа136 аралына тоқтады да, дауылдың басылуын күттi. Бiр кездерi дауыл да басылды, теңiз толқындары тынышталды, жел арқадан соға бастады.

	«Арго» көк теңiз бетiнде алаңсыз жүзiп келе жатты. Аргонавтар жолында ендi ешқандай қауiп-қатер кездестiрмей, кешiкпей аңсап күткен Иолк айлағына да келiп жеттi.

	Аргонавтар Иолкке келгеннен кейiн құдайларға бай құрбандық шалып, қауiптi жүзу сапары кезiнде желепжебеп отырғандары үшiн зор ризашылықтарын бiлдiрдi.

	Аргонавтардың оралуын тойлап, бүкiл Иолк шаттыққа бөлендi. Алтын жабағыны алып келген аргонавтарды, олардың қолбасшысы Ясонды мадақтап көкке көтердi.



	МЕДЕЯ МЕН ЯСОН ИОЛКТЕ. ПЕЛИЙДIҢ АЖАЛЫ

	«Овидийдiң «Метаморфеза» поэмасы бойынша баяндалған.



	Зұлым Пелий сөзiнде тұрмады. Иолк билiгiн Ясонға қайтарып бермедi. Бұл жәбiрдi Ясон да кешiрмедi. Пелийден аяусыз кек алуды көздедi. Оған, әрине, Медея көмектестi. Кешiкпей-ақ кек алудың сәтi түсе қалды: Ясонның кәрi әкесi Эсон Медеяның ғаламат сиқыршы екенiн бiлгеннен кейiн, қайтадан жасарғысы келдi. Ясон да әкесiн жасартуды өтiндi. Медея тек Геката көмектессе ғана бұл тiлектi орындауға уәде бердi.

	Айдың әбден толысқан кезiнде үстiне қоңыр киiм кидi де Медея жалаң аяқ, шашын жайып, түн ортасында үйден шықты. Айнала тегiс қатты ұйқыға шомған, мүлгiген мылқау тыныштық. Ай сәулесiне оранып Медея үн-түнсiз келе жатыр. Үш жол түйiскен жерге келгенде тоқтады да, қолын көтерiп үш рет қатты айғай салды. Тiзерлеп отыра қалып, сыбырлап жалбарына бастадыө түнге, аспан шырақтарына, айға, жерге, желге, тау өзендерiне жалбарынды, орман, түн тәңiрiлерiн көмекке шақырды. Ұлы Геката оның жалбарынуына құлақ түрiп, көмектесуiн өтiндi. Геката бәрiн естiдi – қанатты аждаҺалар жеккен күйме Медеяның алдына келiп тұра қалды. Тоғыз күн, тоғыз түн бойы Медея орман-тауларды, өзендер мен теңiз жағалауларын кезiп, дуалы шөптер мен тамырлар жинады. Эсонның үйiне қайтып келгеннен кейiн, бiреуiн Гекатаға, бiреуiн жастық құдайына арнап екi михраб (алтарь) қойды. Олардың алдынан екi шұңқыр қазып, сиқырлық пен қараңғылық тәңiрi түнерген Гекатаға арнап құрбандыққа қара қой шалды, етiне бал мен сүт құйды. Жер асты құдайлары Аид пен Персефонаны да Медея көмекке шақырып, қарт Эсонның өмiрiн сақтауды өтiндi. Содан соң Эсонды алдырды да, арбап ұйықтатып, дуалы шөптiң үстiне жатқызды. Медея мыс қазанда шипалы iшiрткi пiсiрдi. Iшiрткiнiң бетiн ақ көбiк жапты. Ғасырлық ағаштың қураған бұтағы мен iшiрткiнi араластырды. Бiр кезде қу бұтақ жасыл тартып, жапырақтар жайып, жасыл жемiстер шыға бастады. Шипа көбiгi тамған жердiң бәрiне шөптер мен гүлдер өсiп шықты. Медея iшiрткiнiң әзiр болғанын көргеннен кейiн қарт Эсонның кеңiрдегiн қылышпен қырқып қалды да, бүкiл ескi қанын ағызып жiбердi. Сонан соң жараның аузынан оның тамырларына шипалы iшiрткiнi құйды. О, керемет! Шалдың бұрыңғы қардай аппақ шаштары қарайып, әжiмдерi де, кәрiлiк жадаулық та зым-зия жоғалды, екi бетiнiң ұшы қызарды. Эсон оянғанда барып өзiн қайтадан баяғысындай жас та күштi, ширақ жiгiт қалпында бiр-ақ көрдi.

	Эсонды жасарту сәттi шыққаны Медеяға ой салды: қарт Пелийдiң Ясонды алдап, Иолкте өкiмет билiгiн қайтарып бермегенi үшiн кек алудың сұмдық жоспарын жасады.

	Пелийдi жасарту жайында оның қыздарын үгiттей бастады, өз сиқырының күштiлiгiне сендiру үшiн, бiр қойды әкелiп сойды да, iшiрткi асылған қазанға салып жiбердi. Қой қазанға батып кеткен бойда-ақ орнынан бiр қозы ойнақтап шыға келдi. Бұл кереметке Пелийдiң қыздары таңтамаша қалды да, әкесiн де жасартып көрмек болды.

	Медея iшiрткi әзiрледi, бiрақ Ясонның әкесiн жасартқан шипадай емес, мұның дуалық күшi жоқ едi. Медея Пелийдi арбап ұйықтатты да, қыздарының бөлмесiне алып келдi, сонан соң, әкесiн бауыздауға бұйырды. Бiрақ қыздардың бұған батылы бармады.

	– Жасық екенсiңдер, – дедi Медея. – Қылышты тез алыңдар да, әкелерiңнiң ескi қанын ағызып жiберiңдер, мен орнына жасартатын жаңасын құямын.

	Ұйықтап жатқан әкесiн қылыштап өлтiруге қыздардың батылы жетпей қойды. Ақыры, терiс қарап тұрып қана бiрiнен соң бiрi әкесiн кескiлей бастады. Өлердей жаралы Пелий төсектен әрең көтерiлдi де, әлсiреген қолдарын қыздарына созып, ыңырси тiл қатты:

	– Ой, қыздарым-ай, не iстегендерiң бұл? Өз әкелерiңе қол көтеруге сендердi мәжбүр еткен не нәрсе?

	Үрейi ұшқан Пелийдiң қыздары не iстерiн бiлмедi. Құп-қу болып сұры қашып, естерiнен танып қалды. Медея жүгiрiп Пелий төсегiне жеттi де, кеңiрдегiне өзiнiң пышағын сұғып жiбердi, денесiн бөлшектеп кескiледi де, қайнап жатқан қазанға лақтырды. Пелийдiң бөлмесiнде қанатты аждаҺалар жегiлген күйме пайда бола қалды. Медея күймеге отырды да, үрейден есi кетiп, шатаса бастаған Пелий қыздарының көз алдында ғайып болды.

	Пелийдiң ұлы Адраст әкесiн айырықша салтанатпен жерледi, өлiктi арулау құрметiне түрлi ойындар өткiздi. Оған Грекияның теңдесi жоқ батырлары қатысты. Ойын төрешiсi Герместiң өзi болды. Кастор, Полидевк пен Овфем күйме жарысына қатысты. Адмет пен Мопс жұдырықтасу ұрысына, Атлант пен Пелей күреске шықты. Жаяу бәйгеде Ификл бәрiнен де озып кеттi.

	Ясон Иолкте өкiмет билiгiн бәрiбiр өз қолына ала алмай-ақ қойды. Әйелi Медея әкесiн өлтiргенi үшiн Адраст оны Иолкте тұрғызбай, қуып жiбердi. Ясон Иолктен кетiп, Медея екеуi Коринфке бет алды.



	ЯСОН МЕН МЕДЕЯ КОРИНФТЕ. ЯСОННЫҢ АЖАЛЫ

	Еврипидтiң «Медея» трагедиясы бойынша баяндалған.



	Пелий өлтiрiлгеннен кейiн Иолктен қуылған Ясон мен Медея Коринфтегi Креонт патшаға барып паналаған. Медея екi ұл тапты. Ерлi-зайыптылар шет жерде жүрiп-ақ бақытты өмiр сүрiп жатқандай едi. Бiрақ, тағдыр Ясонға да, Медеяға да бақыттылық жазбапты. Креонттың қызы Главканың сұлулығына елтiп қызыққан Ясон опасыздық жасады, Медеяның қолынан қасиеттi май алғанда берген антын бұзды. Ол сан алуан ұлы ерлiктер жасауына көмекшi болған адамына опасыздық еттi. Ақыры, Ясон Главкаға үйленбек болды, атақты батырға әйелдiкке қызын беруге Креонт патша да қарсы болған жоқ.

	Осы опасыздықты бiлген Медея қатты торықты. Ол Ясонды бұрынғысынша сүйетiн едi. Қайғыға батқан Медея тас мүсiндей сiресiп отырып қалды. Ол ештеңе iшпедi, дәм де татпады, жұбатқан сөздердiң бiрде-бiрiне де құлақ аспады. Бiрте-бiрте Медеяны ашу-ыза билей бердi. Асау мiнезi, от жүрегi бұндай қорлыққа төзер ме! Нұр сәулелi Гелиос ұлы Колхида патшасының қызы дұшпанын тайраңдатып, әлдекiмдердiң мазағына көнiп отыруы керек пе? Жоқ, Медеяның ашу-ызасы шарасынан асқан едi, оның алар кегi де жантүршiгерлiк сұмдық болмақ. О, Медея болса Ясоннан да, Главкадан да, әкесi Креонттан да кек қайтармай, өш алмай тынбайды!

	Ашу, ыза кернеген Медея барлығына да лағнет жаудырды. Өзiнiң балаларын да, Ясонды да қарғап-сiледi, жан төзгiсiз азаппен ол құдайларға жалбарынып, үстiнен жай түсiрiп өлтiрудi өтiндi. Осыншалық қасiретке батырғандардан өш алудан басқа не қалды оның өмiрiнде! Медеяны ажал торып тұр, өлсе қайғықасiретiнен бiржола арылып, тартқан азабы да тәмамдалар едi. Ясон бұған неге осыншама қатыгездiк жасады? Ажалдан арашалаған, аждаҺаны ұйықтатып алтын жабағыны алуына көмектескен, тек соны құтқару үшiн ғана ағасын алдап торға түсiрген, сол үшiн Пелийдi өлтiрген адамға осыншама опасыздық етуге бола ма екен? Ясонның өзiне жасаған қиянатына куә болу үшiн Медея Зевстi, әдiлеттiк құдайы Фемиданы шақырды. Ясоннан кек алмай тынбау шешiмi бiрден-бiрге беки түстi.

	Ақыры, мiне, Креонт өзi келiп, Медея Коринфтен тез кетуi керектiгiн айтты. Креонт Медеядан қорқады. Медеяның ашу үстiнде қандай қатерлi екенiн, оның сиқыршылық құдiретiн Креонт жақсы бiлетiн. Медея қызын да, өзiн де құртып жiберуi мүмкiн.

	Уақыт ұту үшiн ғана Медея Креонтқа бағынғандық кейiп танытты. Өзiн қуып жiберуге Креонттың қақысы барлығын мойындайтынын айтып, Коринфте тек бiр күн ғана қала тұруға мүмкiндiк беруiн өтiндi. Креонт келiстi, бiрақ ол бұл келiсiммен өзiн өлiмге байлап бергенiн бiлген жоқ. Ол Медеяға мықтылық танытып, егер шығып келе жатқан күн сәулесiмен бiрге Медея Коринфте көзге түссе, оның өзiн де, ұлдарын да өлiм жазасына кесетiнiн ескерттi. Ал өлiм жазасынан Медея қорықпайтын. Өйткенi Креонт одан бұрын өлуге тиiс едi. Ол ай жүздi әйел тәңiрi Селена мен өзiнiң жебеушiсi Гекатаның атымен жауларымды жоямын деп тегiннен-тегiн ант берген жоқ.

	Жоқ, Медея емес, өлiмнен құтылмайтын олар. Сизиф ұрпағына, Ясонның қалыңдығына Гелиос құдайдың немересi қалайша мазақ бола алады!

	Ясон Медеяны үгiттеп, ол Главкаға балаларының тiптi Медеяның бақыты үшiн үйленбек, егер жаңа некеден құдай оларға бала берсе, ұлдарына сүйенiш болады деп те сендiруге тырысты. Бiрақ Медея Ясонға сенбедi, опасыздық жасадың деп айыптап, құдайлардың кәрiмен қорқытты, Ясонның айтқандарын тыңдағысы да келмедi. Бiр кезде жанындай сүйген, ол үшiн әке-шешесiн, ағасын, Отанын – бәрi-бәрiн ұмытқан, сол Ясонды ендi өлердей жек көрдi. Ызаланып Ясон кетiп қалды, Медеяның келеке сөздерi, құртпақ болғаны соңынан естiлiп жатты.

	Осы кезде Дельфыдан Троисенаға бара жатқан Афины патшасы Эгей Коринфке келе қалды. Ол Медеямен жылы амандасып, оның неге қайғыға батып жүргенiн сұрайды. Медея өз қасiретiн түгел баяндады да, патшадан күйеуi тастап кетiп, қуғын көрген жанды Афиныға паналатуды өтiнедi. Эгейдiң осы кезге дейiн баласы жоқ едi. Медея өзiнiң сиқыршылық күшiмен оның көп балалы болуына көмектесетiнi жөнiнде уәде бердi. Тек патшалығында паналатса болды. Эгей Медеяны паналатуға ант етедi. Жер құдайы Геяның, Медеяның атасы Гелиостың, бүкiл Олимп құдайларының атымен ант iшiп, Медеяны дұшпанына бермейтiнiн айтады. Тек бiр ғана шарт қойды. Эгей Коринф патшасымен жауласқысы келмейдi, сондықтан Афиныға Медея оның көмегiнсiз өзi келуi керек.

	Паналар орын сайлап алғаннан кейiн, Медея кек алуға кiрiседi. Ол Креонт пен оның қызы Главканы ғана емес, Ясоннан туған өз балаларын да өлтiрмек болады. Күтушi әйелдi Ясонға жiбердi. Ясон келдi. Медея бәрiне де көнген пiшiн көрсетiп, өз тағдырына да, Ясон шешiмiне де мойын ұсынып, тек бiр тiлегiн – ұлдарын Коринфте қалдыруға Креонтты көндiруiн ғана өтiнедi. Балалары да келген. Медея ұлдарын құшақтап, сүйiп жылайды, ол балаларын жан-тәнiмен жақсы көрдi, бiрақ кек алу құлшынысы өз ұрпағына деген сүйiспеншiлiктен анағұрлым күштiрек едi.

	Креонт пен Главканы қалай құрту керек? Балаларды Ясонның жаңа үйiнде қалдыруға Главканы көндiру желеуiмен оған сыйлық ретiнде аса бағалы киiм мен алтын сәукеле жiбердi. Главканы құртқан да осы сыйлық едi. Медея жiберген киiм мен сәукеленi киiсiмен-ақ, оларға жағылған у Главканың денесiне жайылып, сәукеле басын мыс құрсаудай қыса бастайды. Киiм денесiне оттай басылып, күйдiрiп барады. Главка сұмдық азаппен өледi. Жүгiрiп әкесi келедi. Бақытсыз қызын құшақтағанда, киiм оған да жабыса бастайды, ажыратайын десе, киiммен бiрге өз етi жұлынып барады. Медея жiберген сыйлықтан Креонт та өлдi.

	Медея өз сарайының жанында тұрып Креонт пен Главканың өлгенiн естiп масайрайды. Бiрақ бұл өлiмдермен Медеяның кегi қайтқан жоқ. Ясонды азапқа сала түсу үшiн ол ұлдарын да өлтiруге бекiнген. Креонт туыстары кейiн шешесiнiң қылмысы үшiн оның ұлдарын азаптайтынын ойлағанда балаларды өлтiру керек деген шешiм бұрынғыдан да беки түстi. Медея сарайға асығыс енген бойда-ақ онан ұлдарының шыңғырған үнi естiлдi. Медея оларды да өлтiрген едi. Креонт пен оның қызы Главка Медеяның қолынан қаза болғанын естiген сәтте Ясон Креонт пен оның қызы Главка Креонттың туыстары кек алу үшiн балаларды өлтiрер деп қорқып, өз сарайына жетуге асыққан. Сарай есiгi бекiтулi екен, Ясон оны сындырмақ болды. Кенет, ауада Гелиос құдай жiберген, аждаҺалар жегiлген күймеге отырып, ұшып бара жатқан Медея көрiндi. Өлтiрген ұлдары аяғының астында көлденең жатыр. Ясонның жаны тұршiгiп кеттi. Медеяға тым болмаса ұлдарымның сүйегiн қалдырып кет, өзiм жерлеймiн деп жалынды. Бiрақ, Медея оған жұбанышты да қалдырмады, күймесiмен зымырап кете барды.

	Ясонның бұдан арғы өмiрiнiң бәрi мәнсiз болды. Ол еш жерде байыздап ұзақ тұра алмады. Бiр күнi ол Истм өзенiнiң «Арго» кемесiн жағалауға сүйреп шығарып қойған тұсынан өтiп бара жатқан. Аргонавтар бұл кеменi теңiз құдайы Посейдонға бағыштаған едi. Шаршап, қалжыраған Ясон «Арго» қормасының астындағы көлеңкеге дем алуға жатты да, ұйықтап кеттi. Ол ұйықтап жатқанда «Аргоның» шiрiген кормасы құлап түстi де, сынықтарымен Ясонды басып қалды.





	ТРОЯ ЦИКЛI



	Троя тiзбегiндегi аңыз мифтер Гомердiң «Илиада» поэмасы, Софоклдың «Аякс-қамшыгер», «Филоктет», Еврипидтiң «Ифигения Авлида», «Андромаха», «Гекуба» трагедиялары, Вергилийдiң «Энеида», Овидийдiң «ҚаҺарман арулар» поэмалары мен тағы басқа туындылардан алынған үзiндiлер бойынша баяндалған.



	ЗЕВС ПЕН ЛЕДАНЫҢ ҚЫЗЫ ЕЛЕНА

	Ежелгi бiр ерте заманда Гиппокоонт патша даңқты Тиндарей батырды өз патшалығынан қуып жiберiптi. Тиндарей ұзақ сергелдеңнен кейiн Этолия137 патшасы Фестийдi паналаған. Фестий батырды қатты ұнатты да, өзiнiң тәңiрiдей сұлу ғажайып қызы Ледаға үйлендiрдi. Зевстiң ұлы Геракл Гиппокоонтты жеңiп, оны да, бүкiл балаларын да өлтiргеннен кейiн Тиндарей өзiнiң сұлу әйелiмен Спартаға қайта оралып, сол елге патшалық еттi.

	Леданың төрт баласы болды. Ғажайып Елена мен Полидевк Леда мен найзағай құдайы Зевстен туған. Ал, Клитемнестра, Кастор Леда мен Тиндарейдiң балалары едi.

	Елена ғажайып сұлу едi. Оның сымбат көркiне тең келер әйел атаулы болған жоқ. Еленаның сұлулығына тiптi әйел құдайлар да қызығатын. Оның даңқы бүкiл Грецияға таралды. Тәңiрiдей сұлулығына қызықты да, бiрде, Аттика батыры Тесей Еленаны алып қашты. Алайда Еленаның бауырлары Полидевк пен Кастор оны аман-есен құтқарып, әкесiнiң үйiне алып қайтты. Еленадан көңiлi барлар Тиндарей сарайына кезек-кезек келумен болды. Бәрi де Еленамен бас қосуға құштар едi. Бiрақ Тиндарей келген батырлардың ешқайсысына Еленаны бермедi: араларында қызғаныш туар да, бiрiн-бiрi жәбiрлеп бақытсыздыққа ұшыратар деп қорықты. Ақырында айлакер Одиссей Тиндарейге мынадай бiр кеңес бердi:

	– Кiмге жұбай болатындығын сұлу шашты Еленаның өзi таңдап шешсiн, ал өзге жiгiттер оның қалаған адамына қару кезенбеуге, егер әлде бiр қатерден көмекке шақыра қалса бар күш-қуатымен қорғауға ант берсiн.

	Одиссейдiң ақылын Тиндарей де мақұл көрдi. Жiгiттер де ант еттi. Ал Елена көп жiгiттiң iшiнен Атрейдiң ғажайып ұлы Менелайды таңдады.

	Елена мен Менелай бас қосты. Тиндарей өлгеннен кейiн Спарта елiне Менелай патша болды. Елена сұлумен некенiң қандай қасiретке душар ететiнiн сезiнбей Тиндарей сарайында Менелай тып-тыныш өмiр өткiзiп жатты.



	ПЕЛЕЙ МЕН ФЕТИДА

	Атақты Пелей батыр Зевстiң ақылгөй ұлы Эак пен өзен құдайы Асоптың қызы Эгинадан туған-ды. Пелейдiң бауыры Теламон батырлардың ең ұлысы Гераклдiң досы едi. Пелей мен Теламонға күншiлдiк қызғанышпен өздерiнiң жегжат бауырларын өлтiргенi үшiн туған жұртын тастап кетуге тура келдi. Пелей шалғайдағы байлығы асқан Фтияға барған-ды. Пелейдi онда Эвритион батыр паналатып, өз қызы Антигонаға үйлендiрдi де, мекен-жайының үштен бiрiн бөлiп бердi. Бiрақ Пелей Фтияда орнығып ұзақ тұрмады. Калидонда аң аулап жүргенде Эвритионды байқаусыз өлтiрiп алды. Осыған қатты құсаланып, Фтиядан кеттi де, ақыры Иолкке барды. Иолкте де Пелей бақытсыздыққа ұшырады. Иолк патшасы Акасттың әйелi Лелейте ғашық болды да, Акастпен арадағы достықты ұмыттыруға тырысты. Пелей патша әйелiнiң бұл тiлегiн қабылдамады. Кектенген әйел небiр ғайбат сөздер айтып, қаралап, күйеуiне шағым жасады. Акаст әйелiнiң сөзiне сендi де, Пелейдi құртуға бел байлады. Пелионның орманды бөктерiнде аң аулап жүрген кезде Пелей әбден шаршап, қалғып кеткен. Акаст оның тәңiрлер сыйлаған ғажайып семсерiн жасырып қойды. Бұл семсер қолында тұрғанда Пелейге ешкiм де төтеп бере алмайтын. Құдiреттi семсерiнен айырылған Пелей ендi құриды, жабайы кентаврлар жарып тастайды деп ойлады Акаст. Бiрақ Пелейге кемеңгер кентавр – Хирон көмекке келдi. Ол батырға құдiреттi семсерiн тауып бердi. Жабайы кентаврлар жарып тастамақ болып, жан-жақтан лап қойғанда Пелей оларды семсерiмен жайқап жанына жолатпады. Басына төнген ауыр қатерден аман-есен құтылып, опасыз Акасттан кек алды. Диоскурлар – Кастор және Полидевктiң көмегiмен дәулеттi Иолктi өз қолына алды да, Акастты да, әйелiн де өлтiрдi.

	Парасат алыбы Прометей ғаламат құпияны ашқанда Зевс пен Фетиданың некесiнен әкесiнен де құдiреттi ұл туып, Зевстi тақтан тайдыратынын айтқан. Фетиданы құдайлар Пелейге әйелдiкке берсе ғана олардан асқан батыр ұл туатынын да болжап қойған. Осы кеңестi құдайлар қабыл алды, бiрақ мынадай бiр шарт қойды. Пелей Фетиданы жекпе-жек күш сынасып жеңiп алатын болсын.

	Гефест құдайлар шартын Пелейге жеткiздi. Пелей Фетида теңiз тұңғиығынан жүзiп келiп, жиi-жиi демалатын жар жағасындағы үңгiрге барып жасырынды да, күтiп жатты. Мiне, Фетида теңiз бетiне көтерiлдi, үңгiрге кiрдi. Пелей тұтқиылдан тап бердi де, қызды құдiреттi құшағына қаусырды. Фетида босанып шығу үшiн барынша арпалысты. Арыстанға да, жыланға да, суға да айналды. Бiрақ Пелей босатпады. Жеңiлген Фетида ақыры Пелейге тиюге мәжбүр болды.

	Кентавр Хиронның кең үңгiрiнде құдайлар бас қосып, Пелей мен Фетиданың некелесу салтанатын тойлады. Той дастарқаны соншалық бай да сәндi болды. Олимп құдайлары түгел қатысты. Аполлонның алтын кифарасынан ғажайып әуендер төгiлдi. Осы әуенге қосылып жыршылар Пелей батыр мен әйел тәңiрi Фетиданың болашақ ұлына бұйыратын ұлы абырой даңқты мадақ еттi. Құдайлар тойлай бердi. Бапшылар (оры), хариталар, жыршылар әнiмен, Аполлон сазымен шырқ үйiрiлiп, сауық-сайранды қыздыра түстi. Бұлардың iшiнде әсiресе, өзiнiң асқан сұлулығымен арбаушы Афина мен өрiмдей жас Артемида ерекше көзге шалынды. Бiрақ бәрiбiр әйел тәңiрi Афродитаның көркiмен ешкiм де тең түсе алмады. Хорға қиялдай ұшқыр, құдайлар хабаршысы Гермес, қанды қырғынды бұл жолы мүлдем ұмытып, сұрапыл соғыс құдайы Арес те қатысқан. Құдайлар неке тойының иелерiне көл-көсiр сыйлықтар бердi. Хирон Пелейге сабы Пелион тауында өскен, темiрдей қатты, үйеңкi ағашынан iстелген өзiнiң найзасын тарту еттi. Теңiздер әмiршiсi Посейдон аттар, өзге құдайлар ғажайып сауыт-саймандар сыйлады.

	Құдайлар барынша көңiл көтердi. Тек араздық құдайы Эрида ғана неке тойына қатыспады. Алайда ол Хирон үңгiрi маңында жападан-жалғыз қыдырып жүрiп, терең ойға шомды. Тойға шақырмағаны үшiн қатты өкпелеген. Ақыры, ойлап-ойлап құдайларды өзара жанжалдастырып, өш алудың жолын таптыө ол алыстағы Гесперидалар бағынан жалғыз алтын алма жұлып алды да, сыртына «Асқан сұлу аруға» деп, бiр ауыз сөз жазды: Эрида ешкiмге көрiнбей той дастарқанына келiн, алтын алманы стол үстiне бiлдiртпей қойып кеттi.

	Алманы көрiп, құдайлар орындарынан көтерiлдi, жазуға көз жiбердi. Сонда әйел құдайлардың iшiнде ең сұлуы кiм? Ойламаған жерден егес туды. Зевстiң әйелi Гера, жаугер Афина, алтын шашты махаббат құдайы Афродита үшеуi бiрдей таласты. Әрқайсысы тек өзiн ғана ең сұлумын деп есептедi де, алтын алмадан дәмеленiп, бiрiне-бiрi бергiсi келмедi. Әйел тәңiрлер құдайлар мен адамдар патшасы Зевске жүгiнiп, өзара осы таластарына төрелiк айтуын күттi.

	Зевс төрелiк айтудан бас тартты. Ол алманы Гермеске бердi де, әйел құдайларды Трояның шетiндегi Иданың биiк беткейiне бастап апаруға әмiр еттi. Онда Троя патшасы Приамның ұлы Парис кездеседi, алтын алмаға әйел құдайлардың қайсысы ие болатынын, ең сұлуы кiм екенiн сол шешуге тиiс едi. Пелейдiң неке тойы әйел құдайлар арасында осындай араздық туғызып, тарқады. Бұл жанжалдан адамдар қисапсыз қайғы-қасiрет шегетiн болды.



	ПАРИСТIҢ ТӨРЕЛIГI

	Қиялдай жүйткiп Гермес Ида беткейiне қарай ұшып келедi. Соңында үш бiрдей әйел құдай. Приам патшаның баласы Парис бұл кезде табын соңында жүр едi. Шешесi Гекуба оған босанар алдында сұмдық түс көрген. Түсiнде Троя түгел өртенiп барады екен. Гекуба қатты үрейленiп, көрген түсiн күйеуiне айтып берген. Приам түс жорушыға барып, әйелiнiң түсiн жорытқанда ол: Гекуба ұл табады, сол ұлы Трояның құруына себеп болады деген екен. Сондықтан да Приам әйелi босанған бойдаақ, Гекубаның бауырындағы шарананы Ида жотасындағы қалың тоғайға апарып таста деп, қызметшiсi Агелайға әмiр еткен. Бiрақ Приамның ұлы өлген жоқ, оны ұрғашы аю асырады. Бiр жылдан кейiн Агелай тауып алды да, өз ұлындай бауырына басып, Парис деген есiм бердi. Парис бақташылар арасында жүрiп, тамаша жiгiт болып өстi. Жыртқыш аңдар мен қарақшылардан малын ғана емес, жолдастарын да жиi-жиi құтқарып жүрдi. Сол жүректiлiгi мен қуаттылығы үшiн достары оны Александр (жеңiмпаз еркек) деп атады. Парис Ида орманында тып-тыныш өмiр сүрдi. Өз тағдырына ол дән риза едi.

	Әйел құдайлар мен Гермес, мiне, ендi Париске келiп тұр. Парис оларды көргенде шошып кетiп, қаша жөнелмек едi. Бiрақ қиялдай жүйрiк Герместен кiм құтылмақ? Гермес қуып жеттi де, еркелете тiл қатып, алтын алманы ұсынды.

	– Парис, мынау алманы қолыңа ал, – дедi ол. – Қарсы алдыңда тұрған үш әйел тәңiрiсiн көрдiң ғой. Алманы осылардың iшiндегi ең сұлуына бер. Әйел құдайлардың таласына төрелiк айтуды Зевс саған тапсырған.

	Парис абыржып қалды да, әйел құдайларға қарады. Сұлудың сұлуы қайсы – ажырата алар емес. Әйел құдайлардың қай-қайсы да алтын алманы тек өзiне ғана берудi дәлелдеп, жас жiгiттi сендiруге тырысады, керемет сыйлықтар беремiз деп уағда етедi. Гера Еуропа мен Азияны түгел сыйлап, әскери даңққа – жеңiс даңқына бөлемек. Афродита жер пендесi әйелдерiнiң ең сұлуын ұсынды. Найзағай құдайы Зевс пен Леданың қызы Еленаны бермек. Афродита сыйлығын естiген сәтте Парис ұзақ ойланып тұрмастан, алтын алманы оның алақанына қондыра қойды. Сөйтiп, Парис сұлулардың сұлуы Афродита деп таныды. Осыдан бастап Парис махаббат тәңiрiсi Афродитаның сүйiктiсiне айналды. Афродита оған қандай жағдайда да көмекке келдi. Гера мен Афина болса Паристi өлердей жек көрiп, қастық ойлады. Троямен қоса олар бүкiл троялықтарды жек көрдi, қаланы да, бүкiл халықты да құртпақ болды.



	ПАРИСТIҢ ТРОЯҒА ОРАЛУЫ

	Әйел құдайлармен кездескеннен кейiн Парис Ида орманында ұзақ бөгелмедi. Приам өз зайыбы Гекубаның жоғалған ұлын жоқтап қаншалық қасiрет шегiп жүргенiн бiлетiн. Өзi өлдi деп есептеген ұлын еске түсiрiп, әйелiнiң қасiретiн сейiлту үшiн ол бiр үлкен сауық-сайран өткiздi. Жеңiмпаздарға бәйгеге Приам патшаның ең жақсы, ең iрi бұқасы тiгiлдi. Бұл бұқа Парис бағатын сиырлар табынында едi. Өзi өте жақсы көретiн бұқасын қимай, Парис оны қалаға өзi алып келдi. Трояда батырлар сайысын тамашалады. Мен де қатысып жеңiске жетсем деген бiр керемет құштарлық биледi оны. Ақыры, ол сайысқа қатысып, бәрiн де, тiптi құдiреттi Гектордың өзiн де жеңiп кеттi.

	Приам балалары намысқа булығып, қайдағы бiр бақташыдан жеңiлiп қалғандарына қорланды. Приамның Дейфоб деген баласы тiптi семсерiн суырып, Паристi өлтiрмек те болды. Зәресi ұшқан Парис қаша жөнелдi. Барып Зевс михрабына тығылды. Михрабта оны Приамның көрiпкел қызы Кассандра байқап қалды да, бақташының кiм екенiн бiрден-ақ таныды. Приам мен Гекуба баласының табылғанына соншалықты қуанып, зор салтанатпен сарайға ертiп келдi. Кассандра әкесi Приамға Парис Трояның күйреуiне себепкер болады деген жазмыш болжауын ескертiп, қаншама сақтандырса да, құлақ аспады. Аполлон тәңiрi Кассандра тағдырын бiр қасiреттi хал-күйге телiп қойған екен: оның болжамы үнемi дәл келiп тұрса да, бәрiбiр оған ешкiм де сенбедi.



	ПАРИСТIҢ ЕЛЕНАНЫ АЛЫП ҚАШУЫ

	Парис өз әкесi Приамның үйiне келгенiне бiраз күн өткен. Өмiрiнде болған зор өзгерiстердiң әсерiнен ол Афродитаның алтын алма үшiн берген уағдасын да ұмытып кеткен. Қазiр бұл ешкiмге елеусiз бақташы бала емес, даңқы асқан патша мырзасы. Бiрақ күндерде бiр күн Афродитаның өзi ғажайып сұлу Еленаны есiне түсiрдi де, өз сүйiктiсiне қол ұшын берiп, керемет бiр кеме жасап алуына көмектестi. Кеме бiткеннен кейiн Парис Спартаға – Еленаның елiне жол тартпақ болды. Ажалың осыдан болады деген Приамның көреген ұлы Геленнiң сақтандыруына да Парис құлақ асқан жоқ. Ол ештеңенi де тыңдағысы келмедi. Кемесiне мiндi де шетсiз-шексiз теңiзбен шалғай сапарға бет түзедi. Паристiң ұшқыр кемесi туған жағалаудан алыстап бара жатқанын көргенде Кассандраның кеудесi үрейге толды. Ол екi қолын аспанға жайып:

	– О, қасiрет, қасiрет, ұлы Трояға да, бiздiң бәрiмiзге де қасiрет төндi! Көрiп тұрмын: қасиеттi Илионды жалын шарпып, қанға бөккен ұлдары әне табытта жатыр! Жат жерлiктердiң күңiне айналған Трояның қызкелiншектерiн де көрiп тұрмын! – деп күңiрендi.

	Кассандраның бұл зарына да ешкiм құлақ асқан жоқ.

	Паристi де ешкiм тоқтатпады.

	Ол бiрте-бiрте алыстап жүзе бердi, жүзе бердi. Теңiзде кенет қатты дауыл көтерiлдi. Паристi дауыл да тоқтата алмады. Ол байлығы асқан Фтия мен Саламин, Микеныдан да өтiп, ақыры Лакония жағалауына жеттi. Эврот сағасына келiп кемесiн тоқтатты да, досы Энейдi iлестiрiп жағаға шықты, сосын ешбiр жат пиғылы жоқ бейкүнә қонақ ретiнде патша сарайына бет түзедi.

	Менелай Парис пен Энейдi жылы шыраймен қарсы алды. Қонақтар құрметiне мол етiп дәм дайындатты. Парис тағам үстiнде ғажайып Еленаны бiрiншi рет көрдi де, жер басқан пенделерде кездеспейтiн сұлулығына қызығып, көз аудармастан қарады да отырды.

	Паристiң көркi Еленаны да елiктiрдi: өзiнiң қымбатты да сәндi шығыс киiмдерiмен бұл да соншалықты келiстi, сұлу көрiнген. Арада бiраз күн өттi. Менелайдың Критке баруы керек. Жүрер алдында Еленаға қонақтар күтiмiн қатты тапсырды. Бәрi де мол болсын, көңiлдерi де жай болсын. Менелай бұл қонақтарынан ешқандай зұлымдық күтпеген едi. Менелай жөнелiсiменақ, Парис шұғыл өз ойын iске асыру төңiрегiнде толғанды. Афродитаның көмегi арқылы, жылы-жылы сөздермен аялап, ғажайып Еленаға құштарлық тiлегiн бiлдiрдi. Некелi күйеуiнiң үйiн тастап, Трояға өзiмен бiрге қашуын өтiндi. Парис тiлегiне Елена қарсы тұра алмады. Парис ғажайып сұлу Еленаны жасырын әкеп кемесiне отырғызды да, алып қашты. Менелайдың әйелiн ғана емес, қазынасын да ала кеттi. Елена бiр ғана Парис үшiн күйеуiн де, туған мекенi Спарта мен өзiнiң туған қызы Гермионаны да – бәрiн де тәрк еттi.

	Паристiң байлыққа толы кемесi Эврот сағасынан шығып, теңiз толқынында тербетiлiп, жағалауларына қарай заулап келедi. Жер сұлуларының сұлуы Еленаның жанында отырып, Парис керемет шаттыққа бөлендi. Жағадан бiржола алыстап, ашық теңiзге шыққан кезде құдiреттi теңiз тәңiрiсi Нерей кенет кеменi тоқтатты. Ол теңiз тұңғиығынан жүзiп шықты да, мынадай болжам айтты: Парис те, бүкiл Троя да құрып, опат болуға тиiс. Парис пен Елена абыржып қалды. Бiрақ Афродита олардың қауiптерiн сейiлтiп, Нерей болжамына құлақ қоймауға кеңес бердi. Афродитаның жебеуiмен Парис кемесi қауiпқатерсiз тыныш үш күн жүздi. Оңнан ескен жел кеменi зымырата айдап, Троя жағасына аман-есен жеткiздi.



	МЕНЕЛАЙДЫҢ ТРОЯҒА ҚАРСЫ СОҒЫСҚА ДАЙЫНДАЛУЫ

	Ғажайып Елена оспадар Париспен Менелай сарайынан қашып шыққан бойда құдайлар өз хабаршысы Ириданы Криттегi Менелайға жөнелткен. Ирида құлпырма қанаттарын қағып, құдайлар тұрған Олимптен самғай заулады да, қас қағымда Менелайға жетiп, басына түскен бақытсыздықты түгел хабарлады. Менелай асығып-үсiгiп қайтуға дайындалды. Спартаға да ол шұғыл жеттi. Еленаның алдап соққанына, сонымен бiрге бар қазынасын ала кеткенiне көзi жеткен ол ашу мен ызаға булығып, тұлын тұтты. Сол сәтте-ақ өзiнiң ағасы Агамемнонға барып, залымдығы үшiн Паристен қалай кек қайтару туралы кеңестi. Агамемнон қиын-қыстау күн туғанда бүкiл күш-жiгерiмен көмек көрсетпек болып бiр кезде ант-су iшкен батырларды түгел жинап, Трояға қарсы соғысқа аттануға ақыл қосты. Менелай ағасының ақылын мақұл көрдi, Агамемнонға iлесiп, Пилостағы кәрi Нестор патшаға барды.

	Қарт Нестор гректер арасындағы ақылмандардың бiрi едi. Ол өзiнiң ұзақ өмiрiнде талай даңқты жорықтарға қатысқан. Нестордың әскери iстердегi тәжiрибесi де мол болатын.

	Нестор Менелай мен Агамемнонды көңiлдi қабылдады. Паристың қылығына қария Нестор қатты қапаланды. Трояға қарсы жорыққа ұлдары Фразимед пен Антилохты ертiп, өзi де аттануды ұйғарды. Ол Атридтермен бiрге бүкiл Грекия батырларын аралап, оларды жорыққа қатысуға үгiттемек боп келiсiм бердi.

	Көптеген батырлар жорыққа аттануға бел буды. Олардың қайсыбiрiн бiр кезде берген анты мәжбүр етсе, кейбiреулерiн соғыста жасалар ерлiкке деген құмарлық құлшындырды. Трояға қарсы баруға Аргос патшасы, құдiреттi Тидейдiң баласы, күш жағынан Арес құдаймен тең түсетiн Диомед те баратын болды. Эвбея патшасының ұлы кемеңгер Паламед, құдiреттi Миностың немересi Крит патшасы Идоменей, Гераклдiң досы Филоктет те келiсiм бердi, Геракл өлер алдында өз жебелерiн осы Филоктетке аманат еткен едi. Балгердiң айтуынша, бұл жебелерсiз Трояны алу мүмкiн емес. Бұл жорыққа екi Аякс қатысты: Гераклдiң досы Теламонның баласы, Саламин патшасы, батырлардың iшiнде күш жағынан теңдесi жоқ Аякс пен Локридадағы138 Ойлей батырдың ұлы Аякс, тағы да көптеген басқа батырлар жорыққа қамданды. Бұл жорыққа Итака патшасы Лаэрттiң ұлы, айлакер Одиссейдi қатыстыру қажет болды. Одиссейдiң Итаканы тастап кеткiсi келмедi. Ол Пенелопа сұлуға жақында ғана үйленiп, ұлы Телемах туғалы да көп болған жоқ едi. Бейбiт өмiрiн, ыстық махаббатын арнаған жанжары мен ұлын тастап, сонда сонау Трояның түбiне жүзiп кетпек пе? Мүмкiн бұл жорықтан қайтып оралмас та. Итакаға Менелай мен Агамемнонның, Нестор мен Паламедтiң келгенiн бiлген бойда Одиссей оларды алдамақ болды. Ақылынан алжасқан адам құсап, соқаға өгiз бен есек жегiп алды да, өзiнiң егiстiк жерiн жырта бастады, жыртылған жерге тұз септi. Одиссейдiң алдап жүргенiн алдымен Паламед бiлiп қалды да, оғаш қылығын өзiне қайткенде де мойындатуға тырысты. Ол құндақтаулы кiшкене Телемахты алып келдi де, Одиссей жыртып келе жатқан соқаның үстiне жатқыза қойды. Одиссей тұра қалды. Итакадан кетпеуге қаншама тырысқанмен, ол үшiн жалғыз ұлын өлтiруге болмайды ғой. Паламед Одиссейдiң қулығын осылай әшкерелегеннен кейiн, ол амалсыздан туған Итакасын да, әйелi мен баласын да тастап, ұзақ жылдарға Троя қабырғасына кетуге мәжбүр болды. Содан былай қарай Одиссей Паламедтi мейлiнше жек көрiп, жорыққа қатысуға мәжбүр еткенi үшiн кек қайтаруға тырысып бақты.



	АХИЛЛ

	Бұл жорыққа тағы бiр хас батырды қатыстыру қажет болды. Ол Пелей патша мен әйел құдай Фетиданың ұлы жас Ахилл едi. Калхас балгер Атридтерге егер жорыққа Ахилл қатысса ғана ұлы Троя алынады деген болжау айтқан. Тағдыр Ахиллге өшпес даңққа бөленудi жазған. Ол Троя түбiндегi шайқаста батырлардың ең ұлысы болуға тиiстi едi. Ахилл ұлы ерлiктер жасайды, бiрақ Троя түбiнен тiрi оралмайды, кемелiне келген нағыз дер шағында сұғанақ жебеден қаза табады. Ұлына тағдырдың не жазып қойғанын Фетида құдай бiлетiн-дi. Қатал тағдырдан баласын қағыс өсiруге Фетида бар күшiн салып баққан. Ахиллдiң тiптi нәресте кезiнде-ақ денесiн мәңгiлiк жүзiммен сылап, тәнiне ештеңе дарытпау үмiтiмен, тiптi оны бiржола ажалсыз ету үшiн жанып тұрған отқа да ұстады. Бiрақ Фетида Ахиллдi отқа қаңтап отырғанда бiр түндерi Пелей оянып кеттi. Отта жатқан баласын көрiп, жаны тұршiккен Пелей семсерiн суырып алды да, Фетидаға тұра ұмтылды. Зәресi ұшқан әйел тәңiрi сарайдан қашып шығып, әкесi Нерейдiң теңiз тұңғиығындағы тұрағына барып жасырынды. Пелей Ахиллдi өзiнiң досы кентавр Хиронның тәрбиесiне бердi. Хирон Ахиллдi аюдың миымен, арыстанның бауырымен тамақтандырды. Ол аса қуатты батыр болып өстi. Алты жасында ақырған арыстандар мен қабандарды өлтiрдi. Жүйiрiктiгi мен ұшқырлығы соншалық, ол бұғыларды итсiз-ақ жаяу қуып жетiп, ұстап ала беретiн. Қару пайдалануда Ахиллге ешкiм тең келе алмады. Хирон оны әсем әуендi кифарада ойнауға, ән салуға үйреттi. Фетида да ұлын естен шығарған жоқ, теңiз тереңiнен жүзiп шығып, баласымен жиi-жиi көрiсетiн, үнемi оған қамқорлық жасап жүретiн.

	Ахилл тамаша жiгiт болып ер жеткен кезде бүкiл Грекияға Менелай Трояға қарсы жорыққа батырлар жинап жатқандығы жайлы хабар тарады. Ахиллдi қандай тағдыр күтiп тұрғанын бiлетiн Фетида Скирос139 аралындағы Ликомед патшаның сарайына апарып жасырды. Ол жерде Ахилл патша қыздарымен бiрге қызша киiнiп жүре бердi. Оны қайда жасырып қойғанын ешкiм бiле алмады. Тек балгер Калхас қана Ахилл жасырынған жердi Менелайға ашып қойды. Одиссей мен Диомед бөгелместен жолға шықты. Одиссей мынадай бiр қулық ойлап тапты: Диомед пен Одиссей көпес болып Сюиросқа келдi де, Ликомед сарайына барды. Олар патша қыздарының алдына неше түрлi асыл жиҺаздарды жайып тастады: көз жауын алар сан алуан маталар, алтын алқалар, сырғалар, алтынмен кестеленген жамылғыштар, ал олардың аралығына семсер, дулыға, қалқан, қанжар мен сауыт қойды. Патша қыздары алтын жиҺаздар мен қымбат металдарға сұқтана, қызыға қараса, ал олардың арасында тұрған Ахилл тек қару-жараққа ғана назар аударған. Кенет сырттан сарай маңынан әскери бұйрықтар естiлiп, керней даусы, қару-жарақ салдыры жеттi. Бұл қалқанға семсердi соғып, салдыратып әскери бұйрық берiп тұрған Диомед пен Одиссейдiң серiктерi едi. Патша қыздары қорыққаннан тым-тырақай қаша жөнелдi. Ал, Ахилл семсер мен қалқанды ала салып, жауға қарсы ұмтылды. Ол Ликомед сарайына жау шапқан екен деп ойлаған едi. Одиссей мен Диомед Ахиллдың сырын осылай ашты.

	Трояға қарсы соғысқа баруға Ахилл зор қуанышпен келiсiмiн бердi. Ахиллмен бiрге оның адал досы Патрокл, кемеңгер қарт Феникс те аттанды. Бiр кездерi әйел тәңiрi Фетидаға үйлену тойында құдайлар сыйға тартқан сауыт-сайманды Пелей ұлына бердi, Хирон сыйлаған найза мен Посейдон берген атты да ұлына тарту еттi.



	ТРОЯ

	Грекия батырлары соғысуға жиналған Троя ұлы да құдiреттi ел едi. Трояның iргесiн қалаған Зевс ұлы Дардан мен плеядалар140 әулетi Электраның шөбересi Ил болатын. Дардан Аркадиядан Тевкр патшаға келген. Тевкр Дарданға әйелдiкке қызын, онымен қоса жерiнiң бiр бөлiгiн бередi. Кейiн бұл жерге Дардания қаласы салынады. Дарданның немересi – Трос, Тростың ұлы – Ил. Бiр күнi ол Фригиядағы батырлар бәсекесiне қатысады да, бiрiнен соң бiрiн тiзе бүктiрiп, барлығын да жеңiп шығады. Бәйгесiне елу қыз, елу жiгiт алады. Фригия патшасы сонымен қатар оған ала сиыр бередi де, осы сиырдың соңынан ерiп жүре бер, сиыр қай жерге барып тоқтаса, сол жерге қала тұрғыз дейдi. Патшаның айтуынша сәуегейлiк кiтапта бұл қаланың ұлы даңққа ие болатындығы жазылыпты-мыс. Ил айтқанды орындап, сиырдың соңынан ере бердi, ал сиыр әйел құдай Атэнiң төбешiгiне барып тоқтады. Ил дәл осы төбенiң үстiне қала тұрғыза бастады. Ол екi қолын аспанға жайып, найзағай құдайы Зевске құлшылық еттi. Бастаған iсiн қолдайтын бiр нышан бiлдiруiн өтiндi. Таңертең ол шатырынан шыққан кезде Афина-Палладаның ағаштан ойып жасалған суретiн көрген. Жаңа қаланың қорғаншысы болуға тиiстi палладийдiң өзi осы едi. Ил патшалық құрған кезiнде қаланың тек төбедегi бөлiгi қоршалып, ал етек жағы қоршау-қорғансыз тұрды. Құдайлардың қалауы бойынша, Илдiң ұлы, Трояның патшасы Лаомедонттың қол астында қызмет етуге тиiстi Посейдон мен Аполлон ғана қаланың төменгi жағының қабырғасын қалады. Трояны айнала қоршап Посейдон мен Аполлон мұқалмас мықты қамал соғыпты. Қамалды тек бiр жерiнен ғана бұзып өтуге болады, ол тұсты құдайларға көмек көрсеткен батыр Эак қалаған.

	Грекия батырлары Трояға қарсы жорыққа әзiрленiп жатқан кезде, Трояны билеп тұрған Илдiң немересi Приам едi. Зевс ұлы Геракл Трояны жаулап алғанда Лаомедонт патшаның балаларынан тiрi қалғаны да тек Приам болды. Приам асқан бай едi. Әйелi Гекуба екеуi аса сәндi, салтанатты сарайда тұратын. Елу ұлы мен қыздары да өздерiмен бiрге тұрды. Приам ұлдарының арасында ер жүректiлiгi, ерен күшiмен даңқы шыққан мейiрiмдi Гектор болды.

	Троя құдiреттi де күштi ел едi. Жаугер троялықтарға қарсы жорықта грек батырларының алдында зор қиындықтар тұрған, ал троялықтарды жеңiп, қаланы алғандар мол байлық пен өшпес даңққа кенелетiнiне еш күмән жоқ едi.



	ГРЕКИЯ БАТЫРЛАРЫ МИЗИЯДА

	Грекияның барлық батырлары мен олардың әскерлерi Авлида айлағына жиналды, сол арадан теңiзбен жүзiп Троя жағалауларына бармақ. Теңiз жағасына жер қайысқан әскер топталды. Әскер қатарында жүз мың141 қарулы жауынгер бар едi. Бұлар 1186 кемемен Троя түбiне жетуi керек. Аттанар алдында барлық әскербасылар мен ұлы батырлар жұз жасаған шетен ағашының көлеңкесiне жиналып, михрабтар жанында құдайларға құрбандық шалды, жүзу сапарының сәттi болуын тiледi. Кенет бiр михрабтың астынан қып-қызыл, сұмдық бiр жылан шыға келдi. Зор денесi сақинадай шығыршықталып, ирелеңдеп барды да, шетен ағашының басына өрмелеп көтерiлiп кеттi. Ағаштың ұшар басындағы ұяда сегiз балапанымен құс отыр екен. Қызыл жылан сегiз балапанымен қоса сол құсты жұтып жiбердi де, өзi тасқа айналды. Ағаш астында аң-таң болып батырлар тұр. Бұл құдайлар аңғартқан нендей нышан екенiн түсiне алмай дал болды. Алайда сәуегей Калхас бұл ишараттың мәнiсiн ашып бердi. Жылан тоғыз құсты жұтты, демек Трояны тоғыз жыл қоршап, оныншы жылға кеткенде орасан зор ұлы қаланы қиыншылықпен аласыңдар, дедi ол батырларға. Гректер Калхастың сөзiне қатты қуанды. Жорықтың ақыры сәттi аяқталатынына әбден сенiп, кемелерiн суға түсiрдi. Авлида айлағынан кемелер бiрiнен соң бiрi аттанып жатты. Ескекшiлер ұжымдаса есiп, гректер флоты Азия жағалауларына қарай бет алды.

	Бiраз уақыт жүзгеннен кейiн олар Мизия жағалауына жетiп тоқтады. Бұл жердi Гераклдiң ұлы Телеф батыр билейтiн. Ал гректер Троя жағалауына келдiк деген сенiммен Телеф иелiгiн ойрандай бастады. Телеф әскерлерiн өзi бастап, иелiгiн қорғауға шықты. Қанды қырғын соғыс басталды.

	Ұрысқа өзiнiң жан аяспас адал досы Патроклды ертiп Ахилл кiрiстi. Патрокл жараланып қалды, бiрақ ол жараланғанына қарамастан Ахиллмен үзеңгiлесiп ерлiкпен соғыса бердi. Ақыры Ахилл әзер дегенде Телефтi қашуға мәжбүр еттi.

	Түн қараңғылығын пайдаланып Телеф қалаға қашып барып, бекiнiп алуға мүмкiндiк тапты. Таң ата ертемен гректер қаза болған жауынгерлердiң мәйiттерiн жинай бастағанда, өздерiнiң соғысқандары троялықтар емес, Гераклдiң ұлы Телеф патшалық құрып тұрған мизиялықтар екенiн бiр-ақ бiлдi.

	Гректер қатты қапаланды. Олар дұшпандарын емес, өздерiнiң одақтасымен соғысыпты. Гректер Телефпен бiтiм жасасты, Телеф көмектесуге уәде бердi. Бiрақ олармен бiрге Трояға барудан бас тартты. Өйткенi, әйелi Приамның қызы едi, өз әйелiнiң әкесiне қарсы соғысқысы келмедi.

	Ұрыста қаза тапқандарды жерлегеннен кейiн, гректер Мизияны тастап, Троя жағалауларына қарай жүзiп кеттi. Ашық теңiзге шыққан кезде олардың флоты сұрапыл дауылға тап болды. ҚаҺарлы теңiз толқындары көкке атылды. Дауыл гректер кемелерiн жаңқадай үйiрдi. Олар бағытынан жаңылып қалды. Ақыры теңiзде ұзақ уақыт адасып жүрiп, Авлидаға қайтып оралды. Жақында ғана өздерi шыққан айлаққа грек кемелерi бiрiнен соң бiрi қайтып келе бастады. Жорыққа шыққан олардың бiрiншi сапары сәтсiз аяқталды.



	ГРЕКТЕР АВЛИДАДА

	Еврипидтiң «Ифигения Авлидада» трагедиясы бойынша баяндалған.



	Кемелер Авлидаға қайтадан жиналып болғаннан кейiн, гректер олардың бәрiн сүйреп жағаға шығарды. Жағалауда зор әскери лагерь топталды. Батырлардың бәрi бiрдей Авлидада қалған жоқ. Көпшiлiгi үйлерiне қайтты. Бүкiл әскердiң қолбасшысы Агамемнон да кетiп қалды. Трояға қарсы жорықтың ендi қашан басталатынын ешкiм де бiлмедi. Гректерге не iстеу керек? Троя жағалауларына адастырмай алып баратын жолбасшы бiреу керек болды. Жақында ғана өздерi сiлкiлескен Телеф қана ол жолды көрсете алады. Ұрыс кезiнде Ахилл Телефтi жамбасынан жаралаған-ды. Телеф қалай емделсе де жарасы еш жазылмай-ақ қойды. Тiптi бұрынғыдан да асқынып, есiнен тандырды. Ақыры, әбден титықтаған Телеф Дельфыға барды да, жарасын немен емдеу керектiгiн Аполлоннан сұрады. Пифия Телефтi кiм жараласа, тек сол ғана жаза алады деп жауап бердi. Қайыршыша алба-жұлба киiнiп, балдаққа сүйенiп, Телеф Микеныға Агамемнон сарайына келдi. Патшадан Ахиллдi өзi салған жараны өзi емдеп жазуға көндiруiн өтiнбек. Телефтi бiрiншi көрген Агамемнонның әйелi Клитемнестра болды. Телеф өзiнiң кiм екенiн Клитемнестраға айтқан. Әйел оған бiр ақыл бердi: Агамемнон есiктен кiре бергенде ұлы, нәресте Орестi бесiктен көтерiп ал да, құрбан шалатын жерге алып бар, егер Агамемнон жарасын жазуға көмектеспесе, баланың басын тасқа жаншамын деп қорқыт. Телеф Клитемнестраның айтқанын iстедi. Ұлын өлтiредi екен деп Агамемнон шошып кеттi де, көмектесуге келiстi. Оның үстiне Трояға жолды тек Телеф қана көрсете алатын болғандықтан Агамемнон аянбай шын пейiлiмен жәрдемдестi. Ол Ахиллге өкiлдер жiбердi. Ахилл таң қалды: ешқандай дәрiгерлiк өнерден хабары жоқ, қалай емдеп жазбақ? Бiрақ батырлардың iшiндегi ең кемеңгерi Одиссей қалай емдеудiң жолын айтып бердi. Телефтi жаралаған найзаның ұшынан алынған темiр ұнтағын жараға себу керек дедi. Сол жерде-ақ Ахилл найзасының ұшынан темiр қырып алып, Телефтiң жарасына сеуiп едi, жара жазылып кеттi. Телеф қатты қуанды да, жарасын жазғаны үшiн флотты Троя жағалауына бастап баруға келiстi, бұған дейiн оны ешкiм көндiре алмай қойып едi.

	Жол бастаушы табылды, бiрақ гректер Авлидадан аттана алмады: жел оңынан бiр шықпай-ақ қойды. Қасиеттi бұғысын өлтiргенi үшiн әйел құдай Артемида Агамемнонға ызалы, желдi терiс соқтырып тұрған да сол едi. Жел бағытын өзгертедi деп батырлар құры босқа күтумен сарылды, ол ерегесiп бiр бағытта соқты да тұрды. Ермексiз жатқан батырлардың iштерi пысып, зерiге бастады. Лагерьде ауру басталды, жауынгерлер арасынан наразылық күңкiлдер шығуға айналды. Көтерiлiс шығып кете ме деген де қорқыныш туды. Ақыры, сәуегей Калхас грек көсемдерiне:

	– Агамемнонның қызы Ифигения сұлуды құрбандыққа шалса ғана әйел құдай Артемиданың гректерге рақымы түседi,– дедi.

	Авлидаға келген бетте мұны естiген Агамемнон қатты қайғырды. Қызының өмiрiн сақтап қалу үшiн, тiптi Трояға қарсы жорыққа шығудан бас тартуға да әзiр едi. Артемиданың еркiне мойынсұну керектiгiн айтып, Менелай оны ұзақ үгiттедi. Агамемнон ақыры iнiсiнiң дегенiне көнiп, Микеныдағы Клитемнестраға шапқыншы жiбердi. Ол адам Клитемнестраға Агамемнон бұйрығының шын мәнiн ашпай, Ахилл жорыққа аттанар алдында Ифигениямен некесiн қиып кеткiсi келедi деген желеумен қызды Авлидаға алып келуi керек едi. Микеныға шапқыншы жiбергеннен кейiн Агамемнонның қызына деген аяныш сезiмi тiптi күшейiп кеттi. Ол өзгелерден жасырын Клитемнестраға екiншi шапқыншы жiберiп, Ифигенияны Авлидаға әкелмесiн деген хабар бердi. Бiрақ екiншi шапқыншыны Менелай ұстап алған. Ол Агамемнонға қатты ашуланып, көпшiлiк iсiне опасыздық жасаушылар ғана мұндай қылыққа барады деп айыптады. Менелай Агамемнонға ұзақ кейiдi. Ағайынды екеуi қатты шекiсiп те қалды. Бұлардың жанжалын хабаршы бөлiп жiбердi, ал гректер лагерiне Ифигения мен кiшкентай Оресттi алып Клитемнестраның келгенiн, лагерь жанындағы бұлақтың басына тоқтағанын айтты.

	Агамемнон не iстерiн бiлмей, қатты торықты. Тағдыр шынымен-ақ сүйiктi қызынан айырылуға жазғаны ма, Артемидаға құрбан шалатын жерге қызын өз қолымен апарып бауыздатпақ па? Ағасының ауыр қасiретiн көрген Менелай да мұндай құрбандықтан бас тартуға әзiр едi. Бiрақ Артемида жарлығын Калхас бүкiл әскерге хабарлап, Ифигенияны өзiн құрбандыққа шалуға өзiн ерiксiз көндiретiнiн Агамемнон бiледi. Әйел құдай жарлығын Калхас жарияламаған күнде де, жұрттың бәрiне бұл жайында бәрiбiр Одиссей айтады, өйткенi, ол Артемиданың жарлығын естiген ғой.

	Ауыр қайғы еңсесiн басқан Агамемнон әйелi мен қызын қарсы алуға барды. Жайбарақат, көңiлдi болуға тырысып-ақ бақты. Бiрақ әкесiнiң әлденеге қатты ренiштi екенiн Ифигения бiрден аңғарды. Себебiн бiлгiсi келiп сұрай бастаған, әкесi бәрiбiр ештеңе айтпады. Агамемнон әйелiне де түк демедi, тек Микеныға кейiн қайтуға ғана үгiттедi: Клитемнестра қызының өлгенiн көрiп тұрмасын деп ойлады. Ақыры, ол әйелi мен қызын шатырда қалдырды да, өзi Калхасқа келдi: қызды құтқарып қалудың ешқандай амалы жоқ па деп сұрамақ болды.

	Агамемнон шатырдан шығып кетiсiмен Ахилл кiрдi. Ол Микены патшасына жолығып, Трояға қарсы кiдiрмей жорыққа аттануды талап етпекшi едi. Авлидада бостанбос жату оны әбден мезi етiп болған-ды, оның үстiне, әскерлерi де (мирмидондықтар) күңкiлдеп, не жорыққа баста, не үйiмiзге тарат дейтiндi шығарған. Клитемнестра Агамемнонды сұраған бұл батырдың кiм екенiн бiлгеннен кейiн Ахиллдi қызының болашақ күйеуi есебiнде құттықтады. Ахилл аң-таң. Агамемнонмен оның қызы жөнiнде ешқашан сөз болып көрген емес едi. Ахиллдiң тiптi Ифигенияға үйлену туралы ойламағанын естiгенде Клитемнестра да қысылып, не айтарын бiлмей састы. Осы кезде Агамемнонның Микеныға екiншi түрлi хабармен жiберген құлы кiрiп келдi. Ол Агамемнонның Клитемнестра мен Ифигенияны Авлидаға неге алдырғанын ашып бердi. Қызынан айырылғалы тұрғанын естiгенде Клитемнестраның қайғыдан есi ауысып кете жаздады. Кiмнен көмек сұрау керек? Ол Ахиллдiң анасы, құдiреттi Нерейдiң қызы Фетиданың атымен жалбарынып, құтқаруын өтiндi. Клитемнестраның қасiретiн ұққан Ахилл көрiпкел теңiз қариясы, Нерей құдайдың атымен ант iшiп, көмектесуге уәде бердi. Ифигенияның маңына ешкiмдi дарытпауға ант еттi. Сауыт-сайманын кию үшiн Ахилл Агамемнон шатырынан асығыс шығып кеттi. Агамемнон шатырға қайтып келгенде, Клитемнестра өз қызын өзi өлтiруге барғаны үшiн айыптап оны ұрса бастады.

	Агамемнон қандай жауап бере алсын? Қызын Артемида құдайдың жолына құрбандыққа шалуға өз еркiмен барып отырған жоқ қой. Басқаша iстер амал да қалмаған. Егер әйелi мен қызының жалынғанына көнiп, құрбандық бермесе, гректер онымен қоса барлық жақындарын да қырып тастайды дегендi ғана айта алды ол әйелiне. Өйткенi Ифигения бүкiл Грекияның игiлiгi үшiн құрбандыққа шалынғалы отыр ғой!

	Қасындағылардың наразылығы бiрден-бiрге күшейе түстi. Ахилл өзiнiң болашақ жарын ешқандай құрбандыққа бермейтiнiн айтқанда, мирмидондықтар оған тас жаудыруға аз-ақ қалды. Одиссей бастаған жауынгерлер қаруларын кезенiп Агамемнон шатырына қарай ұмтылды. Ахилл қалқанын көлегейлеп, семсерiн суырып, шатыр алдында тұра қалды. Ол қасық қаны қалғанша Ифигенияны қорғауға әзiр едi.

	Ендi болмаса қанды қырғын басталғалы тұрғанда Ифигения тоқтау салды. Ортақ мүдде игiлiгi үшiн ол өз еркiмен құрбандыққа баратынын жариялады. Мен Зевстiң құдiреттi қызы Артемиданың әмiрiне қарсы тұрмаймын: менi құрбандыққа шалыңдар, гректер Трояны алғанда оның талқандалған орны мәңгiлiк ескерткiшiм болар дедi қыз. Өзiн қорғамауға, өзара қырғын жасамауға Ахилл батырды да көндiрдi. Ортақ iстiң игiлiгi үшiн керемет бiр шешiммен өзiн құрбандыққа берiп тұрған сұлу қызға деген сүйiспеншiлiк батыр жүрегiне ұялап, қимаса да Ахилл Ифигенияның еркiне ерiксiз бағынды.

	Артемида құдайдың құрметiне орнатылған құрбандық орнына Ифигения жайбарақат, саспай бара жатты. Сұлу да тәкаппар қыз ұшы-қиырсыз жауынгерлер сапы арасымен өттi де, құрбандық орнына барып, тұра қалды. Қызына қарап Агамемнон жылап жiбердi, өлгенiн көрмеу үшiн басын кең етек шапанымен бүркеп алды. Құрбандық орнында Ифигения жайбарақат тұр. Жаршы Талифибийдiң әмiрi бойынша жұрттың бәрi үнсiз, айнала тегiс жым-жырт. Балгер Калхас құрбан шалатын пышақты қынынан суырып алтын зембiлге салды. Михрабқа апаратын құрбандық ретiнде қыздың басына гүлден өрiлген шiр кигiздi. Жауынгерлер сапынан Ахилл шықты. Ол қасиеттi су құйылған құмыра мен тұз қосылған құрбандық ұнын алды. Ифигения мен құрбандық орнына суды бүркiп, қыздың басына ұнды септi, сонан соң дауыстап әйел құдай Артемидадан, әскерлер Троя жағалауларына аман-есен жетiп, жауды жеңуiне көмектесуiн жалбарынып сұрады. Калхас құрбан шалатын пышақты қолына алды. Жұрттың бәрi iштей тынып қалды. Ифигенияны шалу үшiн Калхас пышағын көтердi. Пышақ қызға барып тидi де, бiрақ, Ифигения құрбандық орнында ыңырсып құлап түспедi. Бiр керемет оқиға бола қалды. Артемида Ифигенияны ұрлап әкеттi де, оның орнына михрабта Калхас пышағы орып жiберген бұғы қанға боялып, аласұрып өлiп бара жатты. Мынау ғаламатқа ғажап қалған жауынгерлер бiр кiсiдей айғайлап жiбердi. Болжағыш Калхас та қуанғаннан дабырлап сөйлеп кеттi:

	– Найзағай құдайы Зевстiң құдiреттi қызы Артемида талап еткен құрбандық, мiне, шалынды! Гректер қуана берiңдер: құдай әйел бiзге бақытты сапар, Трояда тойланар жеңiс нышанын аңғартты.

	Шынында да, Артемида құрбандық жiберген бұғы өртелмей жатып-ақ жел бағыты өзгерiп, оңынан шықты. Гректер алыс сапарға асығыс жинала бастады. Бүкiл әскери қосын шаттыққа кенелдi. Агамемнон құрбандық орнында болған кереметтi Клитемнестраға хабарлап, тезiрек оны Микеныға қайтуға асықтыру үшiн шатырға қарай жөнелдi.

	Құрбандық орнынан ұрлап әкеткен Ифигенияны Артемида шалғайдағы Тавридаға – Эвксен Понтына алып барды. Агамемнонның ғажайып қызы Ифигения онда әйел құдайдың әулие серiгiне айналды.



	ГРЕКТЕРДIҢ ТРОЯ ЖАҒАЛАУЛАРЫНА БАРУЫ. ФИЛОКТЕТ

	Софоклдiң «Филоктет» трагедиясы бойынша баяндалған.



	Гректердiң Троя жағалауларына жүзу сапары тыныш болды. Жел үнемi арқадан соғып тұрды. Кемелер де теңiз толқынын айқара тiлiп, жедел iлгерi жылжи бердi. Мiне, Лемнос аралының жағалауы да көрiндi. Лемносқа жақын маңда құлазыған Хриса аралы жатыр. Онда арал жебеушiсi, хор қызы Хрисаның құрметiне қойылған құрбандық орыны бар. Гректер сол орынды тауып, қор қызына құрбан шалуы керек, өйткенi, жол-жөнекей Хриса жағасына тоқтап, құрбан шалса ғана олардың Трояны жеңуiне болады деген болжау айтылған-ды. Өзiнiң аргонав серiктерiмен қиырдағы Колхидаға сапар шегiп, алтын жабағыны алуға бара жатқан жолында бұл құрбандық орнын ұлы батыр Ясон салып кеткен екен. Лаомедонт патшадан қорлағаны үшiн кек алмаққа Трояға аттанған Зевстiң ұлы Геракл де осы жерде құрбандық шалыпты. Гераклдiң досы Филоктет сол құрбандық орны қай жерде екенiн бiлетiн, соны батырларға көрсетпек болып бастап жүрдi. Филоктеттiң соңынан грек көсемдерi келе жатыр. Тiрi жан тұрмайтын аралды тырбық бұталар басып кеткен. Мiне, жартылай құлай бастаған құрбандық орны да көрiндi. Батырлар жақындай бердi. Кенет құрбандың орнын күзетiп жатқан бiр үлкен жылан бұталар арасынан шыға келдi де, Филоктеттiң аяғын шағып алды. Филоктет шыңғырып, жерге құлап түстi. Батырлар жүгiрiп жетiп келген, бiрақ кеш едi. Жылан уы жараға жайылып үлгiрген. Жарадан iрiң судай ағып, шыдатпай барады. Филоктет қатты азап шектi. Ол күнiтүнi тынбай ыңқылдайды. Бақытсыз Филоктеттiң сарнаған үнi гректерге де тыныштық бермедi. Әскерлер арасынан күңкiл шыға бастады. Филоктет жарасынан тараған сасық иiс шыдатар емес. Ақыры, грек көсемдерi өзара кеңесiп, Одиссейдiң ақылымен, Гераклдiң бақытсыз досын жағалаудың бiр жерiне қалдырып кетудi ұйғарды. Лемнос аралының жанынан жүзiп өте бергенде көсемдер ұйықтап жатқан Филоктеттi елсiз жағалауға тастатты. Оны апарып құздар арасына жатқызды да, қасына киiмкешек, азық-түлiк садағы мен жебесiн қалдырды. Сөйтiп, оның жебесiнсiз Трояны алып болмайтын батырдың өзiн гректер жол-жөнекей тастап кеттi. Филоктет елсiз аралда тоғыз жыл зарығып жатты. Күндердiң күнiнде гректер оны өздерi iздеп тауып алып, көмек сұрауға мәжбүр болды. Бұл гректердiң Трояны қоршап тұрған табаны күректей оныншы жылға кеткен кезi едi.

	Солай Филоктеттi тастап, гректер әрi қарай жылжи бердi. Ақыры Троя жағалауларына да жақындады, бұл жерде оларды қыруар қиыншылықтар мен қауып-қатерлер, керемет ерлiктер күтiп тұр едi.



	ТРОЯНЫ ҚОРШАҒАН АЛҒАШҚЫ ТОҒЫЗ ЖЫЛ

	Қадым заман жазушыларының әралуан шығармалары негiзiнде жазылған. Паламедтiң қазасы туралы көрініс Овидийдiң «Метаморфоза» поэмасы бойынша баяндалған.



	Ұзақ уақыт суда жүзiп жалықтырған сапардың аяқталғанына гректер қатты қуанды. Бiрақ олар жағалауға жақындап келгенде Троя патшасы Приам бастаған жер қайысқан қалың қол күтiп тұрғанын көрдi. Жағалауға қалай тоқтап, қалай түсу керек? Троя жерiне алғашқы түскен адамның ажалы жететiнiн гректер көрiп тұр. Олар ұзақ ойланды, жағаға бiрiншi болып түсуге ешкiмнiң батылы бармады. Бұлардың арасында Протесилай деген батыр да бар едi. Ғаламат ерлiктер жасауға құмартып келген ол жағаға жұрттан бұрын қарғып түсiп, троялықтармен соғысуға әзiр болатын. Бiрақ сәуегейлердiң Троя жерiне бiрiншi аяқ басқан грек өлуге тиiстi дегенi есiне түсiп, жүрегi дауаламады. Бұл болжауды Одиссей де естiген, табан астында ол батырларды елiктiрiп жағаға түсуге бастап, бiрақ өзi аман қалудың амалын ойлап тапты. Алдымен жағаға қалқанын лақтырып жiбердi де, өзi кемеден дәл қарғып, қалқанның үстiне түстi. Протесилай Одиссейдiң қарғып кеткенiн көрген, алайда Одиссейдiң Троя топырағына емес, өз қалқанының үстiне түскенiн байқаған жоқ. Троя жерiн тұңғыш қадам жасалды деп ойлады Протесилай. Кенет оны ерлiк желiгi билеп алды да, туған елiн, жап-жас сұлу әйелiн Лаодамияны – бәрi-бәрiн де ұмытты. Кемеден жерге қарғып түсiп, жалаңаш семсермен жауға қойып кеттi. Гектор салмақты сүңгiсiн құлаштай сiлтедi де, Протесилайға сұғып жiбердi. Ол жағаға құлап түскен бойы жан тапсырды. Троя жерiн өзiнiң қанымен бояған адғашқы грек осы Протесилай едi. Гректер ендi кемелерiнен ақтарылып, қалың жаумен айқасып кеттi. Қанды қырғын қыза түстi, троялықтар қатары бұзылып, ақыры қаша жөнелдi, тасемен Троя қабырғаларының тасасына жасырынуға мәжбүр болды.

	Келесi күнi қаза тапқан жауынгерлердi жинап алып, жерлеу үшiн екi жақ уақытша бiтiмге келiстi.

	Өлiктердi жерлеп болғаннан кейiн гректер бекiнiстi лагерьлер жасауға кiрiстi. Олар өз кемелерiн жағаға сүйреп шығарды да, Сигейон тауынан бастап Ройтейон тауына дейiн теңiздi жағалай үлкен қосын жасады. Лагерьдiң Троя жағына биiк дуалдар қалап, терең орлар қазып тастады. Троялықтардың лагерьге тұтқиылдан шабуыл жасауына мүмкiндiк бермей, үнемi бақылап отыру үшiн қос қанатқа

	Ахилл мен Теламон ұлы Аякстiң шатырлары тiгiлдi. Гректер өздерi бүкiл әскерге қолбасшы сайлаған Агамемнонның салтанатты шатыры лагерьдiң нақ ортасында тұрды. Агамемнон шатырының жанында халық жиналысына арналған алаң жатты. Қулығы асқан Одиссей қосында не болып жатқанын көз жазбай бiлiп отыру үшiн шатырын сол алаңның жанына тiктi. Әуелде жорыққа қатысқысы келмеп едi, ендi троялықтардың қас жауы болып шықты – гректер қайткенде де қорғанды талқандап, Трояны алуды талап еттi.

	Қосын орналасып, бекiнiс жасалып болғаннан кейiн гректер келiссөз жүргiзу үшiн Менелай патша мен айлакер Одиссейдi Трояға жiбердi. Данышпан Антенор грек елшiлерiн өз үйiнде қабылдап, салтанатпен аста-төк қонақасы бердi. Менелайдың заңды талаптарын орындап, бiтiм жасалуын Антенор бар бейiлiмен-ақ қостады. Елшiлер келгенiн бiлген Приам халық жиналысын шақырды. Троялықтар жиналысына Менелай мен Одиссей де қатысты. Менелай қысқа болса да қызына сөйлеп, троялықтар әйелi Елена мен Парис ұрлап әкеткен мүлiктерiн қайтаруын талап еттi. Менелайдан кейiн Одиссей сөйледi. Итаканың кемеңгер патшасының керемет сөзiн троялықтар ұйып тыңдады. Ол Менелай талап еткендердiң бәрiн орындауға троялықтарды сендiре сөйледi. Троя халқы Менелай қойған шарттармен келiсуге жақындап қалған едi. Ойланбай басқан ағат қадамына Елена сұлудың өзi де өкiнiп, Парис үшiн күйеуiн тастап кеткенiне опық жей бастаған. Антенор да халыққа Менелай шарттарын орындау керектiгiн ұғындырды. Соғыс гректер мен троялықтарға қаншалық қасiрет әкелетiнiн ол да сезген. Бiрақө Приам ұлдары, әсiресе Парис бейбiт келiсiмдi қостамады. Еленаны сонда қайтарып бергiзбек пе? Олжаларын да түгел тартып алмақ па? Халық шешiмiне оның бағынғысы келмедi, мұны туыстары да жақтады. Парис байлығына сатылған Антимах тiптi троялықтар Менелай патшаны ұстап алып, өлтiруiн талап еттi. Бiрақ бұған Приам мен Гектор жол бермедi. Найзағай құдайы Зевстiң қамқорлығындағы елшiлердi кемсiтуге тыйым салды. Халық жиналысы ақтық шешiмдi қалай қабылдарын бiле алмай толқумен болды.

	Осы кезде Приамның ұлы, сәуегей Гелен орнынан тұрды да, троялықтар гректермен соғысудан қорықпауы керек, құдайлар өздерi Трояға көмектесуге уәде бердi дедi. Троялықтар Геленге сендi. Менелай талаптарын орындаудан бас тартты. Грек елшiлерi еш нәтижесiз Троядан кетуге мәжбүр болды. Ендi троялықтар мен гректер арасында қанды қырғын басталуға тиiс болды.

	Троялықтар алдырмас берiк қамалы – Трояға бекiнiп жатып алды. Тiптi Гектордың да қаладан шығуға батылы жетпедi. Гректер қамалды қоршай бастады, Трояны шұғыл шабуылмен алуға үш рет әрекеттендi, бiрақ одан ештеңе шықпады. Олар ендi Трояның төңiрегiн талқандап, қырып-жойып, Троямен одақтас барлық қалаларды жаулап алуға кiрiстi. Гректер оларға сумен де, құрлықпен де шабуыл жасады. Бұл жорықтарда Ахилл асқан ерлiгiмен ерекше көзге түстi. Гректер Тенедос, Лесбос аралдарын, Педас, Лирнесс тағы басқа қалаларды басып алды. Олар ел iшiндегi талай қалаларды талқандады. Гектордың әйелi Андромаханың әкесi Эстион патшалық құрып тұрған Фивы142 қаласын да жаулап алды. Ахилл бiр күнде Андромаханың жетi туысын өлтiрдi, Андромаханың әкесi де қаза тапты. Бiрақ құдайлар кәрiнен қорыққан Ахилл Эстионның денесiн қорлатпай жерлеуге143 бердi. Андромаханың шешесiн тұтқынға алып, гректер қосынына жiбердi. Ахилл Фивыдан аса бай олжа түсiрдi. Ол Аполлонның батагөйi Христiң ғажайып сұлу қызы Хрис пен Хрисенда аруды тұтқынға алып, Хрисенданы Агамемнон патшаға сыйлыққа тартты.

	Гректетр Троя төңiрегiн түгел ойрандады. Троялықтар қала сыртына шыға алмады, өйткенi қамалдан қия басқан әрбiр адамды ажал немесе қолға түсiп, құлдыққа сатылу қаупi күтiп тұрған.

	Тоғыз жыл қоршауда отырып, Троя тұрғындары шексiз азап шектi. Олар ұрыста қаза болған талай боздақ батырларын жоқтап көз жастарын көл ғып төктi. Бiрақ, ең ауыры – оныншы жыл әлi алда едi. Ең ұлы қасiрет – Трояның жеңiлуi, берiлу қасiретi жақындап келе жатқан-ды.

	Тоғыз жыл бойғы соғыста гректер де қыруар қиындықты бастарынан кешiрдi. Жау қолынан көптеген батырлар қаза тапты. Данышпан Паламед те опат болды, бiрақ, жау қолынан өлген жоқ. Айлакер Одиссей оны жек көретiн, күндейтiн, ақыры өлтiрiп тынды. Паламед гректерге ақылды кеңестер берiп, баға жетпес көп еңбек сiңiрiп едi. Шипалы шөптермен жаралыларды, ауруларды емдеп жазып, қосыннан жүзiп шыққан гректер тас қараңғы түндерде адаспай қайда тоқтайтынын бiлу үшiн, шамшырақ та жасаған. Гректер Паламедтi қадiр тұтып, кеңесiн қалтқысыз қабылдайтын. Сол үшiн де Одиссей оны күндеп, ұнатпады. Одиссей Трояға қарсы жорыққа қатысқысы келмей өтiрiк ақылынан шатасқанда, оның қулығын ашқан да Паламед. Осылардың бәрiн еске алу Паламедке қарсы оның өшпендiлiгiн арттыра түстi. Паламедтi қалай құрту жөнiнде Одиссей көп ойланды. Ақыры гректерге соғысты тоқтатып, елге қайту керек деген Паламедтiң кеңесiн Одиссей өз мақсатына пайдаланып қалды. Ол бiр зұлмат жоспар жасады. Түнде Паламедтiң шатырына апарып бiр қап алтын тықты да, сонан соң жұрттың бәрiне Трояны қоршауды қойып, елге қайтайық деген кеңестi Паламед тегiн берiп жүрген жоқ, Приамға сатылғандықтан айтып жүр деп сендiрдi. Гректердiң арасында Паламедке наразылары да аз емес-тi. Егер оның ақылын тыңдап, гректер кейiн қайтса, Трояны алғанда бөлiсетiн мол байлыққа ешқайсысы ие бола алмас едi. Мiне, осы сияқты дүниеқор гректер Одиссей жапқан жалаға шынымен-ақ сендi. Бiразы Паламедтiң опасыздығына сене бастағанын байқаған Одиссей Приам шынында да оны сатып алыпты деген қауесеттi растай түсу мақсатымен Агамемнонға келдi де, Паламед тұтқын фригийлiк арқылы Приаммен байланыс жасап тұрады екен, фригийлiк гректердiң лагерiнен Трояға қашпақ болғанда, Одиссейдiң қызметшiлерi ұстап алып өлтiрдi дегендi айтты. Одиссей Приам болып Паламедке хат та жазды. Хатта Паламедке Приам жiберген әлдебiр алтын туралы айта келiп, сол алтын үшiн Паламед гректердi азғырып, отанына қайтаруы керектiгi жайында сөз болған. Осы хатты Одиссей Фригийлiкке бердi де, Приамға апаруға бұйырды. Фригийлiк гректер лагерiнен шығысымен, Одиссейдiң адамдары оны ұстап алып өлтiрдi де, хатты патшасына әкелдi. Одиссей хатты табан астында Агамемнонға жеткiздi. Сұмдық хабарды алысымен Агамемнон гректердiң барлық көсемдерiн өз шатырына жинады. Өзiне қандай қатер төнiп тұрғанынан ешбiр хабары жоқ Паламедтi де шақырып алды. Осы жерде Одиссей оны опасыз деп айыптады. Паламед опасыздық жасау тiптi ойына да келмегенiн айтып қаншама ақталғанмен, тыңдаған ешкiм болмады, Одиссей топ алдында оның өтiрiгiн ашпақ болып, шатырын тiнтуге кеңес бердi. Шатырға барғандар шынында да Одиссей апарып тыққан бiр қап алтынды тауып алды. Ендi Паламедтiң опасыздығына жұрттың бәрi де қалтқысыз сендi. Паламедке сот болды, оны өлiм жазасына кесiп, таспен ұрып өлтiрудi ұйғарды. Ешбiр жазығы жоқ Паламедтiң қолына ауыр шынжыр байлап, теңiз жағасына алып келдi. Паламед гректерге өзiн жазықсыз өлтiрмеуiн, бұлайша ауыр жазаламауын қанша өтiнгенiмен ешкiм оны тыңдағысы келмедi. Жазалау басталды. Паламед не ыңырсып, не шағым айтып, еш сыбыс шығарған жоқ. Тек өлер алдында ғана:

	– О, шындық, мен сенi аяймын, сен менен де бұрын өлiп кеттiң-ау, – дедi.

	Мейiрiмдi, кемеңгер батырлардың бiрi осылай дүниеден өттi. Кейiннен гректер Паламедтi өлтiргенiнiң зардабын аямай тартты. Эвбея патшасы, Паламедтiң әкесi Навплий олардан баласының кегiн оңдырмай алды.

	Агамемнон Паламедтi тек өлiм жазасына кесiп қойған жоқ, оның рухын да мәңгi тұрақ таппай тентiретiп жүретiндей етпек болды, Паламедтiң денесiн жерлеуге рұқсат етпедi, тағы аңдар мен жыртқыш құстар жұлмалап жеу үшiн теңiз жиегiнде қалдыртты. Бiрақ, Теламон ұлы құдiреттi Аякс мұндай зұлымдыққа жол бермедi. Ол Паламед денесiн арулап, жоралғы-рәсiмдердiң бәрiн жасап, құрметпен жерледi. Паламед гректерге опасыздық жасады дегенге Аякс сенбедi.





	АХИЛЛДIҢ АГАМЕМНОНМЕН АРАЗДАСУЫ

	Гомердiң «Илиада» поэмасы бойынша баяндалған.



	Гректрр Трояны қоршап тұрғанына тоғыз жыл толды. Ұлы айқастың оныншы жылы басталды. Осы жылдың бас кезiнде гректер қосына жебе тәңiрiсi Аполлонның абызы Хрис келдi. Ол барлық гректерге, әсiресе, көсемдерiне қызым Хрисеиданы қайтарып берiңдер, төлеуiне тiлегендерiңше қүн алыңдар деп жалынды. Абызды тыңдап болғаннан кейiн мол байлық үшiн Хрисеиданы қайтып беруге барлығы да келiскендей едi. Бiрақ Агамемнон патша әбден қаҺарына мiнiп, Христi қайтарып тастады.

	– Әй, шал, кет бұл арадан, ендi қайтып бiздiң кемелердiң маңында көрiнушi болма! Әйтпесе, Аполлонның абызы болсаң да, ажалдан құтыла алмайсың. Мен саған Хрисеиданы қайтармаймын. Жоқ, өмiр-бақи ол кiрiптарлықта зарығып өтетiн болады. Егер аман-сау үйiңе қайтқың келсе, менiң ашуыма тиме!

	Зәресi ұшқан Хрис грек қосынын тастады да, қайғыдан есеңгiреп, теңiз жағасына барды. Қос қолын аспанға жайып, Латонаның ұлы Аполлон құдайға егiле жалбарынды:

	– Оу, күмiс садақты құдай! Өзiңнiң адал құлыңның зарына құлақ сал! Тартқан қасiретiм үшiн, көрген жәбiрiм үшiн өз жебелерiңмен гректерден кегiмдi алып бер!

	Аполлон өзiнiң абызы Христiң зарын естiдi. Қорамсағын иығына асып, садағын алды да, Олимптен зырлай жөнелдi. Қорамсақтың iшiндегi алтын жебелер үрей туғыза салдыр-күлдiр етедi. ҚаҺарына мiнген Аполлон гректер қосынына қарай зымырап келедi. Өңi түннен де түнерiңкi. Ол ахейлiктер қосынына таяп келдi де, қорамсақтан бiр жебенi алып, тартып жiбердi. Садақ адырнасы зәренi ұшыра зың еттi. Аполлон бiрiншi жебенiң соңынан екiншiсiн, үшiншiсiн жiбердi, гректер қосынына жебелер бұршақтай жауып, өлiм себе бастады. Жауынгерлер сұмдық қырғынға ұшырады. Көптеген гректер жаусап қалды. Жер-жерде жерлеу оттары лаулады. Гректердiң құритын сағаты жеткен сияқты болды.

	Гректер қосынына апат тоғыз күн бойына көз аштырмады. Оныншы күнi Гераның ақылы бойынша Ахилл ендi не iстейтiндiктерiн, құдайлар рақымын қалайша қайтару керек екенiн шешу үшiн халық жиналысын шақырды. Жауынгерлердiң барлығы жиналып болғаннан кейiн Ахилл Агамемнонға:

	– Атрейдiң баласы, бiздiң отанымызға қарай қайта жүзуiмiз керек, – дедi. – Өзiң көрiп отырсың, жауынгерлер соғыстан да, апаттан да қырылып жатыр. Мүмкiн алдымен бал ашқыштардан сұрармыз: күмiс садақты Аполлонды не пиғылымызбен ренжiтiп алдық, бiздiң әскерiмiзге алапат қырғынды ол не үшiн жiбердi – соларды айтып берер.

	Ахиллдiң осы сөздердi айтуы мұң екен, гректерге құдайлар әмiрiн талай ашып берген сәуегей Калхас орнынан тұрып: шалғайдан шалып күйрететiн құдiреттi құдайдың не үшiн қаҺар төккенiн айтып бере аламын, тек Ахилл менi Агамемнон патшаның кәрiнен қорғайтын болсын дедi. Ахилл Калхасты қорғайтынына уәде берiп, Аполлонның атымен ант еттi. Содан соң барып Калхас мынаны айтты:

	Латонаның құдiреттi ұлы бiзге қаҺарын төккен себебi, Агамемнон патша оның абызын қорлады, қызын қайтарып алу үшiн құнына төлемек болған қазынасын қабылдамай, қосыннан қуып жiбердi. Егер қаракөз Хрисеиданы әкесiне қайтарып, құрбандыққа жүз бұқа берсек қана, құдай бiзге кешiрiм жасайды.

	Оның сөзiн естiген Агамемнон Калхасқа да, Ахиллге де терiсiне сыймай булығып қатты ашуланды. Әйтсе де, Хрисеиданы әкесiне қайтармай болмайтынын сезген ол ақыры келiстi, бiрақ қайтарғаны үшiн өзiне айырықша сыйлық талап еттi. Ахилл Агамемнонды пайдакүнемсiң деп айыптады. Агамемнон бұған бұрынғыдан бетер долдана түстi. Хрисеиданы қайтарғаны үшiн ол Ахиллдiң немесе Аякс пен Одиссейдiң үлесiнен де алуға құдiретi жететiнiн айтып, қоқан-лоққы жасай бастады.

	– Ұятсыз, дүниеқор жауыз! – дел айғайлады Ахилл,

	– Бiз ешқашан сенiмен бiрдей сыйлық алып көргемiз жоқ, соның өзiнде бiздiң үлесiмiзден аламын деп айбат шегесiң. Бiз мұнда өз қарабасымыздың қамы үшiн соғысуға келгемiз жоқ, Менелай мен саған көмектесу үшiн келдiк. Ендi сен менiң ерен ерлiктерiм үшiн алған сыйлықтарымды тартып алғың келедi. Онда мен өзiмнiң Фтияма қайтқаным дұрыс шығар, мұнда сенiң олжаң мен байлығыңды молайту үшiн жүргiм келмейдi.

	– Несi бар, Фтияңа қарай қаш! – дел айғайлады Агамемнон Ахиллге.– Патшалардың iшiнде менiң ең жек көретiнiм өзiңсiң! Жанжал туғызып жүретiн тек сен ғана. ҚаҺарыңнан қорықпаймын. Менiң саған айтатыным, Аполлон құдайдың қалауы солай болғандықтан Хрисеиданы әкесiне қайтарып беремiн де, оның есесiне сендегi тұтқын Брисеиданы тартып аламын. Билiгiмнiң қаншалықты зор екенiн сен сонда бiлесiң! Менiң құдiретiммен теңескiсi келетiндердiң қайсысы да сақ болсын!

	Агамемнонның осы астам сөзiн естiгенде Ахиллдi ашу буды. Фетиданың ұлы семсерiне тұра жармасты. Жартылай қынабынан суырып, Агамемнонға ұмтыла берген. Кенет Ахилл шашына жеп-жеңiл бiр нәрсенiң тигенiн сезiп қалды. Артына жалт қарады да, үрейден теңселiп кеттi. Қасында басқаларға көрiнбей, найзағай құдайының қызы Афина-Паллада тұр едi. Афинаны бұл араға Гера жiберген. Зевстiң әйелi екi батырдың да өлiмiн қаламады, бұлардың екеуiн де – Ахиллдi де, Агамемнонды да ол аса жоғары бағалайтын. Ахилл қалшылдап тұрып Афинаға сұрақ қойды:

	– Ей, найзағай құдайының қызы, көктегi Олимптен сен мұнда не себеппен келдiң? Әлде мұнда Агамемнон қандай қатыгездiктер жасап жатқанын көргелi келдiң бе? Пәлi, өлшеусiз өркөкiректiгiмен кешiкпей ол өзiн-өзi құртады.

	– Жоқ, ол үшiн келгенiм жоқ, құдiреттi Ахилл, – дедi жарқын жанарлы Паллада. – Мен сенiң ашуыңды басу үшiн келдiм, егер сен Олимп құдайларына бой ұсынатын болсаң, ашу-ызаңды тый. Семсерiцдi суырма. Агамемнонды ауызша-ақ айыптап, ашуыңды тарқат. Менiң сөзiме сен: кешiкпей-ақ осы арада, тiптi дәл осы жерде саған жасаған жәбiрi үшiн ол бәрiнен де асып түсетiн көл-көсiр қазына сыйлайды. Ашуыңды бас, ажалсыз құдайлар әмiрiне бағын.

	Ахилл құдайлар әмiрiне бағынды, семсерiн қынабына салды. Афина да қайтадан Олимпке көтерiлiп кеттi.

	Агамемнонға Ахилл көптеген зiлдi сөздер айтты: халықтың қанын сорған жалмауыз, маскүнем, сужүрек, ит деп айыптады. Өзiнiң аса таяғын жерге лақтырып тастап, ол ант еттi: троялықтарға қарсы айқаста әлi-ақ мұның көмегi керек болады, сол кезде осынша қорлап, жәбiрлегенi үшiн Агамемнон қанша жалбарынып өтiнсе де, қайырылмайтынын ескерттi. Данышпан Пилос патша мен Нестор ақсақал жауласқан екi жақты табыстырмақ болып босқа тырысты. Агамемнон Нестордың айтқанына құлақ аспады, Ахилл де басылмады. Досы Патрокл мен жаужүрек мирмидондарды ертiп, Пелейдiң құдiреттi ұлы өз шатырына кеттi. Агамемнонның жәбiрлеуiнен көтерiлген ашу-ызасы кеудесiне сыймай, бұлқан-талқан болды.

	Осы екi ортада, Агамемнон патша ұшқыр кеме жабдықтатып, Аполлон құдайға құрбандықтар мен Христiң сұлу қызын алып баруға әмiр еттi. Кеменi айлакер Одиссей басқарып, Эстионнан Фивы қаласына сапар шегуге тиiс, ал қосындағы гректер Агамемнонның әмiрi бойынша, Аполлонның көңiлiн жұмсарту үшiн оған арнап аса бай құрбандықтар жiберуi керек болды. Агамемнон жiберген кеме шексiз-шетсiз теңiзде жүйткiп келедi. Ақыры Фивы айлағына да барып кiрдi. Гректер желкендерiн түсiрiп, кемежайға тоқтады. Жауынгерлердi бастап Одиссей кемеден түстi де, Хрисеида аруды әкесiне апарып берiп, былайша құттықтады:

	– Уа, Аполлонның абызы! Мен мұнда Агамемнонның әмiрiмен қызыңды алып келдiм. Гректерге ауыр апат жiберген ұлы Аполлон құдайдың ризашылығын алу үшiн құрбандыққа жүз өгiз және әкелдiм.

	Қызының аман-есен келгенiне Хрис қарт қатты қуанып, оны мейлiнше мейiрлене құшақтап сұйдi. Сонан соң бөгелместен Аполлонға құрбандық шалуға кiрiстi. Жебе тәңiрiне берiле құлшылық еттi:

	– Оу, күмiс садақты құдай! Сөзiме көңiл бөл! Сен бұрын да менiң жалынып-жалбарынуыма құлақ асатын едiң ғой! Ендi қазiр де тыңда! Гректердi ұлы пәледен құтқарып, қырғын апатты тоқтата гөр!

	Аполлон құдай оның жалынышты өтiнiшiн естiдi де, гректер қосындағы апатты тоқтатты. Хрис Аполлонға құрбандық шалып, салтанатты той өткiздi. Гректер Фивыда әбден көңiлденiп, тойлап бердi. Жiгiттер тостағандарды ернеулете толтырып, қонақтарға шарап үлестiрiп тұрды. Аполлонның құрметiне сол өрiмдей жастар айтқан салтанатты елұран әуенi шартарапқа шырқай естiлiп жатты. Той күн батқанша болды, ал ұйықтап тынығып алған Одиссей мен оның серiктерi таңертең қайтар жолға шықты. Аполлон оларға желдi оңынан соқтырып бердi, кеме теңiз толқынының жолында шағаладай ойнақшып бара жатты. Кеме гректер қосынына тез жеттi. Гректер кеменi жағалауға шығарды да, өз шатырларына тарады.

	Одиссей Фивыға жүзiп бара жатқан кезде Агамемнон Ахиллге iстеймiн деген қастандығын жүзеге асырып үлгерген. Ол өзiнiң жаршылары Талфибий мен Эврибатты шақыртты да, Брисеиданы алып келуге жұмсады. Агамемнон жаршылары Ахилл шатырына амалдың жоқтығынан әзер барды. Бұлар келгенде ол ауыр ойға батып отыр едi. Елшiлер құдiреттi батырдың қасына жақындап барды да, ештеңе айта алмай қысылып тұрып қалды. Пелейдiң ұлы сөздi өзi бастады:

	– Сәлем, сiздерге, жаршылар! Мен сiздерде ешқандай айып жоқ екенiн бiлемiн, айыпты тек Агамемнон ғана. Сендер Брисеиданы алып кетуге келiп тұрсыңдар ғой. Патрокл, досым, мыналарға Брисеиданы шығарып бер. Гректердi қырылудан құтқару үшiн мен керек болатын сәт туады, бұлардың өздерi соның куәсы болсын. Ол кезде ақылынан адасқан Агамемнонның қолынан гректердi құтқару келмейдi.

	Ахилл достарын тастап, ащы көз жасын төге тұрып, теңiздiң жан баспайтын жағалауына барды, екi қолын теңiзге созып, өзiнiң анасы Фетида құдайды шақырды:

	– Анашым менiң, егер сен өмiрiмдi қысқа етiп жаратсаң, найзағай құдайы Зевс абырой-даңқтан неге менi кенде еткен? Жоқ, ол маған ешқандай даңқ телiген жоқ. Агамемнон патша ерлiктерiм үшiн алған марапат-сыйлығымды да тартып алып, арымды аяққа басып, қорлады. Анашым, естiп тұрмысың менi!

	Фетида Ахилл зарын естiген. Ол теңiз тереңiн де, Нерей құдайдың таңғажайып сарайын да қалдырып, ақша бұлттай қалқып, буырқанған теңiз толқыны арасынан жүзiп шықты. Жағалауға көтерiлiп, сүйiктi ұлының қасына келiп отырды да, құшақтап:

	– Ұлым, осынша егiлiп сен неге жылайсың? – деп сұрады. Қайғының себебiн айтшы маған?

	Ахилл анасына өзiн Агамемнонның қатты қорлағанын айтты. Анасы нұр сәулелi Олимпке шығып, Зевс тек Агамемнонды жазалауын сұрауын өтiндi. Зевс троялықтарға көмектесiп, гректердi кемелерiне дейiн қуып тастайтын болсын. Жауынгерлерiнiң арасындағы ең жаужүрегiн қуып жiберiп, ақылсыздық жасағанын Агамемнон түсiнетiндей болсын. Зевс мұның өтiнiшiн орындаудан бас тартпайтынына Ахилл шешесiн сендiрдi. Олимп құдайлары Зевстi шынжырлап тастап, тағынан құлатпақ болғанда бұл оған қалай көмектескенiн есiне салса болды. Ол кезде Фетида Зевске көмекке жүз қолды Бриарей дәудi шақырып алған-ды. Оны көрiп құдайлардың бәрi де сасқан. Зевске қол көтере алмаған. Фетида құдiреттi найзағай құдайы Зевстiң есiне осыны салса болды, оның өтiнiшiн орындайтынында сөз жоқ. Ахилл шешесi Фетидаға осыларды айтып жалынды.

	– О, менiң сүйiктi ұлым! – Фетида егiлiп жылады. – Осынша азап тартқызып мен сенi неге ғана тудым екен? Иә, сенiң өмiрiң ұзақ болмайды, таусылар кезi де алыс емес. Мiне ендi, мәңгiлiк те емессiң, жұрттың бәрiнен де бақытсызсың? Алайда бүйтiп қайғырма! Мен Олимпке көтерiлемiн де, көмектес деп найзағай құдайы Зевске жалынамын, сен өзiңнiң шатырыңа бар да отыр, ендi ешқандай ұрысқа қатыспа. Қазiр Зевс Олимптен шығып, эфиоптар144 тойына кеттi, он екi күннен кейiн келедi, сол кезде барып аяғына жығыламын. Көмектесер деп үмiттенемiн.

	Фетида мұңлы ұлының жанынан кетiп қалды, ал Ахилл шатырына, өзiнiң ержүрек мирмидондықтарына барды. Осы күннен бастап ол ешқандай көсемдер жиындарына да, ұрыстарға да қатыспады. Жауынгерлiк абырой-даңққа құмартса да, өз шатырынан шықпай, отыра бердi.

	Арада он бiр күн өттi. Он екiншiге қараған күнi таңертең ертемен бозғылт тұманға оранып, Фетида теңiз тұңғиығынан шықты да, Олимпке көтерiлдi. Бара сала Зевстiң аяғына жығылып, тiзесiн аймалап қолын жалбарына созып, оның сақалын сипады:

	– Уа, бiздiң құдiреттi әкемiз! – деп жалынды ол, – Маған балам үшiн кек алуға көмектес! Егер қашан да болса саған бiр көмегiм тиген болса, менiң де өтiнiшiмдi орында. Гректер баламнан көмек сұрап жалынып, ұлы құрметке бөлегенге дейiн троялықтарға жеңiс шаттығын сыйлап тұр.

	Бұлт ыдыратушы Зевс Фетидаға көпке дейiн тiл қатпады. Ал Фетида қоярда-қоймай жалынып отыр. Ақырында найзағай құдайы ауыр күрсiндi.

	– Фетида, сен бiлiп қой! – дедi. – Осы өтiнiшiңмен Гераның шамына тиесiн, ол маған тарпа бас салады. Ұрыста ылғи троялықтарға көмектесесiң деп ол маған былай да ызалы. Ендi сенiң Олимпке келiп кеткенiңдi Гера көрмейтiндей болсын. Мен тiлегiңдi орындаймын. Уәдемде тұратынымның белгiсi мынау болсын.

	Осыны айтты да, Зевс сұстана қабағын түйiп, басындағы шаштары тiкiрейiп кеттi, осы кезде бүкiл Олимп дiрiлдедi. Фетиданың да көңiлi орнықты. Ол аспандағы Олимптен зырғи жөнелдi де, теңiз тұңғиығына батып ғайып болды.

	Зевс құдайлар жиналған тойға кеттi. Ол келгенде барлығы да орындарынан тұрып сәлемдестi, отырған күйiнде сәлемдесуге бiрiнiң батылы жетпедi. Құдайлар мен адамдардың патшасы Зевс алтын тағына отырған кезде, Гера оған тiл қатты. Ол Фетиданың Зевске келгенiн көрiп қалған едi:

	– Әй, зұлым, айтшы маған, Ажалсыздардың қайсыларымен құпия кеңес құрдың? – дедi Гера.– Өзiңнiң ойпiкiрiңдi өстiп менен үнемi жасырып жүресiң.

	– Гера, – дедi Зевс, – менiң ойлағанымның бәрiн бiле бередi екенмiн деп ешуақытта да үмiттенбе. Бiлуге тиiстiнi сен құдайлардың бәрiнен бұрын бiлетiн боласың. Бiрақ менiң барлық құпияларымды бiлуге тырыспа, олар жайында тiптi сұрама.

	– Оу, бұлт айдаушы, – дедi Гера, – Мен ешуақытта да сенiң құпияларыңды бiлуге тырыспағанымды өзiң бiлесiң. Барлық iстi сен әрқашан менсiз-ақ шешесiң. Менiң қорқып тұрғаным, бүгiн сенi Фетида баласы Ахилл үшiн кек алып беруге, көптеген гректердi қыруға көндiрiп кеттi. Осыны орындауға уәде бергенiңдi де мен бiлiп отырмын.

	Зевс әйелiне түнере қарады. Бұл не iстесе соның бәрiн қадағалап, бақылап жүретiнi үшiн әйелiне қатты қаҺарланды. Егер жазаға ұшырағың келмесе, үндемей отыр да, менiң айтқанымды iсте деп әмiр еттi. Зевстiң қаҺарынан Гера қорқып кеттi де, өзiнiң алтын тағында үнсiз отырып қалды. Бұл жанжалдан басқа құдайлардың да зәресi ұшты. Осы кезде асқақ Гефест орнынан тұрды, ажалдылар үшiн дау туғызғандарына ол құдайларды кiнәлай сөйледi:

	– Егер бiз ажалдылар үшiн үнемi жанжалдаса берсек, құдайлар барша көңiлдi тойлардан жұрдай болады,– дедi де, Гефест шешесi Гераға Зевстiң әмiрiне бағыну керек деп жалынды, өйткенi оның зiлi өте жаман едi, ашу үстiнде Олимптегi құдайлардың бәрiн де тағынан түсiрiп тастауы мүмкiн.

	Найзағай ойнатқан Зевстiң қаҺарынан шешесiн құтқармақ болып асыққаны үшiн, Гефестiң өзiн де ол жерге лақтырып жiбергенiн Гераның есiне салды. Гефест тостағанды алды да шәрбәт шырынына толтырып, Гераға әкелiп бердi. Гера күлiмсiреп қойды. Гефест шәрбәт шырынын тостағандап өзге құдайларға да апарып бере бастады. Салтанатты той залында ақсаңдап жүрген Гефестке қарап құдайлар күлiсiп алды. Құдайлар тойында тағы да көңiлдiлiк басталды, олар Аполлонның алтын кифарасының үнiн, музалардың әнiн тыңдап, күн батқанша алаңсыз тойлай бердi. Той тарқап құдайлар өз орындарына тарағаннан кейiн бүкiл Олимп тып-тыныш ұйқы құшағына ендi.



	АХЕЙ ЖАУЫНГЕРЛЕРIНIҢ ЖИНАЛЫСЫ. ТЕРСИТ

	Гомердiң «Илиада» поэмасы бойынша баяндалған.



	Мәңгi жасайтын Құдайлар Олимпте алаңсыз ұйықтап жатты. Гректер қосыны да, ұлы Троя да қалың ұйқыға шомған едi. Тек найзағай құдайы Зевс қана көз iлген жоқө ол Ахиллге көрсетiлген қорлық үшiн қалай кек алсам екен деп ойланумен болды. Ақырында, бұлт айдаушы Зевс Агамемнонға әзәзiл ұйқы жiберудi ұйғарды. Ұйқы құдайын шақырып алды да, Агамемнонға жұмсай отырып, былай дедi:

	– Әзәзiл ұйқы, ұшқыр қанаттарыңмен тез самғап ұш та, Агамемноның алдына бар. Гректердi шайқасқа алып шықсын. Бүгiн ол ұлы Трояға ие болады, өйткенi, Гера құдайлардың бәрiн троялықтарға көмектеспеуге көндiрiп қойған. Сен оған осыны айт. Троя апатқа ұшырағалы тұр.

	Ұйқы құдайы жерге қарай самғай жөнелдi де, Агамемнон қатты құрметтейтiн Нестор қарттың кейпiне кiрiп, оның түсiне ендi, найзағай құдайы әмiр еткен нәрсенiң бәрiн айтып бердi. Агамемнон ұйқысынан оянды, ал оған түсiнде естiген сөздер әлi де айтылып жатқандай сезiлдi. Микены патшасы орнынан тұрып, үлде мен бүлдесiн шұғыл киiнiп алды да, қолына алты аса таяғын ұстап, жағалауға шығарып қойылған грек кемелерi жанына барды. Бұл кезде күн құдайы Гелиостың аспанға шығатынын жариялап, таң шапағы әбден арайланып болған едi. Агамемнон жаршыларын алдыртты да, барлық жауынгерлердi халық жиналысына шақырыңдар деп әмiр бердi. Қүдiреттi Микены патшасы көсемдердi Нестор қарттың кемесiне жинап алып, оларға түсiнде найзағай құдайы Зевстiң өзiне қандай аян бергенiн әңгiмеледi.

	Көсемдер шайқасқа әзiрленудi ұйғарды. Бiрақ қалың қолды Троя қабырғасына қарай бастамас бұрын Агамемнон оларды сынап алуды ойластырды: ол халық жиналысында елге қайтуды ұсынбақшы болды. Тау үңгiрлерiнен құжынап ұшқан аралар тәрiздi қисапсыз көп әскер жиналды. Халық жиналысы толқу үстiнде едi. Патшалар халыққа арнап сөз сөйлей алатындай болуы үшiн жаршылар тыныштық орната алмай әлек болды. Ақыры әйтеуiр жауынгерлер жайғасып, әрең дегенде тыныштық орнады. Бiрiншi болып қолына ұстаған аса таяғымен орнынан тұрған Агамемнон халыққа арнап сөз сөйледi. Ол соғыстың ауыртпалығы туралы, гректердiң Троя түбiнде бос әурешiлiкпен күрес жүргiзгенi жайына тоқтала келiп, сiрә, өздерiне ендi құдiреттi Трояны ала алмай, түк бiтiрмей, елге қайтуға тура келетiн шығар дегендi айтты. Сiрә, гректердiң елiне қайтуын құдайлардың өздерi де тiлеп отырған болар дедi. Жауынгерлер Агамемнонның сөзiн тыңдап болды. Кенет Нот пен Эвр145 желдерi соққанда тулаған таудай теңiз толқындары сияқты бүкiл халық дүр ете толқып жүре бердi. Жұрттың бәрi жер жаңғырықтыра даурығып кемелерге қарай лап қойды. Дүрлiгiп жүгiрген жауынгерлердiң аяқ дүрсiлiнен жер дiрiлдеп кеттi. Түйдек-түйдек шаң көтерiлдi. Бүкiл қосынды айқай-сүрең биледi. Жұрттың бәрi де кемелерiн тезiрек суға түсiрiп, тезiрек елiне жүрiп кетуге асықты.

	Жауынгерлер дабысы құдiреттi Олимпке де барып жеттi. Гректер Трояны қоршауын қояр деп қорыққан Гера оларды тоқтату үшiн Афина-Палладаны жiбердi. Афина Олимптен құйындай ұйтқып гректер қосынына жетiп келдi. Ол Одиссейге келдi де:

	– Лаэрттiң асыл тектi ұлы-ау, шынында бәрiң де қашып елге қайтуды ұйғардыңдар ма? – дедi. – Сендер шынымен-ақ Приам мен троялықтардың қуанышы үшiн Елена сұлуды қалдырып кеткендерiң бе? Тез жөнел, Трояны тастап кетпеуге әскерлердi көндiретiн бол!

	Әйел құдайдың қаҺарлы даусын естiсiмен Одиссей шапанын лақтырып тастады да, кемелерге қарай жүгiре жөнелдi. Өзiне қарсы кездескен Агамемноннан жоғарғы өкiмет билiгiнiң белгiсi аса таяқты алды да, көсемдер мен қарапайым жауынгерлердi кемелерiн суға түсiрмеуге үгiттеп, жұрттың бәрiн керi, халық жиналысына шақырды. Олардың iшiнен қатты шу көтерiп, Троя жағалауынан тезiрек кетуге асыққан кейбiреулерiн Одиссей аса таяқпен салып қалып отырды. Ақыры, жұрттың бәрi қайтадан алаңға қарай ағылды. Қаптаған қарақұрым адамдар тобы жартасты жағалаумен соқтығып, сапырылысып жататын теңiздiң буырқанған толассыз толқындары сияқты у-шу болып келе жатты. Өйтiп-бүйтiп әрқайсысы өздерiнiң орын-орындарына жайғасып, тыныштық орнады. Тек жападан-жалғыз Терсит146 қана айқайлаумен болды. Ол қашан да патшаларға батыл қарсы шығатын. Әсiресе Одиссейдi және Фетиданың ұлы перзентi Ахиллдi жек көретiн едi. Ал ендi Терсит бұрынғыдан бетер даурығып, Агамемнонға тiл тигiзе бастады. Ол Агамемнон олжа мен күңдердi жеткiлiктi-ақ иемденген, қарапайым жауынгерлер тұтқынға түсiрген атақты троялықтар туған елiне қайтару үшiн алған парасы да шашетектен деп айқайлап, ал Трояның түбiнде Агамемнонның өзiн жалғыз тастап кетейiк деп ұсыныс жасады. Шайқаста оған жауынгерлер қалай көмектестi, олар өзiне адал қызметкер бола алды ма, жоқ па, мiне, осының бәрiн Атрейдiң ұлы бiлiп көрсiн дедi. Терсит Агамемнонды тiл тигiздiң деп сөктi, бiрақ, сөйте тұра Ахиллдiң өзiн де су жүрексiң деп айыптады. Осының бәрiн Одиссей естiп тұрды. Ол Терситтiң қасына келдi де, қаҺарлана айқай салды:

	– Ақымақ, патшаларға тiл тигiзушi болма, туған елге қайту туралы аузыңа да алма! Бiз бастаған осынау iстiң немен аяқталатынын кiм бiледi? Құлақ сал да, есiңде сақта, мен не айтсам, соны орындайтынымды бiлетiн бол! Есуас, егер сенiң Агамемнон патшаға тiл тигiзгенiңдi тағы бiр рет естiсем бар ғой, ұстап алып, тыржалаңаш шешiндiрiп, дүреге жықпасам, көз жасыңды сорадай ағызып халық жиналысынан кемеге дейiн жон терiңдi сылмасам, онда менiң басым кесiлсiн, жұрт менi Телемахтың әкесi деп бiлмей-ақ қойсын.

	Одиссей осылай деп қаҺарлана айқай салды. Ол аса таяғын сiлтеп қалды да, Терситтiң арқасынан салып жiбердi. Жанға батқан соққыдан Терситтiң көз жасы саулап қоя бердi. Жон арқасында алқызыл жолақ тартылып күп болып iсiп шыға келдi. Ал өзi қорықаннан дiрдiр етiп, бетiн тыржитты да, көзiнен аққан жасын қолымен сүрттi. Жұрттың бәрi Терситке қарады да, қарқылдап күлiп, былай дедi147.

	– Одиссей кеңесте де, шайқаста да қыруар даңқты iстер тындырды, ал мынау оның ең бiр тамаша қаҺармандығы. Айқайшылды қалай ауыздықтады десеңiзшi! Ендi оның бұдан былай Зевс жақсы көретiн патшаларға тiл тигiзуге дәтi бармайтын болады.

	Одиссей болса халыққа арнап сөз сөйледi, қасында жаршы бейнесiне енген Афина-Паллада тұрды. Одиссей гректердi Трояны қоршауды тоқтатпауға үгiттеп, егер Трояны алмай, елге қайтсаңдар, онда Агамемнон да, өздерiң де масқара боласыңдар дедi. Қалайша әлжуаз балалар мен жесiр әйелдер сияқты қорғаншақтап елге қайтпақ, әлде олар Калхастың күте тұру керек деген сәуегейлiк болжамын ұмытып қалғаны ма? Қалайша жұрттың бәрi Зевстiң Авлиадада берген аянын ұмытып қала қояды? Гректер Трояны қоршаған оныншы жылда ғана басып алатыны аян едi ғой. Одиссей өз сөзiмен қайтадан жиналғандардың бойында ерлiкке деген құштарлықты оятты. Гректер оның сөзiне желпiнiп, дабырласа қоштап, төңiректi тегiс жаңғырықтырды. Мiне ендi Нестор қарт орнынан тұрды да, қайтадан бәрi де тына қалды. Ол да гректерге қайтпауға, троялықтармен шайқасуға кеңес бердi. Соғыс кезiнде әскерлердi тайпасы мен руына қарай сапқа тұрғызып, тайпа-тайпаға, ру-руға көмектесетiн болсын дедi. Сонда тайпа көсемдерiнiң не мүшелерiнiң қайсысы жасық, қайсысы мықты екенi, Трояның осы уақытқа дейiн неге алынбай келгенi – бұл құдайлардың әмiрiмен бе, әлде көсемдер өздерi жауынгерлiк iстi бiлмей отыр ма,– мiне, осының бәрi айқын көрiнедi дедi. Агамемнон бұған келiстi. Ол әскерлерге тамақтануға рұқсат етiп, содан кейiн ешкiмге де қас қағымда тыныс берiлмейтiн қанды шайқасқа әзiрленуге бұйрық бердi. Ал кiмде-кiм кемелер қасында қалып, шайқастан жалтаратын болса, ол сазайын тартады: ондай адам ит-құс пен қарға-құзғынға жемге тасталады дедi.

	Әскерлер дуылдап өршелене айқай салды, оның күштiлiгi сондай, қатты дауыл кезiнде таудай толқындарды жел жөңкiлтiп айдайтын теңiз сапырылысындай күркiреп кеттi. Халық жиналысы тез тарап, жұрттың бәрi шатырларына жетуге асықты. Бүкiл қосында алаулар жанып, көк түтiнге бөлендi. Гректер шайқас алдында тамақ iшiп, әл жинап жатты. Олардың әрқайсысы құдайға құрбандық шалып, қанды ұрыс кезiнде өзiн аман сақтап қалуын жалбарынып сұраумен болды. Агамемнонның өзi Зевске құрбандық шалды. Ол атақты батырлар айнала қоршап тұрған құрбандық орнында семiз өгiз сойып, Зевстiң өзiне жеңiс сыйлауын тiледiө қараңғы түскенше мызғымас Троя қамалы мен Приам патша сарайын басып алуға көмектес деп жалбарындыө Гектордың сауыт-сайманын найзаның ұшымен қақырата сөгiп, оны жер қаптыра көр деп тiледi. Бiрақ найзағай құдайы Зевс Агамемнонның жалбарынған үнiне құлақ асқан жоқ, ол Микены патшасы үшiн бұл күнге көптеген сәтсiздiктер әзiрлеп қойған едi. Құрбандықтар берiлiп, құрбандық шеруi аяқталғаннан кейiн әскерлердi шайқас даласына бастаңдар деп Нестор қария көсемдердi асықтыра бастады.

	Көсемдер өз жасақтарына жетуге асықты. Жаршылар әскерлердi айқайлап шақыра бастады. Қолбасылар жауынгерлерiн әскери сапқа тұрғызып, оларды Троя қабырғаларына қарай бастап жүрдi. Әскерлер мен аттардың аяқ дүсiрiнен жер солқылдағандай болды. Бүкiл Скамандр148 алқабы қалың әскерге лық толды. Олар троялықтармен шайқасқа шыққанша асықты. АфинаПаллада әскерлер арасында құйындай ұйытқып жүйткiп жүрдi. Жауынгерлердi ұрысқа жiгерлендiрiп, олардың бойына қайтпас қайсарлық рухын дарытты. Қалың қолдың алдында қос доңғалақты арбаларға отырып көсемдер келе жатты. Найзағай құдайы Зевске ұқсап Агамемнон патша бәрiнен де қаҺарлы әрi сұсты көрiндi. Жауынгерлер қатар-қатар сап құрып, Троя қабырғаларына бет түзедi.



	МЕНЕЛАЙ МЕН ПАРИСТIҢ ЖЕКПЕ-ЖЕГI

	Гомердiң «Илиада» поэмасы бойынша баяндалған.



	Құдайлар жаршысы Ирида Олимптен тез самғап түстi де, Приамның ұлы Политтiң бейнесiне кiрiп, гректер қосынынан қисапсыз қалың әскер келе жатқанын троялықтарға хабарлады. Ол Трояға самғап жетiп келген кезде, халық жиналысы жүрiп жатқан болатын. Гектор дереу жиналысты таратып жiбердi.

	Троя азаматтары мен олардың одақтастары жедеқабыл қаруланып, жауынгерлiк сапқа тұруға асықты. Қақпалар ашылып, олардан троялықтар мен одақтастардың жасақтары бiрiнен соң бiрi лек-лек шыға бастады. Қайтқан кездегi тырналар тiзбегi сияқты, қиқулап қайнап троялықтар қолы келе жатты. Ал гректер болса түнере түйiлiп, тiлсiз жылжып жақындай бердi. Бүкiл даланы қаптаған шаң басып кеттi.

	Екi әскер де бiр-бiрiне таяп қалды, бiрақ бiрден ұрысқа кiрiсе қойған жоқ. Троялықтар қатарынан суырылып алға Парис шықты. Иығына қабылан терiсiн жамылып, арқасына садақ, жебелер салынған қорамсақ асып алған, белiнде өткiр қылыш, ал қолына қос найза ұстаған. Парис ахейлiктердi жекпе-жекке шақырып тұр едi. Менелайдың Паристi көруi-ақ мұң екен, ол күймесiнен тез секiрiп түстi де, суырылып алға шықты. Менелай кенет бай олжаға тап болған арыстан тәрiздi қуанышқа кенелiп Париске қарсы жүрдi: Елена сұлуды ұрлап әкететiн оспадар залымнан кек аламын деп шаттанып келе жатқан болатын.

	Парис Менелайды көрген бойда жүрегi дiр етiп, ажал үрейi биледi де, достарының арасына тығылып, көзден таса болды. Мұнысын Гектор көрген, қорқақтығы үшiн туысын кiнәлай бастады.

	– Сен тек сырттай қарағанда ғана батырсың, – дедi Гектор Париске, – бiздiң бәрiмiздi масқара еткенше, тумай-ақ қойғаның жақсы болатын едi, әлде сен гректердiң өзiңе қалай күлiп тұрғанын естiмей тұрмысың? Батырлығың тек күллi Трояны уайымға душар етiп, Менелайдың әйелi Еленаны алып қашуға ғана жеткен екен ғой! Ал ендi Менелайдан зәрең ұшып, қорқып тұрсың! Сен өзiң ұрлап әкеткен Еленаның күйеуi қандай ержүрек жауынгер екенiн бiлсең еттi! Шiркiн-ай, егер троялықтар бұдан сәл батылырақ болса, онда олар басына сен түсiрген барлық қайғы-қасiрет үшiн үстiңе тас жаудырып өлтiрер едi-ау!

	– Сенiң менi тiлдеуге қақың бар, Гектор, – деп жауап қайтарды Парис, – бiрақ сәл сабыр етiп тынышталшы. Мен Менелаймен жекпе-жекке шығамын. Тек троялықтарға тоқтай тұрыңдар деп әмiр бере гөр. Бiз Елена сұлу үшiн Менелаймен әскерлер алдында шайқасамыз. Қайсымыз жеңiп шықсақ, сол Еленаны қолынан ұстап, үйiне апаратын болады.

	Мұндай жауапты естiген соң Гектор троялықтар сапының алдына шықты да, оларды тоқтатты. Гректер Гекторға оқты жаңбырдай жауғызуға әзiр едi. Кейбiреулер оған тас та лақтыра бастады, бiрақ айқай салып оларды Агамемнон тоқтатып тастады.

	– Тұра тұрыңдар, гректер, тұра тұрыңдар, Ахей ерлерi! Жарқыраған дулығалы Гектор бiзге сөз арнағалы тұр ғой!

	Жұрттың бәрi тынышталған кезде Гектор Паристiң Елена үшiн дауды жекпе-жекпен шешуге ұсынып тұрғанын хабарлады. Оған Менелай жауап бердi:

	– Менi тыңда! Бұл қантөгiс жанжалды баяғыда-ақ тоқтататын уақытымыз болды. Бiз Парис екеуiмiз шайқасайық, тағдыр қайсымызға ажал жазса, сол өлетiн болсын. Ал сендер кейiн бiтiмге келiңдер. Құдайларға құрбан шалайық. Приам қартты шақырып жiберiңдершiө ұлдарының бәрi шетiнен зұлым, сондықтан өзi осы шартты орындаймын деп жекпе-жек шайқас алдында ант беретiн болсын.

	Мұндай ұсынысты естiгенде жұрттың бәрi қуанды. Гектор сол сәтте-ақ шабармандарды Приамды шақырып келуге жұмсады.

	Ал бұл кезде Приамның қызы Лаодика сұлудың кейпiне енген әйел құдай Ирида Еленаға келiп, Скея қақпалары маңындағы мұнараға шығуға шақырған, осы жерге Приам бастаған Троя қариялары Парис пен Менелайдың жекпе-жегiн көруге жиналған болатын. Сұлу шаш бұрымды Елена салтанатты киiмдерiн кидi де, қасына ерген екi қызметшi қызбен Ириданың соңынан асыға басып жөнелдi. Өзiнiң алғашқы күйеуiн, елiн, қимас Спартасын еске алып жанары жаспен шыланды. Троя қариялары жақындап келе жатқан Еленаны көрген. Сұлулығы соншалық, қарттар оған сүйсiне көз тiгiп, бiрбiрiне тiл қатты:

	– Жоқ, мұндай сұлу әйел үшiн қантөгiс күрес жүргiзiп жатқан гректердi де, троялықтарды да айыптауға болмайды. Ол шынында да өз сұлулығымен мәңгi жасайтын әйел құдайларға пара-пар. Бiрақ қаншама сұлу болғанымен, ең дұрысы Грекиясына қайта қойсыншы, сонда ғана бiзге де, бiздiң балаларымызға да ажал қаупi төнбейтiн болады.

	Ал Приам Еленаны шақырып алып, одан өзi қабырғадан көрiп тұрған қаҺармандар туралы сұрай бастады. Елена құдiреттi Агамемнонды, ақылды, айлакер Одиссейдi, Теламон ұлы Аякстi, Крит патшасы Идоменейдi көрсеттi. Батырларға қарап, Приам олардың сұлулығына, құдiреттi де айбынды кескiн-келбетiне таң қалды. Осы кезде Гектор Приамға жiберген шабармандар да келiп жеттi. Приам шұғыл орнынан көтерiлдi де, күйменi жегуге әмiр берiп, Окея қақпалары арқылы Антанормен бiрге әскерлерге қарай жол тартты.

	Агамемнон мен Одиссей Приам қартты орындарынан тұрып қарсы алды. Олимп құдайларына құрбан шалынды. Көсемдер шартты орындаймыз деп ант бердi. Сол кезде Приам патша троялықтар мен грек әскерлерiне арнап сөз сөйледi:

	– Оу, жаужүрек ерлер, троялықтар мен гректер! Мен қазiр ұлы Трояға қайтып кетемiн. Өз балам Паристiң құдiреттi Менелай патшамен жекпе-жегiн көруге дәтiм жетпейдi. Бұл шайқаста олардың қайсысын ажал күтiп тұрғанын тек Зевс қана бiледi.

	Приам ұрыс даласынан жүрiп кеттi. Ал Гектор болса Одиссей екеуi жекпе-жек сыналатын орынды белгiлеп, содан кейiн дулығаға жеребе салды да, шайқап жiбердi. Мұнысы бiрiншi болып кiм найза лақтыруы тиiс екенiне жеребе шықсын дегенi едi. Жеребе Париске шықты.

	Парис пен Менелай қару-жарағын асынып, ауыр найзаларын салмақтай, жекпе-жек болатын жерге шықты. Жанарлары ызғар шашып, бiр-бiрiне деген өшпендiлiк көздерiнен жалын атып тұрды, Парис найзасын құлаштай сермеп, Менелайға қарай лақтырды. Найза Менелайдың зор қалқанына келiп тигенмен, тесiп өте алған жоқ. Найзаның ұшы қалқанды қаптаған мысқа тиiп, майырылып қалды. Менелай Зевске дауыстап жалбарынып, алдағы уақытта қонақжайлық көрсеткен жанға ешкiм де зұлымдық жасамауы үшiн Паристен кек алуға көмектесудi өтiндi. Менелай патша найзасын қаҺарлана сiлтеп, Паристiң қалқанын перiп жiбердi. Найза қалқанымен қоса Паристiң сауытын да тесiп өтiп, киiмiн қақ айырды, Парис тек жедел жалт берiп қана аман қалды. Менелай семсерiн суырып алып, Паристiң дулығасынан салып өткен едi, бiрақ қуатты соққыдан семсер төртке бөлiнiп ұшып түстi. Семсерiнен айырылған Менелай Париске тарпа бас салды да, қолымен дулығасына шап берiп, гректер сапына қарай дырылдатып сүйрей жөнелдi. Дулығаның қайысы Паристiң мойнын қылқындыра бастады. Менелай Паристi гректер сапына сүйреп әкететiн де едi, бiрақ дәл осы кезде өз сүйiктiсiне көмекке махаббаттың әйел құдайы Афродита келiп жеттi. Ол қайысты үзiп жiбердi де, Менелайдың қолында тек дулыға ғана қалып қойды. Менелай өзi жер жастандырған Паристi найзасымен түйреп өтпек едi, бiрақ әйел құдай Афродита Паристi қара бұлтпен тұмшалап, дереу Трояға көтерiп алып кеттi. Менелай Паристi iздеп, босқа арам тер болдыө ол жыртқыш аң тәрiздi аласұрып, троялық әскерлердi әрi-берi жүйткiп аралады. Бiрақ Паристi бәрi жек көре тұрса да, троялықтардың ешқайсысы Приам ұлының қайда екенiн көрсетiп бере алмады. Агамемнон патша дауыстап жар салды:

	– Тыңдаңдар, троялықтар мен гректер! Бәрiң де Менелайдың жеңiп шыққанын көрдiңдер, олай болса, бiзге Елена мен Менелайдан Парис ұрлап әкеткен барлық асыл қазына қайтарып берiлсiн, сондай-ақ, бiзге алым төленетiн болсын.

	Бiрақ, Агамемнонның сөзi жауапсыз қалды. Тағдыр шайқастың аяқталуын жазбаған едi.



	ПАНДАРДЫҢ АНТТЫ БҰЗУЫ. ШАЙҚАС

	Гомердiң «Илиада» поэмасы бойынша баяндалған.



	Менелай мен Парис жекпе-жек шығуға ұйғарған кезде мәңгi жасайтын құдайлар Зевс сарайында той тойлап жатқан едi. Өрiмдей жас әйел құдай Геба құтыларға шәрбәт құйып берiп жүрдi. Құдайлар биiк Олимптен Трояға көз салып, мейрамдаумен болды. Зевс Гераға қалжыңдап: Менелай жеңiп шыққандықтан, троялықтар мен гректердiң қантөгiс жанжалын тоқтатамын деген. Бiрақ әйел құдай Гера Зевстен жаугер Афинаны троялықтар әскерiне жiберуiн өтiндi, ол ондағылардың бiрiн ант бұзуға көндiруге тиiс болды. Найзағай құдайы Зевс бұған келiсе кеттi. Әйел құдай Афина жедел жарқыраған жұлдыз түрiне енiп, Олимптен ағып түсiп, Троя әскерлерiнiң арасына келiп кiрдi. Троялықтар таң-тамаша болысты, олар берiлген белгiнiң не екенiн бiле алмай дағдарды: қанды қырғын тағы да басталмақ па, әлде бұл Зевстiң бiтiм жасау керек деген ишарасы ма? Афина болса Антенордың ұлы Лаодоктың кейпiне кiрiп, атақты мерген садақшы Пандардың қасына келдi де, ажал жебесiмен Менелайды көздеп атуға көндiрдi. Пандар бұған келiстi. Ол садағын жұлып алып, өткiр жебесiн тапты да, Аполлонға сиынып, тартып қалды. Шiренген садақ адырнасы сыңғыр еттi, Менелай өлiп те кетер едi, тек Афина жебенi бұрып жiбердi де, ол патшаның қос қабат сауыт қалқалаған жерiне келiп тидi. Жебе сауытты тесiп өтiп, денеге қадалды. Жарақат онша ауыр емес едi, бiрақ, соның өзiнде қан судай ақты. Туысының жараланғанын көрген Агамемнонның зәресi ұшып кеттi. Бiрақ оны Менелай тыныштандырды. Агамемнон емшi батыр Махаонды шақырып келуге әмiр бердi. Махаон жараны қарап көрiп, дәрi-дәрмек жақты. Агамемнон мен өзге де қаҺармандар жаралы Менелайға жәрдем жасаумен айналысып жатқан кезде троялықтар шабуылға шықты. Агамемнон әскерлерiне жетуге асықты, оларды сапқа тұрғызып, жауынгерлерiн шайқасқа жiгерлендiре бастады.

	Грек әскерлерi арасында тек көсемдердiң дауыстары ғана естiлiп тұрды, жауынгерлер үн-түнсiз жүрiп келе жатты. Ал троялықтар болса айқай-сүреңге басқан. Грек әскерлерiн Афина-Паллада, троялықтарды буырқаныпбұрсанған соғыс құдайы Арес бастап келе жатты. Қоянқолтық шайқас басталып кете барды. Жеңiске масаттанған айқай-ұран мен өлiп бара жатқандардың талықсып ыңырсыған үндерi естiлiп тұрды.

	Троялықтар гректер тегеуiрiнiне шыдамай шегiне бастады. Гректер оларға бұрынғыдан бетер топтасып ұйымдаса тап бердi. Мұны көргенде троялықтардың жебеушiсi Аполлон құдай қатты ашуланып, айқай салды:

	– Батылырақ алға, ұмтылыңдар, троялықтар! Гректер кеудесi тастан, денесi темiрден жаралған деп ойлап қалмаңдар. Әне, қараңдаршы, бүгiн олардың арасында құдiреттi Ахилл жоқө ызаға булығып ол өз шатырында отыр.

	Жебе тәңiрi бұл айқайымен троялықтарға жiгер бердi. Қантөгiс қырғын бұрынғыдан да қыза түстi. Көптеген батырлар қаза тапты. Афина-Паллада гректердi жiгерлендiрдi. Бұл шайқаста ол Тидейдiң ұлы Диомед патшаға мұқалмас құдiреттi күш бердi. Көп ұзамай троялықтар шегiне бастады.

	Диомедтi атақты мерген Пандар көрiсiмен садағын тартып жiбердi. Жебе Диомедтiң иығына келiп қадалды да, сауыты алқызыл қанға боялды. Пандар масайрап кеттi. Ол Диомед өлiмшi болып жараланды деп, троялықтарды дауыстап рухтандыра бастады. Ал Диомед болса қаҺарман Сфенелдi шақыртты да, денесiндегi жебенi суырып алуын өтiндi. Сфенел жебенi суырып алды. Диомед бар даусымен Афина-Палладаға жалбарынып, өзiн жебемен жаралаған адамды жер жастандыруға мүмкiндiк беруiн сұрады. Афина-Паллада Диомедтiң қарсы алдына келiп тұра қалды. Ол мұның бойына құдiреттi күш пен қайтпас қайсар жүректiлiк дарытты. Әйел құдай Диомедке ұрысқа қаймықпастан батыл кiрiс, тек мәңгi жасайтын құдайларға ғана тиiсе көрме деп әмiр бердi. Оған тек әйел құдай Афродитаны ғана өз найзасымен түйреп өтуге рұқсат еттi. Жеңiл жарақат күш-қуатын он есе арттырып, ызасын одан бетер өршiткен жаралы арыстан сияқты Диомед қырғынның қызу ортасына қойды да кеттi.

	Диомед шайқаста қарсыластарын баудай түсiрiп қалай жайратып жүргенiн көрген қаҺарман Эней дереу троялық жауынгерлер сапы арасынан Пандарды iздестiре бастады. Ол Пандарды Диомедтi құртуға көндiрдi. Пандар Энейдiң күймесiне отырды да, екеуi Диомедке қарай ағыза жөнелдi.

	Күйме үстiндегi атақты екi батыр Эней мен Пандарды көрiп, досы Сфенел Диомедке олармен шайқасудан жалтарып кетейiк деп кеңес бере бастаған. Бiрақ ашуға булыққан құдiреттi қаҺарман мұндай ақылды тыңдаған жоқ. Энейдiң күймесi Диомедке барған сайын жақындай түстi. Пандар найзасын құлаштай сермеп, Диомедтiң қалқанына қарай лақтырды. Найза қалқанды тесiп өтiп, сауытқа келiп тидi, бiрақ сауыт жауынгердi қорғап қалды. Ендi Диомед өз найзасын лақтырды. Пандар жан тапсырып, күймеден құлап түстi. Эней де жедел жерге қарғыды. Өзiн қалқанымен көлегейлеп, қолына зор найзасын ұстаған күйi, ол Пандардың өлiгiн қорғауға кiрiстi. Ал Диомед болса жайшылықта екi адам да көтере алмайтын орасан зор тасты бiр қолымен-ақ жерден жұлып алды да, сұрапыл күшпен Энейге қарай лақтырып, жамбасына тигiздi. Эней тiзерлеп құлап түстi, егер оған өз анасы, әйел құдай Афродита дереу көмекке келiп үлгiрмегенде, сол арада өлiп кетуi де мүмкiн едi. Афродита Энейдi өз киiмiмен қалқалап жасырды да, шайқас даласынан алып кетпек болды.

	Диомед әйел құдайға тап берiп, өзiнiң салмақты, сұсты найзасымен оны нәзiк қолынан жаралады. Әйел құдай шыңғырып жiбердi де, Энейдi құшағынан босатып қоя бердi. Бiрақ Аполлон құдай оны қара бұлтпен қалқалап жасыра қойды. Ал Диомед болса әйел құдай Афродитаға қаҺарын төге айқай салды:

	– Жоғал көзiмнен, Зевстiң қызы! Қанды шайқастан тайып тұр. Саған әлсiз әйелдердi алдап-арбауың жетпей ме?

	Махаббат құдайы ұрыс даласын тастап шықты да, Диомед қайтадан Энейге тап бердi. Энейге Тидейдiң ұлы үш рет шабуыл жасады, бiрақ үш ретте де оған Аполлон тойтарыс бердi. Ал Диомед Энейге төртiншi рет тап берген кезде, Аполлон оған қаҺарлана айқай салды:

	– Есiңдi жый, Тидейдiң ұлы! Қайт керi, мәңгi жасайтындарға тиiсуден бойыңды аулақ сал! Күшi жағынан құдайлармен қарапайым пенделердiң ешқайсысы теңдесе алмайды!

	ҚаҺарлы құдай Аполлонның даусын естiгенде Диомед қорқып кеттi де, кейiн шегiндi. Ал Аполлон болса Энейдi көтерiп алып, Троядағы өз ғибадатханасына жеткiздi. Онда әйел тәңiрi Лета мен Аполлонның қарындасы Артемида Энейдi емдеп жаздыө Аполлон ендi ұрыс даласында Энейдiң елесiн жасай қойды да, сол елестiң төңiрегiнде сұрапыл шайқас қызып кете барды.

	Бұл кезде Диомед жаралаған әйел тәңiрi Афродита шайқас даласынан соғыстың сұрапыл құдайы Арес отырған жерге жетiп барған. Жарасын ауырсынып қатты ыңырсыған ол Арестен өз күймесiн бере тұруын жалынып сұрадыө соған отырып, сәулеттi Олимпке қас қаққанша жетiп барды. Онда Афродита анасы Дионаның тiзесiне көз жасын төгiп иiлдi де, өзiн Диомед жаралағанын айтып, шағым жасады. Диона оның жарасын сипалап, қолын жазды. Ал Афина мен Гера болса Афродитаны сықақ қылып, найзағай құдайы Зевске:

	– Әйел құдай Афродита Ахей қыз-келiншектерiнiң әлдебiреуiн өзi жақсы көретiн троялықтардың бiрiмен қаш деп үгiттеп көндiрмек болған жоқ па екен? Бәлкiм, сол қыз-келiншегiн еркелетемiн деп қолын қанатып алған шығар?– дедi.

	Зевс күлдi де, Афродитаны өзiне шақырып алып:

	– Айналайын қызым,– дедi,– қызу шайқастар сен араласатын iс емес. Сен неке мен махаббатқа ие бол да, ал қырғын соғыстарды адуын Арес пен өжет Афинаға-ақ қалдыршы.

	Шайқас даласында Аполлон қолдан жасаған Энейдiң сүлдесi төңiрегiнде ұрыс бұрынғысынша қызып жатқан. Аполлон Арес құдайдан Диомедтi жуасытуды сұрады.

	Үстi-басын қан жапқан соғыс құдайы Аполлонның сөзiне құлақ асты. Ол фракиялық Акаманттың бейнесiне кiрiп, троялықтарды ерлiкке рухтандыруға тұра ұмтылды. Шайқас бұрынғыдан да кескiлескен сипат алуға тиiс болды. Жарасынан сауыққан Эней де ұрыс даласына қайтып келдi. Оның аман-сау екенiн көрген троялықтар қуанышқа бөлендi. Сапырылысып кеткен троялықтар қайтадан сап түзеп, гректерге қарсы ұмтылды. Сұрапыл желдер өкпек лебiмен орнынан қөзғалта алмайтын бейне бiр тау үстiндегi қара бұлт сияқты гректер жақындап келе жатқан троялықтарды күтiп тұрды. Қос қаҺарман Аякстер, Одиссей мен Диомед гректердi шайқасқа жiгерлендiрдi. Қару-жарағы жарқылдаған Агамемнон патша да олардың сап түзеген қатарларын аралаумен болды. Шайқас қайтадан қызды. Жауынгерлер бiрiнен соң бiрi құлап, олардың жанарын ажал түнегi бүркей бердi. Троялықтардың алдында Гектор шайқасып жүрдi. Оған соғыс құдайының өзi – Арес пен қырғынның қаҺарлы әйел құдайы Энюо көмектесумен болды. ҚаҺарман Диомед Арес құдайды көрiп қалып, кейiн шегiндi де, гректерге қарап айқай салды:

	– Достар, Гектордың сондайлық ерлiкпен шайқасып жүргенiне бiз таңданбай-ақ, қоялық. Оның қасында ұрыс құдайы Арестiң өзi бiрге шайқасып, көмектесiп жүр ғой. Шегiнiңдер, достар, құдайлармен соғысудан сескенiңдер. Троялықтар гректердi барған сайын тықсыра түстi.

	Зевстiң ұлы Сарпедонның найзасы тиген Гераклдың жасөспiрiм баласы Тлеполем ұрыста қаза тапты. Бiрақ Тлеполем де Сарпедонды жамбасынан жаралаған болатын. Сарпедонның достары жарасынан найзаны суыра алмай, оны әрең дегенде шайқас даласынан алып шықты. Қасынан өтiп бара жатқан Гекторды көрiп қалып, Сарпедон гректердi тас-талқан қылуды өтiндi. Гектор қайтадан шайқасқа ұмтылды, найзасымен көптеген батырларды жер жастандырды. Троялықтар гректердi бұрынғыдан да тықсыра түстi.

	Осыны көзi шалып қалған әйел құдай Гера Афинаны шақырып алды да, Арестi ауыздықтау үшiн екеуi жедел шайқасқа әзiрлене бастады. Әйел құдайлар Гераның көмегiмен ғажайып күймеге аттарын жектi. Афина қаружарағын тағынып, басына ауыр дулығасын кидi, горгона Медузаның басы қондырылған сауытын иығынан асыра салды да, найзасын қолына ұстаған бойы әйел құдай Гераның күймесiне қарғып мiндi, Гера аттарды тез айдай жөнелдi. Әйел құдайлар биiк Олимптен самғап келе жатқан кезде төбе басында жападан-жалғыз отырған Зевстi көрдi. Гера аттарды тоқтатты да, найзағай құдайы Зевске:

	– Оу, Зевс, сен өзiң құтырынған Арестiң осыншама ерлердi өлтiрiп жатқанына шынында да ызаланбайсың ба? – дедi. – Мен бұған Аполлон мен Афродитаның қалай қуанғанын көрiп тұрмын. Егер де мен Арес құдайды ауыздықтай қалсам, сен бұған шынымен ашуланар ма екенсiң?

	Ұлы жебеушi Зевс оған жауап бердi:

	– Бара ғой! Тек Ареске қарсы жаугер Афина-Паллада ғана шығатын болсын. Мәңгi жасайтын құдайлардың iшiнен одан басқа ешкiм де Арестi ауыр қайғыға батыра алмайды.

	Әйел құдай Гера аттарды ысқыртып айдай жөнелдi. Әйел құдайлар екi өзеннiң – Симоис пен Скамандрдың құйылысқан жерiне желдей жүйткiп жетiп келдi де, күймеден түсiп, аттарды доғарды, содан кейiн оларды қара бұлтпен тұмшалап тастады. Қуатты дауыс бiткен, атпал азамат Стентордың кейпiне кiрген Гера гректердi троялықтарға қарсы ерлiкпен шайқасуға шақырды. Афина-Паллада Диомедтiң қасына келдi. Диомед өз денесiне Пандар салған жараға дәрi жағып жатыр едi. Паллада шайқастан жалтарып кеттiң, троялықтармен соғысудан қорқасың деп оны жазғыра бастады. Егер осы жерде сенiң әкең, даңқты жиҺангер Тидей болса, ол былай iстемеген болар едi дедi. Бiрақ Диомед әйел құдайға былай жауап қайтарды:

	– Жоқ, найзағай құдайы Зевстiң құралай көз қызы, мен Трояның батырларымен соғысудан қорықпаймын. Мен тек сенiң мәңгi жасайтын құдайлармен шайқасушы болма деген әмiрiңдi есiмде сақтап тұрмын.

	Сонда ғана Афина Диомедке:

	– Оу, Афинаның сүйкiмдiсi, Тидей ұлы, – дедi, – ендi сен Арестен де, басқа құдайлардан да қорқушы болма. Мен өзiм көмекшiң боламын. Тезiрек Ареске қарсы шайқасқа шық. Ол опасыз, тiптi осы жақында ғана гректерге көмектесуге уәде берген едi, ал ендi мiне, троялықтарға көмектесiп жүр.

	Афина-Паллада Сфенелдiң орнына Диомедтiң күймесiне мiндi. Күйменiң емен бiлiгi әйел құдайдың салмағынан сықырлап кеттi. Арес шайқаста қаза тапқан Перифант батырдың қару-жарағын шешiп алып жатқан кезде оның көзiне көрiнбей Афина аттарды тура соған қарай айдай жөнелдi. Арес Афинаның қасында тұрған Диомедтi көрдi де, өзi өлтiрген Перифант батырдың денесiн тастай салып, Тидейдiң ұлына найзасын көздей лақтырып кеп жiбердi. Афина найзаны қағып қалып, ешкiмге тимей ол жанынан ұшып өттi. Афина Диомедке ондаған есе күш бердi, Ареске найзасын сұққызды да, қайтадан суырып алды. Арес қатарынан он мың жауынгер қарсы шыққандай, үрейдi ұшыра бақырып айқай салды. Троялықтар мен гректер сұмдық айғайдан селк еттi. Қара бұлт қоршап алған ызақор Арес қас қаққанша Олимпке ұшып шықты. Зевстiң қасына келiп отырды да, Диомедке өзiн жаралауға қөмек көрсеткенi үшiн АфинаПалладаның үстiнен шағым айта бастады. Зевс ұлына сұстана көз тiктi. Қанды шайқастарды жантәнiмен сүйгенi үшiн ол Арестi жек көретiн едi. Сондықтан да егер Арес өзiнiң ұлы болмаса баяғыда-ақ оны қара түнек Тартарға тастап жiберер едiм дегендi айтты. Арес арыз айтуын қоя қойды. Зевс құдiреттi тәуiп Паонды шақыртып, ол Арестiң жарасын сол сәтте-ақ жазды. Гера Арестi жуындырды да, асыл киiмдерiн кигiздi. Әйел құдайлар Гера мен Афина да сәулеттi Олимпке қайтып келдi. Олар шайқастарға тоймайтын соғыс құдайы Арестi осылайша жуасытты.

	Троя қабырғаларының түбiнде бұрынғысынша қызу шайқас жүрiп жатты. Аякс, Диомед, Менелай, Агамемнон мен басқа да қаҺармандар көптеген даңқты троялықтарды жер құштырып, өлгендердiң салтанатты қару-жарақтарын сыпырып алды. Көп ұзамай троялықтардың толық жеңiлiске ұшырайтынын көрген Приамның ұлы сәуегей Гелен жарқырауық дулығалы Гектор мен Афродитаның ұлы Энейге: троялықтарды жiгерлеңдiрiңдер, мол құрбандық берiп, Афинаны риза ету үшiн тезiрек Трояға қайтуға асығыңдар деп жалбарына бастады. Гектор туысының сөзiне құлақ қойды. Ол жауынгерлердi қайтадан рухтандырып, троялықтар гректер шабуылын тойтарып тастады.



	ГЕКТОР ТРОЯДА. ГЕКТОРДЫҢ АНДРОМАХАМЕН ҚОШТАСУЫ

	Гомердiң «Илиада» поэмасы бойынша баяндалған.



	Бұл кезде Гектор Скея қақпалары арқылы Трояға келiп кiрген. Сол сәтте-ақ оны әйелдер мен балалар қоршап алып, өздерiнiң ерлерi мен әкелерi туралы сұрастыра бастады. Бiрақ Гектор оларға ештеңе де айтқан жоқ, тек олимп құдайларына жалбарынып, дұға оқыңдар деп әмiр бердi. Гектор Приам сарайына жетуге асықты. Сарайда оны анасы Гекуба қарсы алды, күш жинап алуы үшiн шарап әкелiп берейiн деп едi, бiрақ Гектор бас тартты. Ол анасына: троялық әйелдердi шақыр, тезiрек олар Афина-Палладаға асыл зерлi жамылғы тарту етсiн, әйел құдайға мол құрбандық шалып, құтырынған Диомедтi жуасытуын жалбарынып сұрасын деген өтiнiш айтты. Гекуба ұлының тiлегiн сол сәтте-ақ орындады. Гектор ендi Паристiң мекен-жайына жетуге асықты.

	Гектор Паристiң жайбарақат өз қару-жарағын түгендеп отырған үстiнен шықты. Ол ұрлап әкелген Елена да осында едi, қызметшi әйелдерiн жұмыс үлестiрiп жатыр екен. Троялықтарға тегiс өлiм қаупi төнiп тұрған кезде сен қаннен-қаперсiз үйде отырсың деп Гектор Паристi кiнәлай бастады. Парис Гекторға мен өзiм де шайқасқа әзiрленiп жатырмын, Елена сұлу да менiң ұрыс даласына шығуымды қалап отыр деп жауап бердi. Елена Гекторға жылы лебiзбен тiл қатты да, тiзе бүгiп отыруын, қан майдан қаракетiнен бiр сәт дем алуын өтiндi, ал өзiнiң ерi Паристi бейқамдығы, ұят дегеннiң не екенiн сезбейтiндiгi үшiн кiнәлады. Елена өзi үшiн Троя қаншама ауыртпалыққа тап болғанына, бiрақ мұның кiнәсынан емес, Паристiң кiнәсынан осылай болып отырғанына өкiнiш бiлдiрдi. Гектор Паристiң үйiнде дем алудан бас тартты: шайқасқа қайтадан кiрiспей тұрып, әйелi мен ұлын көрiп қалуға асықты. Өзi қайтып әйелi мен ұлын көре ала ма, жоқ па, соғыстан аман орала ма, әлде құдайлар оның гректер қолынан қаза табуын болжап отыр ма – Гектор мұны бiле алмады.

	Өз сарайына оралған Гектор, одан Андромаха мен ұлын таба алмады. Қызметшi әйелдер Гекторға әйелi гректер троялықтарды тықсырып бара жатқанын естiп бiлiсiмен, ұлын алып, қала қақпасына жүгiрiп барғанын, көз жасын көлдей төгiп, сол жерде тұрғанын айтып бердi.

	Гектор жүгiре басып сарайдан шықты да, асығыс Скея қақпаларына қарай бет алды. Қақпаның дәл жанынан Андромаханы кездестiрдi, соңынан қызметшi әйел Гектордың кiшкене ұлы Астианаксты көтерiп келедi екен, жас бала таң шолпаны сияқты мөлдiреген сұлу едi. Андромаха Гектордың қолынан ұстады да, көз жасын төге тұрып:

	– Оу, құдай қосқан қосағым! – дедi, – Сен көзсiз ерлiк жасаймын деп жүрiп мерт боласың ғой! Менi де, ұлыңды да аямайсың. Көп ұзамай жесiр қалатын шығармын, гректер сенi өлтiредi ғой. Гектор, сенсiз өмiр сүрмей-ақ қояйын. Ал менiң өзiңнен басқа ешкiмiм де жоқ. Сен мен үшiн әрi әке, әрi шешесiң, әрi ерiмсiң. Уа, аясаңшы мен бейбақ пен ұлыңды! Ұрысқа шықпай-ақ қой, оның орнына Троя жауынгерлерiне iнжiр ағашының жанында тұруға әмiр бер, өйткенi Троя қамалын жау тек сол жерден ғана бұзуы мүмкiн.

	Ал дулығасы жалт-жұлт еткен Гектор әйелiне былай деп жауап қатты:

	– Менiң өзiмдi де осы жайт мазалап тұр. Бiрақ Троя қамалының iшiнде қалып, шайқасқа қатыспау мен үшiн зор масқарашылық болар едi. Жоқ, әкемнiң абыройдаққы үшiн мен жұрттың бәрiнiң алдыңғы сапында арпалысуға тиiспiн. Қасиеттi Троя құлайтын күн де туатынын өте жақсы бiлемiн. Бiрақ мен бұған қайғырмаймын, жаныма бататыны – сенiң тағдырың. Қайдағы бiр грек тұтқынға алып кетедi де, жат елде сен шет жерлiк бiр әйелдiң күңi болып, соның отын жағып, суын тасисың ғой деп қабырғам қайысады. Сонда сенiң жылап тұрғаныңды көрiп, жұрт: «Мынау өзiнiң күш-қуаты мен батырлығы жағынан Трояның барлық қаҺармандарынан асып түскен Гектордың әйелi ғой» дейтiн болады, сол кезде қайғың бұрынғыдан да күшейе түседi. Жоқ, сенi тұтқынға әкетiп бара жатқанын көргенше, еңiреп жылағаныңды естiгенше мен-ақ бұрын жау қолынан өлейiн.

	Осыны айтты да, Гектор ұлының жанына келiп, құшақтамақ болып едi, бiрақ кiшкентай Астианакс шыңғырып жiбердi де, өзiн күтiп-бағатын әйелдiң кеудесiне жабыса қалды: ол Гектор дулығасында желбiреп тұрған аттың жалынан қорыққан едi. Андромаха да, Гектор да сәбиге қарап елжiрей күлiмсiредi. Гектор дулығасын шешiп, жерге қойды, содан соң Астианаксты қолына алып, сүйдi. Ол ұлын жоғары көкке көтерiп, найзағай құдайы Зевс пен мәңгi жасайтын барлық құдайларға жалбарынды:

	– Оу, Зевс, оу, мәңгi жасайтын құдайлар! Мынау менiң ұлымды да азаматтар арасында өзiм сияқты атақты етсеңдер деп жалбарынам. Құдiретi асып, Трояда ол патшалық құрса екен. Бiр кездерi шайқастан оралып келе жатқанында, жұрт ұлым туралы ерлiгiмен бұл әкесiнен де асып түстi десе ғой. Ол дұшпандарын күлталқан етiп, анасының жүрегiн әрдайым шаттыққа бөлейтiн болса екен.

	Гектор құдайларға осылай деп жалбарынды. Содан кейiн Астианакстi анасына бердi. Андромаха ұлын кеудесiне қысты да, көз жасын бұлаған күйi оған қарап күлiмсiреген болды. Гектордың жүрегi елжiреп кеттi, Андромаханы еркелете аймалады да:

	– Бұлай қайғыра берме, Андромаха, – дедi. – Тағдырдың жазуынсыз менi батырлардың ешқайсысы да Аидтiң қара түнек патшалығына жiбере алмайды. Ешкiм де: мейлi батыр болсын, мейлi қорқақ болсын маңдайына жазылған тағдырдан қашып құтылмақ емес. Сүйiктiм, үйге қайта ғой, тоқымашылығыңмен, жiп иiрумен айналыс, қызметшi әйелдердi бақыла. Ал бiз, ерлер, соғыс iстерiмен айналысатын боламыз, оның iшiнде жұрттың бәрiнен де гөрi мен мықтырақ айналысамын.

	Гектор дулығасын кидi де, Скея қақпаларына қарай асыға басып жүрiп кеттi. Андромаха да үйiне қайтты, алайда ол қайта-қайта артына бұрылып, жасқа толы көзiмен Гекторды ұзатып салып тұрды. Ал ол жылаған күйi үйге келген кезде, оған қосылып барлық қызметшi әйелдер де жылап қоя бердi: олар Гектор шайқастан аман-сау үйiне оралады деп үмiттенбеген едi.

	Скея қақпалары жанында Гекторды Парис қуып жеттi. Мыстан соғылған қару-жарағы жарқырап, ол шайқасқа енуге асыққан.

	– Бауырым менiң, – дедi оған Гектор, – бiрде-бiр әдiлеттi адам сенiң ерлiктерiңдi бағаламай отыра алмайтынын мен жақсы бiлемiн, бiрақ көбiнесе сен шайқасқа ықылассыз шығасың. Троялықтар сенi балағаттаған кезде мен әлсiн-әлсiн жаным егiлiп, қатты күйiнемiн. Тезiрек әскерлерге жетейiкшi.



	ШАЙҚАСТЫҢ ЖАЛҒАСЫ. ГЕКТОР МЕН АЯКСТIҢ ЖЕКПЕ-ЖЕГI

	Гомердiң «Илиада» поэмасы бойынша баяндалған.



	Скея қақпаларынан Гектор мен Парис бiрге шықты. Екi батырды қатар көрген троялықтар қуанышқа бөлендi. Олар қайтадан еңсесiн көтердi де, сұрапыл шайқас тағы да басталып кете барды. Гектор, Парис, Главк көптеген қаҺармандарды жер жастандырды. Гректер шегiне бастады. Афина мұны көрiп қалды да, қасиеттi Трояға қарай құйғыта жөнелдi. Олимптен самғап келе жатқан әйел құдайға алқаптың шетiнде өсiп тұрған жүз жасаған еменнiң жанында Аполлон құдай кездестi. Ол Афинадан гректерге көмектесу үшiн асығып келе жатқан жоқсың ба деп сұрады да, шайқасты тоқтатуға жәрдемдес деп қолқа салды. Афина келiсе кеттi. Шайқасты тоқтату үшiн құдайлар Гекторға гректердiң iшiндегi ең даңқты деген қаҺарманды жекпе-жекке шақыруға ой салуды ұйғарды. Құдайлардың осындай ұйғарымға келуi-ақ мұң екен, Приамның сәуегей ұлы Гелен бұл шешiмдi бiлiп қойды. Ол туысы Гектордың қасына келдi де, грек батырын жекпе-жекке шақыруға кеңес еттi. Гелен Гекторға осылай iсте деп әмiр берген тәңiрлер үнiн естiгенiн, әрi бұл жекпе-жекте Гектор аман қалатынын айтып бердi.

	Гектор сол сәтте-ақ троялықтарға әмiр берiп, шайқасты тоқтатты, Агамемнон: да осылай iстедi. Ұрыс даласында тыныштық орнап, соғыстан шаршаған жауынгерлер жерге отыра-отыра кеттi. Афина-Паллада мен Аполлон бейне бiр алғыр қырғилар сияқты самғап ұшып, жүз жылдық еменге жайғасты да, троялықтар мен гректер әскерлерiне тамашалап көз салды. Жұрттың бәрi тынышталған кезде Гектор дауыстап, грек қаҺармандарының бiрiн жекпе-жекке шақырды. Ол егер қарсыласы өле қалса денесiн қорламауға, бойындағы қару-жарағын шешпеуге уәде бердi, егер жеңiп шығатын болса, грек батыры да осылай iстеймiн деп уәде беруiн талап еттi. Гректер Гектордың сөзiн құлақ қойып тыңдады, бiрақ бәрi де үн-түнсiз қалды, оған қарсы шығуға ешкiмнiң де батылы бармады. Менелай гректерге қатты ашуланды, Гектормен өзi жекпе-жекке шыққысы келiп едi, бiрақ Агамемнон тоқтатып тастады: ол тiптi Ахиллдiң өзi де шайқасуға жүрегi дауаламайтын Гектордың қолынан туысы мерт болар деп қауiптендi. Нестор қария да гректердi ұялтумен болды. Оның ашу-ызаға толы сөзi аяқталуы-ақ мұң екен, бiрден тоғыз қаҺарман: Агамемнон патша, Диомед, ағайынды екi Аякс, Идоменей, Мерион, Эврипил, Фоант пен Одиссей суырылып алға шыға келдi. Нестордың кеңесi бойынша батырлар жеребе тастауды ұйғарды. Ол Аякске шықты.

	Алып күштi Теламонид Аякс қуанып кеттi. Ол қаружарағын асынды да, iлгерi суырылып, алға шықты. Бейнебiр соғыс тәңiрiсi Арес сияқты алып тұлғалы, құдiреттi де сұсты кейiппен жүрiп келедi. Мыспен қапталған мұнара тәрiздi орасан үлкен қалқанын алдына тосып, зiл батпен найзасын бiлемдей көкке көтерiп, салмақтап қояды. Аякстi көргенде троялықтардың үрейi ұшып кеттi, Гектордың бойын да қорқыныш биледi. Екi жауынгер де бiр-бiрiне қаҺарлана кез тiктi. Бiрiншi болып Гектор найзасын лақтырды. Бiрақ найза Аякстiң қалқанын тесiп өте алмады. Аякс өз найзасын лақтырған кезде, ол Гектордың қалқанын көктей өттi. Найза Гектордың сауытын да тесiп, желбегейiн жыртып жiбердi. Гектор тек екiншi бiр жаққа жалт бұрылып секiрiп кетiп қана ажалдан аман қалды. ҚаҺармандар найзаларын суырып алып, қайтадан бiр-бiрiне тап бердi. Гектор найзасымен тағы да Теламон ұлының қалқанын ұрып жiберген, бiрақ, найза ұшы майысып қалды. Ал Аякс болса Гектор қалқанын тағы да тесiп өтiп, мойнынан жеңiл жаралады. Гектор шайқасты тоқтатпастан орасан зор тасты жерден көтерiп алды да, Аякс қалқанын көздеп лақтырып жiбердi, зор қалқанды қаптаған мыс салдыр ете түстi, Аякс тiптi одан да ауыр тасты көтерiп алып, Гектор қалқанына ғаламат күшпен лақтырғаны соншалық, тас қалқанды бұзып өтiп, Гектордың аяғын жаралады. Гектор жерге құлап түстi, бiрақ Аполлон құдай оны тез көтерiп алды. ҚаҺармандар семсерлерiне шап берiстi, егер жаршылар жетiп келiп, белгiлерiн көтерiп, олардың арасына тұра қалмағанда, бiрiн-бiр кескiлеп те тастайтын едi.

	– Шайқасты тоқтатыңдар, батырлар! – деп айқайлады жаршылар.– Бiздiң бәрiмiз де сендердiң ұлы жауынгер екендерiңдi, Зевс екеуiңдi де бiрдей сүйетiнiн көрiп тұрмыз. Түн болып қалды, жұрттың бәрiнiң дем алуы қажет қой.

	– Жаршы, – деп үн қатты Аякс троялықтар жаршысына, – сен айтқан сөздi Гектордың өзi айтуы керек едi:

	Өйткенi менi жекпе-жекке шақырған сол ғой. Егер ол тiлек бiлдiрсе, мен шайқасты тоқтатуға әзiрмiн.

	Гектор сол сәтте-ақ Аякске жауап бердi:

	– Оу, Теламонид, құдайлар саған бойды да, күш-қайратты да, ақылды да аямай сыйлаған, сен – грек қаҺармандарының iшiндегi ең даңқтыларының бiрiсiң. Бүгiнгi жекпе-жегiмiздi осымен тәмамдайық. Бiз екеуiмiз ұрыс даласында кейiн әлi де кездесе аламыз. Ал айырылысып кетерде екеуiмiздiң жекпе-жегiмiздi есте қалдыру үшiн бiр-бiрiмiзге сый тартайық. Троя мен Грекияның жауынгерлерi екi қаҺарманның бiр-бiрiне қарсы дұшпандық кекпен жалын атып шайқасқанын, бiрақ бiр-бiрiмен кәдiмгi достарша тату-тәттi айырылысқанын еске алып отыратын болсын.

	Осыны айтты да, Гектор күмiспен әшекейленген семсерiн шешiп алып, Аякске бердi, ал Аякс Гекторға қанқызыл асыл белбеуiн сыйлады. Батырлардың жекпе-жегi осылайша аяқталды. Құдiреттi Аякспен жекпе-жектен Гектордың аман-сау шыққанына троялықтар қатты қуанып, оны Трояға салтанатпен шығарып салды. Теламонид Аякстiң қандай құдiреттi қаҺарман екенiн көрген гректер де шаттыққа бөлендi. Ал Агамемнон патша барлық көсемдердi шақырып, Аякстiң құрметiне той жасады. Көсемдер кеш батқанға дейiн той тойлады.

	Той аяқталған соң Нестор қария грек көсемдерiне қаза тапқан қаҺармандарды жерлеу үшiн және гректерге қорған ретiнде әскер қосы мен кемелердiң айналасына қабырға тұрғызу үшiн шайқасты бiр күнге тоқтатып, ал қабырғаның түбiнен терең ор қазып тастауға кеңес бердi. Көсемдер Нестордың ақыл-кеңесiне келiсiп, таңертеңге дейiн өздi-өзiнiң шатырларына тарады.

	Троялықтар да көсемдер кеңесiн шақырды. Бұл кеңесте Антенор Елена сұлу мен ұрлап алынған қазынаны гректерге қайтарып беру керек деген ақыл айтты. Бiрақ Парис Еленаны бергiсi келмедi, тек өз жанынан тартутаралғы қосып, Менелайдың қазынасын ғана қайтаруға келiстi. Приам патша Паристiң ұсынысын гректерге жеткiзу үшiн оларға таңертең хабаршы жiберудi ұсынды, ал егер гректер бұл ұсыныспен келiспейтiн болса, онда құдайлар екi жақтың бiрiн түпкiлiктi жеңiске жеткiзгенге дейiн шайқасты одан әрi жүргiзе беру керек дедi. Троялықтар Приамның ұсынысын қабыл алды. Таң атқан соң, гректерге хабаршы жiбердi, бiрақ олар Паристiң ұсынысын қабылдамай, гректер тек қаза тапқан жауынгерлердi жерлеу үшiн бiр күнге шайқасты тоқтата тұруға ғана келiстi.

	Күн шықпай тұрып-ақ троялықтар мен гректер қаза тапқан жауынгерлердi жерлеуге кiрiстi. Олар өлгендердiң мүрделерiн алаулардың жанына әкелiп, өртеп жiбердi. Содан кейiн гректер бiр күн iшiнде лагерьдi айналдыра мұнаралы зәулiм қорған соқты да, оның алдынан терең ор қазып тастады. Тiптi олимпиялық құдайлардың өздерi де гректердiң бұл iсiне таң-тамаша болды. Тек Посейдон құдай ғана қорғанды тұрғызған кезде құдайларға құрбандық шалмағаны үшiн гректерге қатты ашуланды. Бiрақ найзағай құдайы Зевс Посейдонды тыныштандырды. Ол Посейдонға кейiнiрек гректер тұрғызған қорғанды талқандап, жағалауды қайтадан теңiз топырағымен көмiп тастауға кеңес бердi.

	Ал гректер жұмысын аяқтап болғаннан кейiн өздерiне кешкiлiк тағам әзiрлеуге кiрiскен. Осы кезде Лемностан шарап тиелген кемелер келiп жеттi. Қуанышқа бөленген гректер шарапты тез сатып алды да, лагерьде той басталды. Бiрақ та тойшылар қайта-қайта үрейленiп, қолдарындағы тостағандарынан шараптарын төгiп ала бердi. ҚаҺарлы Зевстiң құрметiне деп тост көтермейiнше, гректердiң ешқайсысының да шарапқа ернiн тигiзуге батылы бармады. Ақырында той да аяқталып, гректердiң бүкiл қосыны қалың ұйқыға шомды.



	ТРОЯЛЫҚТАРДЫҢ ЖЕҢIСI

	Гомердiң «Илиада» поэмасы бойынша баяндалған.



	Таң ала көбеңде, таң шапағы құдайы Эос аспанға самғай ұшып, шығыс алқызыл нұрға бөленген кезде найзағай құдайы Зевс құдайларды Олимпке жинап алды да:

	– Тыңдаңдар, мәңгi жасайтын құдайлар! – дедi. – Бүгiн сендердiң ешқайсыларың биiк Олимптен түсiп, гректерге не троялықтарға көмектесушi болмаңдар. Тiл алмағандарды мен мәңгi жасайтын құдайлардың бәрiнен де қандай құдiреттi екенiмдi бiлетiн болуы үшiн Тартар тозағының түпсiз терең шыңырауына атып жiберемiн. Егер сендер күшiмдi байқағыларың келсе, алтын шынжырды алыңдар да, жерге тартыңдар, содан соң жерде тұрып алып, биiк Олимптен менi сүйреп түсiрiп көрiңдер. Ал мен бұл шынжырды бiр қолыммен ғана ұстаймын да, сендердiң бәрiңдi, теңiздерiмен қоса бүкiл жерiңдi көкке көтерiп аламын.

	Зевстiң қаҺарлы сөзi құдайларға үрей туғызды. Зевске әйел құдай Афина ғана жауап қайтарды:

	– Оу, ұлы найзағай құдайы, сенiң күшiңде шек жоқ екенiн бәрiмiз де жақсы бiлемiз, бiрақ бiз бәрiмiз де гректер үшiн жабығып отырмыз. Олар шынымен-ақ қырылатын болғаны ма?

	– Қызым менiң, – дедi Зевс, – мен гректердiң бәрiн бiрдей құрту деген ұйғарымға келген жоқпын.

	Осылай дедi де, Зевс алтын жалды аттарды күймеге жегiп, қолына алтын қамшыны алды да, үстiне алтын киiмдерiн киiп, делбенi ұстады. Аттарды ұшырта айдап, жер мен көктiң арасымен биiк Идаға қарай құйынша жүйткiдi. Зевс оның ұшар басына келiп жайғасты да, гректер мен Троя азаматтарының шайқасқа қалай әзiрленiп жатқанын бақылауға кiрiстi.

	Әскерлер жазықта сап құрды да, асыға қимылдап, бiр-бiрiне тап бердi. Тағы да сұмдық шайқас басталды. Тал түс болды. Зевс қолына алтын безбендi алып, троялықтар мен гректер жеребесiн өлшеп көрдi. Троялықтар жеребесi олардың жолы болатынын бiлдiрiп көкке көтерiлдi, ал гректер жеребесi болса, олардың көпшiлiгi қаза табатынын қаҺарлана мезгеп, төмен қарай түсiп кеттi. Идада отырған ұлы Зевстiң найзағайы жарқ еттi, ол жарқылдаған жай отын грек әскерлерiне лақтырды. Жауынгерлердi үрей биледi. Бәрi тым-тырақай қашып, лагерь қабырғаларының тасасында бас сауғалауға асықты. Шайқас даласында тек Нестор ғана қалды. Оның бiр атына Паристiң жебесi тиiп, жараланған едi, ол тыпыршып көкке атылды. Нестор аттың әбзелдерiн қиып жiбермек болғанымен, бәрiбiр одан ешнәрсе шықпады. Осы кезде қос доңғалақты арбасымен Гектор да оған жақындап келе жатқан. Диомед көмекке жетiп үлгермегенде Нестор қария да қаза табатын едi. Ол Одиссейдi де көмекке шақырған, бiрақ Одиссей оның дауысын естiген жоқ. Диомед Несторды қос доңғалақты өз арбасына отырғызып алды да, Гекторға қарай ұшырта жөнелдi. Диомед Гекторға найзасын лақтырып едi, бiрақ тигiзе алмады, найза Гектор делбешiсiнiң кеудесiне қадалып кiрш еттi де, жер жастандырды. Гектордың аттары айдалаға қарай ала жөнелдi. Ендi делбешiнiң орнына қаҺарман Архептолем келiп тұрды. Мүмкiн, Диомедтi көрiп, қашып бара жатқан гректер тоқтаған да болар едi. Бiрақ Зевс жарқылдаған жайды Диомед аттарының алдына тастап жiбердi. Найзағай оты сұмдық лап ете түстi де, аттары бұрылып кейiн қарай қаша жөнелдi. Зевс жеңiстi бiзге бағыштап отырған жоқ, сондықтан ұрыс даласын тастап шығайық деп Нестор Диомедтi үгiттей бастады. Диомед Нестордың сөзiне құлақ асып, аттарын қашып бара жатқан гректерге қарай бұрды. Ал троялықтар есiре айқай-шу көтерiп, гректерге жебенi қарша жаудырды. Қашып бара жатқан Диомедтi Гектор әжуалай бастады. Диомед үш peт шайқас даласына қайта оралмақ болып едi, бiрақ үш ретте де Зевс найзағайының қаҺарлы күркiрi естiлдi. Зевс өзiнiң осы жайоттарымен троялықтардың жеңiске жететiнiн мезгеп тұрғанын Гектор түсiне қойды. Ол жауынгерлерiн гректердi өкшелей қууға рухтандырып, олардың лагерiне басып кiремiн де, кемелерiн өртеп жiберемiн деп айқай салды. Гектордың бұл кәрлi сөздерiн естiген Гера қатты ашуланды. Ол жер сiлкiндiрушi Посейдон құдайдан гректерге көмектесудi өтiнiп едi, бiрақ теңiз әмiршiсi мұнан бас тартты.

	Ал шайқас бұл кезде гректер қосынын қоршаған қабырғаның дәл түбiнде қызып жатқан болатын. Гера Агамемнонды гректердi жiгерлендiруге құлшындырды. Агамемнон Одиссейдiң кемесiне шығып алып, жауынгерлердi ерлiкпен қорғануға шақырды. Ол Зевске де жалбарына үн қатып, гректердiң троялықтар қолынан қырылуына жол бермеуiн өтiндi. Зевс рақымы түсiп гректерге өз шешiмiнен белгi бердi. Зевске құрбандық шалатын тұғырдың үстiнен бүркiт самғап ұшты да, тырнағымен бүрiп әкелген бұғысын тастап жiбердi. Бұл нышанды көрген бойда-ақ гректердiң рухы кетерiлiп, троялықтарға тойтарыс бердi. Диомед патша жұрттың бәрiнен де батылырақ шайқасты. Ол көптеген троялық қаҺармандарды жер жастандырды. Өзге гректер де ерлiкпен соғысты. Әсiресе Теламонид Аякстiң жегжат ағайыны Тевкр ерекше көзге түстi. Ол өз садағымен Троя қаҺармандарын бiрiнен соң бiрiн баудай түсiрумен болды. Приамның ғажайып ұлы Горгифионды да жер жастандырды. Өзiне ұялаған таңғы шықтың салмағынан көкнәр қызыл гүлi қалай иiлетiн болса, Горгифион да дулығалы басын солай иiп, жерге сылқ етiп құлап түстi. Тевкр Гектордың делбешiсi әрi досы Архептолемдi де өлтiрдi. Гектор ызадан қаны қайнап, Тевкрге тап бердi. Ауыр таспен оны мойын тұсынан жаралады. Тевкр ыңырсып қинала бастады. Егер Аякс туысын қалқанымен қалқалап, қызметшiлерге жаралыны кемелерге қарай алып кетiңдер деп әмiр бермегенде, Гектор оны өлтiрiп тастауы да мүмкiн едi.

	Зевс троялықтар жүрегiне қайтадан ерлiк отын тұтатты. Олар гректердi кемелерге дейiн тықсырды. Әскер саптарында Гектор кәрiн шашып, жүйткiп жүрдi. Гера гректердi аяп кеттi де, Афинаны оларға көмекке тез жетуге асықтыра бастады. Афина келiсе кеттi. Бес қаруын асынды да, Гера екеуi күймемен Олимптен самғай жөнелдi. Ида қырқасында отырған Зевс жүйткiп бара жатқан әйел құдайларды көрiп қойды. Ызаға булыққан ол құдайлар хабаршысы Приданы жұмсап, әйел құдайларды тоқтат, әйтпесе олар менiң кәрiме тап болады деп тапсырды. Гера мен Афина Зевс сұсынан шошып қалды да, қайғыға шомған күйi Олимпке қайтып келдi. Көп ұзамай Зевс те Олимпке оралды. Әйел құдайлар осыншама неге мұңаяды деп ызаға булыққан Зевстiң сұсты сұрағына Гера жауап берiп, өздерiнiң гректер үшiн қайғырып отырғанын айтты. Зевс Герата Агамемнон қашан Ахиллмен татуласып, тiл тигiзгенi үшiн Ахиллге бай сыйлықтар жiбергенге дейiн троялықтар жеңiске жете беретiнiн айтты.

	Күн ұясына қонды. Жердi түн қараңғылығы басты. Қантөгiс шайқас тоқтады. Гектордың кеңесi бойынша троялықтар қасиеттi Трояға қайтқан жоқ. Олар түнге қарай шайқас даласында жайғасып қалды да, жасөспiрiмдер мен қарттарға қаланы күзетуге бұйрық бердi. Гектор келесi күнi гректердi тұпкiлiктi жеңiп, оларды Троядан да қуып шығамын деп үмiттендi. Троялықтар айдалада сансыз көп алау жақты. Бұл алаулар қараңғы түн түнегiнде бейне бiр жұлдыздар сияқты жарқырап тұрды.



	АГАМЕМНОННЫҢ АХИЛЛМЕН ТАТУЛАСУҒА ТЫРЫСУЫ

	Гомердiң «Илиада» поэмасы бойынша баяндалған.



	Троялықтар жеңiсiне қапа болған Агамемнон жаршыларды көсемдер кеңесiн шақыруға жұмсады. Көсемдер де келiп жеттi, қайғыға шомған Агамемнон ендi Троядан Грекияға қашуға тура келiп отыр, сiрә Зевс осыны қаласа керек дедi. Бiрақ ашуға булыққан Диомед Агамемнонға кеткiң келсе жалғыз өзiң-ақ кете бер, ал өзге көсемдер осында қалып, Трояны алғанға дейiн шайқаса бередi деп қарсылық бiлдiрдi. Нестор да қашпау керек деп кеңес бердi. Ол Агамемнонға той жасап, онда не iстеу керек екенiн талқыға сал, ал қосынды күзету үшiн сақшылар қой деп ақыл айтты.

	Агамемнон Нестордың ақылына ден қойды. Жетi көсемнiң басшылығымен жетi жүз жас жiгiт гректер қосынын күзетуге кеттi. Басқа көсемдер Агамемнонның шатырында қалып қойды. Той үстiнде Нестор Агамемнонға Ахиллмен татулас деп кеңес бердi. Агамемнон Нестордың айтқанына келiсе кеттi. Ол көсемдерге Ахиллге мол сыйлықтар тартып, Брисеиданы қайтаратынын, бәрiмiз жеңiспен елiмiзге оралғаннан кейiн Ахиллге өз қыздарының бiреуiн беретiнiн, ал жасауға көптеген бай қалаларды тарту ететiнiн хабарлады. Көсемдер Агамемнонның шешiмiн мақұлдады. Ахиллмен келiссөз жүргiзу үшiн Теламонид Аякстi, Одиссей мен Феникстi жiберудi, ал олардың қасына жаршылар ретiнде Эврибат пен Годийдi қосып берудi ұйғарды. Ахилл бұл қаҺармандарды өте жақсы көретiн едi. Нестор елшiлерге көптеген ақыл-кеңестер бердi.

	Агамемнонның елшiлерi Ахиллге келген кезде, ол лира тартып, батырларды мадақтап отыр едi. Жанында досы Патрокл болатын. Ахилл қаҺармандарды жылы жүзбен қарсы алып, олар үшiн аста-төк той дастарқанын әзiрледi. Тамаққа тойған соң Одиссей Пелейдiң ұлына үн қатып, Агамемнонмен татулас деп үгiттей бастады. Гектор бастаған троялықтар гректердi қалай тықсырып келе жатқанын айтты, сондай-ақ ол Агамемнонның бiтiсу ретiнде қандай сыйлықтар тартуға уәде еткенiн де санамалап тiзiп шықты. Одиссей Ахиллдi жорыққа аттандыра отырып, Пелейдiң өз ұлына қандай ақыл-кеңестер бергенiн, алауыздықтан аулақ бол дегенiн де Ахиллдiң есiне түсiрдi. Бiрақ Ахилл Микены патшасымен татуласудан бас тартты: ол Агамемнонның өзiн ренжiткенiн ұмыта алмаған едi. Ахилл тiптi Агамемнон бүкiл египет Фивыларының қазынасына тең сыйлықтар беремiн десе де, онымен татуласпас едiм дегендi айтты. Ол өз дегенiнен қайтпай отырып алды, тiптi Фтияға керi кетiп қаламын деп те қорқытты. Бiрақ гректер тағдырын ойлап қамыққан Феникс татуласа көр деп жалынумен болды. Ол куреттер этоляндармен шайқасқан кездегi Мелеагр сияқты бола көрме деп жалынды. Ахилл Феникске ешқандай жауап берген жоқ. Сол кезде Теламонид Аякс Одиссейге үн қатып, тезiрек Ахилл шатырынан кетейiк те, көсемдерге жауабын жеткiзейiк дедi. Аякс Ахиллдi көндiрмекшi болып соңғы рет әрекеттенiп байқады, бiрақ ол сол бұрынғы қасарысқан қалпынан таймады, тек троялықтар гректер кемелерiн өртеп, өзiнiң кемелерi мен шатырына жеткен кезде ғана Гекторға қарсы шайқасқа шығатынын айтты.

	ҚаҺармандар үн-түнсiз кетiп қалды, ал Феникс Ахиллдiң жанында қалып қойды. Агамемнонға қайтып келген соң Аякс пен Одиссей көсемдерге Ахиллдiң жауабын жеткiздi. Көсемдер жым-жырт отырып тыңдады. Ақырында Диомед батыр Ахиллдi жайына қалдырайық деп ұсыныс енгiздi, өйткенi Агамемнон сыйлық беремiн деген уәдесiмен оның кеудесiндегi менмендiк отын одан әрi үрлей түстi дедi. Диомед шарап пен тамаққа тойып алып ұйықтайық та, келесi күнi шайқасты қайта бастайық деген ұсыныс айтты.



	ОДИССЕЙ МЕН ДИОМЕДТIҢ ТРОЯЛЫҚТАР ҚОСЫНЫНА БАРУЫ. РЕСТIҢ АТТАРЫ

	Гомердiң «Илиада» поэмасы бойынша баяндалған.



	Гректер қосыны тегiс қалың ұйқыға шомған. Тек Агамемнон ғана көз iле алған жоқ. Ол қаптаған қайғылы ойлар шырмауында жатып, төсегiнде ауыр күрсiнумен болды. Троялықтар қосынында алаулап жанған оттарды көрiп, сыбызғы үнiн, көңiлдi дауыстарды естiп жатты. Ал гректер қосынына көз салған кезде, қайғыдан шашын жұлып, жүрегi қан жылаумен болды. Ақырында Атрейдiң ұлы төсегiнен тұрып, киiндi де, үстiне арыстан терiсiн жамылып, найзасын қолына ұстаған күйi Несторды iздеп кеттi. Ол гректердi қайткенде қырғыннан аман сақтап қалуға болатыны жөнiнде Пилос патшасымен ақылдасқысы келiп едi. Жол-жөнекей Агамемнон Менелайды кездестiрдi. Менелай да ұйықтаған жоқ болатын: ол да өзiнiң iсi үшiн Троя түбiне келгендердiң қайғылы тағдырын ойлап мазасызданған. Екi туыс кеңеске көсемдердi шақыруды ұйғарды. Менелай батырларды шақыруға жөнелдi, ал Агамемнон Несторды iздеп кеттi. Нестор жақындаған адамның аяқ тысырын естiгенмен, қараңғы түнде Агамемнонды танымады да, дауыстап тiл қатты. Агамемнон өзiнiң кiм екенiн бiлдiрiп, Нестордың қасына келдi, неге мазасызданып тұрғанын айтып, өзiмен бiрге кеңеске баруды өтiндi. Нестор дереу орнынан тұрды да, Агамемнонмен бiрге батырларды жинауға жөнелдi. Олар Одиссейдi, одан соң қалқанға басын сүйеп ұйықтап жатқан Диомедтi шақырды, оның найзасы жанында жерге шаншулы тұр едi. ҚаҺармандардың басын қосып, күзетшiлерге келсе, бұлар да ұйықтамаған. Қараңғы түнге көз тiгiп, троялықтар келе жатқан жоқ па деп тың тыңдап отыр екен. Көсемдер ордан аттап өттi де, лагерь қорғаны алдындағы алаңқайға жайғасты. Нестор троялықтар қосынына жансыздар жiберейiк деген ұсыныс жасады, олар троялықтар қайтадан гректерге шабуыл жасамақ па, жоқ әлде қалаға қайтпақ па – соны бiлiп келетiн болсын дедi. Сол сәтте-ақ Диомед осынау қауiптi iске өзi баруға тiлек бiлдiрдi және батырлардың бiрiн қасына ерiп жүруге шақырды. Диомедпен бiрге баруға батырлардың бiразы-ақ құлшынып шықты. Агамемнон Диомедке жолдасыңды өзiң таңда деп әмiр бердi. Диомед Афина-Палладаның сүйiктiсi Одиссейдi таңдап алды. Ол тiптi лаулап жанған от iшiнен де екеуiнiң аман-сау қайтып оралатынына сендi, өйткенi Одиссейдiң қулығына құрық бойламайтын. Ал бұл екеуi кеңеске қарусыз келгендiктен, жиналған көсемдер оларға қаружарақ бердi.

	Гректер өз қосынын жақсы күзете ме екен деп троялықтар да өз жансызын жiберген едi. Бұл желаяқ жұйрiктiгiмен даңқы шыққан Эвмедтiң ұлы Долон болатын. Ол тура гректер кемесiнiң жанына дейiн барып, кеңесте көсемдерiнiң не туралы айтатынын естiмекшi болды. Қаруын тағып алды да Долон қасқырдың терiсiн жамылып, гректер қосынына қарай жүрiп кеттi. Көп ұзамай Диомед пен Одиссей Долонды байқап қалды. Олар жерге етпетiнен жатып, өткiзiп жiбердi де, содан соң қоян не елiктiң iзiне түскен екi итке ұқсап қуа жөнелдi.

	– Тоқта! – деп айқайлады Диомед. – Сен бәрiбiр найзамнан қашып құтыла алмайсың, қазiр-ақ өмiрiңмен қош айтысасың.

	Диомед Долонға найзасын сiлтеп қалды, бiрақ әдейi денесiне дарытпай, басынан асыра лақтырды. Долон зәресi ұшып, қорыққаннан боп-бөз боп, тоқтай қалды. Диомед пен Одиссей оны ұстап алды. Долон қасық қанымды қалдыра көрiңдер деп жалбарына бастады. Батырлар онан гректер қосынына неге келгенiн, кiм жiбергенiн, қосында троялықтар мен олардың одақтастары қалай орналасқанын сұрастырып бiлдi. Гректер өзiн аяр деген үмiтпен Долон бәрiн де айтып бердi. Ол ғажайып аттары мен алтындатқан қару-жарағы бар патша Рес бастап жақында ғана келген фракиялықтардың да қай жерде екенiн айтты. Ал Диомед пен Одиссей Долонды аяй қойған жоқ. Олар дулығасы мен қасқыр терiсiне қоса қару-жарағын да сыпырып алды. Қайтар жолда әкетермiз деп, Одиссей Долонның қару-жарағын тығып қойды да, екеуi ахейлiк фракиялықтар лагерiне қарай жүрiп кеттi.

	Одиссей мен Диомед өз аттары жанында, әскерлерi ортасында Рес патша жатқан жерге ақырын өтiп кеттi. Қорғанышсыз қой-ешкiлерге тап берген арыстан сияқты Диомед те ұйқыға шомған фракиялықтарға тарпа бас салды. Ол он екi фракиялық жауынгердi жайратты. Рес патшаны да өлтiрдi. Ал Одиссей патша аттарын байлаудан босатты да, лагерьден алып шықты. Диомед алтындатқан сауыт-сайманды қос доңғалақты арбаны да алып шықпақ болып едi, бiрақ Диомедтiң қарсы алдына тұра қалған Афина-Паллада:

	– Тидейдiң ұлы, гректер қосынына қайтуды ойла, – дедi, – қайтар уақыт болды. Әйтпеген күнде жаулық ойлайтын жаңа тұрғындардың бiрi ұйықтап жатқан троялықтарды оята қалса, онда саған қашып құтылуға тура келер.

	Диомед әйел құдайдың кеңесiне құлақ асты да, Рес аттарының бiрiне қарғып мiндi. Одиссей өзге бiр атқа мiнiп олар гректер қосынына қарай құйғыта жөнелдi.

	Аполлон құдай Афина-Палладаның Диомед пен Одиссейге қалай көмектескенiн көрiп қалған. Ол троялықтар лагерiне самғап жетiп келдi де, Рестiң туысы Гиппокоонт батырды оятып жiбердi. Гиппокоонт төсегiнен атып тұрып, аттар жайғасқан жер қаңырап бос қалғанын бiр-ақ бiлдi. Ол айқайлап Рестi шақырды, бiрақ оған ешкiм де жауап берген жоқ. Троялықтар лагерiнде дабыл қағылды. Жан-жақтан жүгiрiп жетiп келгендер Диомед пен Одиссейдiң не iстегенiн көрiп, үрейлерi ұшты. Ал ол екеуi болса жол-жөнекей Долонның қару-жарағын алып, грек көсемдерi күтiп отырған жерге қайтып келген. Одиссей өздерiнiң Долонды қалай ұстап, Диомедтiң Рес патша мен атақты он екi фракиялық батырды қалай өлтiргенiн, аттарды қалай қолға түсiргенiн түгел айтып бердi. Батырлар Диомед пен Одиссейдi мадақтады. Рес аттары Диомед патшаның шатыры жанына байланды да, ал Одиссей Долонның қаружарағын өз кемесiне әкеттi.



	АХЕЙЛIКТЕР ҚОСЫНЫНДАҒЫ ШАЙҚАС

	Гомердiң «Илиада» поэмасы бойынша баяндалған.



	Шығыс жақ алғаш таң шапағына бөленiсiмен-ақ Зевс әйел құдай Қастандықты гректер қосынына жiбердi. Ол Одиссейдiң үлкен кемесiнiң үстiне шығып алды да, құлақ тұндырған үрейлi дауыспен айқайлап, барлық жауынгерлердiң бойына соғысуға деген сұрапыл құлшыныс дарытты. Сән-салтанатымен киiнiп, орасан зор найзасын бiлемдей ұстаған Агамемнон патша да барынша дауыстап, батырларды шайқасқа жiгерлендiрдi. Гректер жаяужалпы шайқасқа лап қойды. Троялықтар ерлiкпен шайқасты, ал Гектор батырлығы жұрттың бәрiнен де асып түстi. Жауынгерлер бейне бiр ызалы бөрiлердей ұрыс даласында жортып жүрдi. Әйел құдай Қастандық қанды қырғынды көрiп, қуанышқа бөлендi. Ал құдайлар болса, Зевстiң троялықтарға көмектескенiне ренiш бiлдiрiп, Олимптегi өз мекендерiне оралды. Зевс шайқасқа шаттана көз тiгумен болды. Бұл қырғын соғыста әсiресе Агамемнон патша өзiнiң сұрапыл айқасымен ерекше көзге түстi. Ол зiл батпандай найзасымен көптеген батырларды жер жастандырды. Приамның екi ұлы – Ис пен Антифтi де өлтiрдi. Олар қос доңғалақты бiр арбада, жауға қарсы бiрге шайқасқан едi. Агамемнон Антимахтың екi ұлын да

	өлтiрдi. Аяй көр деп олар Микены патшасына бостан-босқа жалбарынды. Агамемнон бұл жолы Парис пара берiп, сатып алған бұлардың әкесiнен Трояға елшi болып келген Менелайды өлтiрiп тастау керек деп кеңес бергенi үшiн кек алды. Қос ұлды өлтiрген соң Агамемнон ұрыстың қайнаған ортасына қойып кеттi. Өрт орманды қалай жалмап, лапылдаған дүлей жалыннан ағаштар қалай опырылып құлайтын болса, Атрей ұлы да нақ солай Троя қаҺармандарын бiрiнен соң бiрiн жайпаумен болды. Агамемнон өлтiрген батырлардың қос доңғалақты арбаларын сүйретiп аттар ұрыс даласында салдыртып шауып жүрдi, өмiрмен қоштасып сандалған боздақтар аруаққа айналып жатты. Үрей билеп, троялықтар қаша жөнелдi, олар тек Скея қақпаларының жанына жетiп барып қана аялдады.

	Қашып бара жатқан троялықтарды көрдi де, Зевс әйел құдай Иридаға тез Гекторға жетуге, Агамемнон жаралы болғанын көрген кезде ғана шайқасқа кiрiссiн деп айтуға әмiр бердi, мен Гекторға құдiреттi күш беремiн, гректердi ол кемелерiне дейiн тықсырып қуып тастайтын болады дедi. Ирида Зевстiң әмiрiн сол сәттеақ орындады. Гектор қос доңғалақты арбасынан қарғып түсiп, троялықтарды жiгерлендiре бастады. Ал бұл кезде Агамемнон бұрынғысынша Троя қаҺармандарын бiрiнен соң бiрiн жер жастандырып жүрген. Мiне, ол Антенордың ұлы Ифидамантты да өлтiрдi. Антенордың үлкен ұлы Коонт iнiсiнiң өлiмi үшiн кек алмақшы болған. Ол найзасымен Агамемнонды бiлегiнен жараладыө ал Микены патшасы семсерiмен оның басын шауып түсiрдi де, Антенордың үлкен ұлы өз iнiсi мүрдесiнiң үстiне тiл тартпастан құлап түстi. Бiрақ Агамемнон бұдан әрi шайқаса алмады, жарақатын қатты ауырсынып, ол ұрыс даласынан кетiп қалды.

	Агамемнон қос доңғалақты арбасына отырып, кетiп қалғанын көрген бойда Гектор бар дауысымен айқай сап жауынгерлердi жiгерлендiрдi, өзi де қанды шайқасқа қойып кеттi. Ол толып жатқан батырларды өлтiрдi. Гректерге құрып кету қаупi төндi. Бiрақ Одиссей Диомедтi көмекке шақырып, қос батыр троялықтар шабуылын тойтарып тастады. Диомед жақындап келе жатқан Гекторды көргенде найзасын қадап лақтырды да, дулығасына тигiздi. Аполлон құдай найзаның дулығаны тесiп өтуiне жол берген жоқ, Гекторды тура келген ажалдан сақтап қалды, бiрақ қатты тиген соққыдан Гектор жерге құлап түсiп, есiнен танып қалды. Диомед жауынгерлер арасымен өтiп, найзасын көтерiп аламын дегенше, ол есiн жиып, қос доңғалақты арбасына қарғып мiндi де, ажалдан құтылып кеттi. Диомед өзiнiң Гекторды тағы да жер жастандыра алмағанына бұлқан-талқан ашуланды. Ол найзасын сiлтеп, Троя қаҺармандарының бiрiн өлтiрдi. Диомед өлiктiң үстiне еңкейiп, қару-жарағын шешiп алмақшы болып едi, мұны Парис көрiп қалды да, Диомедтi жебесiмен жаралады. Парис шаттыққа бөлендi. Ал Диомед болса, өзiн Одиссей қалқанымен қалқалап тұрған кезде денесiнен жебенi суырып алды, бiрақ, бұдан әрi шайқаса алмай ұрыс даласынан кетiп қалды.

	Бұл кезде троялықтар орманнан шыққан арыстанға тап берген төбеттер сияқты Одиссейдi жан-жақтан қоршап алған. Арыстан жауларына қалай қаҺарлана арсылдайтын болса, Одиссей де нақ солай өзiне тап берген троялықтарды найзасымен жасқап, қорғанумен болды. Одиссей найзасынан көптеген троялық батырлар қаза тапты. Мiне, ол Сок патшаның туысы Харопты да өлтiрдi. Туысының өлiмi үшiн кек алғысы келген Сок найзасымен Одиссейдi қалқанынан ұрып жiберген, найза қалқанды тесiп өтiп, Одиссейдi бүйiрiнен жаралады. Бiрақ жараланғанына қармасатан Одиссей Сокты қашуға мәжбүр еттi де, қашып бара жатқан кезде қақ жауырынан шаншып өлтiрдi. Сокты өлтiрген соң ғана ол өз денесiнен найзаны жұлып алды, ыстық қан саулап қоя бердi. Одиссейдiң жараланғанын көрген бойда-ақ троялықтар лап қойды. Итака патшасы ышқына дауыстап, гректердi көмекке шақырды. Аякс Теламонид дереу жетiп келдi де Одиссейдi өзiнiң мұнара сияқты орасан зор қалқанымен қалқалады. Менелай оны қайнаған шайқастың iшiнен қос доңғалақты арбасына қарай алып шықты. Сөйтiп Одиссей де ұрыс даласын тастап кеттi. Ал Аякс болса, шайқасқа құтырына енiп, найзасымен троялықтарды жайрата бастады. Осы кезде Парис жебесiмен Махаон батырды оң жақ иығынан жаралаған. Идоменейдiң өтiнiшiмен Нестор жаралыны гректер қосынына алып кеттi. Гектор делбешiсi Кебрион Аякстiң троялықтар жасағын қалай тықсырып бара жатқанын көрген бойда Гекторға хабарлады. Гектор жан ұшыра көмекке ұмтылды. Ал Зевс Аякстiң бойына үрей жiбердi. Өзiнiң орасан зор қалқанын арқасына аса салып, ол жайымен шегiне бердi. Сақ төбеттер мен ер жүрек бақташылар табыннан қуған арыстан сияқты шегiншектеп бара жатты.

	Аякс асықпай, баяу шегiндi, ара-кiдiк тоқтай қалып, қалқанын бүркемелей өзiн тықсырған троялықтарды тежеумен болды. Шегiнiп бара жатқанында оны Эврипил батыр көрiп қалды да, дереу көмекке ұмтылды. Бiрақ Парис оны да жебемен жаралап, Эврипилдiң ұрыс даласын тастап шығуына тура келдi. Ал Аякске гректер көмекке келiп жетiп, солардың арқасында Теламонның ұлы аман-есен кейiн шегiндi.

	Бұл кезде қосында қалған Ахилл кеменiң үстiнде шайқасты бақылап тұрған. Нестор жаралы батырды алып келгенiн көрiп, Ахилл өз досы – Патроклдi шақырып алды да, Несторға барып, жараланған Махаон емес пе екен, соны бiлiп кел деп өтiндi. Ахиллдiң досы Нестор шатырына жедел жетiп барды. Шынында да, күтушiлер сусын әзiрлеп жатқан жаралы Махаонды ол өз көзiмен көрдi. Патроклдi көрген бойда Пилос патшасы отыр деп жанына шақырған, бiрақ ол тiзе бүгуден бас тартты, өйткенi қайтадан өз досына жетуге асығып тұр едi. Нестор Патроклге троялықтар гректердi қалай ығыстырып бара жатқанын, батырлардан кiмдер жараланғанын түгел айтып, көмектесудi өтiндi. Ол Патроклге Ахиллдiң қару-жарағын тағынып, мирмидондықтарды шайқаска бастауға кеңес бердi: бәлкiм, троялықтар Патроклдi Ахилл екен деп ойлап қалып, ұрысты тоқтатар, сөйтiп гректер ауыр шайқастан дем алып, есiн жинар дедi. Патрокл келiстi де, досынан ұрысқа қатысуға рұқсат сұрауға бекем бел байлап, Ахиллге қайта кеттi. Жол-жөнекей ол жамбасына жебе қадалған Эврипилдi кездестiрдi. Батыр жарасын ауырсынып қатты азап шегiп келе жатыр едi, қан саулап аққан. Патроклдiң жаны ашып кеттi. Ол Эврипилдi кемеге жеткiзуге кәмектесiп, жараны тiлдi де, жебенi суырып алды, жарақаттанған жерге дарулық шөп сеуiп тастады. Эврипил де Патроклге троялықтар гректердi қалай тықсырып келе жатқанын айтып бердi.

	Ұрыс бұрынғысынша қыза түстi. Бiрақ троялықтар бiрден ордан асып, гректер паналаған қабырғаны басып ала алмады. Гектор күймесiмен жүйткiп ордан өтпек болып едi, бiрақ аттары басқа бiр жаққа алып қашты. Мiне, сол кезде, Полидамант батырдың кеңесi бойынша, троялықтар үлкен бес жасаққа бөлiндi де, өз көсемдерiнiң бастауымен тура шабуылға шықты. Ат-арбаларын ордың ернеуiнде қалдырып, троялық көсемдер жаяу-жалпы ұрыс салды. Тек жалғыз Асий батыр ғана ат-көлiгiнен түскен жоқ. Ол қашып бара жатқан гректердi өкшелеп, өз жасағымен олардың қосынына баса-көктей кiрiп, тура кемелерге қойып кеткiсi келдi. Бiрақ қорған қабырғаның дәл алдында қос батыр лапифтер Полипет пен Леонтей Асийдiң шабуылына тойтарыс бердi. Олар бейне бiр қос қуатты емен сияқты, қабырға қақпасының жанында мiз бақпай тұрып алды. Лапифтер ерлiкпен шайқасты, қабырғаның ар жағынан дәу тастар мен қаптаған жебе қарша борады. Лапифтер Асийдi тойтарып тастап, көптеген троялық батырларды өлтiрдi. Бiрақ бұл кезде Гектор мен Полидамант бастаған жаңа жасақ қақпаға жақындап келе жатқан. Зевс шайқасушыларға бiр құдiреттi белгi бердi. Кенет троялықтар жасағының үстiнде бүркiт пайда бола қалды. Тұяғына iлiнген жылан бар екен. Сумаңдап, ирелеңдеген жылан бүркiттi төсiнен шағып алды. Бүркiт ышқына бiр саңқ етiп, жыланды троялықтар отрядының ортасына тастап жiбердi де, лезде көзден ғайып болды. Бұл ненiң ишараты екенiн көрген Полидамант Гекторға ұрысты тоқтатып, гректер косынын басып алуға тырыспай-ақ қояйық деп кеңес бердi. Бiрақ Гектор Полидаманттың сөзiне құлақ аспай, өз жасағымен қабырғаға қарай ұмтыла бердi.

	Найзағай құдайы Зевс ғаламат дауыл көтердi. Гректер кемелерiне қарай қаптаған шаң жөңкiлдi. Дауылға қарамастан гректер қабырғаны ерлiкпен қорғады. Троялықтар қабырға басындағы темiр iстiктердi жұлып, мұнараларды құлату үшiн бөренелердi шайқай бастады. Гректер шабуылдаушыларды таспен, жебемен, найзамен қарсы алды. Қос Аякс та жауынгерлерiне табандылықпен шайқасыңдар деп жiгер бердi. Қалқанын көлегейлеп, қос қолына қос найза ұстаған құдiреттi Сарпедон қақпаға жақындап келдi де, Лилия батыры Главктi өзiне көмекке шақырды. Қақпаны Менесфей қорғады. Ол Аякстердi көмекке шақырып келуге кiсi жiбердi. Менесфейге Теламонид Аякс, оның туысы Тевкр мен Пандион жеттi. Аякс кабырғаға өрмелеп көтерiлген Эпикл батырды орасан зор таспен оқсата ұрып, жалп еткiздi. Тевкр жебемен Главктi жаралады. Әйтсе де Сарпедон шегiнген жоқ. Ол тiптi қабырғаның бiр бөлегiн қиратып та үлгiрдi, бiрақ Аякс пен Тевкр оны тойтарып тастады. Сарпедон өз жауынгерлерiн қайтадан шабуылға жiгерлендiрдi. Олар қабырғаға тағы да бiр рет лап қойғанымен гректер бәрiбiр басып алуға мүмкiндiк бермедi. Ликиялықтар қорғанды ала алмады, гректер де оларды кейiн қуып тастай алған жоқ. Ликиялықтар да, гректер де бұл шайқаста бiр-бiрiнен асып түсе алмады. Сол кезде Гектор екi атпал азамат тiреу қойып, әрең көтерерлiк орасан зор тасты жерден жұлып алды да, қақпаны қойып қалды. Бұл соққыға қақпа да, зор құлып та төтеп бере алмады, қақпа салдыр-күлдiр етiп, шағылып түстi. Гектор сол жер арқылы қосынға лап бердi, ашу-ызамен жанары жалын шашты. Оның iзiнше троялықтар да iшке басып кiрдi. Сөйтiп қорған қабырға тiке шабуылмен басып алынды. Гректер тым-тырақай қашып, өз кемелерiне қарай жүгiрдi. Қосынды үрей жайлады.



	КЕМЕЛЕР ҚАСЫНДАҒЫ ҰРЫС

	Гомердiң «Илиада» поэмасы бойынша баяндалған.



	Кемелердiң дәл жанында алас-күлес, қым-қуыт ұрыс басталды. Зевс бұдан әрi бұл шайқасқа қараған жоқ, өйткенi ол құдайлардың ешқайсысы гректерге көмектесе алмайтынына сенiмдi едi. Осыны көрiсiмен Посейдон құдай өзi шайқасты бақылап тұрған Фракия тауларынан тез түстi де, сарайына қарай жүрдiө зәҺар шашып келе жатқан құдайдың аяғының астындағы тау селкiлдеп кеттi. Посейдон өз сарайына келiп, аттарын қос доңғалақты арбаға жектi де, теңiз толқындарының үстiмен Трояға қарай жүйтки жөнелдi. Аттар теңiз толқындарына тұяғы тимей құстай ұшқан бойы әп-сәтте-ақ оны Трояға жеткiздi. Посейдон теңiз жағалауындағы үлкен үңгiрге көлiгiн қалдырды да, аттарының аяғын алтын шынжырмен тұсаулап қойды. Содан кейiн Калхас бейнесiне кiрiп, Аякстердiң алдына келдi, шайқасты қыздырды. Құдай асасын тигiзiп олардың бойына құдiреттi күш дарытты. Аякстер Калхас кейпiне енген құдайдың өздерiмен сөйлесiп тұрғанын бiлдi де, бұрынғыдан бетер өжет қимылдап, шайқасқа ұмтылды. Посейдон гректер сапын аралап өтiп, олардың бәрiн де ерлiкпен айқасуға рухтандырды. Жауынгер саптары Аякстер төңiрегiне жиналды, найзаларын бiлемдеп, дулығалары жалтырап олар троялықтарды күттi. Троя азаматтарының арасында шабуылға Гектор да шықты.

	Жартастан бөлiнiп, тау шыңынан төмен қарай домалаған, ойпатқа түсiп, бiржола тапжылмай жатып қалғанға дейiн жолындағының бэрiн жайпап өтетiн зiл батпан түйе тас сияқты, Гектор да найзасы мен қалқанын жарқылдатып, гректер сапына лап қойды. Ол сығылыса сап түзеген троялықтар алдына келiп тоқтай қалды да, грек жауынгерлерiнiң сапын бұзып өтуге үндедi. Табан тiрескен ұрыс басталып кете барды. Бұл ұрыста көптеген гректер қаза тапты. Солардың iшiнде Посейдонның немересi Амфибах та жер жастанды. Посейдон қатты ашуланды. Ол Идоменей патшаға немересiнiң өлiмi үшiн кек алуға дем бердi. Идоменей жарқылдаған сауыт-сайманын киiп алды да, шайқасқа қойып кеттi. Осы жерде Идоменей Мерионды кездестiрдi, ол осының алдында ғана Приамның ұлы Деифобты қалқанынан ұрамын деп, найзасын сындырып алып, жаңа найза iздеп келе жатқан. Идоменей Мерионға найза бердi де, қос батыр гректер сапының сол қанатына қарай жүрдi.

	Троялықтар жақындап қалған Идоменейдi көрiп, тұтқиыл тап бердi. Идоменей де троялықтарға тұра ұмтылып, оларды амалсыз қаша жөнелуге мәжбүр еттi. Троялықтарды ол қалай тықсырып бара жатқанын көрген Приамның ұлы Деифоб Энейдi көмекке шақырды. Көмекке Парис пен Агенорды да шақырып, бәрi жабылып Идоменейге тап бердi. Идоменейдiң айналасында сұмдық ұрыс басталды, оған да көптеген гректер көмекке келген. Батырлар кеудесiн жапқан мыс сауыттар қатты соққыдан қаңғырлап кеттi.

	Ал Гектор болса, қос Аякс кемелердi қорғап тұрған жерде ұрыс жүргiздi. Аякстер ортаққамыт киiп, жердi терең жыртып соқа сүйретiп бороздамен келе жатқан қос өгiз сияқты, бiр-бiрiнен жұбын жазбай, табандылықпен соғысты. Аякстердiң айналасында шайқасып көптеген батырлар жүрдi. Ал олардың ту сыртында тұрған садақпен, сақпандармен, қаруланған локрийлiктер шабуылдаушыларға тас пен жебенi жаңбырдай жаудырды. Троялықтар осы кезде бiртiндеп тайқи да бастап едi, бiрақ Полидамант Гекторға ең жүрек жұтқан батырларды көмекке шақыр, гректердiң кемелерiне шабуыл жасау керек пе, жоқ әлде кейiн шегiнген жөн бе, – ақылдас деп кеңес бердi. Гектор батырларды шақырмақ болып iздеп кеттi, бiрақ көпшiлiгiн таба алмады. Бiреулерi гректер кемелерiнiң жанында өлiп жатыр да, өзгелерi жараларын ауырсынып, ұрыс даласынан кетiп қалыпты. Тек Парис қана гректер шабуылын тойтарып жүр екен. Гектор Паристi жазғыра бастады, бiрақ оны бұлай кiнәлау орынсыз едi. Парис бұл жолы ерлiкпен шайқасқан, көптеген батыр жараланып, одан да көбiнiң қаза тапқаны үшiн ол кiнәлi емес-тi. Парис Гекторға жауынгерлердi баста дедi. Троялықтар бейне бiр дауыл тәрiздi ұрысқа лап қойды, бiрақ гректер олардың бұл шабуылынан қаймыққан жоқ. Аякс Теламонид Гекторды көрiп қалып, грек жауынгерлерiнiң сапына жақынырақ келуге шақырған. Кенет Аякстiң төбесiнде қалықтап бүркiт пайда бола кеттi де, гректер бұл нышанды жақсылыққа жорып, шаттана айқай салды. Алайда Гектор бастаған троялықтар қаҺарлы айқай-сүреңмен гректерге тарпа бас салды. Гректер де троялықтарға осындай айқайсүреңмен жауап бердi, жауынгерлердiң үнi жаңғырығып аспан астын кеулеп кеттi.

	Бұл айқай-шуды Махаонмен бiрге өзiнiң шатырында отырып Нестор да естiген. Ол қалқаны мен найзасын ала сала шатырдан шықты. Қария Агамемнонды iздеген едi. Ол жол-жөнекей жараланып, найзаларына сүйенiп келе жатқан Микены патшасы мен Диомедтi, Одиссейдi көрдi. Олар шайқасты шолғысы келдi. Ұрыс кемелердiң дәл жанында жүрiп жатқанын көргенде олардың жүрегi қан жылады. Көсемдер гректердiң троялықтар шабуылынан қорғану үшiн тұрғызған қабырғасы қирағанын көрiп те қамықты. Олар әскерлерге қалай көмектесiп, қырғыннан аман сақтап қалу үшiн не iстеу керек екенiн бiлмей дал болды. Агамемнон ендi болмаса кемелердi суға түсiрiңдер деп әмiр бергiсi келiп едi. Бiрақ Одиссей тоқтау салды, өйткенi ол кемелердi суға түсiрген кезде гректер шайқасудан гөрi қашуды көбiрек ойлар деп қорықты. Одиссей мен Диомед сауыт-саймандарын асынып, әскерлердiң рухын көтеру үшiн оларға көрiнейiк те, ал екiншi рет жараланып қалмау үшiн шайқасқа қатыспайық деп уағдаласты.

	Осы кезде гректердiң сәтсiздiкке ұшырағанын көрген әйел құдай Гера қулықпен оларға көмектесудi ұйғарды. Зевстi ұйықтатып тастауды ойлады, Зевс ұйықтап жатқан кезде жеңiстi гректерге алып бермек болды.

	Гера Олимптен Лемносқа жедел ұшып келдi де, сол жерден ұйқы құдайы Гипносты тауып алды. Найзағай құдайын ұйықтатып таста деп ұзақ үгiттеген, бiрақ Гипнос келiспей қойды, өйткенi ол Зевстiң кәрiнен қорықты. Ақырында Гера Гипносты өз айтқанына көндiрдi. Ұйқы құдайымен екеуi дереу Ида шыңына самғап жетiп келдi. Гипнос Зевске бiлдiрмей, әсем әуездi құс бейнесiне енiп, орасан зор шырша ағашына жасырынды да, найзағай құдайын қалың ұйқыға шомдырып тастады. Содан соң Гипнос заңғар Идадан жер сiлкiндiрушi Посейдонға ұшып барып, Зевстiң ұйықтап жатқанын айтты.

	Посейдон бұған қуанды, гректердi шайқасқа бұрынғыдан бетер жiгерлендiре түстi. Агамемнон, Диомед, Одиссей жарақатын ұмытып, грек әскерлерiн сапқа тұрғызды. Қалың қол Посейдонның басшылығымен троялықтарға қарай жылжыды. Теңiз буырқанып кеттi, тулаған толқындар грек кемелерi мен шатырларына дейiн шапшыды, гректер де осы теңiз толқындары сияқты троялықтарға лап қойды. Тағы да сұмдық шайқас басталып кете барды. Гектор Аякске найзасын лақтырды, бiрақ дарыта алмады. Ал Аякс орасан дәу тасты Гектордың көкiрегiне бiр-ақ ұрды. Зевс найзағайынан күлталқаны шығып емен қалай құлайтын болса, Гектор да нақ солай жерге сұлап түстi, найзасы қолынан ұшып кеттi, орасан зор қалқан оны қара жерге жаншып тастады. Гректер Гекторға тап берген едi, бiрақ Троя ерлерi Приамның ұлын қорғаштап, денесiн ұрыс даласынан алып шықты. Олар есiнен танып қалған Гекторды Ксанф өзенiнiң жағасына жатқызып, бетiне су бүрiктi. Гектор «уҺ» деп дем шығарды да, көзiн ашып, басын көтердi, сол кезде аузынан қан саулап қоя бердi. Ол қайтадан сылқ етiп құлап түсiп, тағы да есiнен танып қалды. Гектордың Аякс лақтырған тастан құлағанын көрген гректер троялықтарға жапа-тармағай ұмтылды. Шайқас бұрынғыдан бетер қыза түстi. Осынау шайқаста гректер жағынан да, троялықтар жағынан да көптеген батырлар ажал құшты. Троялықтар дүркiреп қаша жөнелдi, олар тек гректер қосынын қоршап тұрған дуалдың сыртына шыққаннан кейiн ғана аялдады.

	Бұл кезде Ида шыңында ұйықтап жатқан Зевс оянып кеткен едi. Қашып бара жатқан троялықтар мен Посейдонның бастауымен оларды өкшелеп қуып бара жатқан гректердi көргенде ол бұлқан-талқан болып қатты ашуланды. Гераны жазғыра бастады, Посейдонды гректерге көмектесуге көндiргенiң үшiн сенi алтын шынжырмен кiсендеп тастап, аспан мен жердiң арасына салбыратып iлiп қоямын деп қорқытты. Бiрақ Гера сұмдық қарғанып, ант-су iшiп, Посейдон гректерге менiң кеңесiммен көмектесiп жатқан жоқ деп Зевстi иландырды.

	Әйел құдай Гера қас қағым сәтте-ақ Олимпке самғап жетiп келдi. Ондағы той үстiнде құдайларды Зевс еркiне қарсы шықпауға Гераның өзi-ақ үгiттедi. Сондай-ақ, ол соғыс құдайы Ареске ұлы Аскалафтың Деифоб қолынан қаза тапқанын да хабарлады. Арес ағыл-тегiл еңiреп қоя бердi. ҚаҺарына мiнiп, орнынан атып тұрған ол қару-жарағын асынып, ұлының өлiмi үшiн кек алуға шайқас даласына аттануға асықты. Бiрақ Зевс әмiрiн есiне салып, оны тоқтатқан Афина едi. Гера Аполлон құдай мен құдайлар жаршысы Приданы шақырып алды да, оларды Зевс Ида шыңына, өзiне келсiн деп әмiр еткенiн айтты.

	Аполлон мен Ирида Идаға келiп жеткен соң, Зевс Иридаға Посейдонға ұшып бар да, менiң әмiрiмдi жеткiз, шайқасты тастап шықсын деп бұйырды. Ирида көздi ашып-жұмғанша Посейдонның алдына келiп тұра қалды. Посейдон бастапқыда iнiсiнiң әмiрiне мойын ұсынғысы келмедi: өз құдiрет-билiгiнiң Зевстен кем емес екенiн айтып, ол маған емес, тек өзiнiң ұлдары мен қыздарына ғана әмiрiн жүргiзе алады дедi. Әйткенмен ақыр аяғында Посейдон илiктi де, шайқас даласынан кетiп қалды, бiрақ, егер ол бұдан былай да Трояны аяуын қоймайтын болса, онда Зевспен екеумiздiң арамызда мәңгi жаулық басталады деп Зевске қыр көрсетiп кеттi.

	Ал Аполлонға Зевс өзiнiң билiк тәжiн ұстап, гректердi қорқытуға әмiр бердi. Сондай-ақ Зевс оған Гектордың күш-қайратын да қалпына келтiр дедi. Аполлон қаршығадай зулап Гектордың қасына келiп жеткен кезде, ол ептеп есiн жинай бастаған едi.

	– Орныңнан тұр, Гектор! – дедi оған Аполлон. – Мен – Аполлон құдаймын, саған Зевс көмекке жiбердi. Әскерлерiңе бар да, гректердi шабуылдауға әмiр ет, троялықтарды мен өзiм бастаймын.

	Аполлон Гектордың бойына құдiреттi күш-жiгер құйды. Гектор орнынан ұшып тұрды да, троялықтарға қарай тартты. Олар мұның аман-саулығын көрiп, қуанышқа кенелдi. Өз дұшпандары сапының арасында Гектордың әлi жүргенiн көргенде гректер де таң қалды. Троялықтар есiн жинап, гректердi қайтадан ығыстыра бастады. Шайқас барған сайын қанды қасапқа ұласып кеттi. Гректер троялықтардың қысымына ерлiкпен төтеп беруге тырысты, бiрақ Аполлон құдай Зевстiң билiк тәжiн ерсiлi-қарсылы сiлтей бастаған кезде олар қойдай ұйлығып, үрейге берiлдi, ерлiк арпалысын ұмытып, тым-тырақай қаша жөнелдi. Троялықтар оларды өкшелей қуып бердi, ал Аполлон қорғаныс қабырғасының алдындағы орды бiтеп тастап, троялықтар жолын тегiстеп жiбердi. Гректер тек кемелерiнiң жанына жеткен кезде ғана есiн жиды. Олар өздерiн құтқаруын сұрап, құдайларға жалбарына бастады. Нестор қарт Зевске жалбарынды:

	– Оу, Зевс, елiне аман-есен қайтаруды сұрап, гректердiң өзiңе берген құрбандықтарын есiңе алсаңшы: Олимптегi тәңiрiм-ау, гректерден жаманатты аулақ әкете гөр! Троялықтардың түпкiлiктi жеңiске жетуiне жол бере көрме!

	Зевс Нестордың сөзiн естiдi де, аспанда күн күркiреп қоя бердi. Ал троялықтар мұны жақсы ырымға жорып, кеменi де көмiп тастайтын тулаған теңiз толқындары сияқты, гректерге лап қойды, кемелердiң дәл түбiнде шайқас қызып кете барды. Кемелердi қорғап, Аякс табан тiресе ұрыс салды. Аякстiң қасынан туысы Тевкр да орын алып, Троя батырларын жебесiмен жайрата бердi. Ал Тевкр Гекторды да жебесiмен жер жастандырмақ болған кезде, Приамның ұлын Зевс қорғап қалды. Тевкрдiң қолынан садағы ұшып түстi де, адырнасы шорт үзiлiп, жебелерi бытырап кеттi. Тевкрдiң зәре-құты қалмады, мұның өзi құдайлардың әмiрi екенiн түсiне қойды. Ал Аякс болса туысына садақты қойып, найзамен шайқас деп ақыл бердi.

	Шайқас барған сайын құтырынып қыза түстi. Кемелердiң маңында қан судай ақты. Гректер өз қалқандарын бейне бiр мыс қабырға тәрiздi көлегейлеп, кемелердi қорғаумен болды. Олар ерлiкпен шайқасты, бiрақ троялықтар да соққыны күшейте бердi. Сырт көзге шайқастан шаршаған қол емес, жаңа ғана кiрiскен тың күш ұрыс жүргiзiп жатқан сияқты көрiндi. Қолына орасан зор сырық ұстаған Аякс кемеден кемеге секiрiп, троялықтарға тойтарыс берумен болды. Ол өз айқайымен-ақ батырларды шайқасқа жiгерлендiрдi. Ал Гектор болса, бейне бiр қайтып бара жатқан құстарды iлiп түскен бүркiт сияқты гректердi жайратумен болды. Мiне, Гектор Протесилайдың кемесiнiң жақтауына қолын iлiктiрдi де, троялықтарды айқайлап шақырып, кеменi өртеп жiберу үшiн от әкелiңдер деп әмiр бердi. Бұл қысымға құдiреттi Теламонид Аякстiң өзi де төтеп бере алмады, троялықтарды найзасымен әупiрiмдеп әрең-әрең тойтарып тұрды. Троялықтар оны оқпен көмiп тастады. Қалқанының салмағынан Аякстiң сол қолынан жан кетiп, ұйып қалды. Ол демiн әзер алып, қара терге малынды. Ақыры, амалсыз кейiн шегiне бердi. Суырылып алға ұмтылған Гектор семсерiмен Аякстiң найзасының ұшын шауып түсiрдi. Троялықтар Протесилайдың кемесiне от қойды да, ол лапылдап жана бастады. Барлық гректер үшiн өлiм қаупi төнген сияқты едi, бiрақ осы кезде олардың өздерi де күтпеген көмек әлде бiр жақтан келiп жеттi.



	ПАТРОКЛДIҢ ЕРЛIГI МЕН АЖАЛЫ

	Гомердiң «Илиада» поэмасы бойынша баяндалған.



	Троялықтар гректер қосынына баса-көктеп кiрген кезде, жаралы Эврипилдiң жанында отырған Патрокл үрейлене ұшып тұрып, ышқына айқайлап жiбердi де, Ахиллдiң шатырына қарай ұша жөнелдi. Көз жасын көл қылып Патрокл Ахиллдiң қасына келдi. Ахилл оған:

	– Неге сен, көтер деп шешесiнiң соңынан жүгiретiн кiшкентай қыз бала сияқты жылап тұрсың, Патрокл? Әлде Фтиядан бiр жаман хабар алдың ба? Әлде сен гректер өз кемелерiнiң жанында қырылып жатқанына жылап тұрсың ба? Қайғы-қасiретiңдi жасырмай айта ғой маған, – дедi.

	– Оу, Пелейдiң ұлы! – деп жауап қатты Патрокл. – Гректер ауыр қасiретке душар болды. Олардың ең жүректiлерi жарадар болып қалды. Сен шынымен гректерге көмектеспейсiң бе? Егер көмектескiң келмесе, өзiңнiң мирмидондықтарыңа қосып менi жiберiп көр. Маған өз сауыт-сайманыңды бер. Бәлкiм, троялықтар сен екен деп қалып, шайқасты тоқтатар. Бiз тың күшпен оларды кемелерден аулақ қуып тастар едiк.

	Патрокл осылай Ахиллге жалынды, ол бұл өтiнiшiмен өзiне өлiм сұрап тұрғанын бiлген жоқ едi.

	Ахилл гректердiң қандай қиын жағдайда қалғанын көрiп отыр. Ол жерлестерiнiң қырғынға ұшырауын қалаған жоқ. Тек өз кемелерiне қауiп-қатер төнген жағдайда ғана Патроклге қару-жарағын тапсырып, троялықтармен шайқасуына ризалығын бередi. Сол кезде ғана Патрокл троялықтарды тойтарып, кемелердi өрттен аман сақтап қалуға тиiс болды. Бiрақ Ахилл Патроклдiң мирмидондықтарды бастап Троя iргесiне дейiн баруына тыйым салды: себебi өзiнiң сүйiктi досы жазым болар деп қорыққан едi.

	Кенет Ахилл Гектордың салған отынан өз кемелерiнiң бiрi лапылдап жана бастағанын көрiп қалды. Қатты ызаланған ол:

	– Тездет, Патрокл! Мен кемелердiң арасында лапылдап от жанып жатқанын көрiп тұрмын. Бол, қару-жарағыңды асын! Мирмидондықтарды сапқа өзiм тұрғызайын! – деп айқай салды.

	Патрокл Ахиллдiң сауыт-сайманымен қас қағымда қаруланды, тек оның найзасын ғана алған жоқ. Бұл найза зiл батпан ауыр болғандықтан, онымен Ахиллдiң өзi ғана шайқаса алатын едi. Делбешi Автомедонт Ахилл аттарын күймесiне жектi. Ал Ахилл өзiнiң мирмидондықтарын сапқа тұрғызды. Бұғыға тап бергелi тұрған бейне бiр жыртқыш қасқырлар сияқты олар шайқасқа құлшынып шықты. Гректердiң ең даңқты батырларының бiрiне тiл тигiзiп, қандай ағаттық жасап алғанын Агамемнон патша бiлуi үшiн Ахилл өз жауынгерлерiн ұрыста ерлiк көрсетуге, батырларша батыл шайқасуға жiгерлендiрдi. Мирмидондықтар шайқасқа жер жаңғырықтырар айқаймен қойып кеттi. Троялықтар Ахиллдiң сауытсайманын асынып алған Патроклдi көрiп, оның Агамемнонмен арадағы алауыздығын ұмытып, гректерге көмек көрсетуге асығып келе жатқан Ахиллдiң өзi екен деп ойлап қалды. Троялықтардың қай-қайсысы да ендi қашу жайында ойлана бастады. Ал Патрокл шайқастың қалың ортасына кiрiп кетiп, Протесилайдың кемесi жанында ұрыс жүргiзiп жатқан троялықтарды өз найзасымен жайрата бердi. Үрей билеген троялықтар шегiне бастады.

	Олар қосынды бiрден тастап кете қойған жоқ, тек кемелердiң жанынан ғана кейiн шегiндi. Бiрақ қосында бiржола табан тiреп қала алмады. Грек батырлары оларға бейне бiр құтырған қасқырлар сияқты тап бердi. Троялықтар ордан секiрiп, далаға беталды қаша бастады, олардың көпшiлiгi сонда қаза тапты. ҚаҺарман Теламонид Аякс қайткенде де Гекторды құртуға құлшынды. Гектор троялықтар қолынан жеңiстiң сусып шығып бара жатқанын керсе де, кейiн шегiнген жоқ, ол өздерiн өкшелей қуған гректердi тежеу үшiн барлық күшiн жұмсап бақты. Ақыр аяғында амалсыз шегiнуге мәжбүр болды, аттары да ордан тез қарғып, оны айдалаға алып шықты.

	Гректердi қашқындарды қууға жiгерлендiре отырып, Патрокл аттарын шұғыл орға қарай бұрды. Аттар қос доңғалақты арбасымен ордан жедел асып өттi де, айдаламен iлгерi құйғытып шаба жөнелдi. Патрокл Гекторды iздеумен болды, бiрақ ол қос доңғалақты өз арбасымен аман-есен құтылып кеткен едi. Далада қашып бара жатқан троялық жауынгерлер дүрлiгiсiнен шаң аспанға көтерiлдi. Олар Троя қабырғаларының тасасына жасырынуға асықты. Бiрақ Патрокл көпшiлiгiнiң шегiнетiн жолын кесiп тастады. Қашқындарды кемелерге қарай қайырып қуып, бiразын салмақты найзасымен жер жастандырды. Сарпедон осыншама көп батырдың Патрокл қолынан қаза тапқанын көрдi де, өзiнiң ликиялық жерлестерiн тоқтатпақ болды. Сарпедонның Патроклмен шайқасқысы келдi. Қос доңғалақты арбасынан секiрiп түстi де, Патроклдiң келiп жетуiн күттi. Ахиллдiң досы да қос доңғалақты арбадан түстi. Батырлар бейне бiр биiк құздың басында шаңқылдап, олжаға таласқан қос күшiген тәрiздi бiр-бiрiне тарпа бас салды. Бұл жекпежектi Зевс көрiп қалды. Ол Сарпедонды аяп кетiп, өз ұлын құтқарып қалғысы келдi. Зевстiң зарланған үнiн Гера естiген. Ол бұған ұлыңды құтқарушы болма деп кеңес бердi. Көптеген құдайлардың ұлдары Троя түбiнде шайқасып жүргенiн, қазiрдiң өзiнде олардың көпшiлiгi қаза тапқанын Зевстiң есiне салды. Егер Зевс Сарпедонды сақтаймын десе, басқа құдайлар да өз ұлдарын құтқарып қалуға тырысатын болады. Егер тағдыр солай жазса, Сарпедонның онда Патроклдiң қолынан қаза табуына Зевс бөгет жасамауға тиiс. Зевс Гераның ақылын тыңдады. Ол Патроклдiң қолынан қаза табуға тиiс ұлына қошамет көрсетiп, Троя даласын қанды шыққа бөледi. Патрокл найзасын бiрiншi болып сiлтеп, Сарпедонның адал қызметшiсiн өлтiрдi. Сарпедон да найзасын сiлтеп қалды, бiрақ Патроклге тиген жоқ, найза оның жанынан ұшып өттi де, күймеге жегiлген аттардың бiрiн жайратты. Батырлар екiншi рет бетпе-бет келдi. Сарпедон тағы да найзасын тигiзе алмады. Ал Патрокл өз найзасын Сарпедонның қақ кеудесiне сұғып алды. Орманшы балтасымен дәл түбiнен шауып түсiрген емен қалай құласа, Ликия патшасы да нақ солай түстi. Сарпедон өзiнiң досы Главкқа айқай салды:

	– Досым, Главк, ликиялықтарды өз патшасы үшiн ерлiкпен шайқасуға рухтандыра көр, өзiң де мен үшiн айқас! Егер гректер үстiмнен сауыт-сайманымды сыпырып ала қалса, онда сен мәңгi масқара боласың.

	Сарпедонның кеудесiнен өлiм алдындағы ыңырсу үнi шықты да, ажал құдайы Танат оның көзiн жапты. Досының үнiн естiген кезде Главкты қайғы билеп, өзегi өртендi. Оған көмектесе алмайтынына назаланды, өйткенi өзi де жарақаттан азап шегулi едi. Ол Аполлонға тiл қатып, жарамды жазып бер деп жалбарынды. Құдай Главктың жалынған тiлегiн естiдi де, жарақатын жазды. Главк ликиялықтарды, Троя қаҺармандары Эней, Агенор, Полидамант пен жарқыраған дулығалы Гектордың өзiн Сарпедон мүрдесi үшiн шайқасқа шақырды. Батырлар жиналып, Главкқа көмектесуге ұмтылды. Патрокл да грек батырларын көмекке шақырды, ең алдымен оған Аякстер жеттi. Сарпедон мәйiтiнiң төңiрегiнде шайқас қызып кете барды. Ал Зевс ұрыс мүлдем үрейлi бола түсуi үшiн ұлының мүрдесiн қара түнекпен тұмшалап тастады.

	Бiр қауым орманшы тау тоғайында ағаш шапқан тәрiздi, сұмдық айқай-шу көтерiлдi. Жебе жан-жақтан қарша бораған Сарпедонның денесi де шаң мен қанға боялып жатты. Зевс шайқас даласынан көз алған жоқ, Патроклдi ұлының денесi жанында өлтiрсем бе екен, әлде оған әлi де ғаламат ерлiктер сыйлап, троялықтарды қорғанның iргесiне дейiн қуып тастауына мүмкiндiк берсем бе екен деп ойланды. Ақыры, Патроклдiң өмiрiн ұзарта түсудi ұйғарды. Ол Гекторға үрей жiбердi. Сөйтiп алдымен Гектор, одан кейiн басқа да жауынгерлер қаша жөнелдi. Гректер Сарпедонның сауыт-сайманын сыпырып алды, ал Патрокл оны кемелерге апарып тастауға бұйырды. Сол кезде найзағай құдайы Зевс Аполлонды шақырып алды да, оған Сарпедонның мүрдесiн алып, шаң мен қаннан жуып тазартуға, хош иiстi май жағып, сән-салтанатты киiм кигiзуге әмiр бердi. Содан соң ағайынды құдайлар – Гипнос пен Танат Сарпедонның денесiн туыстары мен достары зор қошаметпен жерлеуi үшiн Ликияға апаруға тиiс болды. Аполлон Зевстiң әмiрiн орындады.

	Патрокл бұл кезде троялықтарды қала қабырғаларына қарай қуып бара жатқан. Ол өз ажалына асығып бара жатыр едi. Көптеген батырларды да жер жастандырған. Егер Аполлон құдай Зевстiң әмiрiн орындап, Трояның шырқау мұнарасына шықпаған болса, онда Патрокл Трояны да алып қоятын едi. Ол қабырғаға үш рет көтерiлдi, бiрақ үш ретiнде де Аполлон тойтарыс бердi. Ал Патрокл қабырғаға төртiншi рет ұмтылған кезде, Аполлон кәрiн төге айқай салды:

	– Кет кейiн қабырғадан, жаужүрек Патрокл! Құдiреттi Трояны талқандау саған емес, Ахиллдiң пешенесiне жазылған!

	Патрокл шегiнуге мәжбүр болды, өзiнiң алтын жебелерiмен қиядағыны жайрататын Аполлон құдайды ашуландыруға батылы бармады.

	Гектор аттарын Скея қақпаларының маңында ғана тоқтатты, ол Патроклге тарпа бас салсам ба екен, әлде жұрттың бәрiне Троя қабырғаларының тасасына жасырынуға бұйрық берсем бе екен деп толқулы едi. Осы кезде туысы Гекубаның кейпiне кiрген Аполлон оның қасына келдi де, Патроклге жазық далада шабуыл жаса деп ақыл айтты. Гектор бұл кеңеске құлақ қойып, өзiнiң делбешiсi Кобрионға аттарды керi бұр деп бұйырды. Күйме үстiндегi Гекторды көрген бойда Патрокл жерге секiрiп түстi де, оң қолына зор тасты, сол қолына найзасын алып, жауының жақындап келуiн күтiп тұрды. Гектор таянып қалған кезде Патрокл тасты лақтырып, делбешi Кебрионның басына тигiздi. Теңiзге атылған сүңгуiр сияқты, делбешi Кебрион күймеден жерге ұшып түстi. Патрокл мысқылдап айқай салды:

	– Кебрион қалай тез сүңгiп кеттi! Егер бұл теңiз болса, ол кемеден сүңгiп, қаншама көп ұлу терiп алар едi. Көрiп тұрмын, троялықтар арасында да сүңгiгiштер бар екен!

	Осылай деп айқай салып, Патрокл Кебрионның денесiне ұмтылды. Гектор күймеден секiрiп түстi де, өз делбешiсiнiң денесi үшiн Патроклмен шайқасқа кiрiстi. Кебрион денесiнiң төңiрегiнде қанды кескiлесу басталып кете барды. Гректер мен троялықтар бейне бiр орманды алқапта бiр-бiрiне тап болған шығыс пен оңтүстiк желi – Эвр мен Нот сияқты қырқысты. Екi жел бiр-бiрiне тап келген кезде, ағаштар бiр-бiрiне бұтақтарымен соғылып, шарт-шұрт сынады, айналада шытырлап сынып жатқан емен мен қарағайдың, шыршаның дыбысы естiлiп тұрады. Троялықтар мен гректер ұзақ шайқасты. Күн де батысқа қарай батып бара жатты. Патрокл троялықтарға үш рет тап бердi, үш ретте де ол өз найзасымен әр жолы тоғыз батырдан жайратып отырды, ал троялықтарға төртiншi рет тап берген кезде, қара түнекке оранған Аполлон құдайдың өзi оған қарсы шықты. Ол Патроклдiң арт жағынан келдi де, жон арқа мен иығынан ұрып қалды. Патроклдiң көз алдын қара түнек басып кеттi. Аполлон құдай бiр кездерде құдiреттi Пелейдiң басында жарқыраған дулығаны Патроклдiң басынан жұлып алды, дулыға жерде домалап жатты. Патроклдiң қолындағы найза да шорт сынып, зiл батпан қалқаны да жерге ұшып түстi. Аполлон батырдың сауытсайманын ағытып, шешiп тастады, күш пен қару-жарақтан жұрдай болып ол троялықтардың қарсы алдына тұра қалды. Бiрақ Эвфорб батырдың сонда да қарусыз Патроклге алдыңғы жағынан тап беруге батылы бармады, арт жағынан келiп, иығынан найзасын сұқты да, троялықтар тобы iшiнде көзден таса болды. Ажалдан қашып, Патрокл гректер сапына қарай шегiне бердi. Гектор жаралы Патроклдi көрдi де, найзасымен бiржола жер жастандырды. Суы тапшы бұлақтың басында суатқа таласқан арыстан жабайы қабанды өлтiретiн болса, Гектор да Патроклдi солай өлтiрдi. Приамның ұлының тұла бойын қуаныш кернедi: өйткенi ол ұлы Трояны күйретемiн деп қаҺар шашқан Ахиллдiң досын өлтiрдi ғой. Патрокл жерге құлап түстi, өлiп бара жатып, ол Гекторға былай дедi.

	– Ендi сен жеңiске мақтануыңа болады, Гектор. Бұл жеңiске Зевс пен Аполлонның көмегiмен ғана жеттiң. Менi құдайлар жеңдi, сауыт-сайманымнан айырған да солар. Құдайларға бұл қиын емес. Егер маған сен сияқты жиырма адам тап берсе де, мен олардың бәрiн найзаммен жер жастандырар едiм. Менi мерт қылған Аполлон құдай мен Эвфорт, ал сен маған қару дарытқан үшiншi адамсың. Ал ендi менiң сөзiмдi есiңде сақтайтын бол: сен де ендi көп өмiр сүрмейсiң, сенiң де ажалың алыс емес, Қатал тағдыр саған Ахиллдiң қолынан мерт болуды жазған.

	Осыны айтты да, Патрокл дүниеден өттi. Жап-жас, құрыштай мық дененi тастап шыққанына налыған оның жаны Аидтiң қара түнек патшалығына ақырын ғана ұшып кеттi.

	Өлiкке қарап, Гектор айқай салды:

	– Сен неге маған ажал шақырасың, Патрокл? Кiм бiледi: мүмкiн менiң найзам қадалып, Ахилл өмiрмен менен бұрын қоштасатын болар?

	Гектор Патроклдiң денесiнен найзасын суырып алды да, Ахилл аттарын иемдену үшiн Автомедонтқа тарпа бас салды.



	ПАТРОКЛ МҮРДЕСI ҮШIН ҰРЫС

	Гомердiң «Илиада» поэмасы бойынша баяндалған.



	Менелай патша өлiп жатқан Патроклдi көрдi де, солай қарай тұра ұмтылды: ол өзi үшiн кескiлескен батырдың мүрдесiн троялықтар қорлауына жол бергiсi келмеп едi. Қалқанын бетке ұстап, зiл батпан найзасын ерсiлiқарсылы сiлтеген күйi, ол бейне бiр қаҺарлы арыстандай Патрокл денесiн төңiректеп жүрдi.

	Патроклдiң арқасынан найза сұққан троялық Эвфорб туысын өлтiргенi үшiн Спарта патшасынан кек алсам деп кiжiнiп, Менелайға таяна бердi.

	Ол найзасымен Менелайды қалқанынан ұрып едi, бiрақ қалқанды тесе алмады. Ал Менелай сұмдық соққымен найзасын Эвфорбқа сұқты да, жап-жас жiгiт жерге сұлық түстi. Патша оның асыл сауыт-сайманын шеше бастап едi, осы кезде жебе тәңiрi Аполлон Гекторды Менелайға тап беруге айдап салды. Өзiн гректер айыптайтынын бiле тұрса да, Менелай Патроклдiң денесiн тастап кейiн шегiндi, өйткенi троялықтар қоршауында қалып қоярмын деп қорықты. Менелай Аякстi көмекке шақыруды ұйғарды. Аякс келiп жеткенше Гектор Патрокл денесiн иемденiп, одан Ахиллдiң қару-жарағын сыпырып алып та үлгiрген едi. Гекторға ендi шегiнуге тура келдi. Мұны көргенде Главк Приамның ұлын жүрексiзсiң, грек батырларынан қорқасың деп жазғыра бастады. Осы сөздермен ол Гекторды қайтадан шайқасқа кiруге мәжбүр еттi. Гектор Патроклдiң қару-жарағын Трояға апарыңдар деп өзi жұмсап жiберген қызметшiлерiн керi шақырып алды да, сауыт-сайманын өзi кидi. Гектор Ахиллдiң қару-жарағын тағып жатқанын көрiп, найзағай құдайы Зевс ойға батты: «Оу, бақытсыз, өз ажалыңның да жақын қалғанын сезбей тұрсың-ау. Сен жұрттың бәрi қорқатын батырдың қару-жарағын асынып жатырсың ғой. Ендi мен Ахиллдiң сауыт-сайманын сенiң қолыңнан әйелiң Андромаха ешқашан ала алмайтын болғаны үшiн жеңiске жеткiзейiн». Осылай ойлады да, Зевс өз ойының мүлтiксiз iске асатынының белгiсi ретiнде сұстана қабағын тұйдi.

	Гектордың бойын ғажайып күш пен қайтпас өжет сезiм биледi. Ол жедел басып әскерге барды да, батырларды шайқасқа жiгерлендiре бастады. Бұл кезде Менелай айқайлай дауыстап, гректердi Патрокл денесiн қорғауға шақырып жүрген. Ең алдымен шақыруға Оилейдiң ұлы – Аякс, одан соң Идоменей, Мерион және басқалар келдi. Батырлар Патроклдiң мүрдесiн қалқандарымен қоршап, қаумалап тұра қалысты, бiрақ троялықтар оларды тойтарып тастады. Алайда қуатты Аякс Теламонид троялықтар сапын бұзды да, Патроклдiң мүрдесiн тартып алды.

	Тағы да қырғын қырқыс басталып, троялықтар қатары шайқалып кеттi. Бiрақ Аполлон Энейдi ұрысқа жiгерлендiрiп, әскерлердi шегiндiрмей ұстап қалды. Шайқас бейне бiр бәрiн де жалмайтын жалын сияқты лапылдап қыза түстi. Зевс Патрокл мүрдееiнiң маңайын қап-қараңғы түнек етiп жiбердi. Бiрақ шайқас алаңының өзге жағы күн шұғыласына бөленiп тұрған, аспанда бiр шөкiм де бұлт жоқ едi.

	Қанды шайқастан аулағырақ Ахиллдiң ажалсыз аттары тұрған болатын, олар иесiне досының өлiмiне қайғырып, жас төктi. Делбешi Автомедонт оларды орнынан қозғамақ болып бостан-бос әурелендi, аттар басын төмен салбыратқан күйi, қозғалмай тұрып алды. Олардың жалы жерге дейiн төгiлiп жатқан. Аттарды көрiп, Зевс ойға кеттi: «Оу, бишара аттар-ай! Мәңгi жасайтын сендердi бiз неге Пелейге сыйға тарттық? Адамдардың, қайғы-қасiретiн бiлсiн деп осылай iстедiк пе? Осынау жалпақ әлемде адамнан бақытсыз қандай тiршiлiк иесi бар екен? Бiрақ қайғырмаңдар, Гектор ешқашан сендердi иемдене алмайды. Мен сендерге күш беремiн, Автомедонтты шайқас даласынан алып шығыңдар. Троялықтарды мен тағы да жеңiске жеткiземiн, бiрақ тек бүгiнше ғана, күн ұясына қонғанша ғана».

	Зевс аттардың бойына ғажайып күш дарытты да, олар Автомедонтпен шайқас даласы арқылы жұйтки жөнелдi. Ахилл делбешiсi зiл батпан найзасын қолына алып, қаҺарман Ареттi жер жастандырды. Ол тым болмаса осымен Патроклдiң өлiмi үшiн кек алдым ғой деп қуанып, сауыт-сайманын шешiп алды.

	Патрокл мүрдесi төңiрегiнде шайқае қыза түстi. Алқызыл бұлтқа оранған әйел құдай Афина шайқасып жатқан грек қаҺармандарының қасына келiп түстi де, Феникс батырдың кейпiне кiрiп, оларды рухтандыра бастады. Феникске жауап берген Менелай (ол Афинаны таныған жоқ едi) өзге құдайлардан бұрын ең алдымен Афинаны көмекке шақырды. Шаттанған әйел құдай Менелайдың бойына құдiреттi күш дарытты. Ал Аполлон троялықтарды жiгерлендiрумен болды. Қантөгiс шайқас одан әрi үдей түстi. Зевс қолындағы құдiреттi асасын сiлкiп қалып едi, күн күркiреп қоя бердi. Эллада қаҺармандарының бойын қорқыныш биледi. Гректердiң қаша бастағанын көрiп, Аякс Теламонид қайғыға батты. Ол Зевске үн қатып, қара түнектi сейiлте гөр деп өтiндi, гректердi ая, қырғынға ұшыратпа, ал егер өзiң тiптi солай ұйғарған болсаң, онда тым болмаса гректердiң жарықта өлуiне мүмкiндiк бере гөр деп жалбарынды. Зевс Аякстiң жалбарынған өтiнiшiне құлақ қойды. Қара түнек сейiлдi де, күн қайтадан жарқырап қоя бердi. Аякс Менелайға Нестордың ұлы Антилохты тауып ал да, Патроклдiң өлгенiн естiрту үшiн және троялықтар мүрденi тартып алуы мүмкiн екенiн хабарлау үшiн оны Ахиллге жiбер деп тапсырды. Менелай Аякстiң тiлегiн орындап, Антилохты тауып алды да, Патроклдiң қаза болғанын айтып бердi. Антилох хабарды естiп, қатты қайғырды. Нестордың жасөспiрiм ұлы көзiнен ащы жасы сорғалаған күйi Ахиллге жетуге асықты. Ал Патрокл мүрдесi маңында қырқыс барған сайын қыза түскен. Аякс Менелай мен Мерионға мүрденi көтерiп алып, қосынға алып кетуге кеңес бердi. Ал өзi оларды қорғап, троялықтарға тойтарыс берумен болды. Батырлардың Патрокл мүрдесiн көтерiп алғанын көре салысымен троялықтар бейне бiр құтырынған төбеттердей тұра ұмтылды. Бiрақ Аякс тап берсе-ақ бiттi, троялықтар қорыққаннан боп-боз болып қуарып, қалшиып тұра қалатын болды. Айналасындағының бәрiн жайпап, қаланы тып-типыл ететiн өрт тәрiздi шайқас қызып кете барды. Патроклдiң мәйiтiн қолына алған Менелай ақырын басып жүрiп кеттi. Аякс алғы сапында Эней мен Гектор құдiретiн көрсеткен троялықтар қыспағын әрең-әрең деп тежеп бақты.

	Бұл кезде Ахилл өз шатырында отыр едi, ол Патрокл неге оралмағанын ойлаумен болды. Гректердiң тағы да қаша жөнелгенi ғана бiртүрлi мазасыздандырған. Кенет жанына жас төгiп Нестордың ұлы келдi. Ол Ахиллге Патроклдiң қаза тапқаны туралы хабарды жеткiздi. Ахиллдi шексiз қайғы есеңгiретiп жiбердi. Ол қос алақанымен ошақтағы ыстық күлдi уыстап алды да, басына септi. Күл киiмiне де төгiлдi. Ахилл жер бауырлап жата қалып қайғыдан шашын жұла бастады. Жас Антилох та ағыл-тегiл жылаумен болды. Ол қасiретке берiлiп, өзiн- өзi өлтiрiп тастамасын деп Ахиллдi қолынан ұстап отырды. Ахилл күңiрене жылады. Оның жылаған үнiн естiп, Фетида да зар еңiреп қоя бердi. Оған сiңлiлерi – нереидалар жетiп келiп, олар да дауыс сап жылай бастады.

	– Сiңлiлерiм менiң!– деп дауыстады әйел құдай Фетида. – Қасiрет, басыма қасiрет орнады. Беу, неге ғана мен Ахиллдi жарық дүниеге келтiрдiм екен! Мәпелеп өсiрiп, Троя түбiне неге жiбердiм? Ендi оның ешқашан Пелейдiң сәулеттi сарайына қайтып оралғанын көрмеспiн. Ол өзiнiң қып-қысқа ғұмырында азап шегуге тиiс! Мен оған көмек те бере алмаймын! Қазiр ғана барамын да, неге қайғырып отырғанын бiлемiн!

	Анасы Фетида өз сiңлiлерiмен Ахиллдiң қарсы алдына көздi ашып-жұмғанша жетiп келдi. Сүйiктi ұлын жылаған күйi басынан аймалады да:

	– Сен неге бұлай дауыстап еңiреп отырсың? Жасырма, маған бәрiн айтып бер. Зевс сенiң өтiнiшiңдi орындап, грек әскерлерiн тура кемелерге дейiн қуып тастады ғой. Олар тек бiр нәрсенi – сенiң көмекке келуiңдi ғана күтiп тұр,– дедi.

	– Бiлем бұны,бiлем сүйiктi анашым, – деп жауап қатты Ахилл. – Бiрақ бұған қуанатын не бар! Мен Патроклден айырылдым. Оны жұрттың бәрiнен де жақсы көретiн едiм, өз өмiрiмдей қымбат тұтатын едiм. Гектор оны өлтiрдi, құдайлар Пелейге сыйға тартқан сауыт-сайманды да сол ұрлап, иемденiп кеттi. Егер мен найзаммен Гекторды жайрата алмасам, егер ол Патроклдiң өлiмi үшiн өз өмiрiн өтеуге бермейтiн болса, онда мен адамдар арасында ғұмыр кешкiм келмейдi.

	– Бiрақ сен де Гектордың iзiнше өлуге тиiссiң ғой! – деп айқайлап жiбердi Фетида.

	– Уай, досымды құтқара алмағаным үшiн мен осы қазiр-ақ өлiп кетсем еттi! Ол, сiрә, өлер алдында менi шақырған болар-ау. Уа, дұшпандық, жаулаушылық атаулы құрып бiтсе екен, ол тiптi ақылды адамдарды да құтыртып жiбердi ғой. Мен Агамемнонға деген ашуызамды ұмытамын да, Гектордың көзiн құрту үшiн тағы да ұрысқа шығамын. Ажалдан еш қорықпаймын! Өлiмнен ешкiм де қашып құтыла алмайды, одан әкесi найзағай құдайы Зевс қандай жақсы көрсе де, ұлы Геракл де қашып құтыла алған жоқ. Мен тағдыр маңдайыма жазған жерде өлуге әзiрмiн, оған дейiн тек ұлы даңқты жеңiп аламын. Жоқ, бөгей көрме, анашым! Сен менi еш нәрсемен де ұстап тұра алмайсың!

	Ахилл анасына осылай деп жауап бердi. Әйел құдай Фетида баласына: өзi оған Гефест құдайдан жаңа сауыт-сайман әкелiп бергенше, ұрысқа кiрiспей тұра тұр деп жалғыз ғана тiлек бiлдiрдi.

	Сұлу нереидалар теңiзге сүңгiп кеттi. Фетида оларға Троя қабырғасы түбiнде не болғанын әкесi Нерейге айтып баруды тапсырды. Ал өзi Гефест құдайды iздеп, биiк Олимпке қарай самғай жөнелдi.

	Бұл кезде гректер троялықтар қысымына әрең-әрең төтеп берiп тұр едi. Гректердi өкшелеген Гектор бейне бiр жалаңдаған жалын тiлi сияқты. Патрокл денесiн Менелайдың қолынан үш рет тартып алуға әрекет жасады. Үш ретте де оған Анкетер тойтарыс бердi. Осы кезде Ахиллге Гера жiберген құдайлар жаршысы Ирида келiп жеттi. Ол Ахиллдi ұрысқа шығуға үгiттедi. Ал мұның сауыт-сайманы жоқ едi. Ирида Ахиллге қару-жарақ асынбай-ақ шабуыл жасап келе жатқан троялықтарға қараңды көрсетiп қорқыту үшiн қосынды қоршаған дуалдың басына шығып тұр деп бұйырды.

	Ахилл дуалдың үстiне шықты. Афина-Паллада да оның иығына билiк белгiсiн қондырып, басын алтын бұлтпен орады да, таңғажайып жарқыраған нұр-сәулеге бөледi. Ахилл дуал басында тұрып, қаҺар төге ақырып жiбердi, оған қосылып Афина-Паллада да сұстана айқай салды. Троялықтарды үрей биледi. Аттары үркiп, кейiн қарай қаша женелдi. Ахилл басын ораған жарқыраған нұр-сәуленi көрiп қос доңғалақты арбадағы делбешiлер де шошыды. Ахилл каҺарлана үш мәрте айқай салды, үш ретте де троялықтардың бүкiл әскерi қатты дүрлiктi. Осы сапырылыс кезiнде олардың он екi батыры қаза тапты. Бiр бөлiгi найзаға iлiнiп, бiр бөлiгiн аттар таптап өлтiрдi. Ал гректер Патроклдiң денесiн алып шығып, зембiлге салды да, дауыс көтерiп жылаған бойы Ахилл шатырына қарай әкеттi. Олардың соңында Пелейдiң ұлы да келе жатты. Өзi қанды ұрысқа жiберген досына қарап ол ағыл-тегiл дауыс салып, күңiренумен болды.

	Гера күн құдайы Гелиосқа мұхит суына мерзiмiңнен бұрын батып кет деп әмiр бердi. Түн болды. Шайқас аяқталып, гректер қосыны ұйқыға шомды. Ал троялықтар айдалада кеңеске жиналды. Олар түрегеп тұрып, пiкiр алысты. Бiрде-бiрiнiң тiзесiн бүгiп отыруға батылы бармады, өйткенi олар Ахилл шабуыл жасап қалар деп қорықты. Полидамант жерлестерiне: таңның атуын, Ахиллдiң шабуыл жасауын осы жерде күтпей-ақ, Трояға қашу керек деп кеңес бердi. Егер ол троялықтарға жазық далада тап берсе, бiраз батырларымызды қырып тастайды, ал егер бiз қала қабырғасында тұрып қорғанатын болсақ, онда Ахилл өзiнiң жүйрiк аттарымен Трояны айналып, бостан босқа шапқылайды да, қаланы бәрiбiр ала алмайды дедi. Бiрақ Гектор Полидаманттың ақылын тыңдаған жоқ ол троялықтарға лагерьдiң алдыңғы жағына күзет қойып, осы жазықта қала беруге әмiр еттi. Гектор әлi де болса грек кемелерiне қайтадан шабуыл жасап, Троядан оларды қуып тастауға үмiттенген едi. Гектор егер Ахилл тағы да ұрысқа шығамын десе, ендi онымен шайқасудан жалтармаймын деп хабарлады. Сол кезде екеуiнiң бiрi: не ол, не Ахилл үйiне жеңiспен оралатын болады. Афина-Паллада троялықтардың ақылесiн алып қойды да, олар лагерь құрып далада қала бердi.

	Ал бұл кезде грек қосынында Ахилл Патроклдiң кеудесiне қолын тосып, марқұмды жоқтап, жылап отырған. Ол күшiктерiн аңшы ұрлап әкеткен арыстан сияқты ауыр аза тұтып, өксумен болды. Мiне, ендi сол арыстан аң аулаудан қайтып оралды да, үңгiрiнен күшiктерiн таба алмай, орман iшiн жаңғырықтыра арылдап, күшiктерiн ұрлап әкеткен адамның iзiн кесiп жүр.

	– О, құдайлар, құдайлар! – деп күңiрендi Ахилл. – Елге Патроклмен бiрге қайтып ораламын деп мен неге оның әкесiне уәде бердiм? Жоқ, тағдыр бiздiң екеумiзге де Троя жерiн өз қанымызбен суаруды бұйырыпты. Жорықтан қайтып келе жатыр деп менi ендi әкем Пелей де, сүйiктi анашым да қарсы ала алмайтын болды. Мейлi, өлсем өлейiн, қымбатты Патрокл, бiрақ өлмей тұрып, мен Гектордан кегiңдi алып, сән-салтанатпен сенi жерлейтiн боламын.

	Ахилл достарына Патроклдiң қанға боялған денесiн жуып, хош иiстi май себуге әмiр бердi. Достары бұл бұйрықты орындады. Патрокл мүрдесi бай жабдықталған табытқа салынып, үстi жұқа матамен, оған қоса сәулеттi жамылғымен бүркелдi. Мирмидондықтар Патроклдi түнi бойы жоқтап күңiрендi, олармен бiрге Ахилл мен Патрокл тұтқынға алған троялық, дардандық қызкелiншектер де өксiп жылаумен болды.



	ФЕТИДАНЫҢ ГЕФЕСТКЕ КЕЛУI. АХИЛЛДIҢ ҚАРУ-ЖАРАҒЫ

	Гомердiң «Илиада» поэмасы бойынша баяндалған.



	Әйел құдай Фетида сәулеттi Олимптегi Гефест құдайдың сарайына самғап ұшып шықты. Фетида келген кезде Гефест ұста дүкенiнде едi. Қара терге малшынып ол бiрден үш аяқты жиырма тұғыр соғып шығарып жатқан болатын. Бұларға алтын доңғалақ орнатылған едi, олар құдайларға өздерi дөңгелеп барып, өздерi керi қайтып кететiн. Ендi тек осы үш аяқты тұғырларға өрнектелген тұтқа жасау ғана қалып едi. Гефест осы тұтқалар үшiн шеге соғып жатқан кезде, әйел құдай Фетида ақырын басып сарайға кiрдi. Оны Гефест құдайдың сұлу әйелi Харита көрiп қалды. Бiр жылы мейiрiммен ол Фетиданың қолынан ұстады да:

	– Kip үйге Фетида, – дедi, – сен бiзге өте сирек келесiң ғой. Қандай жағдай айдап әкелдi?

	Харита Гефестi шақырды. Өзiн бiр кезде Олимптен лақтырып тастаған тұста өмiрiн аман сақтап қалған әйел құдай Фетида iздеп келдi дегендi естiсiмен, Гефест жұмыс iстеп жатқан жерiнен ұшып тұрды. Төс жанындағы құрал-сайманының бәрiн жинастырды да, оларды күмiспен қапталған қобдиға салып қойды. Қолын, кеудесiн, мойны мен бет-аузын дымқыл сүлгiмен сүрткiлеп тер мен күйеден тазартты, киiмiн киiп, жуан таяғына сүйенген күйi әйел құдай Фетиданың алдына жеттi. Гефесттi өзi алтыннан сомдап соққан қызметшi қыздар қолтықтап келдi, олар бейне бiр жаны бар адамдар сияқты едi. Гефест Фетиданы қолынан ұстады да оған:

	– Айтшы, Тәңiрiм, саған не керек? Егер шамам келсе, сен үшiн бәрiн де iстеуге әзiрмiн, – дедi.

	Фетида көз жасын көлдей теге отырып, құдайлар өзiнiң әкесi Пелейге сыйға тартқан сауыт-сайманнан ұлының қалай айырылып қалғанын, Гектордың Патроклдi қалай өлтiргенiн, Ахиллдiң өз досын ойлап аза тұтып отырғанын, кiсi өлтiрушiден кек алуға деген құштарлығын, бiрақ қару-жарағы жоқ екенiн айтып бердi. Ол өз ұлына қару-жарақ соғып беруiн өтiндi. Фетиданы тыңдап болысымен Гефест көрген адамның бәрiнiң көз жауын алатындай етiп, тамаша қару-жарақ соғып беруге бiрден келiсе кеттi.

	Гефест өзiнiң ұста дүкенiне келдi. Көрiктi басты да, отты лаулатуға бұйырды. Көрiк оның әмiрiне бой ұсынып, бiресе бiр қалыпты, бiресе тез ұрлеп, отты дүрiлдетiп жаға бердi. Гефест отқа мыс, қалайы, күмiс пен ең бағалы алтындарды салды. Содан соң төстi ыңғайлап қойып, қолына орасан зор балға мен қысқаш алды. Ең алдымен Гефест Ахиллге арнап қалқан соқты. Қалқанды ғажайып бейнелермен өрнектедi. Онда жердi, теңiз бен аспанды, ал аспанда күндi, ай мен жұлдыздарды оюлады. Жұлдыздар арасында Плеяда, Гиада мен Орион, Аю шоқ жұлдыздары бар едi. Қалқанға Гефест екi қаланы да бейнеледi. Бiр қалада үйлену тойлары өтiп жатты. Көшелерде той шерулерi мен жас жiгiттер хоры, ал әйелдер өз үйлерiнiң есiгiнiң алдында оларға қарап тұр. Алаңда халық жиналысы бас қосыпты. Онда екi азамат кiсi өлтiрген үшiн құн (вира149) төлеу туралы айтысу үстiнде. Екi топқа бөлiнген азаматтар күңкiлдескендердi өздi-өздi болып қолдап жатыр. Жаршылар бұларды тыныштандыра алмай әлек. Қала қарттары алқа-қотан отыр, әрқайсысы қолына аса таяғын алып даулы мәселе бойынша өз шешiмiн айтулы. Ал ортада дауласушыларға ең әдiл төрелiк айтқан адамға сыйлыққа берiлетiн екi талант150 алтын жатыр. Басқа бiр қаланы жаулар қоршап алыпты. Қоршаудағылар қаланы қорғауға әйелдерiн, жас жiгiттерi мен қарттарын қалдырып, өздерi дұшпанды қарсы алу үшiн тосқауыл құрған. Оларды құдiреттi де қаҺарлы Арес құдай мен әйел тәңiрi Афина-Паллада қолдауда. Екi жансыз iлгерi жiберiлген. Мiне, жауда қолды болған мал табындары көрiндi. Азаматтар тасадан атып шығып, жаудан малын қайтарып алып жатыр. Бұл шуды дұшпан қосындағылар естiп, өз әскерлерiмен көмекке жетуге асығуда. Қан төгiс шайқас басталған, ал шайқаста жауынгерлер арасында кекшiл-бүлiк әйел құдайы мен қаҺарлы ажал құдайы жортып жүр. Гефест қалқанда егiстiк жердi де бейнеледi. Диқандар соқа соңынан келе жатыр. Олар танаптың бiр шетiнен жеткен кезде қызметшiлер бұларға шарап құйылған құмыраларды берiп тұр. Құдай егiн жинау сәтiн де бейнелептi. Орақшылар егiн орып жүрсе, қалғандары оны баулап, ал балалар масақ терiп жүр. Егiстiк қожасы бiтiк егiннiң қалай жиналып жатқанына қуана қарап тұр. Бiр шетте әйелдер орақшылар үшiн тамақ пiсiрiп жатыр. Осы тұста жүзiм жинау да бейнеленген. Жас жiгiттер мен қыздар себеттерге салынған жүзiмдi көтерiп келедi. Бiр сұлу жас жiгiт сазда ойнап, ал оның айналасында көңiлдi топ би билеп жүр. Гефест өгiздер табынын да бейнеледi. Табынға екi арыстан шауыпты. Бақташылар арыстандарды жасқап, қуып тастамақшы, бiрақ иттердiң арыстандарға тиiсуге батылы бармай, тек оларға шабаланып үрiп тұр. Оның қасында алқапта жайылып жүрген күмiс жабағылы қойлар, жем салатын науалар, мал қоралары мен бақташылар үйлерi көрiнiс тапқан. Ақыр соңында Гефест бiр-бiрiнiң қолынан ұстап, билеп жүрген жас жiгiттер мен қыздар тобын және олардың биiн тамашалаған тұрғындарды зерлейдi. Ал бүкiл қалқанның жиегiнде Гефест жердi айнала шалқып жатқан Мұхитты бейнелеген. Қалқанды жасап болған соң Гефест Ахиллге лапылдаған жалын тәрiздi жарқыраған сауыт, алтын айдарлы ауыр дулыға, жұмсақ қалайыдан қын соқты,

	Жұмысын бiтiрген соң ол сауыт-сайманды Фетидаға апарып бердi. Зымырап ұшқан қаршыға тәрiздi Фетида Олимптен ұлына қару-жарақты тезiрек жеткiзу үшiн шалғайдағы жерге самғай ұша жөнелдi.



	АХИЛЛДIҢ АГАМЕМНОНМЕН ТАТУЛАСУЫ

	Гомердiң «Илиада» поэмасы бойынша баяндалған.



	Таң шапағы рауандап атысымсн Фетида ұлына сауыт-сайманын әкелiп бердi. Ол келген кезде баласы Патрокл мүрдесiнiң қасында ағыл-тегiл жылап отыр едi. Баласып жұбатуға тырысып, Фетида өзi әкелген сауытсайманды көрсеттi. Сауыт-сайман жарқылының күштiлiгi сонша, мирмидондықтардың бiрде-бiрi оған көз тiгiп қарай алмады. Фетидапың ұлы дереу троялықтармен шайқасуға бел буды. Ол тек бiр нәрсеге ғана мазасызданды. Патроклдiң денесi iрiп-шiрiп, бүлiнiп кетпес пе екен деп қана қорыққан едi. Бiрақ әйел құдай Фетида оны бұл күдiгiнен сейiлттi. Марқұмның мүрдесiне шәрбәт пен мәңгiлiк жүзiм сөлiн құйып, бұзылып кетуден аман сақтаймын дедiө осыдан кейiн қайтыс болған Патрокл бұрынғыдан да сұлулана түсуге тиiс болды. Фетида ұлына грек көсемдерiнiң кеңесiне бар деп ақыл бердi.

	Ахилл теңiз жағалауымен жүрiп отырып, жұрттың бәрiн халық жиналысына шақырды. Бүкiл әскер Агамемнон шатырының жанына жиналды. Ақсаңдай басып Одиссей мен Диомед келдi, жарасы жанын ауыртқан Агамемнон да шатырынан шықты. Жұрт жиналып, тыныштық орнаған кезде, Ахилл Агамемнонға татуласайық деп ұсыныс жасады. Ол жұрттың бәрiн тезiрек троялықтармен шайқасуға шақырды. Ахилл мен Агамемнонның арасындағы араздық бiткенiн естiп, гректер қатты қуанды. Агамемнон орнынан тұра келдiө өз кiнәсiн мойындады және менi араздық тәңiрiсi адастырып жiбердi дедi. Адамдардың арасында жымын бiлдiрмей жүретiн ол өз торына қалай түсiрiп алғанын сезбегенiн айтты. Басқаны былай қойғанда, бiр кезде Зевстiң өзiн де алдап соқты ғой ол. Агамемнон татуласса беремiн деп уәде еткен сыйлардың бәрiн дереу Ахиллге беруге әмiр еттi. Бiрақ ендi бұл сыйлардың Ахиллге керегi де жоқ едiө ол тек шайқас туралы, Гектордан кек алу жайын ғана ойлап, жұрттың бәрiн тезiрек шайқасқа жұмылуға шақырды. Бiрақ қулығына құрық бойламайтын Одиссей Ахиллге асықпайық деп кеңес бердi. Ол алдымен жауынгерлер ас-су, шарап iшiп тойынып алсын да, ұрысқа тыңайып кiрiсетiн болсын дедi. Ал бұл кезде Ахилл сыйлықтар мен өзiне қайтарып берiлген Брисеиданы қабылдауға тиiс болды. Агамемнон Одиссейдiң ақыл-кеңесiне құлақ асты. Ол Одиссейден қасына жас жiгiттердi ертiп, сыйлықтар мен Брисеиданы алып келудi өтiндi, ал жаршы Талфибийдi татулық белгiсiне деп құдайларға құрбандыққа шалу үшiн қабан аулап алып келуге жiбердi. Ахилл сыйлықтың керегi жоқ, одан да шайқас туралы ойлайық деп бостан-босқа жiк-жапар болды. Ол гректер қазiрден бастап ұрысқа шықсын, өлгендер үшiн кек алғаннан кейiн ғана, кешкiсiн ортақ той дастарқанына отырса деп тiлеген едi. Ахилл дәл қазiр, өз шатырында өзi әлi ол үшiн кек алмаған адал досы жерленбей жатқан кезде, той тойлап отырғысы келмедi. Алайда Одиссей Ахиллдi шайқасты әзiрше бастамай тұра тұруға көндiрдi. Ол Агамемнонның шатырынан сыйларды, ал өзге батырлар күңдер мен Брисеиданы әкелдi.

	Жұрттың бәрi шатырларына тарап кеттi. Мирмидондықтар болса, Агамемнонның сыйларын алып, өз кемелерiне жөнелдi. Олармен бiрге Ахилл де кеттi. Көп ұзамай Ахиллге грек көсемдерi келiп, тамақ iшiп, әлденiп ал дедi, бiрақ Ахилл ас iшуден бас тартты. Агамемнон, Менелай, Одиссей, Нестор, Идоменей мен Феникс Ахиллдiң қасында қалдыө олар ұлы батырды жұбатуға тырысты, бiрақ Ахилл тек қана Патрокл туралы ойлап, күңiрене тiл қатты.





– Патрокл, бiр кездерi сенiң өзiң де маған ұрыс алдында тамақ iш деушi едiң, ал қазiр сен найзадан мерт болып жатырсың. Тiптi өз әкемнiң өлiмi емес, Скироста қалдырып кеткен сүйiктi ұлым Неоптелемнiң өлiмi туралы естiсем де, қайғым менiң қазiргiден күштi болмас едi. Мен жат жерде жалғыз өзiм ғана өлермiн дел ойлаушы едiмө Фтияға қайта оралып, жас баламды сол жерге сен алып барасың-ау деушi едiм.

	Ахилл қатты қамығып жылады. Айнала қоршаған батырлар да күрсiнумен болды. Олардың әрқайсысы өз елiнде қалдырып кеткен жақын-жұрағаттарын еске алды. Зевс Олимптен Ахиллдiң қапаланып отырғанын көрдi де, Афина-Палладаға батырдың шатырына барып, оның кеудесiне шәрбәт пен мәңгiлiк жүзiм сөлiн сеп деп әмiр бердi. Афина бейне бiр бүркiт тәрiздi Олимптен самғап ұшып түстi де, күш-қайратын жоғалтпауы үшiн Ахиллдiң кеудесiне шәрбәт пен мәңгiлiк жүзiм сөлiн бүрiктi.



	АХИЛЛДIҢ ТРОЯЛЫҚТАРМЕН ШАЙҚАСҚА КIРIСУI

	Гомердiң «Илиада» поэмасы бойынша баяндалған.



	Гректер қару-жарағын тағынды. Жасақтар қосыннан бiрiнен соң бiрi сап құрып шыға бастады. Жел айдаған қар қалай ұшқындайтын болса, гректер де нақ солай ентелей шайқасқа ұмтылды, олар қарақұрым едi. Дулығалар, найзалар мен қалқандар күн көзiне шағылысып, жарқ-жұрқ еттi. Теңiз жағалауы жауынгерлер дүбiрiнен солқылдағандай болды. Пелейдiң ұлы да қаруланды. Ол Гефест соққан сауыт-сайманын кидi, семсерiн иығына асынды, толған айдай жарқыраған қалқанын алды, тек өзi ғана көтере алатын зiл батпан зор найзасын да сығымдай ұстады. Жұлдыздай жарқыраған дулығасын басына киiп, шатырдан шықты. Жанары ашу-ызамен жалтжұлт еттi, ал жүрегi бұрынғысынша қайғыдан қан жылап тұр едi. Делбешi Автомедонт қос доңғалақты арбаға көтерiлдi де, қолына қамшы мен делбенi алды. Ахилл де қос доңғалақты арбаға мiндi. Шайқасқа бара жатып, ол аттарына үн қатты:

	– Ай, Ксанф пен Балий, Подарған дүлдүлдiң тұяқтары! Сендер менi шайқастан аман-сау алып шығыңдар, Патрокл сияқты шайқас даласына тастап кетпеңдер.

	Гера естi етiп жаратқан Ксанф кенет басын төмен салып жiбердi де, Ахиллге адамша тiл қатты.

	– Ұлы Ахилл, бүгiн бiз сенi шайқастан аман-сау алып шығамыз, бiрақ сенiң өмiрiңнiң соңғы күнi де алыс емес. Патроклдiң қаза тапқанына бiз кiнәлi емеспiз. Оны жебе тәңiрi Аполлон жайратты, Гекторға жеңiстi алып берген де сол. Бiз тiптi Зефир сияқты жүйткитiн болсақ та, тағдыр саған бәрiбiр Аполлон құдай мен қарапайым ердiң қолынан қаза табуды жазған.

	Ахилл долдана айқай салды:

	– Сен немене, маған өлесiң деп сәуегейлiк айтасың, Ксанф! Тағдыр жазмышымен, әке-шешемнен жырақта, осы жерде қаза табатынымды өзiм де бiлемiн. Бiрақ Патрокл үшiн кек алып, бұл топырақты троялықтар қанымен суарғанша, мен шайқасты тастап кетпеймiн.

	Ахилл осылай деп айқайлады да, аттарды қанды қырғынға қарай айдады. Ал бұл кезде гректер далада сапқа тұрып үлгерiп, Трояның алдындағы қырқаға бекiнген троялықтарға шабуыл жасап жатыр едi.

	Осы кезде Зевс әйел құдай Фетидаға құдайларды кеңеске жина деп әмiр бердi. Құдайлар тегiс Зевс сарайына жиналды, тiптi өзендер мен тасқындар құдайлары да, үр қыздары мен бұлақ тәңiрлерi де келдi. Найзағай құдайы жиналғандарға өзiнiң шайқасқа араласпайтынын, тек оны Олимп асқарынан бақылап қана отыратынын айтты. Ал гректердi не троялықтарды жақтап, құдайлардың шайқасқа қатысуына болады. Зевс троялықтар Ахиллдiң дүлей тегеуiрiнiне төтеп бере алмас, тағдырдың жазуына қарамастан, Ахилл Трояны басып алар деп қорыққан едi. Құдайлар сол сәтте-ақ жерге түстi. Әйел құдайлар Гера, Афина-Паллада мен Посейдон, Гермес, Гефест құдайлар гректер жағына шықты да, ал әйел құдайлар Афродита, Артемида, Латона мен Арес, Аполлон құдайлар, өзен құдайы Ксанф троялықтар жағына шықты.

	Олимпиялық құдайлар әскерлерге жақындап келiсiмен, әйел құдай Эрида ұрысты бастап жiбердi. Грек әскерлерiнiң арасымен жортқан Афина-Паллада қаҺарлана айқай салды. Оған жауап ретiнде бейне бiр дүлей дауыл сияқты, соғыс тәңiрiсi Арестiң айғайы естiлдi. Әскерлер бiр-бiрiне тап бердi. Зевс найзағайы жарқылдап, аспан күркiреп кеттi. Посейдон құдай бүкiл жердi дүр сiлкiндiрдi. Таулар етегiнен ұшар басына дейiн солқылдап, ұлы Троя мен грек кемелерi қалтырап кеттi. Өлгендер жаны патшалығының әмiршiсi – Аид үрейге берiлдi. Ол қара жер қарс айырылып, сөйтiп тiптi мәңгi жасайтын құдайлардың да зәре-құтын ұшыратын өзiнiң құбыжық патшалығының бетi ашылып қалар деп қорқып, тағынан атып тұрды. IПайқас басталып кете барды. Ахилл шайқаста Гектормен кездесудi ғана аңсады.

	Жебе тәңiрi Аполлон Приамның ұлы Ликаонның кейiпiне кiрдi де, Энейдiң жанына келiп, сен Афродитаның ұлысың ғой, ендеше ешнәрседен қорықпа, өзiңнен дәрежесi төмен әйел құдай Фетиданың ұлы – Ахиллмен тайсалмай шайқасқа шық дедi. Осынысымен ол Энейге дем бердi. Анхиздiң ұлы жасқанбай-ақ суырылып алға шықты. Әйел құдай Гера мұны көрдi де, Аполлон шайқаста Энейге көмектеседi деп қорықты. Ал Посейдон болса, құдайларға дәл қазiр шайқасқа араласпай қоя тұрайық, бiр кездерi Геракл теңiз жағалауына үйген дуалға шығып отырайық та, ұрысқа тек Арес пен Аполлон құдайлар араласқан кезде ғана қатысайық деп кеңес берген-дi. Гректерге көмектесiп жүрген құдайлар Посейдонның сөзiне құлақ асып, шайқастан аулағырақ жерге барып отырды. Ал троялықтарға көмектесiп жүрген құдайлар Калликолон дөңiндегi тастарға жайғасты.

	Эней мен Ахилл бiр-бiрiне тап бердi. Ахилл Анхиздiң ұлын мысқылдап қарсы алды: ол Энейдiң бiр кезде қаша жөнелгенiн есiне салып, тезiрек жауынгерлердiң арасына барып тығыл деп кеңес бердi. Бiрақ Эней Ахиллге жас бала сияқты менi босқа қорқытасың деп жауап қайтарды. Ол өзiнiң қандай қаҺармандар тегiнен шыққанын Фетиданың ұлының да есiне салды. Эней шайқасты тезiрек бастағысы келдi. Қуатты қолымен найзасын Ахиллдiң қалқанына қойып қалған, бiрақ тесiп өте алмады. Құдай сомдап соққан қалқанды адамның қолы тесе алмайтын едi. Ендi Ахилл найзасымен Энейдiң қалқанын ұрып жiбердi. Найза қалқанды көктей өттi, бiрақ Эней бұғып қалды да, найза оның басынан асып кеттi. Қорқыныштан Энейдiң көзi қарауытып жүре бердi, ол өлiмнiң аз-ақ алдында қалған едi. Ахилл семсерiн суырып, ал Эней жерден орасан зор тас тауып алды. Эней өлiп-ақ кететiн едi, бiрақ Посейдон құдай оның опат болуына жол бергiсi келмедi. Жедел көмекке жетiп үлгердi, Ахиллдiң найзасын көтерiп алды да, оны аяғының астына тастады. Жер сiлкiндiрушi құдай Ахиллдiң көз алдын қара түнекке бөлеп, Энейдi қуаттты қолымен қызу шайқас даласынан шалғай алып кеттi. Сол жерде ол Энейге көрiндi де Ахилл тiрi тұрғанда жауынгерлердiң алдыңғы сапында шайқасуға тыйым салды. Посейдон Ахиллдiң көз алдындағы қара түнектi кенет сейiлтiп жiбердi. Аяғының астында жатқан найзасын көрiп, Фетиданың ұлы таң-тамаша болды, қарсы алдында Эней жоқ едi. Ахилл Энейдi құдайлардың желеп-жебеп отырғанын түсiне қойды, ендi оның өзiмен бұдан былай шайқасуға жүрегi дауалмайтынына көзi жеттi.

	Ахилл қатты долданып шайқасқа қойып кеттi. Гекторды iздеп жүрiп, қыруар батырды өлтiрдi. Ал Аполлон құдай Гектордың Ахиллге шабуыл жасауына рұқсат бермей қойған, ол оған жауынгерлердiң артқы жағында бол деп әмiр еткен. Бiрақ мiне Ахилл найзамен жаншып Приамның ұлы – Полидорды өлтiрiп жiбердi. Троя патшасының тiрi қалған ұлдарының iшiндегi ең кенжесi едi, әкесi жанындай жақсы коретiн. Гектор iнiсiнiң қаза тапқанын көрiп қалды да, Аполлонның ақыл-кеңесiн ұмытып, Ахилл шайқасып жүрген жерге қарай тұра ұмтылды. Ахилл де Гекторды көрдi, оның зәҺар шашқан жанары қуаныштан жайнап кеттi.

	– Мiне, менiң жүрегiмдi қалың қайғымен улаған жан! – деп айқай салды Ахилл.– Ендi бiз шайқас даласын сүзiп бiр-бiрiмiзден қашқанды қоялық. Мен сенi тезiрек Аид патшалығына жiбере алатын болуым үшiн жақынырақ келе қал.

	Гектор болса оған:

	– Бiздiң қайсымыз өлетiнiмiз әлi белгiсiз, Ахилл, – деп жауап қайтарды. – Мен сен сияқты күштi болмасам да, екеумiздiң қайсымыз бұрын қаза табатынымызды тек құдайлар ғана бiледi. Бiлiп қой, менiң найзам да өткiр.

	Гектор найзасын лақтырып қалды. Бiрақ АфинаПаллада өз демiмен найзаны ауытқытып жiбердi де, ол Ахиллдiң аяғының астына барып түстi. Ахилл Гекторға тап бердi, бiрақ Аполлон құдай көмекке жетiп үлгерiп, Гекторды қою қараңғылықпен тұмшалай бастады. Ахилл үш мәрте Гекторға тап бердi, бiрақ әрдайым найзасы тек қараңғы түнектi қармаумен ғана болды. Төртiншi рет тап бердi де, қаҺарлана айқай салды:

	– Тағы да сен, төбет, ажалдан қашып құтылдың-ау! Аполлон сенi тағы да құтқарып қалды. Егер құдайлардың арасында менiң де желеп-жебеушiлерiм болса, көп ұзамай саған да қолым жетер.

	Ашу үстiнде Ахилл өзге троялық батырларға тап берiп, мұның сұрапыл найзасынан бiразы қаза тапты. Ол троялықтар сапына бейне бiр жалмайтын өрт тәрiздi құтырына қырғын салды. Диқан қырманда арпа бастырған кезде өгiздер тұяғы астында масақтар қалай жапырылатын болса, Ахиллдiң аттарының аяғының астында да солай жауынгерлердiң денелерi, қалқандары мен дулығалары быт-шыт болып шашырап жатты. Aшy билеген Ахиллдiң бүкiл жан-жүрегi тек жауынгерлiк даңқты аңсадыө қолы қанға боялды. Троялықтар қаша жөнелдi. Бiрақ Ахилл оларды Скамандр жағасында қуып жеттi. Жау сапының арасына баса-көктеп кiрдi де, қашып бара жатқандарды қақ бөлдi. Бiр бөлiгi Трояға қарай қашты, бiрақ Гера олардың жолын тас қараңғы түнекпен жауып тастады. Ендi бiр бөлiгi өзен жаққа қарай лап қойды. Көптеген троялықтар Скамандрда бас сауғаламақ болды. Өзенге лап қойған жауынгерлерден суда жал-жал толқын көтерiлдi. Бiреулерi жүзiп құтылмақ болды, ендi бiреулерi биiк жағалау астында жасырынып қалуға тырысты. Қолына семсерiн ұстаған күйi Ахилл Скамандр суына қойып кетiп, қашып бара жатқан троялықтарды ерсiлi-қарсылы шаба бастады. Ол он екi троялық жас жiгiттi ұстап алып, қолдарын қайыспен байлап тастады да, өзiнiң мирмидондықтарына қосынға апарып тастаңдар деп әмiр бердiө ал өзi қайтадан троялықтарды қыруға кiрiстi.

	Ол Приамның жасөспiрiм ұлы – Ликаонды да Скамандр жағасында қуып жеттi. Бақытсыз Ликаон Ахиллдiң аяғын құша, қисапсыз көп төлем беруге уәде етiп, өзiн аман қалдыра көр деп жалбарынды. Бiрақ досы Патрокл үшiн кеудесiн кек кернеген Ахилл Ликаонды аяған жоқ. Пелейдiң ұлы Ликаонға қылпылдаған семсерiн бойлата сұққанда ол бiрден жан тапсырып құлап түстi.

	Ахилл қаҺарына бұрынғысынан бетер қатты мiндi. Ол қандай тарту-таралғы құрбандық берсеңдер де өзен құдайы Скамандр сендердi құтқарып қала алмайдыө мен Патрокл үшiн, қаза болған гректер үшiн кек ала отырып, бәрiңдi де қырып-жоямын деп троялықтарды қорқытты. Ахиллдiң менмен, өркөкiрек, өктем сөздерiн естiген Скамандр өзенiнiң құдайы – Ксанф қатты ашуланды. Ал бұл кезде Аксийдiң ұлы – өзен құдайы Астеропей Ахиллмен шайқасып көрудi ұйғарған. Ол Ахиллге бiрден қос найзасын лақтырды. Бiр найзасымен батырдың оң қолын бiлек тұсынан жаралады. Ахилл да өзiнiң орасан зор найзасын Астеропейге қарай лақтырды. Зу етiп өте шыққан найза жағалауға бойлай кiрiп кеттi. Астеропей Ахиллдiң найзасын суырып алмақ болып, босқа әурелендi: тiптi оны көтеруге де күшi жетпедi. Пелейдiң құдiреттi ұлы семсерiн жалаңаш ұстаған күйi жауына тұтқиылдан тап бердi де, табан астында-ақ жайратты, сүйегiн Скамандр суына тастады. Ахилл тағы да бiраз батырларды жер жастандырды. Скамандр өзенiнiң құдайы Ксанф терең тұңғиықтан айқай салды:

	– Ахилл! Троялықтарды суымнан қуып шық, оларды менiң суымда емес, далада өлтiр. Троялықтар денесi теңiзге құятын арнамды бөгеп тастады. Менiң арнамда троялықтарды өлтiруiңдi қой.

	– Ксанф! – деп жауап бердi құдайға Ахилл.– Оларды Трояға қуып тығып, Гектормен шайқасқанға дейiн мен троялықтарды өлтiрудi тоқтата алмаймын.

	Ксанф ендi Аполлон құдайға күңiрене үн қатты:

	– Оу, қиядағыны жебесiмен қырқып түсетiн құдай! Сен найзағай тәңiрi Зевстiң әмiрiн орындамай отырсың ғой! Ол саған тау мен даланы түн қараңғылығы басқанша троялықтарды қорғайтын бол деп әмiр еткен жоқ па едi?

	Скамандр суы буырқанып, көбiк атты да арқырап гүрiлдеп өлгендердiң денесiн жағалауға айдап шыға бастады, ал тiрi қалғандарын өзен құдайы үңгiрге паналатты. Өзенге қойып кеткен Ахиллдiң төңiрегiнде толқындар тулады. Ол аяғымен тiк басып тұра алмай қалды. Ахилл өзен жағасындағы зәулiм шетен ағаштан ұстай алды, бiрақ Скамандр түбiн шайып кеткен шетен ағашы шайқалып барды да, бейнебiр көн құсап еденге кесе келденең құлап түстi. Ахилл толқыннан қашып шығып, беталды далаға жүгiре жөнелдi. Iзiнше Скамандр өзенiнiң қуатты долы толқындары күркiреп ағып, басып қалу қаупi туды. Ахилл әлденсше рет таудай толқынмен арпалыспақшы да болды, бiрақ жай адам мәңгi жасайтын өзен құдайымен күресе алатын ба едi? Толқын оны көме бастады, иығына дейiн буырқана су басып, табанын жерге тiретпей есiнен тандырды. Ақыр соңында Ахилл көкке көз тiгiп айқай салды:

	– Уа, найзағай құдайы, Зевс! Пешенеме тек Троя түбiнде Аполлонның жебелерiнен өлу ғана жазылған мен шындығында буырқанған тау суынан жалдап өтемiн деп суға кеткен сарыезу шошқа бақташысы сияқты масқара қазаға душар болмақпың ба? Оу, бұдан да менi құдiреттi Трояның ең даңқты перзенттерiнiң бiрi Гектордың өлтiргенi жақсы едi ғой!

	Пелей ұлының осы сөздердi айтуы-ақ мұң екен, қасына Посейдон мен Афина-Паллада лезде жетiп келдi. Құдайлар Ахиллдi рухтандырып, троялықтарды қалаға қуып тығып, Гекторды жер жастандырғанға дейiн ерлiкпен шайқаса бер деп бұйырды. Жеңiстен кейiн қосынға өшпес даңқпен ораласың дедi олар. Афина-Паллада Ахиллдiң кеудесiне құдiреттi күш құйды. Скамандр онымен ұстаса алмады да, туысы, бұлақ тәңiрiсi Симоистi өзiне көмекке шақырды. Балдыр басқан тау толқын бұрынғыдан бетер көкке атылды. Қабырға тәрiздi Ахиллдi құрсаулай бердi. Әйел құдай Гера Пелейдiң ұлы өлiп қала ма деп қорқып кеттi де, өз баласы Гефест құдайды көмекке жiбердi. Далада Гефест құдайдың лаулаған жалыны бұрқ еттi. Ахилл өлтiрген троялықтар денесi көңiрсiп жана бастады. Симоис толқындары басып қалған дала әпсәтте-ақ құрғап шыға келдi. Гефест өзендi де жағып жiбердi. Өзен жағалауындағы шетен мен сәмбi талдар отқа оранды, дымқыл жасыл құрақ пен әупiлдек гүлдер де жана бастады. Судағы балықтар жан-жаққа тым-тырақай қашып, бәрiн жалмап жатқан жалыннан тұңғиық су түбiне жасырынып құтылмақ болды. Симоис лап етiп жанды да, Гефест құдайға ышқына дауыстап үн қатты:

	– О, Гефест! Еш құдай сенiмен тiресе алмайды! Мен де ендi шайқастан бас тартамын? Отыңды сөндiре көр, бұдан былай мен троялықтарға ешқашан да көмектеспеймiн! Мейлi оларды Пелейдiң ұлы өлтiре берсiн!

	От суды одан сайын қайнатып, ғаламат қызудан бұрқ-сарқ еттi. Өзен ағысы тоқтап қалды, ыстық Скамандрды әбден титықтатты. Ксанф ұлының ашуын баса көр дел әйел құдай Гераға жалына бастады. Ол ендi бұдан троялықтарға ешуақытта да, тiптi гректер өрт қойып, Троя лапылдап жана бастаған шақта да көмектеспеймiн деп құдайлардың ұлық сертiн айтып, ант-су iштi. Гера Гефест құдайды тоқтатып, өрт сөндi.

	Құдайлар арасында күштi егес қызды. Олар шайқасқа лап қойды. Аяқтарының астында жер солқылдады. Құдайлар бiр-бiрiмен қалай шайқаса бастағанын көрiп, Зевс күлiп жiбердi. Соғыс құдайы Арес осының алдында ғана өзiн жаралағанда Диомедке көмектескенi үшiн кек алғысы келiп, әйел құдай Афнна-Палладаға дүрсе қоя бердi. Ол өз найзасымен әйел құдай дулығасының төбесiндегi тәждi түйреп өттi, бiрақ тесе алмады. Афина орасан зор тасты көтерiп алды да Арестi желкеден ұрып жерге жалп еткiздi. Үстiндегi сауыт-сайман салдыргүлдiр етiп, оның басы шаңға көмiлдi. Ареске махаббаттың әйел құдайы Афродита көмекке келiп, шайқас алаңынан алып кетпек болды. Бiрақ Афина найзамен кеудесiнен жаралап, Афродита да жерге құлап түстi. Теңiз құдайы Посейдон Аполлонды шайқасқа шақырды. Бiрақ жебесi қиядан шалатын құдай жекпе-жекке шыққан жоқ, Аполлон Зевстiң құдiреттi ағасы – жер сiлкiндiрушi Посейдонға қол көтеруге қорықты. Әйел құдай Артемида Посейдонмен шайқасудан жалтардың деп, өз туысы Аполлонды жазғырумен болды. Мұны естiген Гера қатты ашуланды. Артемиданы қолынан шап берiп ұстап, садағын жұлып алды да, өз садағымен оны ұрып жiбердi. Артемиданың жебелерi шашылып қалды, көз жасын көлдей ғып, қырғи қуған көгершiндей қаша жөнелдi. Әйел құдай Латона жебелердi жинап, қызының садағын жерден көтерiп алды да, соңынан кеттi. Ал Артемида болса, Олимпке ұшып шықты да, өзiн Гера жәбiрледi деп Зевске өкси тұрып, шағым айтты. Бiреулерi өз жеңiсiн мақтан етiп, ендi бiреулерi ашуызаға булыққан күйi басқа құдайлар да Олимпке қайтып келдi. Ал Аполлон Трояға қарай самғай жөнелдi: ол тағдырдың жазуына қарамастан, гректер Троя қабырғаларын қиратып тастай ма деп қауiптенген едi.

	Приам қарт Ахиллдiң троялықтарды далада дүркiретiп қалай қуып бара жатқанын мұнара басында тұрып көрiп қалған. Троялықтар паналауы үшiн қала қақпаларын ашыңдар деп бұйрық бердi ол. Ал Аполлон Агенор батырдың бойына ерен ерлiк рухын дарытып, Ахиллге қарсы шығуға көндiрдi, ал өзi оны Ахиллдiң найзасынан қорғап қалу үшiн қою бұлтқа оранып, жанына келiп тұрды. Агенор найзасын ерсiлi-қарсылы ойнатып, Ахиллдiң жақындай түсуiн күттi. Кенет ол құлаштай сермеп, найзасын Ахиллге лақтырды кеп. Найза қынға тидi де, кейiн қарай ұшып түстi. Ахилл Агенорға дүрсе қоя бердi. Ал Аполлон құдай Агенорды қара түнек тұманмен қоршап алды да, тура келген ажалдан құтқарып жiбердi. Аполлон Агенордың кейпiне кiрiп, беталды даламен қаша жөнелдi. Өзiнiң құдайды қуып келе жатқанын бiлмеген Ахилл тiрсектеп оның түп iзiне түстi.

	Бұл кезде троялықтар қалаға кiрiп паналаған едi. Шайқас пен қашу қажытқан олар қала қабырғасына жеткен соң шөлдерiн қандыра сусын iшiп, терiн сүртумен болды. Далада тек Гектор қалған болатын. Бейне бiр рақымсыз тағдыр тұсап тастағандай ол Скея қақпасының қасында тұрып қалды.



	АХИЛЛДIҢ ГЕКТОРМЕН ЖЕКПЕ-ЖЕГI

	Гомердiң «Илиада» поэмасы бойынша баяндалған.



	Ахилл ұзақ уақыт Аполлон құдайды қуып жүрдi. Ақырында жебе тәңiрi тоқтай қалды да, өзiнiң кiм екенiн бiлдiрдi. Ахиллдi қатты ашу кернедi. Егер қолынан келсе ол Аполлоннан қалайда қуана-қуана кек алар едi. Пелейдiң ұлы қуғанын қойып, қайтадан Троя қабырғаларына қарай ұмтылды. Күзгi аспанда жарқырап жанған жұлдыз сияқты Ахилл де Троя қабырғасына қарай кең даламен құйғытып келе жатты. Бұл жұлдызды жұрт Сириус деп атайтын, ол қарапайым адамдарға бақытсыздық әкелетiн. Приам қарт Троя қабырғасына жақындап қалған Ахиллдi көрдi де, бойын қорқыныш билеп, Гекторға жалына бастады:

	– Уа, сүйiктi ұлым менiң! Тезiрек қалаға кiре көр! Пелейдiң баласымен шайқаса көрме, ол сенен күштiрек! Трояға келiп кiршi ендi! Троя тұрғындарының жалғыз үмiтi өзiңсiң ғой. Ахилл менiң қанша баламды өлтiргенiн ойласаңшы. Ең болмаса, бейбақ бақытсыз қартыңды аяй көршi. Өмiрiмнiң аяғында Зевс маған сұмдық қайғықасiрет жiбердi. Мен мiне өз ұлдарымның қазасын, қыздарымды жау қалай күңдiкке әкетiп, жазықсыз сәбилердi қалай өлтiргенiн көруге тиiс болдым. Менiң ажалым өз үйiмнiң табалдырығында жетедi, өзiм асырап өсiрген төбеттер өз қанымды жалайтын болады. Аяй көр менi, Гектор!

	Гектордың шешесi, қартайып жасы жеткен Гекуба да баласына Трояға тығыл деп жалынды. Бала кезiнде өзiн қалай асырап, қалай еркелеткенiн ұлының есiне салды. Шынында да, Гектор оның көз алдында қаза тауып, не өзi, не Андромаха жоқтай алмай, мирмидондықтар кемелерi жанында оның денесiн иттер жұлмалап жемек пе?

	Бiрақ Гектор қайткенде де Ахиллдi күтуге ұйғардыө қалқанымен мұнараның кенересiне сүйенiп, өз дұшпанын күтiп тұрды. Ол Ахиллмен шайқасудан жалтарып кете алмады. Приамның ұлы өз күшiне бостан-босқа сенiп,

	Трояның түбiне жеттi деп троялықтар айыптап жүре ме деп қорықты. Өйткенi оған Полидамант Ахилл шайқасқа кiрiспей тұрғанда өз әскерiңмен Трояға келiп тығыл деп кеңес берген едi ғой. Ендi Гекторға бiр ғана жол Ахиллмен шайқасқа түсiп, не жеңу, не жеңiлу ғана қалды. Бiр сәт Гектордың басына қаруын тастап, Ахиллге барып, оған Елена сұлумен Менелайдан ұрлап әкелген барлық қазынаны, ол аз болса, ұлы Трояның бүкiл байлығының тең жартысын беруге уәде етсем қайтедi деген ой келдi. Бiрақ Гектор бұл ойынан сол сәтте-ақ бас тартты. Ол Ахиллдiң өзiмен келiсiмге келмейтiнiн, қарусыз мұны мүсәпiр әйел сияқты өлтiрiп тастайтынын бiлген едi.

	Ахилл бiрте-бiрте жақындай түстi. Гекторды үрей билеп, Пелейдiң қаҺарлы ұлынан ол Трояны айналып қаша жөнелдi. Бейне бiр әлсiз көгершiндi тiрсектеген қырғи сияқты буырқанып бұрсанған Ахилл өкшелей қуып келе жатты. Батырлар осылайша Троя төңiрегiн үш рет айналып шықты.

	Олар жанұшырып құйғытып келедi. Пелейдiң ұлын троялықтар садақ атып, тойтаруына мүмкiндiк беру үшiн Гектор сан рет қабырға тасасына тығылмақ болып едi, бiрақ Ахилл оны қабырғаға жақындатпай-ақ қойды. Аполлон құдай Гектордың бойына тың күш дарытпағанда құдiреттi Ахилл Приамның ұлын әлдеқашан қуып жететiн. Батырлар Скамандр бұлағының жанынан төртiншi рет жүйткiп бара жатқан кезде найзағай құдайы ажалдың екi жеребесiн алтын Kipгe тастап жiбердi, оның бiрi Ахиллдiкi, екiншiсi Гектордiкi. Гектордың жеребесi Аидтiң қара түнек патшалығына қарай иiлiп түстi. Аполлон құдай Гекторды тастап кеттi де, әйел құдай Афина-Паллада Ахиллдiң жанына жетiп келдi. Ол батырды тоқтатып Гекторды жеңiп шығатынына сендiре уәде бердi. Ал бұл жерде әйел құдай Гектордың туысы – Диефобтың кейпiне кiрiп тұр едi. Өзiм саған көмек беремiн деп ол Гекторды шайқасуға көндiрдi. Гектор тоқтай қалды. Екi батыр да бiр-бiрiне тура келдi. Бiрiншi болып Гектор айқай салды.

	– Пелейдiң ұлы, мен ендi бас сауғалап қашуды қоямын! Кел шайқасайық, сен менi өлтiресiң бе, әлде мен жеңiске жетемiн бе, көрермiз оны. Бiрақ шайқас алдында құдайларды куәға шақырайық. Егер найзағай құдайы менi жеңiске жеткiзетiн болса, денеңдi қорламауға уәде беремiн. Сен де осы шартты орындайтын бол.

	Бiрақ Ахилл қаҺарлана оған жауап қайтарды.

	– Жоқ! Қас дұшпаным сен, маған шарт ұсынғаныңды қой!

	Арыстандар мен адамдардың, әйтпесе қасқырлар мен қойлардың арасында қандай шарт болуы мүмкiн, сол сияқты екеумiздiң арамызға да ешқандай шарт жүрмейдi. Жоқ! Барынша күш-қайратыңды жи да, өзiңнiң жауынгерлiк өнер-айлаңды түгiн қалдырмай есiңе түсiр. Саған ендi құтылу жоқ! Сен маған досым Патрокл мен өзiң өлтiрген басқа да достарымның төгiлген қаны үшiн жауап бересiң.

	Ахилл қарулы қолымен құлаштап найзасын Гекторға лақтырды. Гектор жерге бұғып қалды да, ажал соққысынан құтылып кеттi. Афина-Паллада найзаны дереу көтерiп алып, қайтадан батырдың қолына ұстата қойды. Гектор да найзасымен Ахиллдiң қалқанының дәл ортасынан ұрып жiбердi. Бiрақ найза Гефест құдай сомдаған қалқаннан жеп-жеңiл таяқ сияқты серпiлiп, тайып кеттi. Гектордың басқа найзасы жоқ болатын. Ол тұнжырап тауы шағылды да, бар дауысымен айқайлап, Деифобты көмекке шақыра бастады. Бiрақ, ол қасында жоқ едi. Гектор Афина-Палладаның алдағанын, тағдыр өзiне өлiмдi ғана жазғанын түсiне қойды. Семсерiн суырып алды да, Ахиллге дүрсе қоя бердi. Ахилл де Гекторға тап бердiө қуатты қол бiр жұлқынып, найзаны кеңiрдегiне қадады. Өлiмшi болып жараланған Гектор жерге құлап түстi. Масаттанған Ахиллге бiр екi ауыз сөз айтуға ғана шамасы келдiө

	– Ахилл, өзiңнiң және туған-туыстарыңның өмiрлерiмен ант-су iшiп жалбарынып сұраймын: денемдi мирмидондық төбеттердiң жұлмалауына бере көрме, әке-шешеме қайтарып бер. Менiң денем үшiн олар саған қисапсыз құн телейдi.

	– Жоқ! Жексұрын төбет! Сен маған бостан-босқа жалбарынып тұрсың!– деп жауап бердi Ахилл.– Егер жанымда жалын атқан ыза-кекке ықтияр берсем, сенiң денеңдi өзiм-ақ жұлмалап тастар едiм. Бұл үшiн ең қымбат қандай тарту-таралғылар ұсынса да, тiптi өз салмағыңдай алтын берсе де, сенiң денеңнен ешкiм де ол иттердi қумайды. Сенiң денеңдi Приам мен Гекуба ешқашан жылап-сықтап, арулап жуа алмайтын болады.

	Өлiп бара жатып, Гектор Ахиллге:

	– Иә, менiң жалынғаныма жүрегiң жiбiмейтiнiн бiлгемiн! – дедi. – Сенiң кеудеңдегi жүрек темiр ғой. Бiрақ құдайлардың қаҺарынан корқатын бол! Ол сенi де құтқармайды! Скея қақпасының маңында Парис жебесi Аполлон құдайдың көмегiмен өзiңдi де жайрататын болады.

	Гектор өлдi. Қайғылы тағдырына налыған оның жаны қара түнек Аидтың патшалығына ұшып кеттi.

	Ахилл барлық гректердi жинады. Олар жерде сұлап жатдан Гектордың орасан зор бойы мен сұлулығына таң қалды. Жақындап келгендердiң бәрi де Гектордың тәнiне найзасын сұғып өтiп жатты. Ендi оған найза дарыту оңай едi.

	Масайраған Ахилл сұмдық бiр шаруа ойлады. Гектордың екi аяғын толарсағынан тесiп, одан мықты қайыс өткiздi де, дененi қос доңғалақты арбаға тартып байлап тастады. Сонан кейiн Гектордан сыпырып алған сауытсайманды жоғары көтерiп, қос доңғалақты арбаға мiндi де, аттарын айдай жөнелдi. Гектордың денесiн дырылдатып сүйреп кете бердi. Далада шаң көтерiлдi. Шаң-топырақтан қара-қожалақ тартқан батырдың сұлу басы ойғақырға, шұқанаққа соғылып, бұлғалақтап бара жатты.

	Гекуба Трояның қабырғасынан ұлының денесiн Ахилл қалай қорлағанын көрдi. Қайғыдан шашын жұлып, жамылғысын сыпырып тастады да, өз кеудесiн өзi ұрғылады. Приам да өкiрiп жылады. Ол өзiн сыртқа жiберiңдер деп өтiндi, жеңiмпаз Ахиллге өзiндей қартты ая, деп жалынғысы, дәл өзi сияқты қартайған әкең Пелейдi есiңе түсiр деп айтқысы келдi. Троялықтардың қайғылы жоқтауын Андромаха естiдi. Қорыққанынан ол қолындағы ұршығын да түсiрiп алды. Андромаха қабырғаға жүгiрiп жетiп келдi де, сол жерден шаңға батып, Ахилл күймесiнiң соңында сүйретiлiп бара жатқан күйеуiнiң денесiн көрдi. Гектордың бақытсыз зайыбы есiнен танып, Троя әйелдерiнiң қолына құлап түстi. Афродита сыйға тартқан асыл перде сыпырылып шашы дудырап жайылып кеттi. Есiн жиғаннан кейiн ағыл-тегiл еңiреп қоя бердi. Жарық дүниеде ендi оның ешкiмi жоқ едi. Сұлу ұлы Астианакс та жетiм қалды. Ол ендi бақытсыз жетiм болып өседi. Жәбiр-жападан ешкiм де оны қорғамайды. Андромаханың жүрегiн шексiз қайғы кернедi. Оның айналасында бүкiл Троя әйелдерi күңiренiп, жылап тұрды. Трояның ұлы қорғаушысы дүниеден кеттi.



	ПАТРОКЛДI ЖЕРЛЕУ

	Гомердiң «Илиада» поэмасы бойынша баяндалған.



	Гректер өз кемелерiне қайтып келдi. Ахилл мирмидондықтарға күймелерiңе көтерiлiп Патроклдiң мүрдесiн үш рет айналып шығыңдар деп әмiр бердi. Ержүрек мирмидондықтар дауыс шығарып жылап келе жатты. Ахилл де дауыстап жылады. Ол өлген досының кеудесiне қолын салған күйi:

	– Қуан, ержүрек Патрокл! Мен саған берген өз уәдемдi орындап шықтым! – дедi. – Мен сенiң жатқан жерiңе Гектордың денесiн алып келдiм, ендi оны иттерге талатамын. Өлiмiң үшiн бiржола кек алып, сенi жерлеу алауының жанында әлi де он екi троялық жас жiгiттi өлтiремiн.

	Ахилл Патроклдiң денесi қойылған табыттың жанына ештеңемен бүркемей Гектордың денесiн тастай салды. Пелейдiң ұлы өзiнiң мирмидондықтары үшiн ұланасыр той жасады. Ал грек көсемдерi мұның өзiн Агамемнонға барып шығуға көндiрдi. Жуынып-шайын да, тойға өзiң қатыс деп те ұзақ жалынды олар. Бiрақ Ахилл бас тартты. Ол Агамемноннан тек гректерге жерлеу алауын жағуға әмiр бер деп өтiндi.

	Грек батырлары той жасады, ал тойдан кейiн өздi-өздерiнiң шатырларына тарап, ұйықтағалы жаттыө тек Ахилл ғана көзiн iлген жоқ. Қинала ыңырсып шулаған теңiз жағалауында жатты да қойды. Ақырында ол да терең ұйқыға шомды. Түсiнде оған Патроклдiң елесi келiп, жаны Аид патшалығында тыныштық табуы үшiн денесiн жоралғы-рәсiмiмен тезiрек жерлеудi өтiндi. Патрокл өзiнiң сүйегi кейiннен Ахилл де жерленетiн молаға қойылсын деп өсиет айтты. Әйел құдай Фетида берген сауытқа Ахилл мен Патроклдiң күлi бiрге салынуға тиiс. Ахилл түс көрiп жатып, Патрокл елесiне қолын созып едi, бiрақ елес қайғыра ыңырсыды да жоқ болып кеттi. Ахилл оянып тағы да досын дауыстап жылап жоқтай бастады. Оған қосылып бүкiл мирмидондыңтар жылады. Құдай Гелиос – Күннiң хабаршысы әйел құдай Эос-Таң да оларды осы жылап отырған қалпында көрдi.

	Агамемнон таң атысымен гректердi жерлеу алауына қажеттi ағаш әкелу үшiн биiк Ида тауының бөктерiне жiбердi. Олар патша әмiрiн орындап, теңiз жағасына мол етiп от жақты. Мирмидондықтар өздерiнiң қиылған шаштарымен бүркелген Патрокл денесiн салтанатты шерумен алып шықты да, жанып тұрған оттың үстiне қойды. Ахилл де өзiнiң шашын кесiп алдыө егер батырға туған елiне қайтып оралуды тағдыр жазған болса, онда бұл шаш өзен құдайы Сперхейге151 бағышталуы тиiс едiө ендi оны Патроклдiң қолына салды. Содан кейiн Ахиллдiң өтiнiшi бойынша Агамемнон жауынгерлердiң бәрiн кемелерiне қайтарып жiбердi, от жанында тек грек көсемдерi ғана қалды. Патрокл аруағы үшiн қыруар қой мен өгiз құрбандыққа шалынды, олардың майы тегiстей батырдың денесiне жағылдыө мүрде жатқан табыттың айналасына сондай-ақ бал мен май салынған ыдыстар да қойылды. Төрт ат пен екi төбет бауыздалды. Ахилл өз қолымен өлтiрген троялық он екi жiгiттiң денесi де отқа салынды. Ал Гектордың денесi алаудың қасында жатты. Хош иiстi маймен сылап, Афродита оны қорғап тұрды, ал Аполлон шақырайған күн сәулесi Гектордың денесiн кептiрiп тастамауы үшiн үстiн бұлтпен қоршап қойды.

	Жерлеуге бәрi әзiр болған кезде Ахилл алауды тұтатып едi, бiрақ ол жанбай қойды. Ахилл жел құдайлары Борей мен Зефирге тiл қатып, отты лаулата көр деп жалбарынды. Құдайлар хабаршысы Ирида бүкiл жел құдайлары той тойлап жатқан Зефидiң сарайына құйындай ұйтқып жетiп келдi де, оларды Пелейдiң ұлына көмектесуге шақырды. Сұстана сапырып, бұлттарды жөңкiлтiп Борей мен Зефир теңiз үстiмен жүйтки жөнелдi. Олардың тыныс алуынан теңiзде таудай толқындар пайда болды. Трояға тез ұшып келдi де, олар отты лаулатып жiбердi. Алау жалыны бүкiл түн бойы көкке өрлеумен болды. Ахилл қос түбi бар құтымен шарап алып, Патроклдiң жанын шақырып жатты.

	Таңертең орасан зор алау жанып бiтiп, сөне бастады. Шаршап-шалдыққан Ахилл сөнiп бара жатқан алаудың жанына жантайып жатты да, ұйықтап кеттi. Грек көсемдерiнiң дауысы ғана оны оятып жiбердi. Ахиллдiң өтiнiшi бойынша көсемдер алаудың бықсып өшуге айналған көмiрiне шарап құйып сөндiрдi де, Патрокл сүйегiн жинастырып, алтын сауытқа салды. Содан кейiн тұғыр жасалып, «алтын сауыт» соған қойылды да тұғырдың үстiне топырақтан биiк мола үйiлдi.

	Жерлегеннен кейiн Ахилл марқұмның құрметiне бар салтанатымен аруақты арулау рәсiмiнiң ойындарын ұйымдастырды. Ол қос доңғалақты арба жарысымен басталды. Оған Адметтiң ұлы Эвмел батыр, Диомед батыр, Менелей патша, Нестордың ұлы – Антилох пен Мерион батыр қатысты. Ең бiрiншi болып аттарымен көмбеге Диомед жеттiө оған әйел құдай Афина көмектескен. Нестордың ұлы Антилох одан сәл ғана кейiн қалды. Ал одан кейiнгi орынды Менелай иемдендi. Ең соңында Мерион келдi. Ал ең атақты деген делбешi Эвмел батыр бiр қырсыққа ұшырады. Оның жеңiп шығуын тiлемеген әйел құдай Афина күймесiнiң дертесiн сындыра қойды. Эвмел жерге құлап түсiп, қатты жараланды. Ахилл күйме жарысына қатысқандардың бәрiне де бай тарту-таралғы бердi. Ол ендi батырлар жарыстарына қатысудан қалған Нестор қартқа да сыйлық бердi: кәрiлiк оны әлсiреткен едi, бiрақ ол бiр кездерi ол әлеуеттi батырлар сайыстарында талай рет жеңiске жеткен болатын. Бұдан соң Эпей мен Эвриал жұдырықтасып соғысудан сайысқа түстi. Бiр ұрғаннан Эвриалды жерге ұшырып түсiрген Эпей жеңiп кегтi. Аякс Теламонид пен Одиссей патша күреске шықты. Олар ұзақ күрестi. Бiрақ бiрiн-бiрi жыға алмады. Оларға сыйлық теңдей бөлiп берiлдi. Ал шапшаң жүгiруден Оилейдiң ұлы Аякс, Одиссейдiң өзi және Нестордың ұлы Антилох сайысқа түстi. Алда желдей жүйткiп Аякс, одан кейiн Одиссей келе жатты. Одиссей Афинаға жалбарынып, жеңiске жеткiзе гөр деп өтiндi. Афина батырдың тiлегiн қабыл алды. Аякс аяғы тайып құлап қалды да, көмбеге бiрiншi болып Одиссей жетiп, бас бәйгенi алды. Қару-жарақ тағынып шайқасудан Диомед пен Аякс Теламонид сайысқа түстi. Батырлар бабында едi, гректер шындап кетiп екi дос бiрiн-бiрi өлтiрiп тастамаса екен деп қорықты. Ақыры, олар айқасты тоқтатты да сыйлықты тең бөлiп алды.

	Ауыр дискi лақтырудан жұрттың бәрiн Полипет батыр жеңiп шықты. Садақ тартып сайысу үшiн биiк сырыққа көгершiн байлап қойылды, мерген оны жебемен атып түсiруге тиiс едi.

	Тевкр батыр ортаға шықты. Адырнасын шiрене тартып, атып та жiбердi, бiрақ жебе көгершiн байланған жiңiшке жiптi ғана үзiп түстi. Көгершiн көкке қарай самғай жөнелгенде оны, Мерион батыр атып түсiрдi. Садақ тартудан сыйлық соған берiлдi. Ал найза лақтырудан сыйлыққа Агамемнон патша ие болды, бұл сайыста ешкiм де оның алдына түсе алмады.

	Жарыс аяқталды. Батырлар тарап кеттi, көп ұзамай бүкiл қосын қалың ұйқыға шомды. Тек Ахилл ғана ұйықтаған жоқ. Қайғысы басылмаған ол досын жоқтап жылаумен болды. Төсегiнен тұрып, теңiз жағалауында ұзақ жүрдi. Ақырында аспанда таң шапағы жарқыраған кезде Ахилл аттарын кос доңғалақты арбаға жектi де, Гектордың денесiн байлап алып, Приамның бақытсыз ұлын сүйреткен бойы, биiк обаны үш рет айналып шықты. Содан соң Гектордың денесiн тастады да, өзi шатырына кетiп қалды.



	ПРИАМНЫҢ АХИЛЛ ШАТЫРЫНА КЕЛУI. ГЕКТОРДЫ ЖЕРЛЕУ

	Гомердiң «Илиада» поэмасы бойынша баяндалған.



	Құдайлар Олимпте тұрып, Ахиллдiң Гектор мәйiтiн қалай қорлағанын көрiп отырды. Бұл үшiн оған Аполлон құдайдың ашуы келдi. Құдайлар Гектордың денесiн Гермес жасырын алып кетуiн қалап едi, бiрақ әйел құдайлар Гера, Афина-Паллада мен Посейдон құдай қарсы шықты. Осылайша Гектор денесi Ахилл шатырының қасында бетi жабылмай он бiр күн жатты. Аполлон құдай ар-ұят пен аяушылықты аяққа басқан Ахиллдiң Гектор мүрдесiн мұнша қорлауына жол бергенi үшiн басқа құдайларды айыптай бастады.

	Осылайша Аполлон мен Гераның арасында ерегiс басталады. Найзағай құдайы Зевс бұл ерегiске тыйым салды. Ол әйел тәңiрi Фетидаға құдайлар хабаршысы Приданы жiбермек боп шештi. Кронның ұлы Фетиданы Ахиллге аттандырып, Гектордың денесi үшiн көп төлеу төлетiп, әкесi Приамға беру жөнiндегi өз шешiмiн жеткiзудi тапсырмақ болды. Зевс троялықтар арасында бәрiнен гөрi ұлы Гекторды жақсы көретiн едi.

	Қиялдан жүйрiк Ирида көздi ашып-жұмғанша ұшыртып Фетиданың алдына жетiп келдi. Ұлының қайғысынан көз жасын көл қылған Фетида теңiз құдайларының ортасында отыр едi. Зевс шешiмiн есiткен бойда ол үстiне қайғының қара жамылғысын жамылып, Олимпке көтерiлдi. Құдайлар Фетиданы құрметпен қарсы алды. Афина оны Зевстiң қасына отырғызды, ал Гера болса иiсiн аңқытып шәрбәт құйылған алтын кесенi өз қолымен ұсынды. Зевс Фетидаға өз ұйғарымын жеткiздi. Фетида сол мезетте жерге түсiп, баласының шатырына келдi. Ол мұңайып отырған Ахиллдiң қасына жайғасты да, ұлын жұмсак алақанымен аялай сипап, Зевс құдайдың ашу шақырып отырғанын, өзге құдайлардың да Гектор денесiн Приамға берудi қалайтынын айтты. Алып Ахилл құдайлар шешiмiне мойынсұнды.

	Бұл кезде найзағай құдайы Зевс құдайлар хабаршысы Приданы Приамға жұмсаған болатын. Ирида өзiнiң түрлi-түстi қанаттарын қағып Приамның сарайына жетiп келгенде, бақытсыз қарт опат болған ұлының қайғысына көз жасын төгiп етпетiнен түсiп жерде жатқан. Қарттың айналасында дауыс салып, өзге балалары түгел отыр. Ирида қартқа жақынырақ келiп, Зевстiң атынан оған гректер қосынына Ахиллге мол тарту-таралғы алып баруды тапсырды. Ирида Приамды қосынға Гермес құдай ертiп баратынын қоса ескерттi.

	Ириданың сөзiн естiсiмен Приам орнынан тұрып, балаларына сый-сияпат артатын пәуеске мен екi доңғалақты арбасын дайындауды тапсырды да сарайына кеттi. Iшке кiрген соң ол бәйбiшесi Гекубаны шақырып алып, гректер қосынына баратынын баяндады. Мұны естiгенде Гекубаның зәресi ұшып, ерiнiң өлiмге өз аяғымен бармауын өтiндi, бiрақ Приам өзiнiң олимпиалық құдайлардың шешiмiмен Ахиллге баратынын айтып жұбатты. Ол мол тарту-таралғы жинап, жолға дайындала бастады. Балаларына баяу қимылдайсыңдар деп жекiдi. Приамның балалары әкесiнiң ашуынан қорқып, сый-сияпат, тарту салынған зор қорап қойылған пәуескеге тездетiп қашырларды, ал қос доңғалақты арбаға аттарды жектi. Приам қос доңғалақты арбасына көтерiлдi де, аттарды айдай жөнелдi. Қос доңғалақты арбаның алдында тарту тиелген пәуескенi сүйреткен қашырларды айдап хабаршы Идей келдi. Приамды шығарып салушылардың бәрi, ол шынымен өлiмге аттанып бара жатқандай-ақ, егiл-тегiл жылады.

	Приам кең далаға шыққан кезде найзағай құдайы Зевс оның алдынан Гермес құдайды жiберген. Гермес қанатты кебiсiнiң бауын байлап, қолына өлгендердiң көзiн жабатын аса таяғын ұстап, Трояға қарай жөнеп бердi. Приам аттары мен қашырларын өзеннен суғарып жатқан кезде ол сұлу жас жiгiттiң бейнесiне енiп кеттi. Приам бейтаныс жiгiт өзiн өлтiрiп, пәуескеге артқан тартуын олжалап кетер ме деп зәресi ұшқан. Алайда Гермес өзiн Ахиллдiң қызметшiсi деп таныстырып, қосқа ертiп баруға ұсыныс жасады. Қуанып кеткен қарт жас жiгiтке сыйлық ретiнде асыл құмыра ұсынып едi, Гермес одан бас тартты. Приам екi доңғалақты арбасына көтерiлiп, аттарын желдiрте жөнелдi. Гректер қосынының алдында сақшылар тұратын, бiрақ Гермес оларды қатты ұйқыға шомдырып тастады. Гермес қақпаның ысырмасын сырғытып ашып, Приамды ешкiмнiң көзiне түсiрмей бүкiл қосыннан байқаусыз алып өттi. Ол мирмирондықтар қосынының қақпасын да ашты. Приам Ахилл шатырының алдына келген соң Гермес өзiнiң кiм екенiн айтты да, шатырға батыл кiре беруге кеңес бердi. Приам алып келген тартуын қарап тұруға Идейдi қалдырып, өзi шатырға ендi. Ахилл жаңа ғана ас iшiп болған едi. Ешкiмнiң көзiне түспей шатырға кiрген Приам Ахиллдiң алдына тiзерлей отыра қалды да, жалбарына бастады:

	– О, құдiреттi Ахилл! Мен сияқты өзiңнiң қарт әкеңдi есiңе алшы! Мүмкiн оның қаласын да көршiлерi қоршап алып, басқа түскен бәледен құтқаратын адам табылмай жатқан болар. Мен бейбақ балаларымнан түгелге жуық айырылдым. Сен ұлдарымның iшiндегi ең құдiреттiсi Гектордан да айырдың. Сол үшiн мiне, кемелерiңе келiп отырмын. Түсiн менiң қайғымды! Ая менi! Алып келген мол тартуымды қабыл ал. Көз жасымды өзiң де көрiп тұрсың ғой. Мұндай қайғы менен басқа ешбiр тiрi жанның басына түскен емес. Мен өз ұлдарымды өлтiрген адамның қолын сүюге мәжбүрмiн.

	Приамның осындай сөздерi Ахиллдiң есiне өз әкесiн түсiрдi. Ол еңiреп жылады. Ал Приам болса жерге етпетiнен түсiп, өз ұлын жоқтады. Бiр кезде Ахилл тұрды да, Приамды орнынан көтерiп:

	– О, сорлы! – дедi. – Сен өз өмiрiңде қайғыны көп көрдiң. Бiрақ сенiң жападан-жалғыз бұл жерге келуге, оның үстiне ұлдарыңның көбiн өлтiрген жанның алдына келуге қалай батылың барды? Көкiрегiңде соғып тұрған жүрек болаттай берiк екен. Тек жылама, сабыр ет, мына жерге отыр. Құдайлардың адам баласының маңдайына жазған тағдыры – өмiрде қайғы-қасiреттi көп тартып, еңiреп өту. Тек солардың өздерi ғана, өлмейтiндер ғана, қайғы-мұңды бiлмейдi. Көз жасыңды көл ете берме, одан сенiң Гекторың қайта тiрiлiп келмейдi. Тұр орныңнан, отыр мұнда!

	– Жоқ, отырмаймын мен, Ахилл, – дедi Приам. – Гекторды маған қайтармайынша, жатқан жерiмнен бас көтермеймiн. Тартуымды қабыл ал да, ұлымның мүрдесiн бiр көруге рұқсат ет.

	– Менiң жынымды келтiрме, шал! – дедi Ахилл Приамға ашулы көзiмен тесiле қарап. – Саған Гектордың денесiн қайтарып беру керек екенiн өзiм де бiлемiн. Бұл Зевстiң шешiмi, ол жөнiнде өз анам әйел тәңiрi Фетида хабарлаған. Мен сенi мұнда құдай ертiп келгенiн де бiлемiн, әйтпесе гректердiң арасына келуге батылың жетпес едi. Өшiр ендi үнiңдi! Ашу үстiнде әйтпесе жалбарынушыны аяу жайлы Зевстiң өсиетiн бұзып алып жүрермiн.

	Ахилл осыны айтып, шығып кеттi. Өз достарын шақырды да, Приамның аттары мен қашырларын доғарып, Идейдi шатырға кiргiзудi тапсырды. Содан соң Ахиллдiң күңдерi Гектордың денесiн жуып, асыл киiмдерiн кигiздi. Гектордың денесiн Ахиллдiң өзi көтерiп, әсем безендiрiлген табытқа салды, ал достары оны пәуескеге жайғастырды. Пелейдiң құдiреттi ұлы Гектордың денесiн әкесiне қайтарғаным үшiн ашу шақыра көрме деп Патрокл аруағына сыйынды. Ол Приам әкелген тарту-таралғының бiр бөлiгiн Патроклге арнауға уәде еттi. Осының бәрiн iстеп алған соң Ахилл шатырына қайтып келiп, қартқа барлық қызметтiң атқарылып, пәуеске дайын болғанын хабарлады. Ол көл-көсiр дәм дайындатты да, Приамды шақырып, ас жеп, сусын iшiп әлденiп алуын өтiндi. Ac үстiнде Приам өң-ажары әп-әсем, алып денелi, құдайлардай келiскен Ахиллге қызыға қараумен болды. Ал Ахилл ақ шашты ақсақалдың түрiне таңданып, даналы сөздерiн тыңдап отырды.

	Ac iшiлiп болған соң, Гектор қаза тапқаннан берi көз шырымын алмаған Приам Ахиллден бiраз ұйықтап, күш жинап алуға рұқсат сұрады. Ахилл Приам мен Идей дем алу үшiн шатырдың алдына екi төсек дайындатты. Приам ұйқыға кетердiң алдында, ұлын жерлеу үшiн оған қанша уақыт кажет екенiн сұрап-бiлiп, бұл күндерi соғыс қимылдарын бастамауға уәде еттi. Приам он күн сұрады. Ахилл бұл күндерi өзi соғыс әрекеттерiн бастамайтынын, гректердi де тежейтiнiн ескертiп, қарттың көңiлiн жай қылу үшiн қолын аялай қыса қоштасты.

	Әскерлердiң бәрi ұйқыға кеттi. Олимптегi құдайлар да ұйқыда, ояу қалған жалғыз-ақ Гермес құдай. Ол Приамның тесегiне келдi де, ұйқысынан оятып, бiреу-мiреу көрiп қалса дүниеге қызығып, құнын төлетiп шатақ шығарып жүрер деген қауiппен тез арада гректердiң қосынынан кетудi бұйырды. Приамның зәресi ұшып, орнынан қарғып тұрды да, Идейдi оятты. Гермес аттар мен қашырларды жегiп, ешкiмнiң көзiне түсiрмей оларды қосыннан алып шықты. Құдай Скамандр жағасына жеткен соң ғана Приамнан бөлiнiп кеттi.

	Приам Трояға таң сәрiде жеттi. Оны бiрiншi боп корген Кассандра Гекторды жоқтап дауыс көтерiп, троялықтарды шақыра бастады. Троя қақпасының жанында қарақұрым топ жиналды. Жұрттың алдында Гекуба мен Андромаха еңiрей өксiп, шаштарын жұлды. Көз жастарын көл қылған троялықтар үстiнде Гектордың денесi жатқан пәуескеге жақындай берген. Бiрақ олар Приамның сөзiн тыңдап, қақ жарылып, Трояға өтуiне жол ашты.

	Өзiнiң бiрден-бiр қорғаушысы болған ерiн жоқтап Андромаха жұрттың бәрiнен бетер еңiредi. Ол ендi Трояның құлайтынын, гректер троялық қыз-келiншектердi күңдiкке алып кететiнiн жақсы түсiндi. Өздерiнiң талай батырын ол дүниеге аттандырған Гектордан кек алу үшiн олар ұлы Астианаксты өлтiруi ықтимал. Андромаха Гектордың жырақта қаза тауып, мәңгi есiнде сақтар ең соңғы өсиет сөзiн айта алмай кеткенiне қатты қайғырды. Сүйiктi баласынан айырылған Гекуба да көз жасын көл етiп, дауыс салды.

	Елена да жылады. Ол еш уақытта Гектордан қатты сөз естiп, жәбiр көрген емес едi. Ақкөңiл Гектор әр уақытта оған қамқорлық жасайтын, сондықтан басқалардың да жәбiр көрсетуге батылы бармайтын. Ендi мiне, оның Троядағы жалғыз досы қаза тапты, ал өзге троялықтардың бәрi Еленаны жек көретiн.

	Приам жерлеу салты бойынша алау тұтату үшiн дайындыққа кiрiсудi бұйырды. Троялықтар тоғыз күн бойы

	Идадан отын тасумен болды. Оныншы күнi олар осы жиналған отынның үстiне Гектордың мәйiтiн орналастырып, от қойды. Алау жанып бiткен соң Гектор денесiнiң күлiн алтын сауытқа салып, бейiтке қойды да, бетiн таспен бекiтiп, үстiне топырақтан қорған үйдi. Троялықтар қорған үйiп жатқан кезде гректердiң тұтқиыл шабуылынан сақтану үшiн күзетшiлер қарауылда тұрды. Жерлеу аяқталған соң Приам өлiктi арулау салты бойынша өз сарайында көл-көсiр үлкен жиын өткiздi.

	Ұлы Гекторды троялықтар осылай шығарып салды.



	АМАЗОНКАЛАРМЕН ШАЙҚАС. ПЕНФЕСИЛИЯ

	Овидийдiң «ҚаҺарман арулар», Вергилийдiң «Энеида» поэмалары бойынша баяндалған.



	Гектор қаза тапқаннан кейiн Трояның басына ауыр күндер орнады. Оның ендi құдiреттi қорғаушысы жоқ едi. Троялықтардың гректермен ашық далада айқасу үшiн қамалдың сыртына шығуға да батылы бармады. Трояда ендi Ахиллмен жекпе-жек шайқасқа шығатындай басқа батыр табылмады, Ұлы қаланың күнi батып бара жатқан сияқты едi. Мiне, осындай қаралы күндердiң бiрiнде троялықтарға көмек күтпеген жерден келдi.

	Трояға шалғайдағы Понттан жүйрiк тұлпарларына мiнiп, өз патшасы Пенфесилия бастаған батыл жаугерамазонкалар жеттi. Пенфесилия аң аулап жүрген кезде абайсызда өз сiңiлiсiн өлтiрiп алған болатын, ендi сол күнәсiн гректермен соғыста жумақ болды. Өйткенi троялықтарды желеп-жебеушi әйел құдай Артемида Пенфесилияға өз сiңлiсiн мерт қылғаны үшiн өш болатын. Ендi бұл троялықтарға көмектесу арқылы соның ашуын баспақ едi. Арестiң құдiреттi қызы гректердiң даңқты батырларын шетiнен жайрата отырып, Трояның iргесiнен түрiп айдап тастап, кемелерiн өртеп жiберемiн деп мақтана жар салды. Троялықтар амазонкаларды керемет қуанышпен қарсы алды. Приам Пенфесилияны туған қызындай құшақ жая қабылдап, оның құрметiне ұланасыр той жасады.

	Келесi күнi өте жақсы қаруланған амазонкалар Троя қолын бастап гректерге қарсы шабуылға шықты. Приам қолын көкке көтерiп, құдайлардан жалбарына жеңiс тiледi. Бiрақ құдайлар оған құлақ аспады. Қантөгiс шайқас басталды. Құйындай ұйтқып құтырынып, Пенфесилия өз амазонкаларымен гректер қолына ойсырата тиiстi. Грек батырларының бiрiнен соң бiрiн жайратты. Гректердiң дегбiрi қашып, шегiне бердi.

	Пенфесилия оларды кемелерiне дейiн тықсырып тастады. Амазонкалар бiржола жеңiп шығатынына күмән қалмай бара жатқан-ды. Бiрақ дәл осы кезде гректерге көмекке Ахилл мен Аякс Теламонид келiп жеттi. Олар бұған дейiн шайқасқа қатысқан жоқ едi. Достарының өлiмiне қайғырып, екеуi Патрокл бейiтiнiң басында жер құшып жатқан болатын. Шайқас сарынын есiте сала орындарынан қарғып тұрып, қару-жарақтарын асынды да, қос батыр қалың қолға арыстанша атылды. Амазонкалар мен троялықтар бұл екеуiне төтеп бере алмады. Пенфесилия алып Ахиллдi көре салып, соған қарсы тұра ұмтылды. Лақтырған найзасы Пелейдiң баласының сауытына тиiп, күл-талқан болды. Амазонкалар патшасының лақтырған екiншi найзасы да Ахиллге жөндеп дарымады. Ызалана атылып қаҺарына мiнген Ахилл Пенфесилияны көкiрегiнен жаралады. Пенфесилия жарақатының өте ауыр екенiн бiрден сездi. Ол бар күшiн жинап, қылышын қынынан суырмақ болып едi, алып Ахилл мүмкiндiк бермедi – найзасымен Пенфесилияны атымен қоса шаншып жiбердi. Ат құлады, қасында Пенфесилияның денесi жер құшып жатты. Ахилл оның басынан дулығасын сыпырғанда соғыс құдайы Арестiң қызының ғаламат көркiн көрiп, тұрған орнынан тапжыла алмай қалды. Өлiп кеткен Пенфесилия әйел құдай Артемида сияқты өте сұлу болатын. Өзi мерт қылған ғажайып Пенфесилияның басында тұрып Ахилл өлiп жатқан жанға деген махаббат жалыны көкiрегiнде лаулап келе жатқанын байқады. Осылай қайғыдан қан жұтқан сәтте Ахиллдiң қасына келген Терсит бұрынғы әдетiне басып, балағаттай бастады. Ахиллдiң қайғысына ортақ болудың орнына керiсiнше келемеждеп, Терсит найзасымен көрiктi Пенфесилияны көзiнен шұқыды. Ахиллдi ашу қысты. Ол құлаштап тұрып Терситтi бетiнен салып қалып едi, Терсит тiл тартпай кеттi. Диомед өз туысын өлтiргенi үшiн Ахиллге әбден ыза болды. Гректер екi батырдың ерегесiн әрең басты.

	Ахилл Пенфесилияның денесiн жәйiмен көтерiп, шайқас алқабынан алып шықты. Сонан соң гректер Пенфесилия мен мерт болған өзге он екi амазонканың денесiн қару-жарағымен қоса троялықтарға қайтып бердi. Троялықтар олардың денесiн отқа өртеп, жерлеу салты бойынша үлкен жиын өткiздi.

	Ал Ахилл Лесбос аралына сапар шектi. Мұнда ол Терситтiң қанын төккенi үшiн Аполлон құдай мен әйел құдай Артемидаға, олардың анасы Латонаға мол құрбандық бердi. Аполлонның әмiрi бойынша Ахиллдi Терситтiң қанын төккен күнәсiнен айлакер Одиссей арылдырды.



	ЭФИОПТАРМЕН ШАЙҚАС. МЕМНОН

	Гомердiң «Одиссея», Гесиодтың «Теогония» және Верглийдiң «Энеида» поэмалары бойынша баяндалған.



	Пенфесилия мерт болғаннан кейiн троялықтардың гректер шабуылына төтеп беруi бұрынғыдан бетер қиындай түстi. Бiрақ оларға күтпеген жерден тағы да көмек келдi. Өз толқынымен бүкiл жер жүзiн орап жатқан қарт Мұхиттың жағалауынан эфисптардың сансыз сарбаздарын бастап Трояға Мемнон жеттi. Ол таңғажайып таң шапағы құдайы Эос пен Тифонның ұлы, әрi Приамның туысы болатын. Көркi жағынан онымен жан баласы тең түсе алмайтын. Гефест құдайдың өзi алтыннан соғып берген қару-жарағын асынып Мемнон троялықтар әскерiнiң арасында таң жұлдызындай жалт-жұлт еттi.

	Құдайдың құдiреттi ұлы Мемнон Ахиллге пара-пар келетiн қарсыласы едi. Троя қорғанының түбiнде қанды шайқас қайта қызды. Троялықтар қолын Мемнон бастады, ал гректердiң алдыңғы сапында Ахилл жүрдi. Фетиданың ұлы Мемнонды өлтiрсе соңынан Аполлонның жебесiнен өзi де жазым болатынын бiлетiн. Мемнон Нестор қарияға қарсы ұмтылды. Жасы келген қарт күшi қайнап тұрған Мемнонға төтеп бере алар ма?

	Нестор өз арғымақтарын керi бұрып, қашып құтылмақ едi. Байқап қалған Парис садағын кере тартып, жебесiн сайгүлiктердiң бiрiне дәл тигiздi. Өз басына өлiм қаупi төнгенiне көзi жеткен Нестор көмекке ұлы Антилохты шақырды. Әкесiнiң адал ұлы көмекке тұра ұмтылды. Ол әкесiн құрбан еткенше өзiнiң өлгенiн артық көрдi. Антилох үлкен бiр тасты қопара көтерiп алды да, Мемнонға қарай атып жiбердi.

	Бiрақ Мемнонды Гефест құдай соғып берген қалқан сақтап қалды. Ол найзасын Антилохтың кекiрегiне бойлата сұғып жiбердi. Осылай әкесiнiң жолында өз өмiрiн құрбан еткен Антилох жүрегiне найза қадалып, тiл тартпай кеттi. Баласының мерт болғанын көрген Нестор еңiреп қоя бердi. Ал Мемнон болса Нестордың екiншi баласы Фрасимед, досы Ферей екeyi өзiне қарсы шапқанына қарамай Антилохтың қару-жарағын алуға тырысты. Нестор баласының денесiн қорғауға ұмтылды. Тек Мемнон шалмен айқасуды ар көрдi, оған қарсы қол көтерген жоқ. Антилох денесiнiң маңында гректер мен эфиоптар қиян-кескi шайқас жүргiздi. Нестор көмекке алып Ахиллдi де шақырды. Антилохтың өлгенiн бiлгенде Ахиллдiң есi шығып кеттi. Ол оны жақсы көретiн едi.

	Патроклден кейiнгi ең жақын досы осы Антилох болатын. Мемнон өлсе соңынан өзi де өлетiнiн Ахилл ұмытып кеттi де, шайқасқа тұра ұмтылды. Жақындап қалған Ахиллге Мемнон үлкен бiр тасты алып атып жiбердi, бiрақ ол Ахиллдiң қалқанына тидi де, тайып кеттi. Ахилл болса найзасымен Мемнонды иығынан жаралады. Бұған Мемнон көңiл аударған жоқ өзi қайта ұмтылып, Пелей ұлының қолына жарақат түсiрдi. Батырлар қылыштарын жалаңаштап, бiрiне-бiрi қарсы атылды. Олардың күштерi тең түсетiн, екеуiнiң де аналары құдай, оның үстiне жарқыратып асынған қару-жарақтарын да Гефест соққан. Қалқандарын қалқалап, батырлар көп алысты. Бұл жекпе-жекке биiк Олимптен құдайлар қарап тұрған-ды. Батырлардың әйел құдай аналары Эос пен Фетида әрқайсысы өз ұлының тiлеуiн тiлеп, Зевске жалбарынды. Зевс алтын таразысын қолына алды да безбеннiң екi басына екi батырдың жеребесiн салып, өлшеп көрдi. Таразының Мемнон тағдыры жазылған жағы төмен тартып, Ахиллдiң қолынан қаза табатынын аңғартты. Әйел құдай Эос еңiреп қоя бердi: ол аяулы ұлынан айырылуға тиiс едi. Осы кезде Ахилл жұлқына сiлтеп, зiл батпан найзасын Мемнонның көкiрегiне бойлата қадап жiбердi. Қаралы қайғысының белгiсi ретiнде Эос қара бұлтқа оранды. Ол өз балалары – жел құдайларын майдан даласына жiбердi. Олар Мемнонның денесiн шалғайдағы Эсеп152 өзенiнiң жағасына алып келдi. Осы жерде оның денесiн уылжыған үр қыздары аза тұтып, мазар орнатты.

	Құдайлар эфиоптарды құсқа айналдырып жiбердi. Содан берi жыл сайын олар Эсептiң жағасындағы Мемнонның бейiтiне ұшып келiп, өз патшасын аза тұтады.

	Гректер жап-жас Антилохты зор сән-салтанатпен жерледi. Денесiнiң күлiн сауытқа салып Ахилл мен Патрокл денелерi жерленген корғанға қойды.



	АХИЛЛДIҢ АЖАЛЫ

	Ахиллдiң троялықтарға қарсы әбден зығырданы қайнады. Ол Патрокл мен Антилохтың өлiмi үшiн аямай кек алуға бекiндi. Ахилл құтырынған арыстанша ақырып, Троя батырларының бiрiнен соң бiрiн қаусатты. Троялықтар бас сауғалау үшiн дүркiрей қашып, қамал тасасына тығылды.

	Әбден өшiккен Ахилл жауларын өкшелей қуып бердi. Ешкiмдi аямайтын тағдыр оның өзiн де тура өлiмге жетелеп бара жатқан болатын. Ахилл троялықтарды Скея қақпаларына дейiн қуды.

	Егер Аполлон құдай келiп қалмағанда ол қасиеттi Трояға басып кiрiп, бiржола тiзе бүктiруi де кәдiк едi. Жебе тәңiрi Аполлон айқай салып, Ахиллдi тоқтатпақ болды. Бiрақ, Ахилл бой ұсынғысы келмедi. Өйткенi ол Гектор мен троялықтарды қайта-қайта қорғаштай бергенi үшiн жебе-құдайының өзiне өшiгiп алған болатын.

	Ахилл тiптен найзасын көтерiп, құдайдың өзiне айбат көрсеттi. Бет бұрғызбас тағдыр оның санасын сарсаңға салып қойды. Ол ендi құдайдың өзiне шабуыл жасауға да дайын едi. Аполлонның кейiгенi сонша, бiр кезде өзi Пелей мен Фетиданың үйлену тойында Ахиллдi желеп-жебеп жүрмек болған уәдесiн ұмытып кеттi. Қара бұлтқа оранып, жұрттың көзiнен тасаланды да, ол Паристiң жебесiн Ахиллдiң өкшесiне бағыттады. Ұлы батырды мерт ететiн осал жерi осы өкшесi болатын153. Ахилл үшiн бұл жарақат өмiрмен қоштасумен тең едi. Ол өз ажалы жақындап қалғанын сездi. Жебенi жұлып алды да, шалқалай құлады. Ахилл өзiн құдайлар көмегiнсiз ешқандай қарапайым адам өлтiре алмайтынын бiлетiн, сондықтан да Аполлон құдайға қатты өкпеледi. Ол ақырғы күшiн жинап, орнынан жаралы арыстандай ақыра тұрды да, көптеген троялықтарды тағы да жер жастандырды. Бiрақ кенет мүше-мүшесi суый бастады. Ажал төнiп келе жатты. Ахилл теңселiп барып найзасына сүйене тұрып қалды.

	– Бастарыңа қара күн туады, бәрiң де қырыласың. Мен сендерден өлген соң да өш аламын! – деп айқай салды ол троялықтарға.

	Бұл дауыстан зәресi ұшқан троялықтар кейiн қарай зыта жөнелдi. Бiрақ Ахиллдiң бойынан әл кетiп қалып едi. Көкiрегiнен соңғы демi шығысымен жер құша құлады, Үстiндегi алтыннан соққан қару-жарағы салдырлап жер тiтiренттi. Ахилл өлдi. Алғашында троялықтардың да зәресi ұшып, өлiгiне жақындауға батылы бармады. Аздан соң үрей бiрте-бiрте басылып, батырлардың iшiндегi ең алыбы денесiнiң айналасында қиян-кескi шайқас басталды. Бұл шайқасқа гректердiң де, троялықтардың да ең мықты батырлары қатысты. Ахиллдiң айналасында адам өлiгi таудай үйiлдi, тек оның өзi бұл шайқастан бейхабар қимылсыз жата бердi. Шайқас ешқашан бiтпейтiндей көрiнген. Кенет Зевс найзағайы жарқ етiп дауыл көтерiлдi де, троялықтар қарқыны күрт басылды. Өйткенi Зевс мүрдесiнiң троялықтар қолында қалуын қалаған жоқ едi. Алып Аякс Теламонид Ахиллдiң денесiн көтерiп, кемелерге қарай бет алды, ал оған шабуыл жасаған троялықтар бетiн Одиссей қайтарумен болды. Олардың қисапсыз жебелерi мен найзалары Одиссейге қарша борап жатты, бiрақ батыр жау шабуылына батыл төтеп беpiп, бiртiндеп кейiн шегiне бердi. Аякс Ахилл денесiн кемеге алып келдi. Гректер оны арулап жуып, жұпар иiстi маймен сылап, құлпырта безендiрiлген табытқа салды. Гректер табытты айнала қоршап өздерiнiң асқан ұлы батырын жоқтады, қайғыдан беттерiн тырнап, шаштарын жұлды. Олардың еңiреген дауысы әйел құдай Фетиданың құлағына жеттi. Өзiнiң апалы-сiңлi нереидаларын ертiп, ол теңiз тұңғиығынан көтерiлдi. Сүйiктi ұлының мерт болғанын естiп, Фетида зар еңiреп күңiренгенде гректердiң тұла-бойы түршiктi. Егер карт Нестор тоқтатпаса олар қорыққаннан түгелiмен өз кемелерiне қарай қаша жөнелетiн едi. Фетида, нереидалар мен гректер Ахилл қазасын он жетi күн аза тұтты. Асқар Олниптен музалар түстi. Олар қаза тапқан батырдың құрметiне қоштасу әнiн сызылтты. Олимптегi мәңгi өлмейтiн құдайлар да батырды аза тұтты. Ол сегiзiншi күнi жерлеу салты бойынша қоштасу алауы жағылды. Сонда Ахилл денесi өртелдi. Батырлардың батыры құрметiне гректер көптеген құрбандық шалды. Олардың бәрi де жарқыратып кару-жарағын тағынып, жерлеу салтанатына қатысты. Алау жанып бiткен соң Ахилл сүйегiнiң күлi Дионис құдай Фетидаға тарту еткен алтын сауытқа салынды. Осы сауыт iшiнде Патрокл сүйегiнiң күлi де жатқан болатын. Ахилл, Патрокл және Нестордың ұлы Антилох бiр молаға жерлендi. Гректер моланың үстiне теңiзден қарағанда алыстан көрiнетiндей етiп, қорған үйдi. Бұл молада жатқандар даңқының ұлылығын шалғайдан байқататын белгi едi.

	Жерлеуден соң қаза тапқандар құрметiне арналып ойын-сауык өткiзiлдi. Әйел құдай Фетида теңiз түбiнен аса құнды тартулар алып шықты. Бұл ойында жеңiп шыққандарға тартылатын сыйлық едi. Сыйлықтардың молдығы мен асылдығы сонша, тiрi болса батырлардың алыбы Ахиллдiң өзi де таң қалардай едi.



	ТЕЛАМОНИД АЯКСТЫҢ АЖАЛЫ

	Софоклдiң «Аянт-қамшыгер» трагедиясы бойынша баяндалған.



	Ахилл өлген соң артында Гефест құдай соғып берген алтын қару-жарағы қалды. Фетида оларды Ахилл денесiн қорғауда кiм зор ерлiк көрсеткен болса, соған беруге бұйырды.

	Оларды не Аякс, не Одиссей алуға тиiс едi. Ендi осы екеуiнiң арасында талас туды. Батырлардың қай-қайсы да бұл сыйлыққа лайықты едi. Ақыры, дауды шешетiн төрешi қолға түскен троялықтар болуға тиiс деген қорытындыға келдi. Мiне, осы жерде де Афина-Паллада өзiнiң сүйiктiсi Одиссейге көмектесiп жiбердi. Оның көмегiмен Агамемнон мен Менелай Аякс жеребесiн ауыстырып қойды да, әрi троялықтар дауысын дұрыс санамай, қару-жарақты Одиссейге бердi. Аякс қатты қапаланды. Ол Атрейдiң ұлдары мен Одиссейден қалайда кек алмақ болып өз шатырына кетiп қалды.

	Түнде, гректер қосыны түгел ұйқыға кеткен кезде ол Агамемнон мен Менелайды өлтiру ниетiмен қолына қылышын алып, шатырынан шықты. Бiрақ әйел құдай Афина-Паллада Аяксты есiнен ауыстырып жiбердi. Ол жалғыз өзi бiлегiнiң күшiне сенiп, құдайлар көмегiнен бас тартқан Аяксқа бұрыннан қаҺарын төгiп жүрген болатын. Есi ауысқан Аякс бұқалардың табынына тиiсiп, қараңғы түнде соларды гректер екен деп ұқты да, қан жоса етiп қыра бастады. Бұқалардың аман қалғанын тұтқынға түскен жау деп ойлап, өз шатырына қуып тықты. Аякс шатырының iшiн қан сасытты. Етше туралған жануарлардың азабы мен өлiмiне мәз бола қуанды. Өйткенi бұлар Аякс үшiн бұқа емес, Атрейдiң ұлдары боп көрiнген. Бiр кездердi ғана Аякстың ақыл-есi орнына келе бастады. Өз шатырының iшiнде қан сасыған өлiктер гректер емес, тек жазықсыз жануарлар екенiн бiлгенде оның төбе шашы тiк тұрды. Аякс не болғанын түсiндiрудi өтiндi. Әлгi сұмдық оқиғаны айтқанда батырдың жүрегi сыздап, көңiлi құлазыды, Ол мұндай масқарашылықтан құтылудың жалғыз жолы өлiм деп ойлады. Баласы Эврисакты өз туысы Тевкр мен Саламиннен бiрге келген жауынгерлерге тапсырды да, бiр кезде өзiне Гектор сыйлаған қылышын алып, теңiз жағасына кеттi. Қолындағы семсерiн Айд пен әйел тәңiрi Түнге бағыштап, соларға жалбарыну үшiн кеттiм деп түсiндiрдi.

	Гректер қосынында Аякстың әбес әрекетi жөнiнде сөз тарай бастады. Ол қырып салған бұқалар мен қойлардың, бақташылардың денелерi табылды. Одиссей жерге тамған қан iзiмен бағдарлай отырып, мұның бәрi Аякстың қылығы екенiн түсiндi. Агамемнон мен Менелай бар қаҺарын бойларына жинап Аякстан кек алмақ болды.

	Осы кезде Тевкрден шапқыншы жеттi. Ол Аякстың достарына хабарлап, ұлы батырды өлiм қаупiнен аман сақтап қалуды өтiндi. Оның айтуынша өлiм қатерi батырдың басына бүгiн ғана төнiп тұр, ал бұл күннен сәттi өтсе қорқатын ешқандай қауiп жоқ. Артынша қосынға Тевкрдiң өзi келдi. Ол туысының теңiз жағасына кеткенiн есiте сала солай қарай тұра жүгiрдi. Аякс өзiне-өзi қол жұмсап қойды ма деп қауiптендi. Шынында да бұл келгенде туысы өлiп жатыр едi. Аякс теңiз жағасына жеткен бойда өз қылышына өзi көкiрегiн тоса құлаған болатын. Гректердiң Ахиллден кейiнгi ең күштi батыры осылайша қаза тапты.

	Менелай мен Агамемнон жерлеу үшiн кiндiктес туысының денесiн Тевкрге бергiсi келмедi. Егер бұл мәселеге Одиссей араласпағанда Тевкр мен Атрей ұлдарының арасында ашықтан-ашық алауыз өшпендiлiк туып, гректер қосынында өзара шайқас басталып кетуi мүмкiн едi. Ол гректерге зор қызмет көрсеткен Аякстың денесiн жерлеу үшiн Тевкрге беруге Агамемнонды көндiрдi. Ахилл бейiтiнiң жанында жаңадан тағы бiр қорған пайда болды. Оның астында Теламонның ұлы Аякстың денесi жатыр едi.



	ФИЛОКТЕТ. ТРОЯНЫҢ СОҢҒЫ КҮНДЕРI

	Софоклдiң «Филоктет» трагедиясы бойынша баяндалған.



	Ахилл мен Аякстың қазасынан кейiн де гректер Трояны қоршаумен болды, бiрақ қаланы ала алған жоқ. Бiрде Одиссей Приамның ұлы сәуегей Геленнiң Трояны қалай алу жолын айтып тұрғанын естiп қалып, оның өзiн айламен қолға түсiредi. Одиссей одан гректердiң әскерiне ұшы уға малынған Гераклдiң жебесiмен қаруланған Филоктет пен Ахиллдiң жасөспiрiм ұлы Неоптолем келiп қосылса ғана Троя құлайтынын анықтап алды. Ол сол заматта қос батырды әкелуге алыс жолға аттанып кетедi.

	Одиссей Скирос аралының патшасы Ликомедке келдi, Ахиллдiң жасөспiрiм ұлын Трояны қоршауға қатысу үшiн шайқасқа аттануға көндiру көп күшке түскен жоқ. Әкесiне тартқан сымбатты Неоптолем ұлы шайқастарға қатысып, батырлық көрсетудi өзi де аңсап жүретiн. Ол анасы Дейдамияның көз жасын төгiп жалынғанына қарамастан Одиссейге ерiп жолға аттанып кеттi. Тек Филоктеттi көндiру оңайға түспедi. Ол Лемностың қасындағы құлазыған Хрис шөлдi аралында жападанжалғыз үңгiрде өмiр сүретiн, үңгiрдiң бiрi шығысқа, бiрi батысқа қарайтын екi есiгi болатын. Осы есiктер арқылы қыста күн сәулесi түсiп жылытса, жазда жел соғып қапырығын басатын. Филоктет ылғи аштықтың азабын тартатын. Ол садақпен жабайы көгершiн атып, тамағын әрең асырайтын. Аяғындағы жарақатының ауыратыны сонша, ауыз су әкелуге зорға жылжып баратын. Тасты тасқа соғып, әрең от тұтататын. Филоктеттiң Хрис аралында осылай азаппен, қайыршылықпен өмiр сүргенiне он жыл болған. Хрис жағалауына анда-санда теңiзшiлер соғып тұратын, бiрақ, олардың бәрi де Филоктеттi Грецияға алып кетуден бас тартатын. Осы азаптың бәрiнiң күнәкары Атрейдiң ұлдары мен Одиссей болатын. Филоктет оларды мейлiнше жек көретiн. Ыңғайы келсе жебесiмен бәрiн де жайратып салуға дайын-ақ.

	Одиссей өзi Филоктеттiң көзiне түссе сөзсiз мерт болатынын жақсы бiлдi. Сондықтан да ол қулыққа басты. Жасөспiрiм Неоптолемдi Филоктетке барып, гректердiң көсемдерi арына тигендiктен Троя түбiнде қалың қолды тастап, қашып келемiн деп айтуға үгiттедi. Егер Филоктет өзiн Грекияға ала кетудi өтiнсе бiрден келiсу керек, онда Филоктеттi де, садағы мен жебесiн де қолға түсiруге болады. Сөйтiп, оны Трояның түбiне әкелудiң сәтi түседi. Неоптолемнiң мұндай арамдыққа барғысы келмеп едi, бiрақ Одиссей Филоктеттi кемеге келтiрудiң басқа жолы жоқ екенiн айтып отырып алды. Неоптолем көндi.

	Кеме Христiң жағасына келiп тоқтады да, Неоптолем бiрнеше жауынгерiн ертiп жағаға түсiп, үңгiрге қарай жүрдi. Филоктет онда жоқ болып шықты. Кешiкпей анадайдан Филоктет те көрiндi.

	Аяғының жарақаты қинағаны сонша, ол үңгiрге қарай әрең басып ыңыранып келе жатыр едi. Кiсiлердi көргенде қуанып кеттi. Алдында тұрған Ахиллдiң Неоптолемi екенiн бiлгенде бұрынғыдан бетер қуанды. Неоптолем оған Одиссей үйреткен өтiрiкке қоса Ахиллдiң, Патрокл мен Аякстiң мерт болғанын айтты. Филоктет өзiнiң өте жақсы көретiн батырлары өлгенiн естiгенде қатты қапаланды. Ол Неоптолеммен бiрге Грекияға қайтуға келiстi. Тiптен өзiн Одиссейден қорғауды өтiнiп, Неоптолемге садағы мен жебелерiн бердi де, тезiрек теңiзге шығуға асықтыра бастады.

	Күтпеген жерден бiр жауынгер келiп, Феникс батыр мен Тесейдiң ұлдары Филоктеттi күштеп Трояның түбiне алып бармақ болып жақындап қалғанын хабарлады. Жарақаты сыздағанына қарамай Филоктет жағаға қарай тұра ұмтылды. Осы азаптың бәрiн Неоптолем көрiп тұрған. Ол бұдан әрi шыдай алмай бар шындықты Филоктетке айтып салды. Неоптолем оған садағы мен жебелерiн қайтып бермек болып оқтала бергенде тасадан жүгiрiп шыға келген Одиссей жолын бөгедi. Филоктет өзi қаны қайнаған Одиссей мен Атрей ұлдарының қолында мылқау құралға айналмау үшiн құзға шығып теңiзге секiрмекке тұра ұмтылды. Одиссей қызметшiлерiне ұстап алып, кемеге оны күштеп апаруға бұйырды. Филоктет аласұрып қатты қиналды. Мұндай азапты көрiп тұруға Неоптолемнiң бұдан әрi дәтi шыдамады да, садағы мен жебелерiн қайтып бердi. Одиссейдiң бар жоспары күл-талқан болды. Ол Гераклдiң жебесiнен келетiн ажалдың қаншалықты азапты екенiн бiлетiндiктен, ендi тiптен қашып құтылуды ойлады.

	Неоптолем Трояны алуға гректерге көмектесу үшiн өзiмен бiрге Троядаға жүруге Филоктеттi көндiрмек болып қайта тырысып көрген. Филоктет үзiлдi-кесiлдi бас тартты. Өйткенi ол өзiн осыншама азапқа салған Агамемнон, Менелай, Одиссей қиянатын ұмыта алған жоқ едi. Неоптолем ендi Христан мақсаттарына жете алмай кету, не қулық жасап, өтiрiк айту ғана қалғанын ұқты.

	Кенет Филоктеттiң көз алдына жарқырап Гераклдiң елесi келе қалды. Ол Филоктетке Троя қамалына баруды бұйырды. Батырлардың батыры онда Филоктеттi бар жарақатынан құлан-таза айықтырып, Трояны алу даңқына бөлейтiнiн ескерттi. Филоктет досының бұйрығына мойын ұсынды. Одиссейдiң кемесiне өзi шығып, Троядаға бет алды.

	Троя қамалының түбiне келген соң Неоптолем көптеген ерлiк көрсеттi. Мықтылық пен өжеттiк жағынан Ахиллдiң ұлымен ешкiм теңдесе алмады. Шайқаста Неоптолемнiң қолынан троялық талай батыр мерт болды. Кескiлескен жекпе-жекте ол құдiреттi Гераклдiң ұрпағы, Телефтiң ұлы Эврипилдi де өлтiрдi. Эврипилдi аса құнды сыйлық – ғажайып Ганимедке арнап Зевс өсiрген алтын жүзiмнiң сабағын алғаны үшiн Приамға көмекке өз анасы жiберген болатын. Мемноннан кейiнгi Трояның ең мықты қорғаушысы, құдайдай ғаламат Эврипил едi. Оны анасының құлқын құмарлығы мерт қылды.

	Троя қамалының түбiне келгеннен кейiн кешiкпей Филоктет осы соғыстың айыпкерi Паристi өз жебесiмен жарақаттады. Гераклдiң у жалатқан жебесiмен Филоктет салған жазылмас жарақаттан Парис ауыр азап тартып өлуге тиiс едi. Жебе уы оның денесiне бiрте-бiрте тереңдеп сiңе бердi. Парис Троядан орманға кетiп, ауыр азаппен жан тапсырды. Ол өзi бiр кезде қатардағы бақташы ретiнде емiн-еркiн өмiр сүрген жерге барып өлдi. Денесiн малшылар тауып алды. Олар өздерiнiң бұрынғы жолдасының өлiмiне көз жастарын төктi. Зор алау жағып, оған Паристiң денесiн қойды да, өртеп жiбердi. Өртенген дененiң күлiн сауытқа салып, бейiтке қойды.

	Троялықтар үшiн қаланы қорғау күннен күнге қиындай түстi. Әйтсе де гректер Трояны күшпен ала алмады. Сондықтан да Одиссей қайтадан қулыққа жүгiнудi жөн көрдi. Ол қамшымен өз бетiн өзi ұрып тiлiмдеп, албажұлба киiндi де, қайыршының түрiне енiп, троялықтар не iстеп жатқанын барлап бiлу үшiн қалаға өтiп кеттi. Троялықтар қайыр сұрап жүрген бейшараны көрген. Оның Одиссей екенiн жалғыз Елена ғана таныды. Елена үйiне шақырып, жуып-шайындырды да, ал оның кiм екенiн троялықтарға айтпауға уәде бердi. Одиссей қалағанының бәрiн көрiп-бiлiп, көптеген сақшыларды өлтiрiп, гректер қосынына аман-есен қайтып келдi. Бұдан соң Одиссей мен Диомед Трояға жасырын түрде өтiп, Афина-Палладаның қасиеттi құтханасына кiрдi. Мұнда бiр кезде аспаннан түскен әйел құдайдың ағаштан ойылған мүсiнi (палладий) тұратын. Осы мүсiндi гректер қалайда қолға түсiруi керек едi: өйткенi бұл мүсiн Трояда тұрғанда қаланы басып алу мүмкiн еместi. Гректер әрең деп ретiн келтiрiп осыны ұрлап әкеттi. Қайтар жолда көптеген троялықтарды өлтiрiп, өз лагерлерiне оралды.



	ТРОЯНЫҢ ҚҰЛАУЫ

	Негiзiнен Вергилийдiң «Энеида» поэмасы бойынша баяндалған.



	Әйткенмен гректер қаланы ала алмай-ақ қойды. Сонда Одиссей тек айла-қулықпен әрекетке көшудi ұсынды. Ол iшiне гректердiң ең күштi батырлары түгел жасырына алатын орасан зор ағаш ат жасауға кеңес бердi. Ал басқа жауынгерлер бiрi қалмай Трояда жағасынан жүзiп кетiп, Тенедос154 аралының арғы бетiнде көзден тасалана тұруға тиiс болды. Троялықтар атты қалаға алып кiредi. Түнде жауынгерлер аттың iшiнен шығады да, жасырын қайта оралған гректерге қала қақпасын ашады. Одиссей Трояны тек осындай әдiспен ғана алуға болады деп сендiрдi.

	Өзiне Зевс аян берген балгер Калхас та гректердi қулыққа көшуге үгiттеп бақты. Ақыры, гректер Одиссейдiң ұсынысын мақұлдады. Атақты мүсiншi Эпей мен оның шәкiрттерi әйел құдай Афина-Палладаның жебеуiмен аса зор ағаш ат жасады. Оған Неоптолем, Филоктет, Менелай, Идоменей, Диомед, кiшi Аякс, Мерион, Одиссей және басқа бiрнеше батыр орналасты. Ағаш аттың iшi қарулы жауынгерлермен лық толды. Эпей батырлар кiрген саңылаудың iзiн бiлдiрмей сыналай жымдастырғаны сонша, ат iшiнде жауынгерлер бар деп ойлау мүмкiн емес едi. Содан кейiн гректер өз лагерьлерiндегi құрылыстың бәрiн өртеп жiберiп, кемелерiне отырды да, ашық теңiзбен жүзiп кеттi.

	Трояның биiк дуалдарына шығып қадағалап, қоршаудағылар гректер қосынындағы абыр-сабырды байқаған. Көпке дейiн олар не болып жатқанын болжай алмады. Бiр кезде гректер қосынының үстiн көк түтiн басқанын көрiп, керемет қуанышқа кенелдi. Олар гректердiң Трояданы тастап бара жатқанын түсiндi. Троялықтар қуанғаннан, асыр сала қаладан шықты да, гректер тастап кеткен қосынға барды. Қосын шынында бос қалыпты, кей жерлерде оттың шаласы әлi түтiндеп жатыр. Троялықтар осыдан аз-ақ бұрын Диомед, Ахилл, Агамемнон, Менелайдың және басқа батырлардың шатырлары тұрған жерлердi көрдi. Олар қоршау аяқталды, қауiпқатер бiржола бiттi, ендi бейбiт еңбекке кiрiсуге болады деп түйдi.

	Бiр кезде троялықтар таңданып орындарында тапжылмай тұрып қалды: олардың көзiне ағаш ат түскен едi. Троялықтар осынау ғажайып мүсiнге қадала қарап, неге жорырын бiлмей дал болды. Бiреулер атты теңiзге тастауды, екiншi бiр топ керiсiнше қалаға апарып, Акропольге қоюды ұсынды. Талас басталды. Осы кезде егесушiлер алдына Аполлон құдайдың абызы Лаокоон шықты. Ол жан-тәнiмен жерлестерiн ағаш аттың көзiн жоюға үгiттедi. Лаокоон ат iшiнде жасырынып грек жауынгерлерi отырғанын, бұл Одиссейдiң тағы бiр әскери айласы екенiн бiрден ұққан. Гректер Трояданы бiржола тастап кеттi дегенге сенген жоқ ол. Троялықтарға да ағаш атқа сенбеңдер деп жалынды. Лаокоон гректерден қауiптендi.

	Ол зор найзасын толғап-толғап, ағаш атқа қарай атып жiберген. Ағаш ат дiр еттi де, iшiнен қару-жарақтың күңгiрi естiлдi. Бiрақ құдайлар троялықтардың ақыл-есiн орнына келтiрмедi, олар қару-жарақ жаңғырығын есiтпей, атты қалаға алып кiрудi ұйғарды.

	Троялықтар ағаш аттың айналасында тұрғанда кенет айғайлаған дауыс естiлдi. Малшылар әлдебiр тұтқынды қол-аяғын байлап алып келе жатыр едi. Ол өз еркiмен берiлiптi. Тұтқын грек Синон болып шықты. Троялықтар оны қоршап алып, мазақтай бастады. Синон өзiн қаумалаған троялықтарға үрейлене қарап, үн-түнсiз тұрды. Бiр кезде барып сөйлеп кеттi. Өз басына түскен қатал тағдыр азабына шағынып көз жасын көл қылды. Синонның көз жасы Приам мен троялықтардың бәрiне қатты әсер еттi. Олар мұның кiм екенiн, неге қалып қойғанын сұрай бастады. Синон ендi троялықтарды алдау үшiн Одиссей ойлап тапқан өтiрiк өмiрiн қисынды баяндап бердi. Ол Итака патшасы жек корген Паламедтiң туысы болғандықтан Одиссей кезiн жоймақ болғанын айтты.

	Сондықтан да гректер қоршауды тоқтатуға шешiм қабылдағаннан кейiн Одиссей Калхасқа жорықтан елге аман-сау оралу үшiн құдайлар құрбандық талап етiп жатқанын жариялауды бұйырады. Калхас бiраз уақыт өтiрiк қиналған болып тұрып, ақыры құрбандыққа шалуға Синонды көрсетiптi. Гректер мұның қол-аяғын байлап, дереу құрбандық орнына алып барады. Бiрақ Синон өзiн байлаған жiптi үзедi де тура келген өлiмнен қашып құтылады. Гректер өз елiне қарай жүзiп кетуiн күтiп ол қалың қамыс ұйығында ұзақ уақыт тығылып жатады. Гректер кеткен соң ғана тасадан шығып, бақташыларға өз еркiмен берiледi.

	Троялықтар айлакер гректiң сөзiне сендi. Приам тұтқынның қолын шештiрiп, гректер жұртқа тастап кеткен мынау ағаш аттың не екенiн түсiндiруiн сұрады. Синонның күткенi де осы сұрақ болатын. Ол өз сөзiнiң шындығына құдайлар атын куәге тартып, ағаш атты гректер Троядан палладийдi ұрлап әкеткенi үшiн кәрiн төккен әйел құдай Афина-Палладаның мейiрiн түсiру ниетiмен қалдырып кеткенiн айтты. Бұл ағаш ат, Синонның сөзi бойынша, егер қалаға кiргiзiп алса Трояның мықты қорғанышы болмақ. Троялықтар Синонға сендi, сөйтiп ол өзiне Одиссей жүктеген мiндеттi бұлжытпай орындады.

	Троялықтардың Синонның сөзiне мүлтiксiз сенуiне Афина-Паллада жiберген мына бiр керемет те айрықша себепкер болған едi. Теңiзде түрiнен адам шошитын екi жылан көрiндi. Олар денесiн мың бұралтып, сақина жасап шиыршық атып, жағаға қарай жедел жүзiп келедi. Төбесiндегi қан түстес қып-қызыл айдарлары да адырайып көрiнедi. Көздерi жалын шашады. Жыландар жағаға Лаокоон теңiз құдайы Посейдонға құрбандық шалған тұстан шықты. Зәресi ұшқан троялықтар тұра қашты. Жыландар болса Лаокоонның екi ұлына тура атылып, денесiмен орап алды. Балаларын құтқару үшiн Лаокоон да тұра ұмтылды, бiрақ жыландар оның өзiн де орап тастады. Өткiр тiстерiн Лаокоон мен оның ұлдарының денесiне батырлатып қадай бердi. Соры қайнаған Лаокоон жыландарды денесiнен жұлып тастап, балаларын да босатып алмақ болып әрекеттенiп баққан, бiрақ одан ештеңе өнген жоқ. У денеге тарай бастады. Мүшемүшелерi тырысып, құрысып, Лаокоон мен оның балалары сұмдық қиналды. Өзiне ажал жақындап келе жатқанын сезген Лаокоон шыңғырып жiбердi. Ол өз отанын қорғау мақсатымен құдайдың әмiрiне қарсы шыққаны үшiн осылайша екi ұлының көз алдында өмiрмен қоштасқанын көрiп тұрып өзi де қаза тапты. Жыландар не сұмдықты жасап болған соң сусып барып Афина-Паллада мүсiнiнiң астына тығылды.

	Лаокоонның ажалы ағаш атты қалаға алып кiру керек деген троялықтар сенiмiн бұрынғыдан бетер арттыра түстi. Орасан зор етiп жасалған ат қақпаға сыймайтын болғандықтан олар қала қорғанының бiр бөлiгiн құлатып, ағаш атқа арқан байлады да, музыканы күңiрентiп, жапа-тармағай ән салып, айқай-шумен қалаға қарай сүйрей бастады. Бұзылған дуалдың жақтауларына ұрынып ағаш ат төрт рет аялдады. Осындай кездерде қатты соққыдан оның iшiндегi гректердiң қару-жарағы да қаңғыр-күңгiр етiп жатты, бiрақ троялықтар бұл дауысты естiмедi. Ақыры олар ағаш атты акропольге алып келдi. Акропольге әкелiнген ағаш атты көргенде көреген Кассандраның зәресi ұшып, байбалам салды. Ол Трояның құлайтынын айтты. Бiрақ троялықтар бұл сөзге күлдi де қойды. Өйткенi оның сәуегейлiгiне ешуақытта сенбейтiн.

	Ат iшiнде гректер сырттан естiлген әрбiр сыбыстың аңысын аңдап үн-түнсiз отырды. Олар сұлу бұрымды Елена бұлардың өз әйелдерiнiң дауысына салып, әрқайсысының атын жеке-жеке атап қалай шақырғанын да есiттi. Одиссей жауап қатуға оқтала берген бiр батырдың аузын алақанымен басып, әрең дегенде үнiн өшiрдi. Гректер қоршаудың аяқталуына байланысты троялықтардың шаттыққа кенелген көңiлдi той-думанының айқай-шуын түгел естiп отырды. Ақыры түн де болды. Айқай-шу басылды. Троя қалың ұйқыға кеттi. Ағаш аттың iшiнен ендi шығуға болады деп белгi берген Синонның дауысы естiлдi.

	Бұл кезде Синон Троя қақпасының маңында үлкен алау жағып та үлгерген едi. Бұл Тенедостың арғы бетiнде жасырынып тұрған гректерге тезiрек қалаға жетiңдер деп берiлген белгi болатын. Ағаш аттың iшiнен шаң-шұңсыз аяқтарын абайлап басып Одиссей мен Эпей бастаған гректер шықты. Жауынгерлер ұйқыға шомған Трояның көше-көшелерiне бөлiндi. Кирап бара жатқан Трояның үстiн қан сияқты күрең қызыл шұғылаға бөлеп, үйлердi өрт жалмай бастады. Осы кезде жасырынып тұрған грек жасақтары дуалдың құлаған жерi арқылы қалаға басып кiрдi. Сұмдық шайқас басталды.

	Троялықтар қолына iлiнген заттың бәрiн қару етiп қорғанды, Олар гректерге қарсы столдар мен орындықтарды, жанып жатқан шоқты, үй жиҺаздарын лақтырып, әлгiнде ғана ет шаншып қуырған iстiк темiрлермен шайқасты. Гректер ешкiмдi аяған жоқ. Трояның көшелерiнде еңiреген әйелдер мен балалар зар қағып жүрдi. Ақыры, гректер мұнаралы дуалдармен қоршалған Приамның сарайына жақындады. Троялықтар жанкештi нағыз ерлiкпен қорғанды. Олар гректердiң үстiне бiр мұнараны түгелiмен төңкерiп жiбердi. Гректер одан бетер өжеттене ұмтылды. Ахиллдiң ұлы Неоптолем сарай қақпасын балтамен ұрып талқандап, бiрiншi болып басып кiрдi. Оның соңынан сарайға басқа жауынгерлер де лап бердi. Приамның сарайын әйелдер мен балалардың өкiре жылаған дауысы басына көтердi. Осында ғана аман қалармыз деген үмiтпен Приамның қыздары, келiндерi құдайлар михрабының түбiне тығылған. Приам қару-жарағын асынып, қыздары мен келiндерiн қорғап, не шайқаста өлмек болып тұра ұмытылып едi, бiрақ кәрi патшаны Гекуба жалбарынып ұстап қалды. Ол қорғанышты осы михрабтан күт деп кеңес айтты. Өйтпесе жасы жеткен әлсiз қарт алып батырларға қарсы қалай төтеп берсiн!

	Кенет Приамның ауыр жаралы ұлы Политты қуып Неоптолем кiрiп келдi. Ол Политты найзамен бiр-ақ ұрып, әкесiнiң аяғына жықты. Приам найзасын Неоптолемге қарсы лақтырып едi, бiрақ тал шыбықтай солқылдап жеткен найза Ахилл ұлының қалқанына тидi де, тайып кеттi. Ызаға булыққан Неоптолем Приамды селдiреген аң шашынан ұстап алып көкiрегiне қылышын сұғып жiбердi. Осылайша Приам қаншама жылдар бойы ұлы Трояны билеп, ғұмыр кешiп келген өз сарайында қаза тапты. Приам ұлдарының ешқайсысы тiрi қалған жоқ. Тiптi оның немересiн – Гектордың ұлы Астианаксты да бақытсыз Андромаханың қолынан жұлып алып, Трояның биiк қорғанының үстiнен лақтырып жiбердi. Парис қазасынан кейiн Еленаға үйленген Деифобты Менелай сарайда ұйықтап жатқан жерiнде өлтiрдi. Ызаға булыққаны сонша, ол Елена арудың өзiн де өлтiруi мүмкiн едi, тек Агамемнон ұстап қалды. Ал әйел құдай Афродита Менелайдың жүрегiнде Еленаға деген махаббатын қайта тұтатты. Ол Еленаны өз кемесiне салтанатпен алып келдi.

	Приамның қызы көреген Кассандра Афина-Палладаның ғибадатханасында бас сауғалады. Оилейдiң ұлы Аякс оны сол жерден тапты. Кассандра қос қолымен құдайдың бейнесiн құшақтап, Афинаның мүсiнiне жабысып қалған. Аякс қызды аямай бүрiп, бар күшiмен тартып қалғанда қасиеттi мүсiн орда еденiне опырылып құлап, күл-талқаны шықты. Аякс гректердiң ашуына тидi, бұған құдiреттi әйел құдайдың да ызасы қыз-қыз қайнады. Кейiннен ол осы қылығы үшiн Аякстан өш алды.

	Троя батырларының iшiнде Троядан қарт әкесi Анхиз бен сәби ұлы Асканийды қос қолымен көтерiп шыққан Эней ғана аман қалды. Гректер троялық Антенор батырға да кешiрiм жасады. Себебi ол қай кезде де троялықтарға сұлу шаш әсем бұрымды Елена мен Парис ұрлап әкелген Менелайдың қазынасын гректерге қайтып берудi айтумен болған.

	Троя көпке дейiн өртенiп жатты. Будақтаған түтiн аспан астын шиырлап көкке самғап көтерiле бердi. Троя өртi алыстан көрiнетiн. Түтiн бағаналары мен айналаны ораған жалынға қарап төңiректегi халықтар көптен берi Азияның ең мықты қаласы болып келген Трояның құлағанын ұқты.



	ГРЕКТЕРДIҢ ОТАНЫНА ОРАЛУЫ

	Негiзiнен Еврипидтiң «Андромаха» мен «Гекуба» трагедиялары бойынша баяндалған.



	Гректер Троядан қыруар олжа түсiрдi. Көптеген алтын, күмiс, жиҺаздар мен сансыз сұлу тұтқын қыздарды олар өздерiмен бiрге ала кеттi.

	Грек кемелерi Геллеспонттың қарсы бетiне келiп тоқтағанда бұларға ұлы Ахиллдiң аруағы көрiндi. Ол бiр кезде өзiнiң әйелi болуға ұйғарылған Приамның аса сұлу қызы Поликсенаны құрбандыққа шалуды талап еттi. Агамемнон Поликсенаны бергiсi келмедi. Сiңлiсiн аман қалдыруды Кассандра да жалбарына өтiндi. Бiрақ Одиссей Трояны қоршау кезiндегi Ахиллдiң қисапсыз қызметiн еске салып, құрбандықтың шалынуын талап еттi. Поликсенаның өзi де құрбандық пышағының астына түсуге дайын екенiн сездiрдi. Өйткенi ол жат жұрттағы құлдық азаптан құтылудың жалғыз жолы осы деп бiлдi. Поликсена қолына пышағын ұстап Неоптолем тұрған михрабтың жанына асықпай өзi барды. Ол өзiн өлiмге қарай алып жүруге тиiс жас жiгiттiң қолын денесiне тигiзбедi. Өйткенi Поликсена Аид патшалығына күндер сияқты түскiсi келмедi. Ол михрабқа өзi барып, көкiрегiн өзi ашты. Ауыр күрсiнiп Неоптолем қылышын Поликсенаның көкiрегiне қойып қалды. Ыстық қан Ахилл құрметiне орнатылған құрбандық орнын жауып кеттi.

	Поликсенаны құрбандыққа шалған соң гректер өз отанына қарай ұзақ жолға шықты. Бұл сапарда олар көптеген қиыншылықтарға кездестi. Талай боздақ батырлар туған жерiне жете алмай опат болды.

	Троя қирап жатқан кезде-ақ ашуға мiнген АфинаПаллада Менелай мен Агамемнонның арасына от салған. Менелай бiрден Грекияға жүзiп кетпек болды. Ал Агамемнон болса құрбандық шалып Афинаның бетiн берi қаратқанша, гректер Трояданы тастап кетпеуiн талап еттi. Агамемнон әйел құдай Афинаның ашуын ешқандай құрбандықпен қайтара алмайтынын бiлген жоқ.

	Ағайындылар айтысы күнi бойы толастамады. Келесi күнi грек кемелерiнiң бiр тобы қолға түскен олжадан өз үлестерiн алып, Трояданы тастап шықты. Теңiзге шыққандар Нестор, Диомед, Неоптолем, Идоменей және Филоктет болатын. Бiраздан соң Менелай да аттанды. Ол Нестор мен Диомедтi Лесбос аралында қуып жеттi. Трояданы Одиссей де тастап шыққан едi, бiрақ Тенедосқа жеткенде өз серiктерiмен ерегесiп қалды да, Агамемнонға қайта оралды.

	Лесбосқа жиналған гректер Эвбея аралына қарай жүзiп шықты. Эвбеяға жеткен соң Гефест құдайға бағышталған мүйiсте Посейдонға құрмалдық бердi де, ары қарай жүзе бердi. Төрт күннен соң Диомед Аргосқа, ал Нестор Пилосқа келдi. Сол сияқты өз отанына аман-сау Идоменей, Филоктет, Неоптолем де оралды.

	Ал Менелай болса көптеген қиыншылықты басынан өткiздi. Аттиканың шығыс шетiндегi Суний мүйiсiнiң тұсында Аполлон құдай Менелайдың ескекшiсi Фронтистiң көкiрегiне өз жебесiн қадады. Менелай жағаға тоқтады да, Фронтистiң құрметiне сән-салтанатымен жерлеу жоралғысын өткiзiп, сонан соң ғана жолға шықты. Кемелер Лаконияның оңтүстiк-батыс шетiндегi қауiптi Малея мүйiсiн айнала бергенде Зевс бұларға қарсы құтырынған күштi дауыл тұрғызды. Теңiз бетiн таудай-таудай толқын басып кеттi. Менелай кемелерiнiң бiр бөлiгiн дауыл Критке қарай айдап тықсырып, жартасқа соғып қиратты. Ол кемелердегi гректер әрең дегенде жан сақтап қалды. Менелайдың өзi бар баска кемелер теңiзде ұзақ жүзiп, ақыры Египет жағалауына келiп тоқтады. Жат жұрттық халықтар арасында Менелай жетi жыл сандалды. Ол сидондықтар мен эфиоптар сияқты көптеген халықтар арасында болды. Кипрдi де, Финикияны да, шалғайдағы Ливияны да шарлады. Мұнда тұратын халықтардың қисапсыз малы болатын. Менелай көптеген сый-сыяпат алып, қыруар байлық жинады, Египетте Фоонның әйелi Полидамна сұлу Еленаға қасиеттi өсiмдiктiң шырынынан жасалған ғажайып дәрi-дәрмек сыйлады. Бұл дәрiнi шарапқа араластырып iшкен адам қандай ауыр қайғысын да ұмытып кететiн. Ақыры Египеттен шығып Менелай жол-жонекей Фарос аралына тоқтады. Осы аралда ол оңынан соғатын желдi күтiп жиырма күн аялдады. Арал елсiз, шөлейт едi, азық-тұлiк таусылуға жақындады. Бәрiне де өлiм қаупi төндi. Менелай мен оның серiктерiн бұл азаптан теңiз құдайы Протейдiң қызы әйел тәңiрi Идофея ғана құтқарды. Ол Менелайға келдi де, Протейдi қолға түсiрiп, құдайлардың құпиясын ашуға мәжбүр етудiң жолын үйреттi. Ертелетiп, таң шапағы тәңiрi Эос аспанға көтерiлген бойда Менелай өзiнiң қайратты да қажырлы үш серiгiн алып теңiз жағасына келдi. Осы жерде оларды төрт итбалықтың терiсiн ұстап Идофея күтiп тұрған болатын. Идофея терiлердi Менелай мен оның серiктерiне кигiздi де, терi иiсi қинамауы үшiн мұрындарына мәңгiлiк жүзiм шырынын жағып қойды. Менелай мен серiктерi теңiз жағасында қимылсыз жатты. Бiр кезде итбалықтар үйiрiн айдап теңiз тұңғиығынан Протей шықты. Ол итбалықтарды санап алды да, емiн-еркiн құмға жатып, ұйықтап кеттi. Менелай өз серiктерiмен Протейге айқай сала тұра ұмтылды. Қиян-кескi шайқас тағы басталды. Протей арыстан, жылан, қабылан, қабан түрiне де ендi, от пен суға да айналды. Бiрақ Менелай мен оның серiктерi ұстаған жерiнен айырылмады. Ақыры болмаған соң қарт басына түскен бәлеге көнiп, байырғы кейпiне ендi де, Менелай өзiнен не бiлгiсi келетiнiн сұрады. Менелай теңiз қартынан қай құдайдың қаҺары түсiп, оңынан жел соқтырмай қойғанын сұрады. Протей оған Египетке қайтып барып, сол жерде құдайларға үлкен құрбандық шалуы қажет екенiн айтты. Тек сонда ғана бұған құдайлардың мейiрi түсiп, елiне аман-сау оралуына мүмкiндiк туатынын ескерттi. Көреген Протей Менелайға өз тағдыры мен әйелi Еленаның тағдыры жөнiндегi болжамын да аян еттi, сол сияқты Трояның iргесiнен аттанған әрбiр гректi жол бойында не күтiп тұрғанын да айтып бердi. Менелай Протейдiң әмiрiн орындады. Ол Египетке қайтып оралып, құдайларға құрбандық шалды. Құдайлар оған оңынан жел соқтырды да, өзiнiң Спартасына есен-сау оралып, ұзақ жылдар бойы бақытты өмiр сүрдi. Менелай мен әйелi Елена қайтыс болған соң олардың мүрдесi ешқандай қайғымұңсыз мәңгiлiк өмiр сүретiн әулиедер аралына апарылып қойылды.

	Отанына қайтар жолда Агамемнон патшаның да талай қауiп-қатердi бастан өткеруiне тура келдi. Агамемнон мен оның серiктерi Эвбея жағалауына жеткенде, мұнда, Герей мүйiсiнiң дәл iргесiнде ғаламат дауыл көтерiлдi. Оны гректерге қаҺарын төккен әйел құдай Афина жiберген болатын. Ол әсiресе Оилейдiң ұлы Аякске өшiккен едi. Жартасқа соғылып қыруар кеме қирады. Аякстың кемесi де тас-талқан болды. Егер жер сiлкiндiрушi теңiз құдайы Посейдонның мейiрiмi түспегенде Аякс толқынға тұншығып өлетiн едi. Ол толқындарға Аяксты Герей құздарына лақтырып тастауды бұйырды. Аякс осылайша аман қалды. Бiрақ осы жерде өркөкiректiлiгiнiң кесiрiнен өзiнiң түбiне өзi жеттi. Ол құдайлардың көмегiнсiз-ақ, тiптi солардың әмiрiмен санаспай-ақ, өзiмдi-өзiм құтқардым деп көкiрек кере, есуастана жар салды. Бұл есуас сөздер Посейдонның құлағына шалынған. Ыза кернеп ол қолындағы үш ашалы аса таяғымен Аякс тұрған құзды салып қалды. Құз қақ айырылды. Оның жарымы жер-дүниенi күңiренте Аяксты өзiмен ала теңiзге опырылып түстi. Аякс осылайша әлгiнде ғана өзiн Посейдон аман алып шыққан иiрiмге қайта құлап, тұншығып өлдi. Агамемнонның кемелерi дауылдан әрең қашып. құтылып, ақыры әйтеуiр өз елiнiң жағалауына жеттi. Бiрақ Агамемнонды өзiнiң алтынға бай Микенысына бақ емес, сор айдап келген едi. Мұнда оны кезiне шөп салған өз әйелi Клитемнестраның қолынан ажал сәтi күтiп тұрған.





	ОДИССЕЯ



	ОДИССЕЙ ҮР ҚЫЗЫ КАЛИПСОНЫҢ ҚОЛЫНДА

	Гомердiң «Одиссея» поэмасы бойынша баяндалған.



	Трояның iргесiнен Итакаға қайтып келе жатқан сапарында Одиссей көптеген кауiп-қатерге тап болып, ауыр азап шектi. Ол жолда барлық серiктерiнен айырылды, бәрi де қаза тапты, қатал тағдыр олардың ешқайсысын да аямады. Ұзақ сергелдеңнен кейiн Одиссей ақыры Огигия155 аралындағы үр қызы Калипсоның қолына барып килiктi. Оған осы құдiреттi сиқыршы Калипсоның тұтқынында жетi жыл азап тартуына тура келдi. Сегiзiншi жылға аяқ басқан. Одиссей өзiнiң туған Итакасы мен семьясын әбден сағынған. Өз елiне қайтаруды жалбарынып қанша өтiнсе де, Калипсо бәрiбiр жiбермей қойды. Ақыр соңында әйтеуiр Одиссейге олимп құдайларының мейiрiмi түстi. Құдайлар кеңесiнде өз қызы Афина-Палладаның өтiнiшi бойынша Зевс теңiз құдайы Посейдонның жалғыз көздi ұлы Полифемдi соқыр қылып қойғаны үшiн бүкiл теңiз бетiнде Одиссейдi қуғындағанына қарамай, оны туған елiне қайтаруға шешiм қабылдады.



	ОДИССЕЙ ИТАКАДА ЖОҚ КЕЗIНДЕ ҮМIТКЕР КҮЙЕУЛЕРДIҢ ОНЫҢ ДҮНИЕ-МҮЛКIН ШАШЫП, ЖҮГЕНСIЗДIК ЖАСАУЫ

	Гомердiң «Одиссея» поэмасы бойынша баяндалған.



	Құдайлар Одиссейдi елiне қайтаруға шешiм қабылдағанда жаугершi әйел тәңiрi Афина Олимп биiгiнен жерге

	– Итакаға түстi де, тафийлер патшасы Менттiң кейпiне енiп, Одиссейдiң үйiне келдi. Бұл үйде ол Одиссейдiң әйелi Пенелопаға құда түсiп жүрген бұзақы күйеулердiң үстiнен шықты. Күйеулер той-думан залында құлдар мен қызметкерлер дайындап жатқан сауық-сайранды күтiп, асық ойнап отырған. Афинаны алдымен Одиссейдiң ұлы Телемах көрдi. Ол жалған Менттi iзетпен қарсы алды. Үйге кiргiзiп, жеке столға отырғызды. Тойдуман басталды. Күйеулер дәмге әбден тойынған соң әншi Фемийдi шақырып, ән-жырымен көңiлдерiн көтерудi тапсырды. Фемий ән салып тұрған кезде Телемах Ментке бұрылды да, күйеулердiң құлағына шалынбайтындай етiп, жәйiмен осылардан көрген қорлығын айта бастады. Телемах сонымен қатар қонақтың кiм екенiн, аты-жөнiн сұрады. Афина-Паллада өзiн Ментпiн деп таныстырып, Одиссейдi бiлетiнiн, Телемахтың әкесiне өте ұқсас екенiн айтты да, ештеменi сезбеген кiсi сияқтанып оның өзiнен мына жиынның мәнiсiн сұрады:

	«Бұл не? Бiреудiң үйлену тойы ма, әлде басқа бiр мереке ме? Қонақтар неге сонша басынып кеткен?» Телемах қонағына қамыға отырып өз мұңын шақты. Ол мына күйеусымақтардың өз анасы Пенелопаны бiреуiмiзге тұрмысқа шық деп қинап жүргенiн, жүгенсiздiк жасап Одиссейдiң дүние-мүлкiн талан-таражға салып жатқанын баяндап бердi. Телемах әкесi Одиссейдiң көптен берi хабарсыз кеткенi, егер есен-сау оралатын болса мына топалаң бiрден басылып, өзiнiң әуре-сарсаң өмiрi бiрқалыпқа түсетiнiне кәмiл сенетiнiн айтты.

	Әбден тыңдап болғаннан кейiн Афина Телемахқа өз қорғаушысын Итаканың бар халқынан iздеуге кеңес бердi, оларды жинап алып, күйеулердiң бұзақы қылықтарын айтып шағын дедi. Сонымен қатар Пилостағы Нестор қарт пен Спартадағы Менелай патшаға барып, Одиссейдiң тағдырын сұра деп ақыл қосты. Телемахқа осыларды айтып, Афина құс бейнесiне айналды да, көзден ғайып болды. Телемах сонда барып өзiнiң құдаймен сөйлескенiн түсiндi.

	Осы кезде өз бөлмесiнен шығып той залына Пенелопа келiп кiрген. Ол Трояның iргесiнен қайта оралып келе жатқан батырлар туралы ән салып тұрған Фемийдiң дауысын естiдi. Пенелопа Фемийден мұндай мұңлы әндi қойып, басқаша ән салуын өтiндi. Бiрақ оның сөзiн Телемах бөлiп жiбердi. Ол әндi әншi таңдамайтынын, керiсiнше осындай әндi айтуға рух берiп, Зевс таңдайтынын ескерттi. Телемах анасынан өз бөлмесiне көтерiлiп: жiп иiру, киiм тоқу, күңдер қызметiн бақылау, үй iшiнiң жинақылығын қадағалау сияқты өз шаруасымен айналысуын өтiндi. Ол анасына өзiне тiкелей қатысы жоқ мәселелерге араласпауын, өз әкесi Одиссейдiң үйiнде әмiрiн жүргiзе алатын адам жалғыз өзi ғана екенiн ескерттi. Пенелопа ұлының сөзiн үн-түнсiз тыңдады. Сонан соң ұнжырғасы түсiп, өз бөлмесiне барды да, Одиссейдi есiне алып, бiраз уақыт егiлiп жылады. Ақыры, әйел құдай Афина оны тәттi ұйқыға бөлеп тастады.

	Пенелопа кеткен соң үмiткер күйеулер оған жұбай болуға кiм лайықты деген мәселенiң төңiрегiнде айтысып жатты.

	Олардың бәсеке тартысын Телемах бөлiп жiбердi. Ол өзiнiң үй-мүлкiн талан-таражға салудан қорғау үшiн халық жиналысына өтiнiш айтатынын ескерттi. Құдайлардың қаҺарымен де қорқытты. Бiрақ, оның бұл ескертулерi күйеулерге көп әсер ете қойған жоқ, олар бұрынғысынша түнге дейiн ән салып, би билеп, шуылдасып, жүгенсiздiк жасай бердi. Күйеулер тек түннiң бiр мезгiлiнде ғана тарады.

	Телемахты ұйықтайтын бөлмесiне бiр кезде өзiн алақанына салып аялап өсiрген, Одиссейдiң ең сенiмдi қызметшiсi кәрi кемпiр Эвриклея ертiп барды. Одиссейдiң ұлы өзiнiң төсегiне жатты. Бiрақ, ол түнi бойы көз iлген жоқ – Афина-Палладаның кеңесiн ойлаумен болды.

	Келесi күнi ала таңмен Телемах жаршыларға халық жиналысын шақыруға әмiр еттi. Халық тез жиналды. Халық жиналысына Телемах келдi. Оның сымбаттылығы сонша, жиналған жұрт көз алмай қарап, таңданумен болды. Итаканың ақсақалдары оған қақ айырыла жол бердi. Телемах әкесiнiң орнына барып отырды. Ол халыққа өз үйiн апыр-топыр қылып, бұзақылық жасап жүрген күйеусымақтардан қорғауды өтiндi. Халық өзiне көмектессе деп, Зевстiң, әдiлқазы әйел тәңiрi Фемиданың атымен жалбарынды.

	Телемах ызалы жалынды сөзiн бiтiрiп, орнына барып отырғанда басы төмен салбырап, кезiнен жас парлап кеттi. Халық жиналысы үн-түнсiз қалды, бiрақ дәмелi күйеулердiң бiрi Антиной Телемахқа қарсы дөрекi сөздермен жауап қайтара бастады. Ол Пенелопаның сөз салған күйеулердiң ешқайсысына тұрмысқа шықпау үшiн ойлап тапқан қулығын бетiне басып айыптады. Пенелопа түгi түбiттей әсем жамылғы тоқып бiткен соң ғана құда түсушi күйеулердiң бiрiне тұрмысқа шықпақ болып уәде берiптi. Ол шынында да күндiз жамылғы тоқитын, бiрақ түнi бойы сол тоқығанын қайта тарқатып тастайтын, Антиной Пенелопа өзiне жұбай таңдап алғанша үмiткер күйеулердiң ешқайсысы Одиссейдiң үйiнен кетпейтiндiгiн айтып қорқытты. Антиной, тiптi Телемахтан өз анасын әкесiнiң үйiне қайтарып жiберуiн талап еттi. Мұнысы Пенелопаны тезiрек жұбай таңдап алуға мәжбүр етудiң амалы едi. Телемах анасын үйiнен қуып шығудан бас тартты, мынау жүгенсiз күйеулерден көрген қиянат зәбiрiне куәге Зевстiң атын атап жалбарынды. Найзағай құдайы Зевс мұның үнiн естiдi де, өз құдiретiнен аян бердi. Халық жиналысының төбесiнде көк аспанда шарықтап екi бүркiт көрiндi. Бүркiттер халық жиналысының нақ ортасына ұшып келдi де, бiрбiрiне бас салды. Өздi-өзiнiң омырауын, мойнын қанға бояп, жұлмалап, тез арада көзден ғайып болды. Халық аң-таң қалды. Құс балгерi Галимферс мұны Одиссейдiң жақын арада қайта оралатынына жорып, сол кезде дәмегөй күйеулердiң күнi қараң болатынын ескерттi. Одиссей ешкiмге байқатпай келiп, өз ошағын ойрандап, талан-таражға түсiргендердiң сазайын тартқызатынын айтты.

	Үмiткер күйеулердiң бiрi Эвримах құс балгерiн келекеге айналдырып, мазақтай бастады. Ол тiптен Одиссейдiң өзiн өмiрiмен қоштастырамыз деп соқты. Күйеулер ешкiмнен – Телемахтан да, құс балгерi пiр тұтқан сәуегей құстардан да қорықпайды деп әкiреңдедi.

	Телемах бұдан былай үмiткер күйеулерге жүгенсiздiктi тоқтатыңдар деп ештеңе айтқан жоқ. Ол халықтан Пилосқа барып, қарт Нестордан әкесi туралы бiр хабар бiлiп келу үшiн жедел жүзетiн ұшқыр кеме беруiн өтiндi. Телемахты жалғыз ғана Одиссейдiң досы салиқалы Ментор қолдады. Ол халыққа дәмелi күйеулердiң Телемахты осынша ренжiткенiне жол берiп отырғаны үшiн өкпе айтты. Жұрт үн-түнсiз отыр. Күйеулердiн бiрi Леокрит орнынан көтерiлдi. Ол Теламахты келемеждеп, егер Одиссей келiп, бұларды үйiнен қуып шықпақ болса оның өзiн мүрдем кетiретiнiн айтты. Леокриттiң дарақылығы сонша, халық жиналысын өз бетiмен таратып жiбердi.

	Көңiлiн қайғы, көкiрегiн шер басқан Телемах теңiздiң жағасына барып, Афина-Палладаға жалбарынды. Афина-Паллада оған Ментордың бейнесiне енiп келдi. Ол Телемахқа есерсоқтанып өздерi опат болатын мезгiлдi бiрте-бiрте жақындатып келе жатқан күйеусымақтарға көңiл бөлмеуге ақыл бердi. Әйел тәңiрi Телемахқа кеме табуға көмектесiп, Пилосқа дейiнгi сапарында бiрге жүруге уәде еттi. Сосын Телемахқа үйiне барып, алыс жолға дайындалуды бұйырды.

	Телемах оның айтқанына көндi. Үйiнде күйеулерге кездестi. Олар той-думанды тағы бастайын деп отырған. Антиной Телемахты келемеждей қарсы алып, қолынан сүйреп, ойын-сауыққа қатысуға шақырды. Телемах қолын ызалана тартып алды да, күйеулерге құдайлардың қаҺарымен сес көрсетiп кетiп қалды. Ол ең сенiмдi қызметшi кемпiр Эвриклеяны шақырып, Одиссейдiң кең қоймасынан алыс жолға қажет заттарды алмақ болды. Телемах Пилосқа барғысы келетiнiн жалғыз ғана Эвриклеяға айтып, өзi жоқта анасына қамқорлық жасауын өтiндi. Эвриклея Одиссейдiң ұлы мерт болып кете ме деп қауiптенiп, Телемахқа Итакадан ешқайда шықпа деп жалынды. Бiрақ ол айтқанынан қайтпады.

	Афина-Паллада бұл кезде Телемахтың бейнесiне енiп, бүкiл қаланы айналып шықты. Жас жiгiттерден жиырма ескекшi жинап, кеме сұрау үшiн Ноемонға кiрдi. Ноемон өзiнiң ғажайып кемесiн шын ықыласымен бердi. Сапар дайындығы осымен бiттi. Афина көзге көрiнбей, күйеу-жiгiттер сауық-сайран құрып жатқан залға кiрiп, бәрiн ұзақ ұйқыға бөлеп тастады. Содан соң қайтадан Ментордың түрiне ендi де, сарайдан Телемахты ертiп шығып, теңiз жағасындағы кемеге алып барды. Телемахтың серiктерi Эвриклея дайындаған азық-түлiктi тездете жеткiзiп кемеге тиедi. Телемах жалған Ментормен кемеге көтерiлдi. Афина арттан соғатын жел тұрғызды да, кеме ашық теңiзде шапшаң жүзе жөнелдi.



	ТЕЛЕМАХТЫҢ НЕСТОР МЕН МЕНЕЛАЙҒА КЕЛУI

	Гомердiң «Одиссея» поэмасы бойынша баяндалған.



	Әйел құдай Афина Телемахтың жолын оңғарып, сәттi сапар сыйлады. Келесi күннiң таңында-ақ күн құдайы Гелиос өзiнiң ақшақардай ақбоз атына мiнiп, аспанға көтерiлген мезгiлде Посейдонға құрбандық шалып жатқанының үстiнен шықты. Телемах Пилосқа келiп жеттi. Бүкiл халық теңiз құдайының құрметiне қыруар бұқа сойып, көл-көсiр тағам дайындаған екен. Олар әрқайсысының басына бес жүз адам орналасатын тоғыз столға жайғасты. Қызметшiлер жұрттың алдына тағам тарта бастағанда Нестор ең алдында Ментордың бейнесiне енiп, топ бастап келе жатқан Афина-Паллада бар жат жерлiктердi байқады, Кәрi патша қонақтарды жылы шыраймен қарсы алды. Нестордың ұлы Писистрат келгендердi дәм татуға шақырды. Ол Афинаға шарап құйған құмыра ұсынып, Посейдон құдайдың құрметiне тәуеп етуiн өтiндi.

	Ac аяқталған соң Нестор жат жерлiктердiң қайдан келгенiн сұрады. Телемах өзi Одиссейдiң ұлы екенiн, мұнда әкесiнiң тағдырын бiлу үшiн келгенiн айтты. Нестор алдында тұрған жiгiт ақылдылығы үшiн өз батырлардың бәрiнен ерекше бөлек сыйлайтын Одиссейдiң ұлы екенiн есiткенде қатты қуанды. Ол Телемахтың әкесiне түр-түсiмен ғана емес, ақыл-ойымен де ұқсайтынына таң қалды. Нестор Телемахқа гректердiң Троядан қайтар сапарда бастан кешкен ауыр азаптарын баяндап бердi. Ал Одиссей жөнiнде ешнәрсе айта алмады. Ол үйiн ойрандаған есерсоқ күйеусымақтардан көрген жәбiрi үшiн Телемахқа аяныш бiлдiрдi. Данышпан қарт ендi оған тезiрек үйiне қайтуға кеңес бердi, тек алдымен елiне батырлардың бәрiнен соң оралған Менелайға барып жолығып, Одиссейден бiр хабар бiлетiн болса соны анықтай кетудi ескерттi. Нестор құдайлардың, әсiресе Афина-Палладаның Одиссейдiң ұлына әкесiнiң қайда екенiн бiлуге сөзсiз көмек көрсететiнiне сенiмдi едi.

	Кеш түстi. Кемесiне қайта оралмақ болған Телемахты Нестор жiбермедi. Ол Одиссейдiң ұлы өз сарайында түнеп шығуын қалады. Телемахқа осында қонып шығуға Ментор да кеңес бердi. Ал өзi ескi қарызын өндiрiп алу үшiн кавкондар елiне сапарға шығатынын ескертiп кемеге қайтуға қамданған. Кенет Ментор айтарын айтты да, бүркiтке айналып, таң-тамаша қалған пилостықтардың көз алдынан ғайып болды. Нестор да, басқалар да Телемахқа әйел құдай Афинаның өзi көмектесiп жүргенiн түсiндi.

	Келесi күнi таңертең Нестор әйел құдай Афинаның құрметiне құрбандыққа мүйiзi алтындаған тана сойды. Құрбандың рәсiмi бiткен соң ұлдары күйменi жектi. Телемах пен Нестордың кiшi ұлы Писистрат күймеге отырып, Менелайға бет түзедi.

	Аттар жүйткiп бердi. Кеш түсе жолаушылар Диокл батыр туратын Ферыға156 келiп жеттi. Писистрат пен Телемах сонда түнеп, келесi күнi ертеңгiлiк таң қылаң бере жолға шықты да, кешкiлiк Спартаға келiп жеттi.

	Телемах пен Писистрат Спартаға жеткенде мұнда ұлан-асыр той болып жатыр едi. Менелай Троя түбiнде берген уәдесiне тұрып өзiнiң қызын Ахиллдiң ұлы Неоптолемге ұзатып жатқан. Мұнымен бiрге ұлы Мегапенттiң үйлену тойын да орайластырған. Менелайдың қонақтары тым көңiлдi думандады. Қонақтардың көңiлiн көтеру үшiн әншiлер сазға қосылып, ән салды, музыка ырғағына берiлiп, екi жiгiт би биледi. Телемах пен Писистрат сарайға тойдың нағыз қызған кезiнде келiп жеттi. Оларды Менелайдың қызметшiсi қарсы алды. Жат жерлiктердi көре салып, ол қожасына жүгiрiп барды да келгендердi өз сарайында қабылдайтын-қабылдамайтынын сұрады. Менелай аттарын доғарып, өздерiн тойға шақыруды бұйырды. Кезiнде басынан талай қиыншылықты өткiзiп қонақжайлық қадiрiн жақсы түсiнген Менелай есiгiн әркез ашық ұстайтын. Қызметшi патша бұйрығын орындауға тұра жүгiрдi. Қызметшiлер аттарды ағытып, шетжерлiктердi сарайға ертiп келдi. Телемах пен Писистрат жуынып-шайынып киiмдерiн ауыстырып алған соң той залына беттедi. Олар Менелай сарайындағы қадам басқан сайын кездесiп, көз жауын алатын байлық пен жиҺазға таң қалды. Патша шетжерлiктердi жылы жүзбен қарсы алып, өзiнiң қасына отырғызды.

	Менелайдың дастарқаны ағыл-тегiл болатын. Сарай сәнi мен дастарқан байлығына таң қалған Телемах Писистратқа бұрып, баяу ғана мұндай салтанатты өмiрi көрмегенiн, бұдан бай, бұдан әсем тек Зевс сарайы шығар деп шамалайтынын айтты. Телемахтың сөзiн естiп қалған Менелай ақырын ғана жымиып, түбiнде өлiмге бiр бас иетiн адамдардың мәңгi өлмейтiн құдайлармен теңесе алмайтынын ескерттi. Егер мұның сарайының салтанаты зор болса, сол дәулеттi табу үшiн сiңiрген еңбегi мен бастан кешкен қауiп-қатерi де шексiз болғаны ғой. Бiрақ бұл өткерген қауiп-қатердiң бәрi Одиссейдiң басына түскен михнат-азаптың қасында түк емес. Телемах әкесiнiң атын есiткенде жылап жiбердi. Осы кезде Менелайдың әйелi сұмбiл шашты Елена кiрiп келдi. Оның соңынан алтын ұршық пен жiп салынған алтын ернеулi күмiс себеттi көтерiп күндер ендi. Жат жерлiктерге көзi түскенде Елена олардың бiрi Одиссейге өте ұқсайтынына таң қалды. Мұны ол Менелайға айтқан. Еленаның сөзiн естiп қалған Писистрат алдындағы жiгiт шынында да Одиссейдiң ұлы Телемах екенiн айтты. Менелай қасында отырған жiгiт өзiнiң сүйiктi досының ұлы екенiн есiткенде керемет қуанды. Ол Одиссейдiң ерлiк iстерi мен Троя iргесiнде гректердiң басына түскен ауыртпалықтарды еске түсiрдi. Одиссейдi Елена да есiне алды. Әкесi туралы айтылған осынау сөздер Телемахтың көзiнен тағы да жас ағызды. Трояның түбiнде қаза тапқан ағасы Антилохты есiне түсiрiп, Писистрат та жылады. Қаза тапқан достарының қайғысы Менелайдың да көңiлiн босатты. Мұны көрген Елена еңселерiн мұң басқан батырлардың көңiлiн көтеру үшiн шарап құяр құтыға Египетте өзiне патша-ханым Полидамна сыйлаған таң ғажайып шөптiң шырынын тамызды. Сауық-сайранды доғаратын мезгiл де болып қалған едi. Кешiкпей Меналай мен оның қонақтары дем алуға кеттi. Спарта патшасы Телемахпен әңгiмесiн келесi күнге қалдырды.

	Таңертең Менелай патша Телемахтан Спартаға келу себебiн сұрады. Телемах әкесiнiң тағдырын бiлуге келгенiн айтты. Менелай Одиссейдiң ұлына өз басынан өткен барлық оқиғаны, соған қоса теңiз тәңiрi Протей оған Трояның iргесiнен қайтып келе жатқан грек батырларының тағдырын қалай аян еткенiн айтып бердi. Одиссей, Протейдiң сол айтқанына қарағанда, үр қызы Калипсоның аралында тұтқында жүр. Менелайдың Телемахңа әкесi туралы айта алатын хабары осы-ақ едi. Спарта патшасы Телемахқа он екi күн қонақ бол деп жалынды. Бiрақ Телемах өзiн ұстамай, тезiрек үйiне жiберуiн өтiндi. Менелай мен Телемахтың әңгiмесi ұзаққа созылды.

	Бұлар әңгiмелесiп отырғанда қонақтар сарайға тағы жиналды. Кешiкпей сауық-сайран қайта басталуы керек едi.



	КҮЙЕУСЫМАҚТАРДЫҢ ТЕЛЕМАХҚА ҚАРСЫ ҚАСТАНДЫҒЫ

	Гомердiң «Одиссея» поэмасы бойынша баяндалған.



	Телемах Пилос пен Спартада жүрген кезде күйеулер өздерiне келген Ноемоннан Телемахтың Итакадан кетiп қалғанын бiлдi. Олар Телемах Пилос пен Спартадан көмек сұрай кеткен болар деп зәресi ұшты. Антиной күйеулерге кеме жабдықтап, теңiзге шығып, тұтқиыл шабуыл жасап, Телемахтың көзiн жоюға кеңес бердi. Мұндай арам ниетке күйеулердiң бәрi қосылды. Олар ескекшiлер жинады да, теңiз жағасында кеме жабдықтап, тосқауыл құру үшiн Астерид аралына қарай жүзiп кеттi.

	Қара ниеттi адамдардың зұлымдық әрекетiн Пенелопа бiлiп қойған. Ол қатты қиналды. Өйткенi Телемахтың Итакадан аттанып кеткенiн ол да бiлмейтiн. Пенелопа қызметшiсiн Одиссейдiң әкесi Лаэрт қарияға жiберiп, немересiнiң басына төнген қауiп-қатер жөнiнде ескертпек болып едi. Бiрақ қызметшi кемпiр Эвриклея тоқтатып тастады. Ол Пенелопаға Афина құдайдан көмек сұрап жалбарынуға кеңес бердi. Патша әйелi Эвриклеяның айтқанына көнiп, әйел тәңiрiнiң құрметiне құрбан шалып жалбарынды. Сонан соң мамық төсегiне жатып ұйықтап қалды. Әйел құдай Афина оның тiлегiне құлақ асты. Ұйқыда жатқан Пенелопаға сiңлiсi Ифтиманың аруағын жiбердi. Аруақ Телемахтың ешкiмнiң қолынан опат болмай аман оралатынын айтты. Пенелопа ендi жұбайының тағдырын сұрағанда Ифтиманың елесi ешқандай жауап қатпай, селдiреген ақ тұман сияқты ыдырап жүре бердi. Пенелопа оянып кеттi. Ол бұл сағымды құдайлар жiбергенiн түсiндi.



	ОДИССЕЙДIҢ ҮР ҚЫЗЫ КАЛИПСОНЫҢ АРАЛЫНАН КЕТУI

	Гомердiң «Одиссея» поэмасы бойынша баяндалған.



	Құдайлар өз кеңесiнде Телемах күйеусымақтардың шабуылына ұрынбай, есен-сау өз отанына оралуына Афина көмектесуi керек деп шештi. Ал Гермес Огигия аралына ұшып барып үр қызы Калипсоға Одиссейдi босатып жiберудi бұйыруы керек. Найзағай құдайы сол заматта Герместi Калипсоға аттандырды.

	Аяғына қанатты кебiсiн киiп, қолына аса таяғын ұстап, қиялдан жұйрiк Гермес Олимптен құлдырай жөнелдi. Теңiз үстiмен бүркiттей самғап, көздi ашыпжұмғанша Огигияға жеттi. Бұл тамаша арал болатын. Мұнда шетен ағашы, терек, қарағайлар, үйеңкiлер мен кипаристер жапырақ жайып құлпырып тұратын. Шабындықтар көкорай шалғынға оранып, олардың арасынан қоғажайлар мен лала гүлдерiнiң хош иiсi аңқитын. Аралды төрт бұлақ суландыратын, ағаштар арасымен мың бұралып арықтар ағып жататын. Мұнда қоңыр салқын бiр үңгiр бар едi, Калипсо сонда тұратын. Үңгiрдi жүзiм сабақтары шырмап алыпты, ал оларда уылжи пiскен шоқ-шоқ жүзiм тiзiлiп тұр. Гермес келгенде үр қызы Калипсо алтын өрмекте бедерлеп әсем жамылғыш тоқып отырған. Одиссей мұнда жоқ болатын. Ол теңiз жағасындағы жақпар тастың үстiнде қиырға көзiн тiгiп, жападан-жалғыз отыр едi. Өзiнiң туған Итакасын есiне алып, көз жасын көл қылып отырған. Ол күнде осылай қара басы қайғыға малынып отыратын да қоятын.

	Кiрiп келе жатқан Герместi көрiп, Калипсо орнынан тұрып, қарсы алды. Қонағын төрге шығарып, мәңгiлiк жүзiм сөлi мен шәрбәт ұсынды. Құдайлар тағамына тойып алған соң Гермес Зевстiң шешiмiн айтты. Калипсо Одиссейден айырылатынын есiткенде еңсесi түсiп кеттi. Ол Одиссейдi өз аралында бiржола қалдырып, мәңгiлiк өмiр сыйламақ едi. Бiрақ Зевс шешiмiне қарсы шыға алмады.

	Гермес кеткен соң Калипсо теңiздiң жағасында көкiрегiн қайғы көмген Одиссейге келiп:

	– Одиссей, көз жасыңды тый, бұдан былай қайғырма. Мен сенi отаныңа жiберемiн. Бар, балта алып, ағаш кесiп, берiк сал жаса. Сол салмен жолға шығасың, ал мен саған оңыңнан жел тұрғызамын. Егер құдайлар қолдаса, елiңе ораласың, – дедi.

	– Құдiреттi құдай, – дедi Одиссей Калипсоға. – Сен маған атамекенiме жетудi емес, басқа бiрдеңе дайындап жатқан сияқтысың. Буырқанған теңiзден алақандай салға мiнiп аман өтуiм мүмкiн бе? Одан құстай ұшқыр кемелердiң өзi әрең өтедi емес пе. Жоқ, тәңiрiм, сен менiң көзiмдi жою үшiн бiр сұмдық ойластырмағаның жайында құдайлардың атынан ант берсең ғана мен салға отырамын.

	– Өмiрi қысқа пенделердiң iшiндегi ең ақылдысы, ең көрегенi сен деген сөз рас екен, Одиссей! – деп таңданды Калипсо.– Саған ажал тiлемейтiнiме Отикс суымен ант етемiн.

	Калипсо Одиссейдi ертiп үңгiрге келдi. Ас үстiнде оны қал деп үгiттей бастады. Мәңгiлiк өмiр сыйлаймын деп азғырды. Калипсо жолда қаншалықты қауiп-қатер күтiп тұрғанын Одиссейдiң бiлмейтiнiн, егер оған анық көзi жетсе ғой, өзi-ақ қала салатынын айтты. Бiрақ Одиссейдiң туған жерiне деген махаббаты өте күштi едi, сондықтан да Калипсоның ешқандай уәдесi Итаканы, өз отбасын ұмыттыра алмады.

	Келесi күнi ертеңгiлiк Одиссей сал құрастыруға кiрiстi. Ағаш кесiп, бөрене жонып, бiрiмен-бiрiн байластырып, тақтаймен шегелеп, төрт күн жұмыс iстедi. Ақыры, сал дайын болып, дiңгегiне желкен iлiндi. Калипсо Одиссейге жолазық берiп, қоштасты. Одиссей желкендi жайып жiбердi. Оңынан соққан жел салды теңiзге қарай айдай жөнелдi.

	Бағытын Үркер мен Жетiқарақшы жұлдыздарына қарап анықтап, Одиссей он сегiз күн жүздi. Ақыры, алыстан жер көрiндi. Бұл феакийлiктер157 аралы болатын. Осы кезде Одиссейдiң салын эфиоптардан қайтып келе жатқан Посейдон құдай байқап қалды. Теңiз әмiршiсiнiң iштегi қыжылы қайнады. Ол өзiнiң үш ашалы асасы мен теңiздi салып қалды. Адам айтқысыз дауыл көтерiлдi. Аспанды бұлт торлап, айналаның бәрiн қара түнек басты да кеттi. Жан-жақтан жел құтырына соғып, теңiз дөңбекшiдi. Одиссейдiң зәресi ұшты. Оның қорыққаны сонша, бұдан гөрi Трояның түбiнде қаза тапқан батырлардың қасында қалмағанына өкiндi. Таудай толқын соқтықты да, салдан оны жұлып әкеттi. Теңiз тұңғиығына бiр батып, Одиссей су бетiне әрең көтерiлдi. Оған қоштасарда Калипсо берген үстiндегi киiмдерi кесiр жасай бастады. Дегенмен ол өз салын қуып жетiп, жиегiнен жармасып, сiлесi қатып ақыры үстiне шықты. Жел есiрiп, салды бiрде олай, бiрде бұлай лақтырады. Бiрде оны ысқыртып қатыгез Борей қуып кетсе, бiрде Нот айдайды, ендi бiрде шуылдақ Эвр ойыншық етiп ары-берi тәлкекке салып, соңынан Зефирге лақтырып жiбередi. Сал айналасында таудай-таудай толқындар ұмар-жұмар болады.

	Одиссей осындай қауiп-қатермен арпалысып жүргенде оны теңiздiң әйел тәңiрi Левкотея көрiп қалған. Ол сұңгуiр үйректiң бейнесiне енiп, теңiзден ұшып шықты да, Одиссейдiң салына қонып, өз кейпiне қайта көштi. Левкотея Одиссейге үстiндегi киiмiн шешiп, салды да тастап, теңiзге түсiп, жағаға жүзiп жетуге әмiр бердi. Құдай оған ажалдан аман құтқаратын ғажайып жамылғыш ұсынды. Айтарын айтты да, Левкотея қайтадан сұңгуiр үйрекке айналып, ұшып кеттi. Бiрақ Одиссей салды тастап кетуге тәуекел ете алмады. Дәл осы сәтте Посейдон құдай таудай-таудай алып толқынды Одиссей салының үстiне құлатсын кеп. Ышқынған жел құшаққұшақ сабанды жан-жаққа қалай ұшыратын болса, алып толқындар Одиссей салын нақ солай күл-талқан қылды. Батыр әрең дегенде бөрененiң бiреуiне жармасып, үстiне көтерiлдi. Тездетiп киiмiн шешiп, Левкотеяның жамылғышына оранды да, теңiзге бiр-ақ қарғып, жағаға қарай жүзе жөнелдi. Мұны көрiп Посейдон айқай салды.

	– Мiне, саған ендi осы да жетер! Тағы да бiреу кездесiп құтқарғанша асау теңiзбен алысып, жүзе бер. Менi ешқашан ұмытпайтын боласың.

	Осылай айызы қанып, Посейдон су асты сарайына қарай бет түзеп аттарына қамшы басты. Ал Одиссейге көмекке Афина-Паллада жеткен. Ол Борейден басқа желдiң бәрiне тиым салып, сапырылған теңiздi сабасына түсiре бастады.

	Одиссей асау теңiзбен екi күн алысты. Теңiз тек үшiншi күнi ғана басылды. Бiр толқынның жалына көтерiлгенде ол жақын маңнан жер көрiп, қуанып кеткен. Бiрақ жүзiп жете бергенде жағаға соққан толқынның дауысын естiдi. Толқындар сағадағы жақпартастар мен су астындағы жартастар жiгiне арқырап ұрып жатыр. Егер осы жерде тағы да Афина-Палладаның көмегi тимегенде Одиссейдiң ажал құшуы сөзсiз болатын, жартасқа соғылып мылжа-мылжасы шығар едi. Ол бiр тасқа жармаса бергенде кейiн лықсып солқ еткен толқын жұлып алды да, қайтадан теңiзге лақтырды. Одиссей ендi жағалауды бойлай жүзiп, судан шығуға қолайлы жер iздей бастады. Ақыры өзен сағасын байлаған Одиссей өзен құдайынан көмек сұрап жалбарынды. Құдай оның көз жасын қабыл алып, ағысын тоқтатты да, жағаға жетуiне көмектестi. Одиссей жағаға шықты, бiрақ ұзақ жүзiп әлсiрегенi сонша, жерге ес-түсiн бiлмей құлады. Ол өзiне-өзi әрең келдi. Левкотеяның жамылғышын шешiп, керi бұрылмай, тұрған жерiнен теңiзге лақтырып жiбердi. Жамылғыш жедел жүзiп барып иесiнiң қолына тидi. Одиссей болса жағадан шеткерi өсiп тұрған екi шоқ майшетеннiң түбiнде үйiлiп қалған құрғақ жапырақтарды көрдi де, түн салқынынан сақтану үшiн солардың арасына кiрiп жатты. Әйел құдай Афина оны қалың ұйқыға бөлеп тастады.



	ОДИССЕЙ МЕН НАВСИКАЯ

	Гомердiң «Одиссея» поэмасы бойынша баяндалған.



	Одиссей құрғақ жапырақтарға оранып ұйықтап жатқан кезде әйел құдай Афина феакийлiктер қаласына барған. Онда ол Алкиной патшаның сарайына кiрiп, теңiзшi Димант қызының бейнесiне ендi де, ұйықтап жатқан патша қызы Навсикаяның алдына тұра қалды. Навсикаяны Афина киiмiңе ұқыпты қарамайсың деп айыптай бастады. Жақында ұзатылу тойы болатынын жас қыздың есiне салып, туыстары мен өзiи күйеудiң үйiне ертiп апаратындар үшiн таза киiм-кешек дайындап қоюы керек екенiн ескерттi. Афина Навсикаяны теңiз жағасына су жиналған әуiздерге күңдерiн ертiп барып, киiмдердi жууға асықтырды. Осыны айтты да, ол қызды қалдырып Олимпке көтерiлiп кеттi.

	Ертеңгiлiк Навсикая ұйқысынан оянды. Көрген түсi таң қалдырды. Сол заматта ол өзiнiң ата-анасына барды. Анасы Арета ошақ қасында, қызметшiлерiнiң ортасында қызыл күрең жiп иiрiп отыр екен. Ал әкесiн есiк алдында кездестiрдi – ол Феакия қауым басшыларының кеңесiне кетiп бара жатқан. Навсикая әкесiне таяп келдi де, өзенге барып киiм-кешектi жуып қайту үшiн қашыр жегiлген пәуеске беруiн өтiндi.

	– Кiр киiмдер көбейiп қалыпты, – дедi Навсикая. – Мен барып соларды жуып келейiн. Қауым басшыларының кеңесiнде сен тап-таза киiмдерiңмен жарқырап отыруың керек қой, ал жеткiншек балаларың да Феакия қыздарының ойын-сауығына таза киiм киiп барғысы келедi. Киiм жайында ойланатын жалғыз мен-ақ.

	Навсикая осылай дедi. Бiрақ көңiлi қанша қалап тұрса да, неке жөнiнде тiс жарып ештеңе айтқан жоқ. Ол жайында бiрдеңе деуге ұялды. Ал Алкиной қызының құпия сырын сезген. Мейiрлене бiр жымиды да, құлдарға пәуеске дайындап, қашыр жегуге әмiр бердi. Навсикая тез жиналды. Патша әйелi Арета қызы мен оның күңдерi жұмыстан соң әлденiп алсын деп тағам мен шарап бердi. Оған қоса суға түсiп шыққан соң сылану үшiн қош иiстi май салынған алтын ыдыс ұсынды.

	Навсикая мен оның күңдерi теңiз жағасына көңiлдi аттанды. Әуiздерге келген соң киiм-кешектi жуып-шайып, кептiру үшiн теңiздiң құмдауыт жағасына жайып тастады. Жұмыстарын бiтiрген соң, жас қыздар суға түсiп жуынып, денелерiне қош иiстi май жақты. Сонан соң тамақтанып алды да, теңiз жағасында доп қуып ойнады. Мiне, осы жерде Афина-Паллада Одиссейдi қалай оятудың ебiн тапты. Навсикая допты құрбыларына лақтырып едi, ал Афина ешкiмге көрiнбей, қайратты қолымен оны қағып жiберiп, теңiзге түсiрдi. Қыздар шу ете қалды. Осы дауыстан Одиссей оянып кеттi. Ол iлкiде не iстерiн бiлмей қалды, тығылып жатқан жерiнен шығар-шықпасын бiлмей састы. Ақыры ол тәнiн жапырақпен жауып, қыздардың алдынан шықты. Үстi-басын теңiз балдыры мен шөп-шалам басқан Одиссей тым қорқынышты көрiндi. Қыздардың зәрелерi ұшып, тым-тырақай қаша жөнелдi. Тапжылмай қалған жалғыз Навсикая едi, оның бойына Афина батылдық дарытқан. Одиссейдiң мына секiлдi сұлудың қасына жақындауға батылы бармады, тек аулағырақ тұрып қызға жалбарына бастады:

	– О, ғажайып ару, мен саған қол жайып жалбарынамын. Сенiң көркiң әйел құдай Артемидадан бiр де кем емес. Расында құдаймысың өзiң? Егер сен ет пен сүйектен жаралған адам болсаң, сендей қызы бар ата-ана неткен бақытты едi! Сенiң сымбатың бiр кезде Делостағы Аполлонның құтханасының қасында көрген пальманы есiме түсiрiп тұр. Мейiрiмiңдi төгiп, аяй көр менi, айналайын, ару! Мен асау теңiзбен жиырма күн арпалыстым. Жалаңаш тәнiмдi жасыру үшiн тым құрыса бiр жапырақ шүберек бер! Осы көмегiң үшiн мәңгi тiрi құдайлар сенiң бар тiлегiңдi қабыл етсiн. Олар саған бақытты неке сыйласын!

	– Ей жатжерлiк, – деп жауап қатты Навсикая.– Мына сөзiңе қарағанда, тегiн адам емес екенiң сезiлiп тұр, құдайлар сенi ақыл-ойдан кенде қылып жаратпаса керек. Алайда Зевс бақыт пен сорды шонжарға да, сорлыға да бiрдей жiбередi. Саған Зевс не сыйласа – соған разы бол. Бұл жерде сен ешнәрседен кенде болмайсың. Мен саған қалаға барар жолды көрсетейiн. Мен феакиялықтардың әмiршiсi Алкинойдың қызымын.

	Навсикая күңдерiн шақырып алып, Одиссейге таза киiм берiп, тамақтандыруды тапсырды. Одиссей өзен суына жуынып, үстiне хош иiстi май жағып, өзiне берген киiмдердi кидi. Афинаның Одиссейге ажар-көрiк бергенi сонша, ол теңiз жағасына шығып отырғанда Навсикая көктен түскен құдай ма деп те ойлады. Ең сұлу патша қызы мұндай жiгiттi өз күйеуi етудi қалар едi. Күңдер оған шарап пен ас әкелдi, аштық әбден қинаған Одиссей бiраз ындынын басты.

	Бұл кезде қалаға қайту дайындығы бiткен болатын. Навсикая Одиссейдi қалаға шақырды. Тек мынаны ғана ескерттi: Одиссей қақпадан бұлармен бiрге кiрмеуi керек, ол қала қақпасының аузындағы Алкинойдың бағында, әйел құдай Афинаға арналған тоғай маңында күте тұруға тиiс. Навсикая өзiмен бiрге келе жатқан асқан сымбатты жатжерлiктi көрсе феакиялықтар таңдаған жары осы екен деп сөз тарата ма деп қорықты, Навсикая Одиссейге бұдан басқа тағы бiр кеңес бердi. Одиссей сарайға кiргенде алдымен патшаның әйелi Аретаның аяғына жығылып, көмек сұрауы керек, өйткенi бүкiл халық оны асқан ақылы үшiн құдайдай сыйлайды. Осыны айтып, Навсикая қашырларды қалаға қарай айдады. Соңынан күңдер мен Одиссей жүрдi. Патшаның қызы соңындағылар қалып қоймау үшiн қашырлардың тiзгiнiн тежеп ұстады.



	ОДИССЕЙДIҢ АЛКИНОЙ ПАТШАҒА КЕЛУI

	Гомердiң «Одиссея» поэмасы бойынша баяндалған.



	Навсикая сарайға келгенде алдынан ағалары шықты. Олар қашырларды доғарып, киiм салынған себеттi сарайға кiргiздi. Навсикая өзiнiң бөлмесiне кеттi. Мұнда оған тәрбиешi Эвримедуза күң бай дастарқан жасап қойған болатын.

	Одиссей қақпа алдында бiраз аялдады да қалаға беттедi. Эйел құдай Афина батырға феакийлiктердiң бiрi жәбiр көрсетпеуi үшiн қоңыр бұлтпен орап, көзге көрiнбейтiн етiп жiбердi. Қала қақпасы алдында оған феакийлiк қыздың бейнесiне енген Афина-Паллада кезiктi. Одиссей оған Алкиной сарайын көрсетiп жiберудi өтiнiп едi, қыз Алкинойдың сарайына дейiн ертiп апаруға дайын екенiн, тек бұл қаланың халқы онша қонақжай болмағандықтан жолда кездескен адамға бұрылып, тiл қатпауын ескерттi. Одиссей әйел құдайдың соңынан үн-түнсiз ерiп келедi. Оны қаланың байлығы, кемелер тұрған кемежай, қаланың үлкен алаңы, оны қоршаған мықты дуалдар таң қалдырды. Ақыры олар Алкинойдың сарайына келiп жеттi. Әйел құдай Афина Одиссеймен қоштасарда, Навсикаяның айтқанындай, ең алдымен патшаның әйелi Аретаға жалбарынуға тағы да кеңес бердi. Сонсоң Афина жөнеле бердi.

	Қаланың байлығы Одиссейдi таң қалдырып едi, Алкинойдың сарайы одан бетер таңдандыра түстi. Сарай бүтiндей жарқыраған жезден соғылған екен. Қабырғалардың жоғары жағы темiрмен әшекейленген. Сарайға кiретiн есiк саф алтыннан, жақтаулары күмiстен, табалдырығы қоладан құйылыпты. Есiктердiң алдында Гефест-құдайдың өзi жан салып, мәңгi өлмейтiн ғып соққан бiрi алтын, бiрi күмiс екi ит тұр. Одиссей сарайға кiрдi. Ол мұнда үстiне оюлы, аса қымбат жапқыштар жабылған орындықтарды көрдi. Әдейi жасалған сәкiлерде қолдарына алау ұстаған жасөспiрiмдердiң алтын мүсiндерi. Алкинойдың сарайы көздiң жауын алатын. Бiрақ бәрiнен ғажабы сарайдың қасындағы бақ едi. Жемiстiң барлық түрi қысы-жазы бiрдей өсiп, тамылжып тұрады. Зефирдiң жылы желi бақты желпи еседi. Мұнда жыл бойы жемiс беретiн жүзiмдiк те бар. Бақ iшiнде сыңғырлап бұлақ ағып жатыр, ал екiншi бiр бұлақ сарайдың iргесiн шаяды. Одиссей осының бәрiне ұзақ таңданды, ақыры ол той-салтанат залына кiрдi. Мұнда Алкиной, Арета және Феакийдiң ең игi-жақсылары отырған-ды. Олар Гермес құдайдың құрметiне хош иiстi шарап iшiп жатқан. Бұлтқа оранған Одиссей Аретаның аяғына жығылды. Осы сәтте Афина құдай бұлтты ыдыратып жiбердi де, отырғандардың бәрi Одиссейдi көрiп таң қалды. Одиссей патшаның әйелiнен өзiндей, бақытсыз кезбеге жәрдем етуiн өтiнiп, дауыстап жалбарына бастады. Одиссей өз мұң-зарын айтып болған соң басына пана болуды өтiнген адамдардың салты бойынша, ошақ аузындағы күлге барып отырды. Феакийлiктердiң iшiндегi ең кәрiсiнiң кеңесi бойынша Алкиной Одиссейдiң қолынан ұстап, өз жанынан орын ұсынды. Қызметшiлер Одиссейге тағам мен шарап келтiрдi, ал отырғандар жиҺанкездер жебеушiсi, найзағай құдайы Зевстiң құрметiне шарап шашты. Алкиной мына адам түрiн өзгертiп келiп отырған құдайлардың бiрi болар деген оймен жиналып отырған жұрттың бәрiн келесi күнi жиҺанкездiң құрметiне берiлетiн қонақасыға шақырды. Бiрақ Одиссей оның қателесiп отырғанына көзiн жеткiздi. Ол патшаға Калипсо үр қызының аралынан шыққалы бергi тартқан азабын түгел айтты, оған қоса теңiз жағасында кездескен патша қызы Навсикаяның да көрсеткен көмегiн ұмытпады. Одиссейдiң әңгiмесiне зейiн қоя тыңдап отырған Алкиной:

	– Оу, Олимптiң ақжарқын құдайлары! Егер сендер Навсикаяға мына жатжерлiк сияқты күйеу тарту етсеңдер, мен оған аса мол жасау-жабдықтар сыйлар едiм. Бiрақ бiз сенi, жатжерлiк, өз аралымызда еркiңнен тыс ұстай алмаймыз. Бiз сенi елiңе жеткiземiз. Қанша қашық болса да теңiз жолы феакийлiктердi қаймықтыра алмайды! – дедi.

	Уақыт ендi кеш едi, ас iшу аяқталды. Арета Одиссейге арнап орын салуға бұйырды. Аздан соң батыр қатты ұйқыға кеттi. Алкинойдың сарайы да түгел ұйқы құшағына ендi.

	Келесi күнi таңертең Алкиной Одиссейдi отанына қалай жеткiзу мәселесiн ақылдасу үшiн феакиялықтарды түгел кеңеске шақырды. Афина-Палладаның өзi жаршының бейнесiне енiп, азаматтарды алаңға шақырып, қаланы түгел аралап шықты. Алкиной алаңға Одиссейдi де ертiп әкелiп, қасына отырғызды. Кешiкпей халық түгел жиналып болды. Феакийлiктер батырға таңырқай қарады. Афина-Паллада оны адам айтқысыз түр-келбет пен ұлылыққа бөлеп қойған едi. Алкиной патша жиналғандарға қарап былай дедi:

	– Құлақ салыңдар, азаматтар! Бiзге жат жерден кiсi келiп отыр. Ол бiзден өз отанына оралу үшiн көмек тiлейдi. Бiз ешуақытта жатжерлiктерге көмек көрсетуден бас тартып көрген емеспiз. Бұл жолы да кеме жабдықтап, жатжерлiктi өз Отанына апарып салайық. Осы сапарға шығуға әзiр азаматтардың бәрiн қонаққа шақырамын. Қонаққа ақсақалдар келсiн. Менiң сарайымда осы қонақтың құрметiне той-думан өткiзейiк. Ғажайып үнiмен қонақтардың көңiлiн көтеру үшiн бұл тойға әншi Демодок те шақырылсын.

	Алкиной осылай дедi. Сол заматта кеме жабдықтау үшiн елу екi ескекшi кеттi. Ақсақалдар Алкинойға ерiп сарайға тартты. Патшаның қызметшiлерi қонақасыға екi өгiз, он екi қой, сегiз шошқа сойды. Алкинойдың қызметшiсi жиынға соқыр әншi Демодокты ертiп әкелдi. Қонақтар асқа отырып, сауық-сайран басталды. Жұрт бiраз қаужап алған соң Демодок қолына кифарасын ала сап, iшектерiн қағып-қағып жiберiп, бiр салтанат үстiнде екi ұлы батыр ұлы Одиссей мен Ахиллдiң өзара бәстесiп қалғаны жөнiндегi жырды төгiлте жөнелдi. Одиссей сол жырды естiгенде есiне баяғылары түсiп қайғырып, көзiнiң жасын төгiп-төгiп жiбердi. Онысын феакиялықтарға көрсетпеу үшiн бетiн шекпенiнiң жеңiмен көлегейлей бердi. Демодок өлеңiн айтып бiтiрдi. Одиссей көз жасын сүртiп, қолына алтын құмыра алып, мәңгi өлмейтiн құдайлар құрметiне шарап шашты. Демодок тағы да Трояның iргесiнде ерлiк көрсеткен батырларды мадақтайтын ән салды. Одиссейдiң көзiнен тағы да жас ақты. Қонақтың көз жасына ешкiм назар аударған жоқ, тек Алкиной патша ғана ойға шомды. Ақыры, ол жатжерлiктiң неге жылап отырғанына түсiндi.

	Қонақтар ән мен жырға қанған соң Алкиной бәрiн алаңға барып, ойындарға қатысуға шақырды. Жұрттың бәрi патшаның соңынан ерiп, Одиссей ғана қатарында келе жатты. Феакий жастары түрлi өнер көрсете бастады. Мұнда жүгiру, күрес, жұдырық сайысы мен дискi лақтыру бар едi. Жарыс аяқтала берген кезде қуатты, көрiктi Эвриал сымбаттылығымен жұрттың бәрiнен ерекше көрiнетiн патшаның ұлы Лаодамға келiп күш-қуаты сыртына теуiп тұрған жатжерлiктi де ойынға қатысуға шақыруын өтiндi. Лаодам алғашында екi ойлы боп тұрды да, соңынан Одиссейге келiп iзетпен, оның ойынға қатысуын өтiндi. Одиссей бас тартты, өйткенi оны өз елiне деген сағынышы есеңгiретiп жiберiп едi. Одиссейдiң бас тартқанын көрiп Эвриал мысқылмен былай дедi:

	– Жолаушы! Менiң байқауымша сен, әрине, қайратты жас атлеттермен ұстасуға жарамайсың. Шамасы, сен теңiздердi шарлап, тек саудамен айналысатын көпестерден болсаң керек.

	Одиссей қабағын қаҺарлана шытып, Эвриалға былай деп жауап бердi:

	– Сен жанға тиетiн сөз айттың, Эвриал! Саған қарап құдайлар адамның төрт құбыласын тең етiп жаратпайтынына көзiм жетiп тұр. Сол сияқты сенi де олар асқан көрiктi етiп жаратқанымен, ақылдан қағыпты. Сен әлгi сөздерiңмен менiң намысыма тидiң. Бiрақ, есiңде болсын, сайыс өнерiнде менiң тәжiрибем жетiп артылады. Мен көптеген соғысқа қатыстым, көп қайғы жұтып, азап шектiм, көптеген қатерден өттiм, қайратымды да көп сарп еттiм, дегенмен өз күшiмдi әлi де сынап көруге бармын.

	Одиссей осыны айтып, құдiреттi қолына дәу тасты көтерiп алды да атып кеп жiбердi. Тас феакийлiктердiң төбесiнен зу етiп өттi. Жұрт тастың екпiнiнен қорқып бұға-бұға қалысты, бiрақ тас ешкiмнiң басына тимей зулаған күйi, алаңның арғы шетiне барып түстi. Мұндай қашықтыққа ауыр тас түгiлi әлдеқайда жеңiл дискiнiң өзiн жас жiгiттердiң ешқайсысы түсiре алмас едi. Феакийлiк қарттың бейнесiне кiрген әйел құдай Афина тастың түскен жерiн белгiлеп, бұл қашыктыққа ең қуатты деген феакиялық жiгiттердiң ешқайсысы тас лақтыра алмайтынын айтты. Мұны есiтiп қуанып кеткен Одиссей:

	– Феакийлiк жiгiттер! Дискiлерiңдi тас түскен жерге жеткiзiңдер. Егер сендер дискiлерiңдi тас түскен жерге жеткiзсеңдер, мен екiншi тасты одан да әрi түсiремiн. Мен бәрiңдi де жұдырық сайысына, күреске, жаяу жарысқа шақырамын. Тек Лаодамен ғана күреспеймiн. Үйiнде қонақ қылып отырған адамға қол көтере алмаймын, – дедi.

	Одиссейге Алкиной патша жауап бердi:

	– Жатжерлiк мейман, менiң байқауымша, сенiң ойынға қатысушылардың бәрiн күреске шақырып, өзiңнiң ұлы қайратыңды көрсетуiңе Эвриалдың шалдуар сөзi түрткi болған сияқты. Бәлкiм, сен жарыстың барлық түрiнен бiздi жеңерсiң, тек жүгiруден жеңе алмайсың. Өйткенi, құдайлар феакийлiктердi жүгiруден және теңiзде жүзуден алдарына жан салмайтын етiп жаратқан. Оның үстiне бiздiң бәрiмiз әндi, музыканы, жеңiл би мен дастарқаны ағыл-тегiл той-думанды жақсы көремiз. Қазiр осында тамаша бишi жiгiттердi шақырады, сонда сен бiздiң өнердi тегiн мақтан етпейтiнiмiздi көзiңмен көресiң.

	Алкиной әншi Демодок үшiн кифара келтiруге бұйырды. Бұл бұйрықты қызметшi заматында орындады. Демодок кифараны алып, алтын iшектерiн қағып-қағып қалды да, көңiлдi бiр әнге басты. Жас жiгiттер осы әннiң ырғағымен билей жөнелдi. Одиссей бишiлерге қызыға қарап, олардың дене қимылдарының сұлулығына таң қалды. Би аяқталған соң Алкиной патша ақсақалдардың бәрiне Одиссейге арнап асыл киiм мен бiр-бiр талант алтын әкелуге әмiр еттi. Эвриал, бұған қоса, Одиссейдi келекелегенi үшiн ерекше сый ұсынуға тиiс болды. Эвриал өзiнiң аса қымбат семсерiн белiнен шешiп алып, Одиссейге ұсынып тұрып:

	– Оу, жатжерлiк! Егер көңiлiңе тиер сөз айтсам жел ұшырып әкетсiн. Ұмыт оны! Құдайлар жолыңды оңдап, тезiрек елiңе жет, әйелiңмен, үй iшiңмен аман қауыш, – дедi.

	– Өзiңе де құдайлар жар болсын, Эвриал!– деп жауап қайырды Одиссей. – Намысыма тиген сөздерiң үшiн маған семсер сыйлағаныңа ешуақытта өкiнбе.

	Бұл кезде күн ұясына ене бастаған едi, жұрттың бәрi Алкиной патшаның сарайына жетуге асықты. Мұнда Одиссей өзiне арналған бөлмеге енiп, алған сыйлықтарының бәрiн Арета жiберген қорапқа салып, жiппен байлап, ұшын сыйқыршы Кирка үйреткен түйiнмен түйiп қойды. Өзi салтанатты киiмдерiн киiп, той-думан залына кеттi. Мұнда ол Навсикаяға кездестi. Патшаның қызы оған қоштасу сәтi таяп қалғанын сездiретiн шерлi үнмен тiл қатты:

	– Сымбатты жатжерлiк! Сен көп ұзамай елiңе ораласың, ол жақта менi есiңе алғайсың. Бас амандығың үшiн алдымен маған қарыздар екенiңдi ұмытпа.

	– О, не дегенiң, Навсикая ару! – деп жауап бердi оған Одиссей. – Егер найзағай құдайы Зевс жолымды оңғарып отаныма жете қалсам, ол жақта мен – өзiмнiң құтқарушым саған күн сайын, құдайға сыйынғандай, сыйынып жүретiн боламын.

	Осыны айтып Одиссей Алкинойдың қасына отырды. Сауық-сайран басталды. Одиссей көңiлдi отырыс үстiнде Демодоктың Троя түбiнде гректер жасаған ағаш ат туралы жырды айтып беруiн өтiндi. Демодок ән салды, Одиссей тағы да көз жасына ерiк бердi. Жат жерлiктiң мұнысын көрген Алкиной Демодоктың әнiн тоқтатып, қонақтан батырлардың Троя iргесiндегi ерлiктерi жөнiнде ән басталса көз жасын төге беретiнiнiң себебiн сұрады. Ол жат жерлiктен аты-жөнiн, әке-шешесiнiң кiм екенiн айтып кетуiн өтiндi. Алкиной қонақ кiм болса да, оны өз елiне жеткiзiп салатынына уәде бердi. Ол бұл уәденi теңiз құдайы Посейдон жолаушыны өз елiне апарып салғаны үшiн феакийлiктердi жазалауы мүмкiн екенiн бiле тұрып бердi. Посейдон феакийлiктерге жиҺанкездердi өз отандарына апарып салғаны үшiн, күндердiң күнiнде кемелерiн тасқа айналдырып, ал қалаларын үлкен таулармен мәңгiге қоршап қоятынын айтып қорқытып едi, Алкиной мұны бiлетiн, бiле тұра Одиссейдi елiне жеткiзiп салмақ болды. Ендi Алкиной қасында отырған жатжерлiктiң кiм екенiн бiлгiсi келдi, ол Одиссейден өзiнiң кiм екенiн, басынан өткiзген барлық таңғажайып оқиғаларын түгел айтып беруiн өтiндi.

	– Алкиной патша, – деп жауап қатты оған Одиссей,– менiң басымнан өткен бар азапты бiлгiң келедi, өзiмнiң де кiм екенiмдi, қайда туып-өскенiмдi, әкемнiң кiм екенiн де бiлмексiң. Онда бiлiп ал: мен Лаэрттiң ұлы Одиссеймiн, Итака аралының патшасымын. Сен менiң үр қызы Калипсоның аралынан аттанғаннан бергi көрген азабымды бiлесiң. Ендi мен саған Трояның iргесiнен жүзiп шыққан соң басымнан өткен оқиғаларды айтып берейiн. Тыңда!

	Одиссей осыны айтып, басынан өткiзген таңғажайып оқиғаларды баяндауға кiрiстi.



	ОДИССЕЙ БАСЫНАН КЕШКЕН ОҚИҒАЛАРДЫ АЙТАДЫ

	Гомердiң «Одиссея» поэмасы бойынша баяндалған.



	КИКОНДАР МЕН ЛОТОФАГТАР





– Трояның iргесiнен желiмiз оңынан тұрып жүзiп шыққан соң, – деп бастады әңгiмесiн Одиссей, – ашық теңiзбен жүзiп отырып, ақыры кикондардың158 жерiне келiп жеттiк. Бiз олардың қаласы Исмарды басып алған соң тұрғындарын қырып салдық, әйелдерiн тұтқынға алдық, ал қаланы қиратып тастадық. Мен өз серiктерiмдi тезiрек жолға шығуға қанша үгiттесем де көндiре алмадым. Осы уақытты пайдаланып Исмар қаласының аман қалған тұрғындары төңiректегi кикондарды жинап, бiзге қарсы шабуыл жасады. Олардың саны ормандағы ағаштың жапырағы қанша болса – сонша, көктемгi шалғындағы гүлдiң саны қанша болса – сонша едi. Бiз өз кемелерiмiздiң қасында кикондармен ұзақ шайқастық, бiрақ, ақыры олар жеңiп, бiз қашып құтылуға мәжбүр болдық. Әр кеме сайын алты-алтыдан ержүрек ескекшiлерден айырылдық. Бiз теңiзге шығар алдында арамызда жоқ жолдастарымыздың атын атап үш рет айқай салдық, ақыры олар келмеген соң өлгендер үшiн қайғырып, өзiмiздiң тiрi қалғанымызға қуанып сапарға шықтық.

	Теңiзге шығысымен найзағай құдайы Зевс бiзге қарсы солтүстiк желiнiң құдайы Борейдi жiбердi. Ол теңiздiң астан-кестеңiн шығарып, дауыл тұрғызды. Аспанды қап-қара бұлт торлады. Айналаның бэрiн қараңғылық басты. Екпiнi қатты Борей желi-дiңгектерден желкендi үш рет жұлып әкеттi. Ақыры, бiз өлдiк-талдық, дегенде кеменi ескекпен жүргiзiп, адам тұрмайтын аралға жеттiк. Бiз онда дауылдың басылуын күтiп екi күн, екi түн аялдадық. Үшiншi күнi бiз дiңгектердi қайта орнатып, желкендi керiп, әрi қарай сапарға шықтық. Бiрақ бiз сүйiктi отанымызға жете алмадық. Дауыл кезiнде бағытымыздан ауып кетiппiз. Ақыры, оныншы күн дегенде, бiр аралға келдiк. Бұл лотофагтардың159 аралы екен. Жағаға от жағып, ас дайындай бастадық. Мен үш серiгiмдi бұл аралда қандай халық тұратынын бiлiп келуге жiбердiм. Лотофагтар оларды жылы шыраймен қарсы алып, тәттi лотоспен сыйлапты. Олардың осы лотостан ауыз тиуi-ақ мұң, өз елдерiн мүлде естен шығарады, туған елi Итакаға барудан бас тартады, олар лотофагтар аралында бiржола қалмақ болады. Алайда бiз оларды кемеге күшпен әкелiп, қашып кетпеуi үшiн байлап тастадық. Мен сол заматта-ақ барлық серiктерiме ескекке отырып, бұл аралдан тезiрек кетуге әмiр бердiм. Басқалары да лотостың дәмiн татып, елiн ұмыт етер деп қорықтым.



	ОДИССЕЙ ЦИКЛОПТАР АРАЛЫНДА. ПОЛИФЕМ.

	Ұзақ уақыт жүзгеннен кейiн мен өз серiктерiммен бiрге ешбiр заңды мойындамайтын, мейiрiмсiз циклоптардың жерiне келiп жеттiм. Олар жер өңдеумен айналыспайды, бiрақ, соған қарамастан жер оларға барын бередi. Алып дәулер үңгiрлерде тұрады. Әрқайсысы тек өз отбасын ғана бiледi, олар халық жиналысына жиналмайды. Бiз олардың жерiне бiрден тоқтаған жоқпыз. Циклоптар аралының қасындағы шағын аралдың шығанағына кiрiп тоқтадық. Бұл арал аса бай болғанмен, бұрын бiрде-бiр адамның аяғы баспаған жер екен. Аралда жабайы ешкiлер қаптап жүрдi, ешқандай адам баласын көрмеген олар бiзден де үрке қоймады. Жағаға түнде түсiп тыныш ұйықтап шықтық та, ертеңiне жабайы ешкiлердi аулауға кiрiстiк. Менiң кемелерiмнiң әр қайсысына тоғыз ешкiден келдi де, ал өзiм отырған кемеге он ешкi тидi. Аң аулағаннан кейiн бiз жағада көңiл көтерiп, күнi бойы дем алдық. Бiзге циклоптардың дауысы, табындарының маңырағаны есiтiлiп тұрды. Келесi күнi таң сәрiде мен кемеме отырып олардың не халық екенiн бiлу үшiн циклоптардың жерiне баруға бел байладым. Енсiз бұғазды iлезде кесiп өтiп, жағаға келiп тоқтадық. Теңiз жағасында бiз айналасын лавр ағаштары басқан және үлкен тастармен қоршалған үңгiрдi көрдiк. Мен өзiммен бiрге сенiмдi деген он екi жолдасымды алып, торсыққа құйылған шарап пен тағамды ұстап, үңгiрге келдiм. Бұл үңгiрдiң иесi ең қаҺарлы, сұмдық жауыз дәу екенiн бiз кейiн бiлдiк. Ол басқа циклоптардан бөлек тұрып, табынын да бөлек бағады екен. Ол да, барлық циклоптар сияқты, адамға ұқсамайды. Алып денелi, сұмдық күштi, маңдайында жалғыз көзi бар бiр құбыжық. Бiз үңгiрiне кiргенде – ол жоқ боп шықты – малын бағып жүр екен. Циклоптың үңгiрiнде себеттерге көп-көп iрiмшiк, шелектер мен табақтарға айран құйылып қойыпты. Үңгiрде қозылар мен лақтар үшiн жасалған қоршау шарбақ тұр. Серiктерiм мына қозылар мен лақтардың ең семiздерiн, себеттердегi iрiмшiктердi алып кемелерiмiзге қашайық деп кеңес берiп едi, мен сорыма қарай, құлақ аспадым, циклоптың өзiн көргiм келгенi. Ақыры циклоп келдi. Ол таудай ғып буған отынын үңгiрдiң кiре берiсiне тастай салды. Бiз циклопты көргенде зәремiз ұшып, үңгiрдiң ең қараңғы түкпiрiне тығылдық.

	Циклоп болса малын үңгiрге айдап кiрiп, үңгiрдiң есiгiн үлкен жартаспен бекiтiп қойды да, ешкiлерi мен қойларын саууға кiрiстi. Сауымды аяқтаған соң от тұтатып, ас әзiрлеуге кiрiстi. Осы кезде ол бiздi байқап қалып, тау құлатар тарғыл дауыспен:

	– Сендер кiмсiңдер? Қайдан жұрсiңдер? Бәлкiм, сендер жұмыссыздықтан теңiздi шарлап, жұрттың бәрiне бақытсыздық әкелiп жүрген шығарсыңдар? – дедi барқырап.

	– Бiз бәрiмiз де грекпiз, – деп жауап бердiм мен циклопқа. – Троя iргесiнен жүзiп келемiз. Мұнда дауыл айдап әкелдi. Бiздi достық көңiлмен, қонақ деп қабылдауыңды өтiнемiз. Сен ел кезгендерге меймандостық танытып, көмек көрсетпеген кiсiнi найзағай құдайы Зевстiң қалай жазалайтынын бiлетiн боларсың.

	– Құдайыңның атын атап менi қорқытуыңа қарағанда сенiң алыстан келгенiң көрiнiп тұр, жатжерлiк, – деп долдана айқай салды циклоп.– Зевсте менiң қандай шаруам бар! Мен сенiң Зевсiңнiң қаҺарынан қорықпаймын! Мен сендердi аяйын деп тұрғаным жоқ. Не iстегiм келсе, соны iстеймiн. Кемелерiң қайда, айт кәне!

	Мен циклоптың кемелердi неге сұрап тұрғанын бiле қойдым да, былай деп жауап бердiм.

	– Менiң кемемдi дауыл қуып, жағадағы жартасқа ұрып күл-талқанын шығарды. Тек жолдастарыммен мен ғана аман қалдым.

	Алып дәу маған үн қатқан жоқ. Ол iлезде дәу қолдарымен менiң екi серiгiмдi iлiп алды да, жерге бiр-ақ соғып мүрдем кетiрдi. Сонан соң олардың етiн асып жеп қойды. Бiздiң зәремiз зәр түбiне кетiп, құтқара көр мына пәледен деп Зевске жалбарына бастадық. Ал циклоп болса өзiнiң жүрек айнытар асын жеп алып, сұлап түсiп ұйқыға кеттi. Мен дәудi өлтiрмек болып қылышымды суырып алған кезде көзiм үңгiрдi бекiткен үлкен жартасқа түскенде бiздiң бұлай құтыла алмайтынымызды түсiндiм. Таң атты. Циклоп менiң екi жолдасымды тағы өлтiрдi. Оларды жеп болғаннан кейiн, малын сыртқа айдап шығарды да, есiктi жартаспен бекiтiп кеттi. Бұдан қалай құтылудың жолын мен ұзақ ойластырдым. Ақыры, бiр тәсiл тапқандай болдым. Үңгiрден кеменiң дiңгегiне ұқсас бiр баған тауып алдым. Циклоп бұдан өзiне таяқ жасамақ болған сияқты. Мен сол бағанның бiр ұшын қылышпен шауып, үшкiр етiп жондым да отқа күйдiрiп, жасырып қойдым. Кешке малын айдап циклоп келдi. Ол менiң тағы екi серiгiмдi өлтiрiп, жүрек айнытатын асын жедi де ұйқыға жатпақ болды. Мен оған жақын барып бiр тостақ шарап ұсынадым. Циклоп шарапты қағып салып, маған:

	– Тағы да құйып бершi. Сонан соң атыңды айт, мен саған бiр сыйлық дайындамақпын, – дедi.

	Мен оған екiншi тостақты ұсындым. Ол үшiншiсiн талап еттi. Оны да құйып бердiм. Соны ұсынып жатып:

	– Сен менiң атымды бiлгiң келе ме? Менiң атым Ешкiм емес, – дедiм.

	– Онда тыңда, Ешкiм емес, мен сенi ең соңынан жеймiн, менiң саған арнаған сыйлығым осы, – деп қарқылдап күлдi циклоп.

	Ол үшiншi тостағандағы шарапты iшкен соң сылқ құлады да ұйықтап кеттi.

	Мен жолдастарыма белгi бердiм. Бiз бағанның үшкiрленген жағын отқа салып, жанып тұрған iстiктi циклоптың көзiне сұғып жiбердiк. Ол ышқына айқай салды, көзiне кiрген түтiнденген қазықты жұлып алып лақтырып жiбердi де басқа циклоптарды көмекке шақыра бастады. Олар жан-жақтан жүгiрiсiп келiп, не болғанын сұрап жатты.

	– Не болды саған, Полифем? Кiм тидi? Малыңды ұрлап кеткен жоқ па? Бiздi неге ояттың?

	Полифем оларға жанұшыра гүжiлдеп:

	– Менi күшiмен емес айламен алдап соққан Ешкiм емес! – деп жауап бердi.

	Циклоптар Полифемге ыза боп айқай салды.

	– Егер сенi жәбiрлеген ешкiм емес болса, неменеге осынша өкiресiң. Ал егер ауырып қалған болсаң – Зевстiң әмiрi солай шығар, оны ешкiм де өзгерте алмайды.

	Осыны айтып циклоптар тарап кеттi.

	Таң атты. Үңгiрдi жаңғырықтыра, ыңқылдай ойбайлай жүрiп Полифем үңгiрдiң кiре берiсiндегi жартасты жылжытып, қой-ешкiлерiнiң әрбiреуiнiң арқасынан сыйпап жайылымға жiбере бастады. Мұны көрiп мен қойларды үш – үштен қосақтап, әр қосақтың ортадағысының бауырына бiр-бiр адамнан таңып жiбере бастадым. Өзiм Полифемнiң сүйiктiсi, жүнi қалың дәу қошқардың бауырына жабысып алдым, бауырларына менiң серiктерiм байланған қойлар Полифемнiң жанынан өтiп кеттi. Ең ақырында бауырына мен жабысқан қошқар келе жатты. Полифем оны тоқтатып, үстi-басын сыйпап еркелеттi. Ешкiм еместiң кесiрiнен өз басына түскен қайғыны айтып мұңын шақты. Ақыры ол бұл қошқарды да жiбердi. Төнiп келген ажалдан осылай құтылдық. Бiз Полифемнiң қойларын қуалай, жолдастарымыз күтiп тұрған кемеге қарай айдадық. Мен қаза тапқан серiктерiмiздi жоқтап жылап-сықтауға уақыт бергенiм жоқ. Полифемнiң қойларын кемеге тиедiк те жағадан жүзiп кеттiк. Адам дауысы жететiндей жерге жүзiп барған соң мен артыма қарап айқай салдым:

	– Ей, циклоп, тыңда! Сен өзiңнiң қанiшерлiгiңмен Зевстiң кәрiне ұшырадың. Ендi сен бақытсыз жолаушылардың етiн жемейтiн боласың.

	Менiң дауысымды естiп, ызаға булыққан циклоп үлкен бiр жартасты көтерiп алып, теңiзге лақтырды. Суға түскен жартас кеменiң тұмсық жағын талқандап жiбере жаздады. Теңiз толқып кеттi. Таудай бiр толқын келiп менiң кемемдi жағаға қарай айдай жөнелдi. Мен жағаға баған тiреп, кеменi кейiн итерiп, ашық теңiзге қайта шығардым. Бiраз алыстаған соң Полифемге дауыстап:

	– Есiңде болсын, Полифем, сенiң көзiңдi ағызған Итака патшасы Одиссей!

	Циклоп ызадан жарыла жаздап:

	– Балгер айтқан сәуегейлiк дәл келдi. Бiрақ мен Одиссейдi қаҺарлы алып деп ойлаушы едiм. Сен секiлдi бейшара жердiң құрты екенiн қайдан бiлейiн! – дедi.

	Полифем көзiн соқыр еткенiм үшiн кегiмдi алып бер деп әкесi Посейдонға жалбарына бастады. Ол әлгiден де үлкен бiр жартасты жұлып алып, теңiзге атып жiбердi. Жартас кеменiң арт жағына келiп түстi. Алып толқындар менiң кемемдi айдап, ашық теңiзге шығарып салды. Бiз осылай құтылдық. Әйтеуiр қалған кемелерiмiз күтiп тұрған аралға да аман-сау жеттiк. Мұнда бiз құдайлардың құрметiне көп-көп құрбандық шалдық. Келесi күнi қаза болған жолдастарымызды еске алып, аза тұтып, шетi-шегi жоқ көк теңiзде одан әрi сапар шектiк.



	ОДИССЕЙ ЭОЛ АРАЛЫНДА

	Көп ұзамай бiз Эол аралына келiп жеттiк. Теңiз бетiнде жүзiп тұрған бұл аралдың жағалауы тұтас мыс қабырғамен қоршалған, айналасы тiк жар, теңiз толқындарынан ыздиып, аспанға шапшып тұр. Осы аралда әйелi, алты ұл, алты қызымен Эол тұрады. Эолдың өмiрi шуақты, бақытты өмiр болатын. Ол күндерiнiң бәрiн отбасымен бiрге аралдың бай, салтанатты орындарында сауық-сайран құрумен өткiзетiн. Эол бiр ай бойы бiздiң құрметiмiзге сауық-сайран құрып, қонақасы бердi. Троя iргесiнде ерлiк көрсеткен батырлар туралы менiң әңгiмелерiмдi елiге тыңдады.

	Ақыр соңында мен одан елiмiзге қайтуға рұқсат сұрай бастадым. Эол келiстi. Қоштасарда ол маған аузы күмiс жiппен байланған көрiктей үлкен терi қапшық бердi. Бұның Эолға бағынышты желдер бар едi. Бостандықта жалғыз Зефир желi ғана қалған-ды. Ол менiң кемелерiмдi туған елiм Итакаға қарай айдауға тиiс едi. Эол қапшықтың аузын Итакаға жеткенше шешпеуге бұйырды. Амал не, Зевс менiң отаныма оралуымды қош көрмедi. Сапарымыздың оныншы күнi, Итаканың жағалауы көрiне бастаған уақытта құдайлар менi қалың ұйқыға батырды. Ал менiң серiктерiм болса, жол бойы аузын аштырмауына қарағанда, мына терi-қап Эол сыйлаған алтын мен күмiс болса керек деп, әңгiме етiсе бастайды. Құмарлық құрты құлаған көңiл, ақыры, қапшық аузын аштырды. Iшiндегi жел еркiндiкке шыққан соң, теңiзде сұрапыл дауыл тұрады. Мен осы дауыл шуынан оянып кеттiм. Түңiлгенiм сонша, iлкiде теңiзге қарғып кеткiм келдi, бiрақ тағдырға мойын сұндым, шекпенiме оранып, кеменiң бас жағына барып жатып қалдым.

	Дауыл бiздi Эолдың аралына қайыра айдап әкелдi. Мен серiктерiмнiң бiрiн ертiп Эол сарайына тағы келiп, одан елiмiзге қайтаруын тағы сұрап, жалына бастадым. Бiрақ, Эол маған қатты қаҺарланды, ол құдайлар жек көрiп, соңына түскен адамдарға ешуақытта қолғабыс жасамайтынын айтып, менi сарайынан қуып шықты. Көз жасымды көл етiп, Эол сарайынан жасып шықтым.



	ОДИССЕЙ ЛЕСТРИГОНДЫҚТАРДА

	Бiз тағы да теңiзге шықтық. Алты тәулiк жүзiп отырып, ақыры, белгiсiз бiр аралға келiп тоқтадық. Тып-тыныш шығанаққа кiрдiк. Менiң он бiр кемем жағаға шықты, жiгiттерiм оларды жағадағы құм-қайраңға сүйреп, қайырлатып қойды.

	Өз кемемдi шығанақтың кiре берiсiне орналастырдым. Айналаны барлау үшiн бiр жақпар тастың басына көтерiлдiм. Төңiректен мал табыны, не өңделген жер көрiнбейдiө тек алыста, әр-әр жерде аспанға көтерiлiп жатқан түтiн шалынды. Мен бұл аралда кiмдер тұратынын бiлiп келу мақсатымен үш серiгiмдi жiбердiм. Олар жүрiп кеттi. Үлкен қалаға жақын жердегi құдық маңында оларға алып денелi қыз кездеседi. Қыз оларды қалаға, лестригондар әмiршiсi, өз әкесi Антифаттың сарайына ертiп барады. Сарайда олар Антифаттың тау тұлғалы әйелiн көредi. Ол ақсақалдар жиналысында отырған өз жұбайын шақыруға әмiр етедi. Антифат жүгiрiп келiп, жiгiттердiң бiреуiн бассалып өлтiрiп тастайды. Қалған екеуi тұра қашады. Антифат лестригондарды жиып алады. Олар теңiз жағасына ұмтылады. Лестригондар үлкен-үлкен жартастарды жұлып алып, кемелердi атқылай бастады. Кемелердiң қираған сықыры мен өмiрiмен қоштасып жатқандардың жан дауысы шықты. Лестригондар менiң он бiр кемемдегi серiктерiмнiң бәрiн өлтiрiп, қазыққа шаншып алып, қалаларына қайтып кеттi. Мен өз кемеммен әрең қашып құтылдым. Ендi менiң он бiр кемемнен жалғыз-ақ кеме қалды.



	ОДИССЕЙ СИҚЫРШЫ КИРКАНЫҢ АРАЛЫНДА

	Бiз мерт болған жолдастырымызды ойлап қайғырып, көз жасымызды көл қылып, шетi-шегiне көз жеткiсiз көк теңiзбен ұзақ жүздiк. Ақыры, Гелиос құдайдың қызы, сүмбiл шашты сиқыршы Кирка мекендейтiн Эеи160 аралына келiп жеттiк. Тыныш шығанақтың жағасында екi күн өткiздiк. Үшiншi күнi белiме қылыш, қолыма найза алып аралды аралауға шықтым. Биiк жартастың басынан мен орманның арғы жағында, алыстан шығып жатқан түтiн көрдiм. Кемеге қайта оралып, бiрнеше серiгiмдi аралды кiмдер мекендейтiнiн бiлiп қайтуға жұмсамақ болдым. Кемеге қайтып келе жатқан жолымда найза лақтырып, бiр алып бұғыны өлтiрдiм. Оны кемеге әкелiп етiнен ас дайындап, шарап iштiк те теңiз толқынының шуы астында ұйқыға кеттiк. Ертеңiне мен серiктерiмдi екi топқа бөлдiм. Бiрiншiсiн өзiм, екiншiсiн Эврилох басқарды. Бiз аралдың ортасына кiм баруын анықтау үшiн жеребе тастадық. Жеребе Эврилохқа түстi.

	Ол он екi серiгiн ертiп жолға шықты. Кирканың сарайына тез-ақ жетiп барды. Сарай маңында асыранды арыстандар мен қасқырлар жүр екен. Олар менiң серiктерiме жетiп келiп, иесiне еркелеген ит сияқты еркелей бастады. Бұл Кирканың сыйқырлы сусынының құдiретi едi. Осы кезде менiң серiктерiмнiң құлағына сарайдың iшiнде шырқалып жатқан әдемi ән естiледi. Менiң серiктерiм сарайдан Кирканы шақырып алады.

	Кирка сыртқа шығып, қонақтарды iлтипатпен сарайына кiргiзедi. Сарайға кiрген соң Кирка оларға iшiне сиқырлы шөптiң шырынын тамызған шарап ұсынады. Менiң серiктерiм шарапты iшедi. Кирка олардың арқайсысын сыйқырлы таяғымен бiр-бiр түртiп, ақыл-естерiн ғана сау қалдырып, шошқаға айналдырып жiбередi. Кирка оларды қораға айдап кiргiзiп, алдарына қарағайдың жаңғағын тастайды. Iштерiнен аман құтылған жалғыз Эврилох. Ол жұртпен бiрге сарайға кiрмеген болатын.

	Эврилох кемеге жүгiрiп келiп, жiгiттердiң басына түскен бақытсыздық туралы үрейлене отырып айтып бердi. Мен сол сәтте-ақ Кирканың сарайына жөнелдiм – бар ойым жолдастарымды қалай да құтқару едi. Жолда маған сұлу жас жiгiттiң бейнесiне кiрген Гермес құдай кездестi. Ол маған жолдастарымды Кирканың арбауынан қалай құтқарудың жолын үйретiп, өзiме сиқыршының амалына қарсы әсер ететiн қасиеттi тамыр бердi. Мен Кирканың сарайына келдiм. Ол жарқырай қарсы алып, сарайына шақырды, әшекейленген орындыққа отырғызды да сыйқырлы iшiмдiгiн құйды. Мен iшiмдiктi тартынбай iшiп алдым. Ол сиқырлы таяғын қолына алып, менi түртiп қалды да:

	– Ендi шошқа қораға барып, серiктерiңмен бiрге балшыққа аунай бер, – дедi.

	Мен Гермес құдайдың әмiрi бойынша, қылышымды суырып сиқыршыға тұра ұмтылдым, өлiммен қорқытып айқай салдым. Кирка аяғыма жығылды.

	– Ой, кiм едiң сен? – деп дауыстады ол. – Осы кезге дейiн менiң сиқырлы сусынымнан ешкiм аман құтылып көрген жоқ едi. Ендi түсiндiм: сен айлакер қу Одиссейсiң ғой! Сенiң маған келетiнiңдi Гермес әлдеқашан болжап қойған. Қылышыңды қынабыңа сала ғой.

	Мен қылышымды қынабына салып, Кирканы бұдан былай маған зиян ойламайтын болып ант iшуге мәжбүр еттiм. Ол маған бұлжымай орындалатын құдайлардың антын бердi. Кирка ант берген соң өз сарайында қалып, дем алуымды өтiндi. Мен келiстiм. Тынығып жатқан кезiмде Кирканың қызметшiлерi – өзендер мен арықтар құдайларының қыздары бай тағамдар дайындады. Тынығып алған соң, таза киiм киiп, той-думан өткiзетiн болмеге барып, үстi түрлi тағамға толы дастарқанға отырдым да ауыр-ауыр ойға кеттiм. Тамағымнан ас өтпедi. Кирка менiң бұл қайғымның себебiн сұрады. Мен оған серiктерiмдi қайтадан адам қалпына келтiрмейiнше нәр татпайтынымды айттым. Кирка сол заматта шошқаларды қорадан айдап шықты да үстерiне сыйқырлы май жағып, адам бейнесiне кiргiздi, олар тiптi бұрынғы түрлерiнен де сымбатты әрi күштi болып шықты. Менi көрiп серiктерiмнiң жүректерi жарыла қуанды. Олардың қуанышы тiптi Кирканың да көңiлiн босатты. Сиқыршы менен теңiздiң жағасында қалған жiгiттерiмдi де ертiп келуiмдi өтiндi. Мен сол заматта Кирканың өтiнiшiн қабыл алып, қалған серiктерiмдi ертiп келдiм. Эврилохтың зұлым сиқыршыға сенiп қалмаңдар деген үгiтiне қарамастан серiктерiм сарайға келдi. Кирканың сарайына бәрiмiз түгел жиналған соң сиқыршы бiздiң құрметiмiзге бай қонақасы бердi.

	Бiз Кирканың сарайында бiр жыл тұрдық. Жыл өткен соң мен Киркадан елiмiзге қайтаруды өтiндiм. Сиқыршы келiсiмiн бердi. Ол маған отаныма оралмас бұрын Аидтың жер асты патшалығына түсiп, фивандық сәуегей Тиресидiң аруағынан өз тағдырымды болжап беруiн өтiнуiм қажет екенiн ескерттi. Кирка маған жер астындағы аруақтар патшалығына ашылатын қақпаны қалай тауып, өлгендердiң аруағына арнап құрбандық шалуды, оларды қалай шақырудың жолын үйреттi. Мен сиқыршының кеңесiн тыңдап болған соң бiз жолға жиналдық. Бiздiң дабыр-дұбырымыздан сарайдың төбесiнде ұйықтап жатқан Эльпенор оянып кеттi. Ол орнынан қарғып тұрып, сарайдың төбесiнде жатқанын ұмытып, жолдастарының дауысына тұра жүгiрдi. Ол сөйтiп, төбеден құлап түсiп, қирап өлдi. Досымыздың қайғылы қазасына бiз көз жасымызды көл етiп төктiк. Бiрақ, бiздiң жолдасымыздың денесiн салт бойынша жерлеп, аза тұтуға мүмкiншiлiгiмiз болмады – бiз жер шетiндегi қара түнек Аид патшалығына бағыт ұстап тез арада жолға шығуға тиiс едiк.



	ОДИССЕЙДIҢ АИД ПАТШАЛЫҒЫНА ТҮСУI

	Мен өз серiктерiме ендiгi сапарымыздың сырын ашқанда олардың зәресi ұшты, бiрақ әмiрiмдi орындап кемеге отырды, бiз алыс солтүстiкке қарай бет алдық. Сиқыршы Кирка бiздiң желiмiздi оңынан тұрғызды. Жел кемемiздi қуып ала жөнелдi. Ақыры бiз қарт Мұхиттың суларына жетiп, киммериялықтардың161 қамкөңiл елiнiң жағалауына келiп тоқтадық. Мұнда ешқашан Гелиос құдайдың шапағаты түспейдi екен, суық тұманмен тұмшаланған бұл елдi ғұмыр бойы қараңғылық басып жатады. Осында бiз кемемiздi жағаға шығарып, Кирка берген саулық қой мен қара қошқарды алып, құрбандық шалатын жер – Коцит пен Пирифлегетонттың Ахеронтқа162 құятын сағасындағы жартастың түбiне келдiк. Мұнда келген соң мен қылышымның ұшымен терең шұңқыр қазып, оған бал, шарап және су тамызып, бетiне арпаның ұнын сеуiп ырым еттiм де, үстiне құрбан шалдым. Құрбандыққа шалынған қойлардың қаны шұңқырға ақты. Шұңқырға жан-жақтан топ-топ болып өлген адамдардың аруақтары ұшып келе бастады. Олар құрбандықтың қанын бiрiншi болып кiм ауыз тиюi керек дегендi шеше алмай, өзара таласып кеттi. Мұнда қалыңдық пен күйеудiң де, жастар мен қарттардың да, шайқас алаңында қаза тапқан ерлердiң де аруақтары жүр едi. Өзiмдi де, серiктерiмдi де үрей биледi. Бiз құрбандықтарымызды өртеп, қара түнек құдай Аид пен оның жұбайы әйел құдай Персефонаға сыйына бастадық. Мен қылышымды суырып, өлгендердiң аруағын жолатпау үшiн шұңқырдың аузында отырдым. Бiрiншi боп Эльпенордың аруағы келдi. Оның жаны өлгендер патшалығының қақпасына бiзден бұрын жетiптi. Эльпенор маған Аид патшалығындағы тыныштығы үшiн денесiн жерлеп кет деп жалынды. Мен оның өтiнiшiн орындауға уәде бердiм. Шұңқырға менiң анам Антиклеяның да рухы ұшып келдi. Мен Итакадан аттанғанда ол тiрi болатын. Қанша қиналсам да мен шұңқырға оның жанын да жуытпадым, өйткенi ең бiрiншi болып қанды сәуегей Тиресийдiң iшуi керек едi. Ақыры, Тиресийдiң аруағы да келдi. Қанға тойған соң құр сүлдерлi аруақ келiп, өз баласы циклоп Полифемнiң көзiн ойғаным үшiн жер сiлкiндiрушi Посейдон құдайдың маған қаҺар тiгiп жүргенiн айтты. Бiрақ мен Посейдон құдайдың еркiнсiз-ақ өз отаныма жететiнiмдi айттым, тек менiң серiктерiм Тринакрия163 аралындағы Гелиос құдайдың өгiздерiне тимеуi керек. Ал егер олар өгiздердi өлтiретiн болса, бәрi апатқа ұшырайды, тек мен жалғыз өзiм ғана көптеген азап тартып барып, отаныма ораламын. Онда мен күйеу жiгiттерден кек алуым керек, сонан соң қолыма ескек алып, теңiзде жүзудi бiлмейтiн, өмiрiнде кеме көрмеген халыққа кездескенше ел кезiп жүре беруге тиiспiн. Ол халықты мынадан танимын: жолда кездескен бiреу менен, иығыңа күрек салып жүргенiң қалай? – деп сұрауы керек. Осы елде мен Посейдонның жолына құрбандық, шалып, сонан соң ғана үйiме орала аламын. Үйге келген соң құдайлардың бәрiне мол-мол құрбандық шалуға тиiспiн. Сонда ғана мен Итакада өмiрiмнiң соңғы күнiне дейiн тып-тыныш өмiр сүре аламын. Мiне, маған Тиресий осыларды айтты да кетiп қалды. Мен көп аруақты көрдiм. Анамның аруағы қанға қанып алған соң маған өзiнiң көзi тiрiсiнде Итакада болған жағдайды айтты, қарт әкем Лаэрт, Пенелопа, жас ұлым Телемах тiрi екен. Мен мейiрiмдi анамды құшақтамақ болып, үш рет құшағымды жайып ұмтылып едiм, үшеуiнде де жеп-жеңiл көлеңке қолыма iлiнбедi. Аид патшалығында мен көп батырдың аруағын көрдiм, оның бәрiн айтып тауысуға шамам жоқ, түндер де жетпес едi. Уақыт кеш, мен әңгiмемдi тоқтатайын, бәрiңiзге де дем алу керек шығар.

	Одиссей осылай дедi. Бiрақ жиналғандар Одиссейден әңгiмесiн жалғастыруды өтiндi. Бұған патшаның жұбайы Арета мен Алкиной патшаның өзi де қосылды. Жұрт Одиссей хикаясын таң атқанша тыңдауға дайын едi. Одиссей әңгiмесiн жалғастырды.

	– Аид патшалығында мен Агамемнон патшаның да үрейiн көрдiм. Ол Микены патшасын қайтып оралған күнi өлтiрген өз әйелi Клитемнестра мен Эгисфке қатты наразы екенiн айтып мұңын шақты. Агамемнонның аруағы маған Итакаға оралған кезде өз әйелiм Пенелопаға сенбеуге кеңес бердi. Мен Ахилл, Патрокл, Антилох және Теламонид Аякстың да аруақтарын көрдiм. Мен Ахиллге ұлы Неоптолемнiң көрсеткен асқан ерлiктерiн айтқанымда оның көңiлi бiраз көтерiлiп қалды. Осының алдында ғана ол өлiлер патшалығындағы көңiлсiз өмiрiн айтып мұң шағып мұнда патша болғанша жер бетiнде ең кедей шаруа болып жүргеннiң өзi артық екенiн айтқан. Ахиллдiң сауыт-сайман, қару-жарағын бөлiсу үстiнде көңiлiн қалдырғаным үшiн мен Аякспен татуласпақ болып ниет етiп едiм, ол үн-түнсiз кетiп қалды. Мен өлгендер соты Минос патшаны да көрдiм. Тантал мен Сизифтiң тартып жүрген азабын да байқадым. Ең соңында маған батырлардың батыры ұлы Гераклдiң аруағы жақын келдi. (Өзi Олимптегi мәңгi жасайтын құдайлар қатарында.) Мен өткен кездiң басқа батырларының да аруақтарын көрмек болып күтiп едiм, бiрақ олардың айқай-шуы зәремдi алғаны сонша, орнымнан қарғып тұрып кемеге қарай қаштым. Мен Персефона құдай сұмдық горгона Медузаны жiберiп жүрер деп қорықтым.

	Бiз кемемiздi қарт Мұхиттың (Океан) суына түсiрдiк те киммериялықтар елiн тастап шықтық. Көп уақыт өтпей-ақ Эеи аралына жетiп, жағаға тоқтадық та, тыныш ұйқыға кiрiстiк.



	ОДИССЕЙДIҢ СИРЕНАЛАР АРАЛЫ МАҢЫНАН ЖӘНЕ СЦИЛЛА МЕН ХАРИБДАНЫҢ ҚАСЫНАН ЖҮЗIП ӨТУI

	Келесi күнi бiз Эльпенордың денесiн жерлеп, бейiтiнiң үстiне үлкен қорған ұйдiк. Бiздiң қайтып оралғанымызды көрiп жағаға сиқыршы Кирка келдi. Оның соңынан ере келген қызметшi қыздары кемеге көптеген тағам мен меске құйып шарап әкелдi. Теңiздiң жағасында бiз түнге дейiн думандаттық. Серiктерiм ұйқыға кеткен кезде сиқыршы Кирка жолда менi тағы қандай қауiп-қатер күтiп тұрғанын айтты, содан қалай құтылу амалын үйреттi.

	Таң қылаң бере мен жолдастарымды ояттым. Бiз кеменi теңiзге түсiрдiк, ескекшiлер жұмыла қимылдады, ашық теңiзге шықтық. Желкендердi оңынан тұрған жел кернеп, тыныш теңiзбен жүзе бердiк. Сиреналардың аралына жақындағанда мен серiктерiме үн қаттым:

	– Достар! Бiз қазiр сиреналар аралын жанай жүзiп өтуiмiз керек. Олар маңына жақындаған теңiзшiлердi әндерiмен арбап шақырып алып, азаппен өлтiредi. Арал топырағы солар өлтiрген адамдардың сүйектерiнен көрiнбейдi. Мен сиреналардың әндерiн сендерге есiтiртпеу үшiн құлақтарыңды тығындап қоямын, ал менi кеменiң дiңгегiне байлап қойыңдар – сиқыршы Кирка маған сиреналардың әнiн есiтуге рұқсат берген. Егер мен олардың әнiне елiтiп, байлауды шешiңдер деп бұйрық берсем – сендер, керiсiнше, қаттырақ шанди түсiңдер.

	Менiң осыны айтуым мұң екен, жел басылды да қалды. Жiгiттер желкендi түсiрiп, ескекке отырды. Сиреналар аралы да көзге шалынды. Мен серiктерiмнiң құлағын балауызбен бекiттiм, ал олар менi дiңгекке қатты байлағаны сонша, бiрдебiр бұлшық етiмдi қозғалта алмадым. Бiздiң кемемiз арал тұсынан жылжып өте бастады, ал аралдан сиреналардың ғажайып әндерi естiлдi.

	– О, ұлы Одиссей, кемеңнiң тұмсығын берi бұр! – деп ән салды сиреналар. – Бiздiң әнiмiздi тыңдап, көңiлiңдi көтерiп кет. Тұсымыздан әнiмiздi тыңдамай бiрде-бiр теңiзшi өткен емес. Әрбiр теңiзшi құлақ құрышын әнмен әбден қандырып, көп нәрсенi бiлген соң сапарын жалғастырады. Бiз құдайлардың әмiрiмен гректердiң Троя iргесiнде қандай қиыншылық көргенiн де, жер бетiнде не болып жатқанын да түгел бiлемiз.

	Олардың әнiне елiткен мен жолдастарыма арқанды шешiңдер деп белгi бердiм. Бiрақ, әлгiнде айтқанымды естерiне мықтап ұстаған серiктерiм менi дiңгекке бұрынғыдан да қысыңқырап шанди түстi. Бiз сиреналар аралы тұсынан өткен соң ғана жолдастар менi шешiп, құлақтарындағы тығынды алды.

	Кеме әрi қарай жылжи бердi. Кенет мен керемет бiр шуыл естiдiм, әлдеқайдан көтерiлiп жатқан түтiн көрдiм. Мен мұның Харибда екенiн бiле қойдым. Жолдастарымның зәресi ұшып, қолдарындағы ескектерiн тастап жiбердi, кеме тұрып қалды. Мен серiктерiмдi жiгерлендiре бастадым.

	– Достар! Бiз талай-талай қатерден аман өтiп, көп азап шектiк, – дедiм мен, – мына кездескенiмiз: Полифем үңгiрiндегiден қатерлi емес, еңселерiң түспесiн, ескекке жұмыла түсiңдер! Бiздiң өлiмнен аман құтылуымызға Зевс көмектеседi. Кеменi шуыл естiлiп, түтiн көрiнген жерден аулағырақ бұрыңдар. Жартасқа жақын жүрiңдер!

	Серiктерiме өстiп дем бердiм. Олар ескекке бар күштерiн салды. Мен оларға Сцилла жөнiнде ештеңе айтқаным жоқ.

	Сцилланың бiздiң iшiмiзден алты адамды ғана алып қалатынын, ал Харибда түгелiмiзбен мерт қылатынын бiлетiнмiн. Мен Кирканың кеңесiн ұмытып кетiп, қолыма найза алып Сцилланың шабуылын күттiм. Мен оны көзiммен босқа iздедiм.

	Кеме тар бұғаздан сырғып өтiп келе жатты. Бiз Харибданың теңiз суын қалай жұтып жатқанын көрдiк. Оның кемейiнде толқындар аласұрып, ал iшiнде теңiз шөп-шаламы мен құм-топырақ қазандай қайнап жатыр. Ол жұтқан суын қайта құсып жiбергенде айналаның бәрi бұрқырап, бұрқ-сарқ етедi, ал аспанға шапшыған су жартастың ұшар басына дейiн шайып кетедi. Қорыққаннан қаным қашып, мен Харибдаға қараумен болдым. Осы кезде Сцилла өзiнiң алты мойнын бiрдей көтерiп, үш қатардан тiсi бар алты аузымен менiң алты серiгiмдi тiстеп алды. Мен олардың қылт етiп бiр көрiнген қолдары мен аяқтарын байқап үлгiрдiм, көмек сұрап айқайлаған дауыстарын естiдiм. Өз үңгiрiнiң аузында Сцилла олардың бәрiн де жеп қойды. Бақытсыз бейшаралар көмек сұрап босқа жалбарынды. Бiз көп қиыншылық көрiп, Харибда мен Сцилланың қасынан етiп, Гелиос құдайдың аралы Тринакрияға қарай жүзiп келе жаттық.



	ОДИССЕЙ ТРИНАКРИЯ АРАЛЫНДА. ОДИССЕЙ КЕМЕСIНIҢ АПАТҚА ҰШЫРАУЫ

	Көп ұзамай алыстан Гелиос құдайдың аралы көрiндi. Бiз аралға бiрте-бiрте жақындай түстiк. Мен Гелиостың қойларының маңырағаны мен өгiздерiнiң өкiргенiн анық ести бастадым. Сәуегей Тиресийдiң кеңесi мен сиқыршы Кирканың ескертулерiн еске алып, серiктерiме бұл аралға соқпай өтейiк деп ақыл бердiм. Бiздi мұнда да күтiп тұрған қатерден құтылып кетудiң жолын айтып едiм, бiрақ Эврилох маған былай дедi:

	– Неткен қатал едiң, Одиссей! Өзiң қоладан құйылған адам сияқтысың – шаршап-шалдығу дегендi бiлмейсiң. Бiздiң ұйқы көрмегенiмiзге неше түн болды, ал сен бiзге жағаға түсiп тынығып, тамақ iшiп әлденiп алуға рұқсат етпейсiң. Теңiзде түнде жүзу үлкен қауiп. Қатты жел тұрған түндерi дауылға кездесiп қалған кемелер құдайлардың ықтиярынсыз-ақ қирап жатады. Жоқ, бiз жағаға тоқтауымыз керек, ал ертең таң саз бере жолға шығамыз.

	Эврилохтың сөзiн қалғандары қуаттады. Менiң бәледен аман құтылмайтынымызға көзiм жеттi. Бiз жағаға тоқтап, кеменi қайраңға шығарып қойдық. Серiктерiмдi Гелиостың өгiздерiне тиiспеймiз деп ант етуге мәжбүр еттiм. Бiз ас дайындап, Сцилла алып қалған жолдастарымызды еске түсiрiп бiраз күңiрендiк. Жағада ас iшiп болған соң тыныш жатып ұйқыға кеттiк.

	Түнде Зевс бiзге сұмдық күштi дауыл жiбердi. Боран бет қаратпай, жел екпiндей жөнелдi, аспанды бұлт қаптап, онсыз да қараңғы түн көзге тұртсе көргiсiз болып кеттi. Ертеңгiсiн бiз дауылдан сақтанып, кемемiздi жағадағы үңгiрге кiргiзiп қойдық. Мен жолдастарымды Гелиостың өгiздерiне тимеңдер деп қайыра ескерттiм, олар бұл өтiнiштi бұлжытпай орындайтындықтарын бiлдiрдi. Жел тура бiр ай соқты, бiз теңiзге шыға алмадық. Ақырында азық-түлiгiмiз түгел таусылды. Бiздiң аң аулап, балық ұстап, қолға түскенмен күн көруiмiзге тура келдi. Жiгiттерiмдi аштық күннен-күнге күштiрек азаптап, әлсiрете бастады. Бiр жолы мен құдайлардан оң жел тiлеп, жеке жалбарынып көру үшiн аралға кеттiм. Мен олимп құдайларына тiлегiмiздi қабыл ете гөр деп жалындым. Құдайлар менi қалың ұйқыға қалай бөлегенiн аңғармай да қалдым. Ұйықтап жатқан кезiмде Эврилох серiктерiмдi Гелиос өгiздерiнiң бiрнешеуiн союға көндiрiптi. Ол жiгiттердi елге оралған соң Гелиосқа арнап ғибадатхана соғып, құрбандық шалып, қымбат сыйлықтармен көңiлiн жiбiтiп аламыз деп азғырыпты. Тiптi құдайлар әлгi өгiздерге бола шынымен жазалаған күннiң өзiнде аштан өлгенше, етке бiр қарқ болғанның өзi жақсы деп үгiттептi.

	Менiң серiктерiм Эврилохтың айтқанына көнiп қалған, олар табынның iшiнен таңдап алып, бiрнеше өгiздi сояды. Еттiң бiразын құдайларға құрбандыққа арнайды. Құрбандыққа қажет ұнның орнына емен жапырағын, ал шарап орнына суды пайдаланады, өйткенi бiзде ұн да, шарап та таусылған болатын. Құдайларға құрбандық берген соң олар еттi отқа қақтай бастайды. Осы кезде мен де оянып кетiп кемеге келдiм. Алыстан мұрныма күйген еттiң иiсi келдi, не болғанын сезе қойдым. Қорыққаннан төбе шашым тiк тұрып, айқай салдым:

	– О, Олимптiң құдайлары! Маған неге ұйқы жiбердiңдер? Менiң серiктерiм Гелиостың өгiздерiн сойып, сұмдық күнәға батты.

	Бұл кезде үр қызы Лампетия болған оқиғаны Гелиосқа хабарлап та қойған екен. Ұлы құдай ызаға булығады. Ол құдайларға менiң серiктерiмнен көрген қорлығын шағып, қара түнек Аид патшалығына бiржола түсiп, ендi қайтып құдайларға да, адамдарға да жарық түсiрмеймiн деп қорқытады. ҚаҺарына мiнген күн құдайын сабасына түсiру үшiн Зевс жай отын тастап кеменi өртеп жiберуге, сөйтiп, менiң серiктерiмнiң бәрiн құртып жiберуге уәде бередi.

	Iстеген бассыздықтары үшiн серiктерiме ұрысыпзекiруiм босқа кеттi. Құдайлар бiзге сұмдық белгi бердi: өгiздердiң терiлерi жан бiткендей қимылдай бастады, еттерi мөңiреп, бiртүрлi аянышты дауыс шығарды. Дауыл тынбастан алты күн соқты, осы алты күн бойы серiктерiм Гелиостың өгiздерiн қырумен болды. Жетiншi күнi дауыл басылып, жел оңынан тұрды. Бiз сол сәттеақ, жолға шықтық. Тринакрия аралы көзден таса бола бере найзағай құдайы Зевс бiздiң төбемiзге қаҺар бұлтын үйiре бастады. Зефир екпiндей ұрып, қара дауыл көтерiлдi. Кеме дiңгегi шарт сынып, үстiмiзге құлады. Дiңгек жол бастаушымыздың басын мылжа-мылжа еттi, өлiгi суға кеттi. Зевстiң найзағайы жалт етiп, кеменiң күл-талқанын шығарды. Серiктерiмнiң бәрiн теңiз жұтты. Жалғыз қалдым. Жан-дәрмен күн, дiңгектiң сынығы мен кеменiң табан бөренесiн (килiн) ұстап алып, бiрiне-бiрiн байластырдым. Дауыл басылды. Нот желi соға бастады. Ол менi тiке Харибдаға қарай айдай женелдi. Бұл кезде ол теңiз суын боздата жұтып жатқан. Мен жартаста өскен бiр бұтаға жармасып үлгiрдiм де, Харибданың дәл үстiнде асылып тұрдым. Содан Харибданың дiңгек пен килдi сумен бiрге қайта құсуын ұзақ күттiм. Ақыры киль мен дiңгек Харибданың аранынан ытқып қайта шықты. Мен бiрден бұтаны қоя берiп, қираған кемемнiң жаңқасының үстiне секiрдiм. Харибданың ажалды аранынан осылай аман қалдым. Зевстiң жебеуiнiң арқасында мен Сцилладан да құтылдым. Ол буырқанып жатқан теңiздiң толқынында жүзiп бара жатқан менi байқаған жоқ.

	Ұшы-қиырсыз көк теңiзде тоғыз күн жүздiм, ақыры, менi толқындар үр қызы Калипсоның аралына алып келдi. Ал бұл жөнiнде мен сiздерге, Алкиной, Арета, бұған дейiн айтқан болатынмын, оған қоса аралдарыңызға қандай қауiп-қатерден өтiп жеткенiмдi де айтқанмын.

	Олардың бәрiн тағы қайталап айтып жатуым орынсыз, әрi ол әңгiме сiздердi де жалықтырып жiберер едi. Одиссей өз басынан өткен таңғажайып уақиғаларды баяндауды осымен бiтiрдi.



	ОДИССЕЙДIҢ ИТАКАҒА ОРАЛУЫ

	Гомердiң «Одиссея» поэмасы бойынша баяндалған.



	Келесi күнi феакийлiктер теңiзге шығуға дайындалды. Олар кемеге Одиссейге тартылған мол тарту-таралғыларды тиедi. Дайындық жұмыстарының бәрiн Алкинойдың өзi басқарды. Дайындық бiткен соң Алкинойдың сарайында Зевс құрметiне құрбан шалынып, қоштасу қонақасы берiлдi. Күннiң батуын Одиссей тағатсыздана күттi. Ол күн батысқа қарай аунап, кеш жақындағанын көргенде қатты қуанды. Ымырт үйiрiле Одиссей Алкиной патша мен оның жұбайы тәңiрiдей Аретамен қоштасып, кемеге қарай аяңдады. Одиссей кемеге көтерiлiп, өзiне дайындалған төсекке барып жатты. Ескекшiлер жұмыла қимылдап, кеме ашық теңiзге шықты. Құдайлар Одиссейге қалың ұйқы жiбердi, ол бүкiл жол бойы ұйықтаумен болды. Кеме су бетiнде сұңқардай қалықтап ұшып келедi. Ақыры, ол таңғы шапақпен бiрге Итака жағалауына келiп тоқтады. Феакийлiктер ұйықтап жатқан Одиссейдi ақырын көтерiп алып, жағалаудағы құмдауытқа әкелiп жатқызды. Феакийлiктер сыйлықтарының бәрiн жанына үйдi де өздерi қайтар жолға шықты. Елдерiне қайтып бара жатқан феакийлiктердi көрген Посейдон олардың құдай әмiрiне құлақ аспай, Одиссейдi отанына апарып салғаны үшiн қатты қаҺарланды. Посейдон олардың үстiнен Зевске шағым айта бастады. Зевс iнiсiне феакийлiктердiң кемесi өз айлағына кiре бергенде жартасқа айналдырып жiбер деп кеңес бердi. Посейдон, асығыс феакийлiктердiң аралына барып, кеменiң керi оралуын күттi. Мiне, алыстан, теңiз қиырынан кеме көрiндi. Теңiзшiлердi қарсы алу үшiн жағаға көп адам жиналды. Әне, кеме айлаққа кiре бастады. Кенет ол жартасқа айналды да кеттi. Бұл ғажайып оқиға жөнiнде Алкиной патшаға хабар берiлдi. Ол Посейдонның жиҺанкездердiң өз елдерiне жетуiне көмек көрсеткенi үшiн феакийлiктердi жазалаймын деген уәдесiн iске асырғанын түсiндi. Алкиной барлық тұрғындарды жинап ап қаланың теңiзге шығатын жолы мүлде жабылып қалмасын деп Посейдонның құрметiне құрбан шалуға әмiр еттi. Феакийлiктер Посейдонның қаҺарын жұмсарту үшiн жалбарынып, бұдан былай ешқандай жиҺанкездi елiне апармауға уәде еттi.

	Бұл кезде теңiздiң жағасында қалған Одиссей ұйқысынан оянған болатын. Ол өзiнiң туған елi Итакасын танымады, өйткенi әйел құдай Афина айналаның бәрiн қалың тұманға орап қойған-ды. Одиссей дүниеден түңiлiп кеттi. Ол өзiн феакийлiктер белгiсiз бiр қиырдағы аралға әкелiп тастаған болар деп ойлады. Өзiнiң ауыр тағдырына шағынып, дауыстай бастады.

	Айналасына қарап барып ол феакийлiктердiң сыйтартуын көрдi. Бәрi қаз-қалпында. Қайғылы Одиссей теңiздi жағалап жүрiп бiр сымбатты жiгiтке кездестi. Содан бұл не ел екенiн сұрағанда әзiнiң Итакада тұрғанын бiлдi. Жас жiгiт Одиссейдiң де аты-жөнiн сұрады. Өмiр соқпағын көп көрген Одиссей өзiн Идоменейдiң ұлы Архилохты өлтiрiп, қашып жүрген Криттiк кезбемiн деп таныстырды, Финикиялықтардың кемесiне мiнiп Пилос немесе Элидаға бармақ болып сапарға шыққан, бiрақ финикиялықтар бұған опасыздық жасап, ұйықтап жатқанда бар дүниесiн тонап алып, өзiн осы аралға тастап кетiптi деп соқты. Жас жiгiт осы әңгiмелердi есiткен соң күлiмсiреп тұрды да, бiрден түрiн өзгертiп жiбердi. Одиссейдiң алдында ендi бiр сәтте әйел құдай АфинаПаллада тұрды. Ол Одиссейдiң жасаған сақтық әрекетiн құптап, бұдан былай көмектесiп тұруға уәде бердi. Ал осы кезге дейiн барлық, уақытта көмектесе алмаса – ол Посейдонның қаҺарын түсiре бермейiн деп жасаған әдiсi екенiн түсiндiрдi. Афина Одиссейге өзiнiң кiм екенiн ешкiмге жария етпе деп әмiр еттi. Бiрақ Одиссей өзiнiң Итакада екенiне әлi сенбей тұр едi. Сондықтан Афина Итаканы қаптап тұрған тұманнан айықтырып жiбердi, Одиссей туған елiн бiрден таныды. Ол қара жерге етпеттей жығылып, топырағын сүйе бердi. Афина Одиссейдi бейшара қайыршының бейнесiне енгiздi. Одиссейдiң омыртқалары шодырайып, бет терiсi қыртыстанып, басынан әдемi бұйра шашы жидiп түстi, көзi кiртиiп, маңдайын әжiм басты, сөйтiп, итиiп шыға келдi. Афина оған кiр-кiр жалба-жұлба киiм кигiзiп, иығына жамаулы дорба асып, қолына таяқ ұстатты. Ол Одиссейге феакийлiктердiң тартуын үңгiрге тығып тастап, қайыршының қалпында шошқа бағушы Эвмейге баруға әмiр еттi. Өзi Одиссейдiң ұлы Телемахты қайтарып әкелу үшiн Спартаға қайтты.



	ОДИССЕЙДIҢ ЭВМЕЙГЕ КЕЛУI

	Гомердiң «Одиссея» поэмасы бойынша баяндалған.



	Одиссей шошқашының үйiне таяп келдi, Эвмей, жалғыз өзi есiгiнiң алдында жұмыс iстеп отырған. Одиссейдi көрiсiмен бiр топ ит шабалана үрiп, алдынан шықты. Эвмей келiп қуып жiбермегенде олар Одиссейдi талап тастайтындай едi.

	– Жолаушы,– дедi Эвмей қайыршының киiмiн киген Одиссейдi танымай.– Сен мерт болсаң бұрынғыма тағы да бiр қайғы қосылып менiң де ажал табуым мүмкiн едi. Онсыз да, Одиссей қазасының қайғысы маған аз болып отырған жоқ, кәне, жүр үйге, тамақтанып, тынығып ал.

	Одиссей қырналмаған кесек тастардан қашалмай қалана салған Эвмейдiң үйiне кiрдi. Ауласында шошқа қоралар тұр. Эвмей Одиссейдi ертiп үйге кiрдi. Ол жолаушыны бетiне аң терiсi жабылған шөптiң үстiне отырғызды. Сонан соң өзi торайлар қамалған қораға барып, екеуiн әкелiп сойды да етiн қуырды. Сусын орнына iшiлетiн шарапты ағаш тостаққа құйып, бәрiн әкелiп дастарқанға қойды. Эвмей ас дайындай жүрiп Одиссейдiң үйiн тонап, талан-таражға салып, қора-қора малын аяусыз қырып жатқан, қылықтары жөнiнен теңiз қарақшыларынан да өткен топ-топ күйеу жiгiттердiң бассыздығын айтып, шағынумен болды. Одиссей мұның бәрiн мұқият тыңдап алды, сол күйеулерден ендi кек алудың жолын қарастырып отыр. Ac үстiнде Одиссей Эвмейден қожасының қайда кеткенiн сұрап бiлдi, шошқашы өлдiге жоритынын есiткенде оны жұбатуға кiрiстi. Одиссей жоғалған кожайынның тiрi екенiн, оның жақын арада қайта оралатынын айтып ант iштi. Бiрақ оның сөзiне Эвмей сенген жоқ. Эвмей жолаушыдан кiм екенiн сұрады, Одиссей өз өмiрi туралы ойдан құрастырған хикаяны айтып бердi. Ол мұра бөлiскен кезде ағаларының бұған тиесiнi түгел бермей ренжiткенiн, бiрақ бұл бай мұраға ие болған қызға үйленiп өзiнiң де байығанын, Троя түбiнде болғанын, ал, одан оралған соң Египетке аттанғанын айтты. Египеттiктер қалаларын тонағаны үшiн мұның серiктерiнiң бәрiн қырып салғанын айтты. Ал, өз қара басы Египет патшасына жалынып жүрiп қана аман қалған. Египетте жетi жыл тұрып, сол жақтан Финикияға аттанған. Бiр финикиялық оны Ливияға баруға үгiттейдi. Бұл сонымен бiрге Ливияға аттаныпты-мыс, бiрақ Зевс жолда жай тастап, бұлардың кемесiн өртеп жiбередi. Аман қалған жалғыз өзiн толқын феспроттар164 елiнiң жағалауына шығарып тастайды. Сол аралдың патшасы бұған Одиссей көп олжамен өз елiне қайтып бара жатқанын айтыпты-мыс. Ақыры, феспроттардың кемесiмен бұл Дулихияға аттанады. Бiрақ феспроттар мұны құлдыққа сатпақ болды. Сөйтiп, олар Итаканың жағалауына тоқтаған кезде бұл әрең қашып құтылады. Эвмей осы ойдан шығарылған әңгiменiң бәрiне сендi, тек феспроттар патшасы айтты делiнген Одиссей жөнiндегi сөздерге сенген жоқ. Ол жолаушыны Итакадағы Одиссейдiң жақындарынан ол туралы, өтiрiк болса да жылы сөз айтып, мол сыйлық алмақшысың деп кiнәлады.

	Бiрақ Одиссей оған былай дедi:

	– Эвмей, тыңдап ал, егер Одиссей аман оралса маған жаңа киiм-кешек беремiн деп уәде ет. Ал егер мен сенi алдаған болсам малшыларды жинап келiп, менi жартастың басынан теңiзге лақтыр. Бұдан былай кез келген қайыршы аузына келгенiн көкiп, жұртты шатастырмайтын болсын.

	Kөп ұзамай өрiстен малшылар да оралды. Олар бiр семiз шошқаны сойып кешкi асқа отырды. Ac үстiнде Эвмей жолаушыға мейман ретiнде, еттiң ең шұрайлы кесегiн берiп, шарап құйған ыдысты алдымен соған ұсынды.

	Олар тамақтанып отырған кезде сыртта жаңбыр аралас қатты дауыл тұрды. Ауа суық тартты. Одиссейдiң, ең болмаса, жатқанда үстiне жамылатын шекпенi де жоқ едi. Сондықтан сөзiнiң астарын түсiнiп, шапан берер ме екен деген ниетпен Эвмей мен малшыларға мынадай әңгiме айтты.

	– Құлақ сал, Эвмей, сендер де тыңдаңдар,– деп бастады Одиссей.– Бiрде Трояның iргесiнде Мевалай, Одиссей және мен үшеумiз торуылда жатқанбыз. Қамыстың арасында түн салқын болатын, оның үстiне жапалақтап қар жауып тұр, ал мен болсам шекпенiмдi ұмытып тастап кетiппiн, суыққа шыдай алмаған соң мен Одиссейге шынымды айттым. Ол табан астында мынадай айла тапты. Орнынан тұрып, қасында ұйықтап жатқан жауынгердi оятып, жаман түс көргенiн, өздерiнiң кемеден тым алыс жатқанын, демек, Агамемнонға көмек жiбер деп хабар беру керек екенiн айтты. Табан астында бiр жауынгер қарғып тұрып, сырт киiмiн сыпырып тастады да кемеге жөнелдi. Мен әлгi шапанды алып жамылдым да таң атқанша тыныш ұйықтадым.

	Эвмей сөздiң астарын түсiндi. Одиссейге төсектi ол ошақтың қасына салды, астына қой, ешкiнiң бөстегiн төсеп, үстiне өзiнiң қыста киетiн шапанын жапты. Одиссей тәттi ұйқыға сүңгiдi. Эвмейдiң өзi үйден шығып кеттi. Белiне қылыш байлап, қолына найза ұстап, шекпенiн жамылып малды күзетуге кеттi.



	ТЕЛЕМАХТЫҢ ИТАКАҒА ОРАЛУЫ

	Гомердiң «Одиссея» поэмасы бойынша баяндалған.



	Қайыршының кейпiне енген Одиссейдi тастап Спартаға бет алған Афина-Паллада оған тез жеттi. Ол Менелай патшаның сарайына келiп, Телемах пен Писистрат ұйықтап жатқан бөлмеге кiрдi. Писистрат жайбарақат ұйықтап жатыр, ал Телемахтың ұйқысы тынышсыз, ол әкесiн түсiнде де көрiп, көп ойлап қайғырулы едi. Афина Одиссей ұлының басына келiп:

	– Телемах, бар мал-мүлкiңдi тастап кеткен отаныңа қайтатын уақыт жеттi. Есерсоқ күйеу жiгiттер дүниеңдi талан-таражға салып жатыр, егер сен оралмасаң, түгiн қалдырмай таратып әкетедi. Сен әйел көңiлiнiң айнығыш екенiн де ұмытпа. Егер сенiң анаң Эвримахқа тұрмысқа шығуға келiсiм берсе, онда сенi мүлде ұмытып, екiншi күйеуiнен тапқан балаларына көңiлi ауып кетедi. Үйiңе тезiрек қайт. Бiрақ бiр нәрсе есiңде болсын: күйеусымақтар саған тосқауыл құрып жатыр. Одан аман құтылу үшiн аралдың жанынан түнде жүзiп өтiп кет, ал ертеңiне таң сәрiде Итаканың жағасына, тасалау жерге барып тоқта. Алдымен шошқашы Эвмейге бар, сол жерден өзiңнiң келгенiңдi айтып, Пенелопаға хабар жiбер, – дедi.

	Афина осыны айтып кетiп қалды.

	Телемах сол сәтте Писистратты оятты да, Пилосқа тезiрек керi қайтуға асықтыра бастады. Бiрақ Писистрат оны таң атуын күтуге көндiрдi. Менелаймен қоштаспай түнде кетiп қалуға болмайтын едi. Телемах Писистраттың ақылына құлақ асты. Аздан соң аспанға нұр шапақ құдайы Эос көтерiлдi. Таң атты. Жас жiгiттерге Менелай патша келдi. Одиссейдiң ұлы Менелайды есiк алдында қарсы алып, өздерiн Итакаға тез қайтаруын өтiндi. Менелай Телемахтың өтiнiшiне қарсы болған жоқ, тек ұзақ сапардың алдында ас iшiп, әлденiп алуын өтiндi. Сонан соң сыйлықтар әзiрледi.

	Менелай ас дайындауға бұйрық беру үшiн құлдарға кетiп қалды. Ол Елена мен ұлы Мегапенттi шақырып алып, қазынаханасына барды. Одан Телемахқа сыйлықтар таңдап алды. Елена сұлу да жеке тарту жасалмақ боп Телемахтың болашақ қалыңдығына арнап өз қолымен тоқыған сәндi киiм-кешегiн шығарды.

	Ac iшiп алған соң Менелайдың сыйлықтарын қабылдап, жас батырлар жолға дайындалды. Менелай сарайдан шарап құйған кесенi алып шықты да, құдайлардың құрметiне шарап шашып, жастардан Нестор қартқа өз сәлемiн жеткiзудi өтiндi. Телемах қос доңғалақты арбаға отырып, делбенi қолына алды.

	Кенет сарайдың үстiн айналып, тырнағына қаз iлген бүркiт ұшты. Менелайдың қызметшiлерi айқай салып аспандағы бүркiттiң соңынан жүгiрдi. Бүркiт биiк көтерiлдi де көзден ғайып болды. Жұрттың бәрi бұл құдайдың көрсеткен кереметi – белгi беруi деп түсiндi, ал Телемах Менелайдан мұның сырын түсiндiрудi өтiндi. Спарта патшасы ойланып қалды. Ол үшiн Елена сұлу жауап бердi.

	– Бәрiң менiң сөзiме құлақ салыңдар. Маған олимп құдайлары белгi бердi: Бүркiт қазды қалай мылжалаған болса, Одиссей де елiне оралып тап солай құда түсушi жiгiттердiң жұлма-жұлмасын шығарады. Бәлкiм, қазiр келiп қалып, күйеулерден кек алудың жолын қарастырып та жатқан болар.

	– Уай, хор қызындай сұлу Елена! – дедi Телемах. – Егер Зевс сенiң осы айтқаныңды орындай қалса, мен үйiме барған соң саған құдайдай табынатын боламын.

	Осы сөздердi айта сап Телемах аттарға қамшы басып, Пилосқа қарай ұшырта жөнелдi.

	Жiгiттер жолда Ферада Диокл батырдың үйiне бiр түнеп, келесi күнi Пилосқа келiп жеттi. Телемах Писистратты Нестордың сарайына кiрмеуге көндiрдi, өйткенi қария өзiн тағы бiр күнге ұстап қалар деп қауiптендi. Писистрат әкесiнiң ренжитiнiн бiле тұра досының айтқанына көнiп, оны тура кемеге алып келдi. Писистрат, тiптi бұлардың оралған хабарын естiп Нестор жағаға келiп, бөгеп қалар деп, Телемахты тезiрек аттануға асықтырды. Телемахтың серiктерi жылдам қимылдап, кеменiң дiңгегiн орнатып, жағадан жүзiп кетейiн деп тұрғанда кемеге көреген Феоклимен келдi. Ол кiсi өлтiрiп, соның салдарынан қорқып Аргостан қашып шыққан болатын. Феоклимен Телемахтан оны кемесiнс отырғызып, Итакаға жеткiзiп салуын өтiндi. Осылай етсем, өлген кiсiнiң туыстарының қуғынынан құтылармын деп ойлады. Кеме жағадан ұзап, оңнан соққан желдiң екпiнiмен ашық теңiзге шығып сырғи жөнелдi.

	Бұл кезде Одиссей әлi Эвмейдiң үйiнде едi. Ол таңертең қалаға барып, қайыр сұрамақ болды. Батыр, тiптi күйеу жiгiттерден өзiн қызметшi етiп алуды өтiнбекке де оқталды. Бiрақ Эвмей күйеулердiң қаталдығы мен есерсоқтығын айтып, оны бұл ойынан қайтарды. Сонда ғана Одиссей одан әкесi Лаэрт пен әйелi Пенелопа туралы сұрады. Эвмей өз әңгiмесiн тыңдап отырған жиҺанкез емес, Одиссейдiң өзi екенiн бiлмей, бәрiн түгел айтты. Ең соңында Одиссей Эвмейден өзiнiң Итакаға қалай тап болғанын сұрады. Эвмей Одиссейдiң өтiнiшiн ықыласымен қабылдап, өзiнiң туған елi Сира аралы екенiн, сондағы патша Ктесияның ұлы екенiн айтты. Бiр жолы аралға финикиялық саудагерлер келедi. Олар мұның әкесiнiң күңi финикиялық әйелдi патшаның баласын ұрлап әперуге көндiрдi. Бұл үшiн олар әйелдi өзiнiң туған елi Финикияға апарып салмақ болып уәде бередi. Күң осыған көнiп, жас баланы сарайдан жасырын алып шығып, кемеге алып келедi. Финикиялықтар өз аралына бағыт алып, теңiзге шығады. Бұлар алты күн жүзедi. Жетiншi күнi әйел құдай Артемида жебесiмен опасыз күңдi өлтiредi. Ал финикиялықтар Итаканың жағасына тоқтап, сәби Эвмейдi Лаэртқа сатып кетедi.

	Одиссей Эвмейдiң әңгiмесiн құлай тыңдады. Шошқашы өз хикаясын аяқтағанда түннiң ортасы болып қалған едi. Одиссей мен Эвмей ұйықтағалы жатты, бiрақ олар ұзақ ұйықтай алмады, шығыстан таң қылаң берiп, бұлардың төсектен тұратын мезгiлi де жақындап қалды.

	Осы таңда Итакаға Телемах та келiп жеттi. Ол Афинаның кеңесi бойынша, жағаның көзден таса, байқаусыз жерiне келiп тоқтады. Досы Перайдан Феоклименге уақытша баспана бере тұруды өтiндi де, Эвмейге баруға жиналды. Дәл осы кезде бұлардың төбесiнде тырнағына көгершiн iлген сұққар көрiндi. Феоклимен Телемахтың қолынан ұстап, баяу ғана:

	– Бұл жақсылықтың нышаны, Телемах – дедi. – Итакада ендi сенiң руыңнан күштi ру жоқ. Сендер бүкiл Итаканы мәңгi билейтiн боласыңдар.

	Бұған Телемах қуанып қалды. Ол серiктерiн кемеге отырғызып, қалалық айлаққа жiбердi де, өзi шошқашы Эвмейге кеттi.



	ТЕЛЕМАХТЫҢ ЭВМЕЙГЕ КЕЛУI. ОДИССЕЙ МЕН ТЕЛЕМАХ

	Гомердiң «Одиссея» поэмасы бойынша баяндалған.



	Одиссей мен Эвмей ерте оянды. Олар ас дайындап, соны iшiп әлденiп алды. Кенет Эвмейдiң иттерi шәуiлдей үрiп Телемахтың алдынан шығып, оған еркелей бастады. Одиссей әлдекiмнiң аяқ тысырын естiп есiкке қарағанда кiрiп келе жатқан Телемахты көрдi. Шошқашы қарғып тұрып қарсы ұмтылды. Ол Телемахты құшақтай алып, қуаныш жасын парлатып, аймалап сүйе бастады. Эвмейдiң Телемахты көргендегi қуанышы әкесiнiң жалғыз ұлын ұзақ уақыт күтiп барып кездескенi секiлдi едi. Одиссей орнынан тұрып, өз орнын ұлына ұсынды.

	– Отыра бер, жолаушы, – дедi Телемах оған биязы дауыспен үн қатып. – Мазаланбаңыз, маған орынды Эвмей дайындар.

	Эвмей Телемахқа жедел орын дайындап, алдына ас пен шарап қойды. Тамақтанып отырып Телемах Эвмейден бұл жиҺанкездiң кiм екенiн, оны Итакаға кiм әкелгенiн сұрады. Эвмей Одиссейдiң өз аузынан естiген ойдан шығарылған хикаяны қайталап айтып бердi де, Телемахтан жолаушыны өз үйiнде қабылдауын өтiндi. Бiрақ Телемах мұндай уәде бере алмады. Бозбала басымен үйiндегi есуас күйеу жiгiттермен қайдан күш сынассын? Оның қолынан келетiнi жолаушыға сый ретiнде жаңа киiм кигiзiп, қылыш берiп, елiне қайтаруға көмектесу уәдесi ғана. Одиссейдiң Телемахқа жаны ашыды, дегенмен ешнәрсе бiлмейтiн адам болып, одан күйеулердiң әулекi әрекеттерiн айтып берудi, өзiне Итака халқы мен туғантуысқандарының қалай қарайтынын сұрады.

	– Бар мал-мүлiктi талан-таражға түсiрiп, есек дәмелi күйеусымақтардың келемежiн көтерiп, қор болып жүргенше, солармен шайқасып, өз үйiнде, қылыш жүзiнде өлген жақсы шығар, – деп бiтiрдi сөзiн Одиссей. Бұған Телемах не жауап берсiн? Оның берер жауабы, әкесiнiң жалғыз ұлына құтырған күйеу жiгiттер тобырымен күресудiң өзi өте қиын екенiн, оның үстiне олардың мұны өлтiрмек болып әрекет етiп жатқанын айту ғана болды. Телемах тiптi Пенелопаға қайта оралғанын хабарлаудың өзiнен қауiптенедi. Ол Эвмейдi қалаға жiберiп, анасына өзiнiң қайтып келгенiн жасырын ғана айтуды тапсырды. Немересiнiң тағдырына алаңдап отырған Лаэрт қартқа хабар берудi бiр сенiмдi күңi арқылы Пенелопа ұйымдастыру керек.

	Телемахтың тапсырмасын орындау үшiн Эвмей асығыс аттанып кеттi. Эвмей үйден шығысымен Одиссейге Телемахтың көзiне көрiнбей әйел құдай Афина-Паллада келдi. Ол Одиссейдi лашықтан шығарып алып, қора түкпiрiне ертiп барды, оны бұрынғы өз бейнесiне түсiрдi де, Телемахқа шын сырын айтуды бұйырды.

	Одиссей үйге қайта кiргенде Телемах таңдана қарады: Одиссейдiң сымбаттылығы сонша, жас жiгiт мына келiп тұрған мәңгi тiрi құдайлардың бiрi екен деп қалды.

	– Ой, жолаушы! – деп дауыстап жiбердi Телемах! – Табан астында түрiңдi өзгертiп келiп тұрсың ғой! Сен – мәңгi жасайтын құдайлардың бiрiсiң бе? Бiзге мейiрiм ете гөр! Бiз саған арнап ұлы құрбан шаламыз.

	– Жоқ, құдай емеспiн мен! – дедi Одиссей.– Мен сенiң әкең Одиссеймiн, сен сол үшiн құтырған күйеусымақтардан қорлық көрiп жүрсiң.

	Одиссей ұлын мейiрлене құшақтап, көзiнен жасы сорғалай тұрып бетiнен сұйдi. Бiрақ Телемах әкесiнiң ақыры елiне аман оралғанына бiрден сене алмады.

	Мына алдында тұрған адамды әлгiнде ғана бейшара, кәрi жолаушының бейнесiнде көрген жоқ па едi? Қалайша ол бiр сәтте өзгерiп кеттi. Мұндай құдiрет құдай болмаса, жай адамның қолынан келмейтiн шаруа ғой? Телемахтың көңiлiне күдiк кiрдi. Одиссей өзiн жолаушының бейнесiне түсiрген әйел құдай Афина екенiн, өз бейнесiн қайтып берген де соның өзi екенiн айтып Телемахтың күдiгiн сейiлттi. Телемах алдында тұрған адамның өз әкесi екенiне ендi иланды. Әкесiн құшақтай алды. Екеуiнiң де қуаныштан көздерiнен жас шықты. Қауышудың алғашқы қуанышы басылған соң Телемах әкесiнiң отанына қалай оралғанын, оны Итакаға кiм жеткiзгенiн сұрады. Одиссей ұлына өзiн феакийлiктердiң қалай әкелгенiн, олардың берген сыйлықтарын үңгiрге тығып қойғанын, содан соң Афина құдай кездесiп Эвмейге соғуға кеңес бергенiн айтты. Одиссей Телемахтан дәмелi күйеу жiгiттердiң жайын сұрап алды. Көкiрегiнде ыза қайнап, Одиссей күйеусымақтардың көрсеткен барлық жәбiр-жапасы үшiн кек алмақ болды. Бiрақ бұл мүмкiн бе? Олар өте көп қой. Жалпы саны жүз он алты адам. Одиссей Телемах екеуi ашық шайқаста олардың бәрiне қарсы төтеп бере ал ма? Бiрақ Одиссейдiң құдiреттi көмекшiлерi бар. Олар найзағай құдайы Зевс пен оның қызы АфинаПаллада. Ол екеуiмен жай адам тiресе алмайды.

	Солардың көмегiне сүйенген Одиссей былай шештi: Телемах қалаға, күйеулерге барады, соңынан қайыр сұраған болып кезбе-қайыршының түрiне енген Одиссей мен Эвмей келедi. Одиссей күйеулердiң бар жәбiрiне шыдап бағады. Сонан соң Одиссейдiң белгiсi бойынша, Телемах қонақ залынан әкесi мен өзiне ғана қару қалдырып, қалғанының бәрiн алып шығып кетедi. Ең бастысы: Одиссейдiң келгенiн ешкiм бiлмеуi керек. Тiптi Пенелопа да бейхабар қалуға тиiс. Өйткенi құлдар мен күңдер арасында Одиссейге опасыздық жасап, сатылып кеткендерi бар. Одиссей мен Телемах ұзақ ақылдасты.

	Осы кезде қалаға Телемахтың кемесi де келiп кiрдi. Оның серiктерi ұлының оралғанын хабарлап Пенелопаға кiсi жiбердi. Эвмей осы хабаршымен тура Одиссей сарайының iргесiнде кездестi. Олар Пенелопаға бiрге кiрдi. Хабаршы Пенелопаға ұлының оралғаны туралы хабарды айқайлап тұрып айтты. Ал Эвмей болса, оның құлағына сыбырлап, Телемахтың тапсырмасын түгел жеткiздi. Пенелопа ұлының қайта оралғанына қатты қуанды.

	Телемахтың оралғаны жөнiндегi хабар күйеулердiң де құлағына тез шалынды. Олардың үрейi ұшты. Барлық дәмелi күйеулер алаңға жиналып, не iстеу керек екенiн ақылдаса бастады. Антиной, жолдарындағы жалғыз бөгет сол болғандықтан, Телемахты өлтiрудi ұсынды. Бiрақ Амфином бұған келiспедi. Ол Зевстiң қаҺарына iлiгiп қалармыз деп қорықты, сондықтан алдымен құдайлардың көңiлiн алайық деп ұсыныс жасады. Егер құдайлар бұлардың әрекетiн мақұлдап белгi берсе Амфином Телемахты өз қолымен өлтiруге дайын, ал егер бұлай болмаса онда Телемахқа тиiсуге ешкiмге де кеңес бермейдi. Күйеулер Амфиномның ұсынысын мақұлдап, Одиссейдiң сарайына қарай аяңдады.

	Жаршы Медонт күйеу жiгiттердiң ойға алған әрекеттерiн Пенелопаға хабарлады. Пенелопа дәмелiлерге жолығып, әлгiндей ойлары үшiн қатты жазғырды. Пенелопа, әсiресе бiр кезде әкесiн халық қаҺарынан қорғап, Одиссей аман алып қалған Антинойды айыптады. Эвримах Пенелопаны жұбата бастады. Ол күйеу жiгiттердiң еш уақытта Телемахқа қол көтермейтiнiн айтты. Бұл сөздердi Эвримахтың тiлi ғана айтып тұр едi, ал ойы Телемахты қалай мерт етудiң жолын қарастырып, шартарапты шарқ ұрып жүрген.

	Бұл кезде Эвмей күркесiне қайтып оралған-ды. Әйел құдай Афина Эвмей танып қалмасын деп Одиссейдi қайтадан жолаушының бейнесiне енгiздi. Шошқашы қалада не көргенiн түгел айтып, ас дайындауға кiрiстi.



	ЖОЛАУШЫ КЕЙПIНЕ ЕНГЕН ОДИССЕЙДIҢ ӨЗ САРАЙЫНА КЕЛУI

	Гомердiң «Одиссея» поэмасы бойынша баяндалған.



	Келесi күнi аспан күмбезiнiң қиыр шетi қызыл шапаққа бояла бастаған кезде Телемах қалаға жөнелдi. Кетiп бара жатып Телемах Эвмейге қайыр сұрап, жол азық табу үшiн жолаушыны қалаға ертiп баруды тапсырды. Телемах үйiне келген соң өзiнiң кәрi тәрбиешiсi Эвриклеяға кездестi. Ол кiрiп келе жатқан Телемахты көргенде көз жасын көл қылып, құшақтай алды. Одиссейдiң ұлы алдынан құлдар мен күңдердiң бәрi шықты. Телемахтың келгенiн естiп Пенелопа да келдi. Ол баласын құшақтап, сапарда не көрiп, не бiлгенiн сұрай бастады. Бiрақ Телемах оған еш нәрсе айтқан жоқ – ол Феоклимендi үйiне ертiп келу үшiн қалалық алаңға жетуге асығып тұр едi. Телемах қалалық алаңға келгенде оны күйеу жiгiттер қоршап алды, бәрi жапа-тармағай жарамсақтанып, iзгi ниет тiлеп жатты, ал жүректерiнiң түкпiрiнде оған ажал тiлеп тұрды. Аздан соң алаңға Телемах қалада жоқ кезде өз үйiнен баспана берген Перай мен Феоклимен келдi.

	Телемах Феоклимендi өз үйiне шақырып, тез ертiп кеттi. Үйде мәрмәрмен көмкерiлген әуiзге суға түсiп алып, екеуi асқа отырды. Өз бөлмесiнен Пенелопа шығып, бұлардың қасына келiп отырды. Телемах анасына Пилос пен Спартаға барған сапары жөнiнде әңгiмелеп бердi. Телемахтың әкесi жөнiнде ешқандай хабар бiлмей оралғанын есiткенде Пенелопа қатты күйзелдi. Феоклимен оның көңiлiн жұбатуға кiрiстi. Одиссейдiң қазiр Итакада болуы да мүмкiн, тек дәмегөй күйеулердiң сазайын тартқызғалы жасырынып жүрген шығар деген пiкiрiн зор сенiммен айтты. Феоклимен егер Одиссей Итакаға келмеген болса, Телемах сапардан оралғанда құдайлар белгi бермеген болар едi дедi.

	Пенелопа Телемах пен Феоклимен екеуiмен әңгiмелесiп отырған кезде күйеу жiгiттер аулада дискi мен найза лақтырысып, мәз-мәйрам болып жатқан. Көп ұзамай малшылар күйеулердiң қонақасысы үшiн сойғалы қойлар мен ешкiлердi айдап әкелдi. Күйеулер Одисеейдiң үйiне жапырлай кiрiп, асқа дайындала бастады. Жаршы Медонт оларды қонақ қабылдайтын залға шақырды.

	Бұл тұста Одиссей мен Эвмей қалаға қарай асықпай аяңдап келе жатқан. Таяққа сүйенген Одиссей қауқарсыз қарт қайыршының түрiнде. Олар қалаға жақындай бере қала халқы су алатын бұлақтың басында бұларға малшы Мелантий кездестi. Қасына қаңғыбас жолаушыны ерткен Эвмейдi көре сала даңғой Мелантий бұларды келемеждеп айғай салды:

	– Мiне, бiр оңбаған екiншiсiн жетелеп келедi! Ей, есуас Эвмей, мына қайыршыны қайда ертiп барасың? Абайла, мынауың Одиссейдiң үйiне жолай қалса, күйеу жiгiттер қабырғасын санап қиратып бередi.

	Осыны айтып Мелантий Одиссейдi бар пәрменiмен теуiп қалды, бiрақ Одиссей оны шыбын қонған ғұрлы көрген жоқ. Ол мына арсыздың басын жерге ұрып мылжа-мылжасын шығара жаздап, өзiн-өзi әрең ұстап қалды. Эвмей Мелантийге Одиссей келiп қалса халiң мүшкiл болар дегендi айтты. Бiрақ бұған Мелантий Одиссейдiң оралуын босқа күтiп жүрсiң, ол түгiл жақында күйеулер Телемахтың өзiн де өлтiредi, ал сенi тағы бiр жат жерлiкке сатып жiбередi деп кекете жауап бердi. Мелантий осыны айтып кетiп қалды.

	Эвмей мен Одиссей жай аяңдап, алға жылжи бердi. Ақыры, олар Одиссейдiң сарайына жақындады. Сарай iшiнен кифараның үнi мен ән естiлiп жатты. Күйеу жiгiттер ойын-сауығының нағыз қызған кезi едi. Эвмей мен Одиссей дабырласа сөйлесiп, аулаға кiрдi. Қақпаның нақ аузында Одиссейдiң кәрi итi Арсуг жатқан. Ол иесiнiң дауысын ести салып, құлағын түре қойды. Иесiнiң сенiмдi серiгi Аргус құйрығын бұлғаңдатып, орнынан қарғып тұрып, еркелемек едi, жатқан жерiнен қозғала алмады. Жұрттың бәрi ұмыт қалдырған кәрi ит өмiрiнiң соңғы күндерiн өткiзiп жатқан-ды. Өзiнiң сенiмдi Аргусын Одиссей де таныды. Көзiнен жас ыршып кеттi. Эвмейге байқатпай тез сүртiп тастады. Аргус бiр дiр етiп жан тапсырды. Ол өз иесiн жиырма жыл күтiп едi, қайыршының түрiне енiп келсе де оны бiрден таныды.

	Эвмей қонақ бөлмеге бiрiншi болып кiрiп, Телемахтың қасына отырды. Эвмейден соң Одиссей кiрдi. Бiрақ ол қонақтарға жақындаған жоқ, есiкке сүйенiп, табалдырықтың алдына отырды. Телемах нан мен ет алып, Одиссейге апарып беруге әмiр еттi де оның қонақтарға батыл барып, қайыр сұрай беруiне болатынын ескерттi. Одиссей орнынан тұрып, қонақтарды жағалай бастады. Бәрi де садақа берiп жатыр, тек Антиной ғана түк бермедi. Бiрақ Одиссей оның алдынан кетпей қойды. Қайырымсыз, даңғой Антиной ашуланып, Одиссейдi қасынан қуып жiбердi. Одиссей оның қасынан кетiп бара жатып жәбiрленген үнмен:

	– Иә, сенiң бетiң жылтыр болғанмен, ақылың кемтар екенi көрiнiп тұр, маған кiсi нанының да бiр үзiмiн қимадың! – дедi.

	Антиной түтiгiп кетiп, ағаш орындықты көтерiп алып Одиссейдiң арқасына жiберiп ұрды. Бiрақ Одиссей осы қатты тиген соққыны шыбын шаққан құрлы көрген жоқ, толқын ұрған жартас құсап былқ етпей тұра бердi. Тек басын қаҺарлана сiлкiп қалды да, табалдырықтың қасына қайта барып отырып былай дедi:

	– Егер әлдекiм өз мүлкiн қорғап таяқ жеп жатса, оның айыбы жоқ. Егер кек құдайлары Эриниялардың қайыршыларды да жебейтiнi рас болса, Антинойдың бұл жерде некесi қиылудың орнына иманы үйiрiлерi хақ.

	Антиной Одиссейдiң сөзiн естiп әлгiндегiден де бетер ызаға булықты, бiрақ, басқа күйеу жiгiттер оны үйге кiрген қайыршыны жәбiрлегенi үшiн кiнәлай бастады. Өйткенi жиҺанкездiң түрiне енiп адамдарға мәңгi жасайтын құдайлардың да келген кездерi болған. Антинойдың әкесiн жәбiрлеп жатқанын көрiп отыру Телемах үшiн ауыр азап едi, бiрақ уәденi бұзбау керектiгiн есiне алып, төзiп бақты.

	Бейшара жолаушыны Антинойдың жәбiрлегенiн Пенелопа да естiдi. Ол есерсоқ Антинойды бұрынғыдан бетер жек көре бастады. Ол Эвмейдi шақырып алып жиҺанкездiң кiм екенiн сұрады. Бiр кезде Одиссейдiң осы жолаушының әкесiнiң үйiнде қонақ болғанын естiгенде:

	– О жаратқан, мен Одиссей келген соң Телемах екеуi мына күйеусымақтардан қанды кек алатынына сенем!– деп дуыстады.

	Пенелопа осы сөздердi айтқанда Телемах түшкiрiп кеп қалды. Пенелопа бұған қатты қуанды, ендi ол ерте ме, кеш пе, әйтеуiр мына күйеусымақтардың өз ерiнiң қолынан қаза табатынына кәмiл сендi.

	Пенелопа Одиссей жөнiнде сұрау салу үшiн Эвмейге жолаушыны ертiп кел деп тапсырды. Бiрақ Одиссей күйеулердiң қытығына көп тие бермеу үшiн дәл қазiр бара алмайтынын, кешке дейiн күте тұруын өтiндi. Пенелопа бұған келiсiм бердi.

	Күйеулердiң сауық-сайраны бұрынғысынан да қыза түстi.

	Түн болды. Эвмей әлдеқашан үйiне кетiп қалған.

	Күйеулер әлi тарай қойған жоқ-ты. Кенет есiктен маскүнемдiк пен тамақсаулықтан бүкiл Итакаға аты шыққан бiр қайыршы көрiндi. Оның аты Ир болатын. Есiкте отырған жолаушыны көрген Ир оны қуа бастады, бiрақ Одиссей кетпей қойды. Ир ендi кетпесе сабап тастайтынын айтып әкiреңдедi. Ерегiс басталды. Мұны естiген Антиной өзiн де, өзгелердi де күлкiге батырмақ болып Ирдi жолаушыға қарсы өшiктiре түстi. Жеңiп шыққанына ешкiнiң қуырылған қарнын бермек болды. Оның үстiне қайыр сұрау үшiн сарайға күнде келiп тұруына рұқсат етемiн дедi. Күйеулер Одиссей мек Ирдi қоршап алып, араларын ушықтыра түстi. Екеуiң күш сынасыңдар деп үгiттедi. Одиссей, егер күйеулер Ирге көмек бермеуге ант етсе, өзiнiң күш сынасуға дайын екенiн айтты. Күйеулер ант бердi. Сонда ғана Одиссей жейдесiн шешiп белiн буынды. Күйеулер Одиссейдiң сымбатты денесiне, бұлшықты бiлектерiне, алпамсадай көкiрегi мен қақпақтай жауырынына қарап таңданысты. Ирдiң зәресi ұшты, бiрақ, Одиссеймен жекпе-жекке шықпауға оның ешбiр амалы қалған жоқ едi, өйткенi құлдар оны шешiндiрiп, белiн буып, Одиссейдiң алдына әкелiп қойған. Ир үрейi ұшып, аяғынан әрең тұр. Одиссей оның бетiне қарап ойланып қалды: жұдырықпен бiр ұрып жанын жаҺаннамға жiбере ме, әлде құлап түсетiндей етiп қана соға ма? Одиссей қатты соқса, күйеулердiң көңiлiнде күдiк туып жүрер деп ойлады, сондықтан Ир өзiн иықтан ұрғанда бұл құлақ шекесiнен қойып жiбердi. Ир еденге жалп ете түсiп, ойбай салды. Одиссей оны аяғынан сүйреп аулаға алып шықты да қақпаның қасындағы дуалға сүйеп отырғызып, жыртық дорбасын мойнына асып, қолына таяғын ұстатты. Одиссей өз үйiнен өзiн қуып шықпақ болған Ирдi осылай тәубесiне келтiрдi. Күйеу жiгiттер Одиссейдiң арқасында мылжың Ирден құтылғандарына мәз болды. Олар Одиссейдi жапа-тармағай құттықтап, Амфином шарап құйып ұсынып, құдайлар жарылқап, байлыққа, бақытқа кенел деп тiледi. Амфином күйеулердiң есерсоқ қылықтарына жиiжиi басу айтып, Телемахты қорғап жүрдi. Одиссей мұны бiлетiн, сондықтан Амфиномды аман алып қалу үшiн кешiкпей Одиссей келсе күйеулердiң бәрiнiң құритынын ескертiп, үйiне қайтуын өтiндi. Бiрақ Амфином Одиссейдiң кеңесiне құлақ аспады, сөйтiп, ол өз ажалына өзi асығып қарсы келе жатты.

	Осы кезде Афина-Паллада үмiткер күйеулердiң қанын қыздыра түсу үшiн, сол арқылы Пенелопаның адалдығы мен махаббатына берiктiгiн Одиссей мен Телемахқа көрсете түсу үшiн оны қонақ қабылдайтын бөлмеге жетеледi. Пенелопа сол замат Эвриноманы шақырып алып, өзiн думан өтiп жатқан залға ертiп апару үшiн екi күңiн шақыруды бұйырды. Эвринома шығып кеткен соң әйел құдай Афина Пенелопаны аз уақытқа ұйықтатып тастады да, оның жүзiн бұрынғыдан да сұлуландырып, махаббат құдайы Афродитадай үлбiреттi де қойды. Бөлмеге кiрген күңдер Пенелопаны оятты. Пенелопа орнынан тұрып күйеу жiгiттерге келдi. Олар кiрiп келген Пенелопадан көздерiн айыра алмады. Пенелопа Телемахты шақырып алып, өз үйiнде бейшара жолаушыны жәбiрлеуге жол бердiң деп айыптады. Телемах анасының сөзiн үн-түнсiз тыңдады. Дәмелiлердiң бiрi Эвримах Пенелопаға тiл қатып, оның көркiн мадақтай бастады. Пенелопа оның сөзiн тыңдап болып өзiнде ешқандай көрiк қалмағанын, оның бәрi Одиссей аттанып кеткен бойда семiп қалғанын айтты. Тек Одиссей қайта оралған кезде ғана бұрынғы ажары қалпына келедi деп жауап қайырды. Ол күйеулердi өзiн тұрмысқа шық деп, жексұрын некеге итермелеп қинайтындарына, өздерiнiң сауықсайрандарымен Одиссейдiң мал-мүлкiн судай шашып жатқанына қатты налитынын айтты. Баяғы кезде мұндай болмайтынын, қайта күйеулер қалыңдықтың көңiлiн аулау үшiн өздерi тарту тартатынын басқа бiреудiң есебiнен дүние шығындамайтын айтты. Күйеулер Пенелопаның бетiн берi қарату үшiн өздерiнiң қызметшiлерiн жұмсап, мол-мол сыйлықтар алдырып, Пенелопаға тартты. Пенелопа бұл сыйлықтарды үн-түнсiз алды да, өз бөлмесiне кетiп қалды.

	Пенелопа залдан шығысымен, күйеу жiгiттер өздерi отырған залдың жарығын үстей түсу үшiн күңдердi үлкен үш шырағдан алып келуге жұмсады. Күңдер бұйрықты бұлжытпай орындады. Одиссей шырақтарға бас-көз болып өзi тұратынын айтып, күңдердiң әрқайсысы өз iсiмен айналыса беруiн өтiндi. Бiрақ күңдердiң бiрi Меланто мұны мазақтап тiл тигiзе бастады. Одиссей Мелантоны Пенелопаға шағым жасаймын деп қорқытты. Күңдер асып-сасып кетiп қалысты. Одиссей болса шырақтардың отына көз салып тұрды. Эвримах күйеу жiгiттердiң көңiлiн көтермек болып, Одиссейдi әжуалап былай дедi.

	– Менiң шамалауымша, бiздiң дастарқанымыздың үстi жарығырақ болу үшiн құдайлардың бiрi бiзге мына қаңғыбасты әдейi жiберсе керек. Өйткенi, жарық шамнан емес, бiр тал шашы жоқ осының басынан түсiп тұр.

	Күйеулер ду күлдi, ал Эвримах Одиссейдi одан әрi келемеждей түстi. Одиссей оған байыппен жауап бердi:

	– Эвримах! Сенiң көкiрегiң көк тiреп тұр, бiрақ сенiң күштi көрiнiп тұрғаның айналаңдағы адамдардың әлсiздiгiнiң арқасы. Егер сорыңа осы қазiр Одиссей кiрiп келсе, мына кең есiк сен үшiн тар болып, тұра қашқанда жолыңды таба алмай қалар едiң.

	Ыза болған Эвримах орындықты көтерiп алып, Одиссейге лақтырды. Бiрақ Одиссей бұғып қалды. Орындық шарап тасып жүрген құлға тиiп, ол жалпасынан түстi. Қолындағы кесе жерге түсiп, қирап қалды. Күйеу жiгiттер шу ете түстi. Олар мына жолаушы келгелi берi мәжiлiс үстiнде жиi-жиi жанжал шығып, өздерiнiң де шырқы бұзылғанына ренжiстi. Бiрақ Телемах ұрыскерiстiң себебi бұдан емес, жұрттың мас болып қалуынан, сондықтан мәжiлiстi доғару жөн дегендi айтты. Телемахтың сөзi күйеулердiң көңiлiне қонбаса да, амал жоқ, отырысты аяқтауға мәжбүр болды.

	Күйеулердiң бәрi тарап кеткен соң Одиссей Телемахқа қонақ залынан ендi барлық қару-жарақты алып шығу керек екенiн айтты. Телемах Эвриклеяны шақырып алып, қару-жарақ тасып жатқанын көрсетпеу үшiн барлық қызметшi әйелдердi өз бөлмелерiне қамап қоюға әмiр еттi. Эвриклея Телемахтың бұйрығын заматында орындады. Телемах пен Одиссей қару-жарақтарды шығара бастады, ал әйел құдай Афина шырағын жағып бұлардың жолын жарық етiп тұрды. Айналаның бәрiн нұрға бөлеп тұрған, өзi көрiнбейтiн шырақтың жарығын көрген Телемах таң қалып, Одиссейден бұл сәуленiң қайдан түсiп тұрғанын сұрады. Телемах өз сұрақтарымен құдайдың көңiлiне тиiп жүрер деп қорыққан Одиссей баласының мұндай сауал беруiне тыйым салды. Барлық қаруды шығарып болған соң Одиссей Пенелопаның бөлмесiне қарай жүрдi. Ол жолаушыны тағатсыздана күтiп отырған. Телемах өз бөлмесiне барып ұйықтап қалды.



	ОДИССЕЙ МЕН ПЕНЕЛОПА

	Гомердiң «Одиссея» поэмасы бойынша баяндалған.



	Телемах жатуға кеткен соң салтанат залына күңдерiн ертiп Пенелопа келдi. Күңдер ханымға арнап ошақтың қасына пiл сүйегiнен жасалып, күмiспен әшекейленген орындық қойды да, өздерi күйеу жiгiттер ассу iшкен столдың үстiн жинастыруға кiрiстi. Меланто күң Одиссейдi тағы да балағаттап, егер тез тайып тұрмаса, шоқ лақтырып күйдiретiнiн айтып, қорқыта бастады. Одиссей оған түйiле қарап:

	– Сен маған неге ашуланасың? Рас, мен қайыршымын! Менiң маңдайыма жазылғаны осы болды, бiрақ бiр кезде мен де аса бай болғанмын. Оның бәрiнен мен Зевстiң қалауымен айырылдым. Бәлкiм, жақын күндерде сен де бар көркiңнен айырыларсың, сонда сенi де ханымын жек көретiн болады. Абайла, Одиссей қайта оралып, осы сөздерiң үшiн опық жеп, қылығың үшiн қан жұтып жүрме. Ал, тiптен ол оралмаған күннiң өзiнде Телемах бар ғой. Ол күңдердiң өздерiн қалай ұстап жүргенiн жақсы бiледi. Оның назарынан еш нәрсе қағас қалмайды!

	Одиссейдiң сөзiн естiген Пенелопа Мелантоға жекiрдi:

	– Сен байлаудағы кәнден сияқты, әркiмге бiр шабаланасың. Бiлемiн, мен сенiң өзiңдi қалай ұстайтыныңды! Сен мына мiнезiң үшiн басыңмен жауап беретiн түрiң бар. Мына жолаушыны осында өзiм шақырып алғанымды бiлмейсiң бе әлде?

	Пенелопа ошақ қасына жолаушыға арнап орындық қоюға бұйырды. ЖиҺанкез жанына отырған соң одан Одиссей жөнiнде сұрай бастады. Жолаушы Пенелопаға бiр кезде Трояға бара жатқан жолда дауыл айдап, Криттiң жағалауына амалсыз тоқтаған Одиссейдi өзi қонақ ретiнде, қабылдағанын айтты. Жолаушының Одиссейдi бұдан жиырма жыл бұрын көрдiм деген сөзiнiң өзiн естiгенде Пенелопа жылап жiбердi. Жолаушы сөзiнiң шындығын тексеру үшiн әйел Одиссейдiң киген киiмiн сұрады. Ал жолаушы үшiн өзi киген киiмдi түстеп айтып беруден оңай еш нәрсе жоқ едi. Ол Одиссейдiң үстiндегiнiң бәрiн тәптiштеп айтып бердi, Пенелопа сендi. Жолаушы Одиссейдiң тiрi екенiн, жуық арада оның феспроттар елiнде болғанын, содан ары Зевстiң абызына жалбарыну үшiн Додонға кеткенiн айтты.

	– Одиссей жақында оралады! – дедi жолаушы. – Осы жыл аяқталмай, тiптi, жаңа ай толыспай жатып-ақ келiп қалады Одиссей.

	Пенелопа бұған қанша сенгiсi келсе де сене алмады. Өйткенi ол Одиссейдi күткелi қашан, алайда ол оралмай-ақ қойды. Пенелопа күңдерiне қонаққа жұмсақ төсек салып берудi бұйырды. Одиссей бұл үшiн алғыс айтып, тек кәрi Эвриклея аяғын жуып беруiн өтiндi.

	Эвриклея оның аяғын жууға шын ықыласымен келiстi. Өйткенi, жолаушы бойымен, бар түрiмен, тiптi даусымен де бiр кезде өзi алақанына салып өсiрген Одиссейдi есiне түсiре бердi. Эвриклея жолаушының аяғын жуғалы мыс шылапшынға су құйып әкелiп, еңкейе бердi. Осы кезде оның көзi жолаушының аяғындағы бiлеуленiп бiткен тыртыққа түстi. Ол бұл жарақатты жақсы бiлетiн. Бiр кезде Автоликтiң ұлдарымен бiрге Парнастың бауырында аң аулап жүргенде осындай жарақатты Одиссейдiң аяғына жабайы қабан салған болатын. Осы жарақатқа қарап Эвриклея Одиссейдi таныды. Ол таң қалғанынан шылапшындағы суды төгiп алды. Оның көзi қуаныш жасына толып даусы дiрiлдеп:

	– Одиссей, сенбiсiң бұл, менiң қымбатты сәбиiм?

	Қалайша мен сенi бұрын танымағанмын! – дедi.

	Эвриклея мұны Пенелопаға да айтпақ болып едi, Одиссей оның аузын басып, баяу ғана:

	– Иә, мен өзiң алақаныңа салып өсiрген Одиссеймiн! Бiрақ үнiңдi шығарма, менiң құпиямды ешкiмге жария ете көрме, әйтпесе, қатерге байлап бересiң. Менiң оралғаным жөнiнде ешкiмге де сыр ашпа. Егер осыны орындамасаң маған емшек сүтiн берiп асыраған тәрбиешiм болғаныңа қарамай қатты жазалаймын! – дедi.

	Эвриклея сыр сақтауға ант еттi. Одиссейдiң оралғанына қуанған ол тағы да су әкелiп аяғын жуды. Пенелопа ештеңе байқаған жоқ, өйткенi оның ойын әйел құдай басқа жаққа аударып жiберген едi.

	Одиссей ошақ қасына қайта келiп отырғанда Пенелопа өзiнiң ауыр тағдырын шағып, жақында көрген түсiн айтып бердi. Оның түсiнде бiр бүркiт ұшып келiп, өзiнiң шағаладай аппақ асыранды қаздарын қырып салыпты, бұл қырғынға бүкiл Итаканың әйелдерi қайғырыпты. Бiр кезде бүркiт қайта ұшып келiп, сарайдың төбесiне қонып, кәдiмгi адамның тiлiмен: «Пенелопа, бұл түс емес, бұл саған берiлген белгi. Қаздар – күйеулер, ал мен – жақында қайта оралатын Одисееймiн» – дептi.

	Одиссей Пенелопаға мына көрген түсi айдан анық болғандықтан, оны жорып жатудың қажетi де жоқ дедi. Бiрақ Пенелопа Одиссейдiң ақыры қайта оралатынына сенген жоқ. Ол Одиссейге ертең күйеулердi сынап көрмекке бекiнгенiн айтты. Ол Одиссейдiң садағын алып шығып, сонымен жебе тартып, нысанаға дәл тигiзудi ұсынбақ. Осы талабын кiм бұлжытпай орындай алса, соған тұрмысқа шықпақ. Жолаушы Пенелопаға осы сынауды тезiрек өткiзуге кеңес бере тұрып:

	– Күйеулердiң iшiнен садақты тартып, нысанаға дәл тигiзетiн бiреуi табылғанша, Одиссей де келiп қалады, – дедi.

	Өзiнiң Одиссеймен сөйлесiп отырғанын Пенелопа сезген де жоқ. Мезгiл кеш едi. Пенелопа орнынан тұрып, өз бөлмесiне кеттi. Төсекке жатқан бойда оны әйел құдай Афина қатты ұйқыға бөледi.

	Өгiздiң терiсi мен қойдың жүнiнен жасалған бөстек төселген орынға жатқан Одиссей көпке дейiн көз iлмедi. Ол күйеулерден қалай кек алуды ойлады. Сол кезде төсегiне әйел құдай Афина келiп, көмек беретiнiн, жақында бар азаптан бiржола құтылатынын айтып, көңiлiн жұбатып кеттi.

	Ақыры әйел құдай Афина Одиссейдi де ұйықтатып тастады. Бiрақ ол ұзақ ұйықтай алмады. Оны ерiнiң оралмағанына қайғырып, дауыс етiп отырған Пенелопаның үнi оятып жiбердi. Одиссей орнынан тұрып, төсегiн жинады да аулаға шықты, бүгiн таңда алғашқы есiтетiн сөздерi арқылы белгi ет деп Зевске жалбарына бастады. Зевс Одиссейдiң тiлегiн қабыл еттi – аспанда күн күркiреп, найзағай жарқылдады. Одиссейдiң алғашқы естiген сөзi қол диiрменге ұн тартып отырған күңнiң сөздерi едi. Ол бүгiнгi күн күйеулердiң Одиссей үйiнде сайран салуының соңғы күнi болса екен деп тiлеп отыр екен. Одиссей қуанып кеттi. Ендi оған күйеулерден кек алу жолында найзағай құдайы Зевстiң көмек көрсететiнi анық болды.



	ОДИССЕЙДIҢ КҮЙЕУ ЖIГIТТЕРДЕН КЕК АЛУЫ

	Гомердiң «Одиссея» поэмасы бойынша баяндалған.



	Ертеңгiсiн салтанат залына күңдер жапырыла кiрiп, оны күйеулердiң сауық-сайранына даярлай бастады. Эвриклея күңдердi суға жұмсап, едендi тазалап жууды, орындықтардың үстiне жаңа алқызыл жамылғылар жауып, ыдыс-аяқты даярлап қоюды бұйырды. Аздан соң өз бөлмесiнен шыққан Телемах Эвриклеядан жолаушының түндi қалай өткiзгенiн сұрады да, өзi қалалық алаңға бет алды. Күйеулердiң сауық-сайраны үшiн сойғалы Эвмей, Филотий, Мелантийлер ешкi, қой, шошқа және сиыр айдап әкелдi. Эвмей мен Филотий баспанасы жоқ, қаңғырып жүрген жолаушыны аяп, онымен жылы амандасты. Филотийдiң есiне Одиссей түстi, ол да осылай тентiреп жүр-ау деген ой келгенде өз қожасына жаны ашып кеттi. Эвмей мен Филотий Одиссейдi үйiне қайтарыңдар деп, құдайларға жалбарына бастады. Одиссей өзiнiң сенiмдi қызметшiлерiнiң көңiлдерiн көтермек болып, Филотийге қарап:

	– Саған ұлы Зевстi ұлылығына Одиссейдiң қасиеттi ошағын атап ант етейiн, сен осы жерден кеткенше Одиссей үйiне оралады, сен оның құтырған күйеулерден кек алуының куәсы боласың, – дедi.

	Эвмей мен Филотий жолаушыға мүсiркей қараса, дарақы мiнездi Мелантий тез арада тайып тұрмаса сабап тастайтынын айтып тағы қоқаңдай бастады. Одиссей Мелантийге ешқандай жауал қайырған жоқ, тек қабағын түкситтi де қойды.

	Бiртiндеп күйеу жiгiттер де жинала бастады. Оларды Телемахты өлтiрмек болған ниетiнен тек құдайлардың берген белгiсi ғана қайтарды. Күйеулер столға шалқайыса отырған кезде сауық-сайран басталды. Телемах есiктiң алдына стол мен орындық қойды, Одиссейдi соған отырғызып, тамақ пен шарап берудi бұйырды. Сонан соң Одиссейдiң баласы қаҺарлы үнмен былай дедi:

	– Жолаушы! Осында еркiн отырып менiң қонақтарыммен ас-су iше бер. Есiңде болсын, мен сенi ешкiмге жәбiрлетпеймiн. Менiң үйiм қайдағы бiр басбұзарлар жиналатын шарапхана емес, Одиссей патшаның салтанатты сарайы.

	Телемахтың сөздерiн есiткенде Антиной дарақылана айқай салды.

	– Достар! Қажет деп тапса, Телемах қоқан-лоқылай берсiн. Егер Зевс белгi бермегенде бiз оны әлдеқашан жуасытып қояр едiк, онда бұл әлгiндей жексұрын көкiмелiгiнен мәңгi құтылатын едi.

	Телемах бұған еш жауап қайырған жоқ. Ол Одиссей беруге тиiс белгiнi күтiп үн-түнсiз отыра бердi. Одиссей көкiрегiндегi кектi өршiте түсу үшiн әйел құдай Афина күйеу жiгiттердiң жарымес қылықтарын қыздыра бердi. Афинаның айтағымен көтерiлiп алған күйеулердiң бiреуi Ктесипп айқай салды.

	– Тыңдаңдар менiң сөзiмдi! Телемах жолаушыға үйiп-төгiп ас пен шарап ұсынды. Бiз де оған бiрдеңе беруiмiз керек қой. Мен оған лайықты садақа дайындап қойдым.

	Ктесипп осыны айтып, сиырдың қу сирағын алды да, бар пәрменiмен Одиссейге жiберiп кеп қалды. Одиссей қатты соққыны өзiне дарытпай, әрең бұғып үлгiрдi. Телемах Ктесиппке өктем дауыспен:

	– Бақытыңа қарай, мүлт кеттiң! Әйтпесе мен саған найзамды дәлiрек лақтыратын едiм. Онда сенiң әкең той емес, жерлеу жабдығына кiрiсiп әлек болатын едi. Бәрiңе тағы да ескертемiн: мен қонағымды ешкiмге жәбiрлетпеймiн! – дедi. Күйеулер ештеңе деген жоқ, Агелай болса жолаушыға тиiспеңдер деп, жолдастарына кеңес бердi.

	Кенет Афина күйеулердiң бәрiн шектен тыс күлегеш етiп, ақыл естерiнен ауыстырып жiбердi. Олар жан түршiгерлiк дауыспен қарқылдап күле бастады. Бетәлпеттерi бозарып, кездерiне жас iркiлдi, көкiректерiне қайғы үйiрiлдi. Кәдiмгi жабайы аңдар құсап шикi еттi жұлмалап жеуге кiрiстi. Олар осындай ессiз күйде Телемахты келекелей бастады. Бiрақ Телемах олардың әжуасына көңiл аудармай, үн-түнсiз отыра бердi. Күйеулердiң айқай-сүреңiн өз бөлмесiнде Пенелопа да естiп отырды.

	Бiр кезде Пенелопа орнынан тұрып, Одиссейдiң қазынасы сақтаулы тұрған қоймаға келдi. Одиссейдiң бауыры қатты садағын алды. Бұл бiр кезде Эвриттiң садағы болатын, Одиссейге оны Эвриттiң ұлы Ифит тарту еткен. Садақ пен жебе толы қорамсақты ұстап Пенелопа той-думан болып жатқан залға кiрдi. Залдағы тас бағанның жанына келiп тұрды да, дәмелi жiгiттерге қарап:

	– Сөз тыңдаңдар! Мен сендерге Одиссейдiң садағын алып келдiм. Кiмде-кiм осы садақты тартып, жебенi он екi сақинаның көзiнен дәл өткiзсе соған тұрмысқа шығамын, – дедi.

	Пенелопа Одиссейдiң садағын Эвмейге бердi. Қожасының садағын ұстаған ол көз жасын көл қылып, күйеулерге әкеп бердi. Иесiнiң сенiмдi қызметшiсi Филотий де көзiне жас алды. Одиссейдi естерiне түсiрiп, көздерiне жас алғандары үшiн күйеулер оларға кейiс бiлдiрдi. Телемах басына сақина iлiнген қазықтарды жерге қадай бастады. Ол садақты алдымен өзi тартып байқамақ болды. Садақтың екi ұшын үш рет игенiмен, кернеуiн тарта алмады. Төртiншi рет әрекет жасай бастағанда, Одиссейдiң басын изеп жасаған ишаратын байқап, қоя қойды. Күйеу жiгiттер бауыры қатты садақты иiп кермек боп, кезек-кезек күш сынасты. Ең алдымен байқап көрген Леиод садақтың екi ұшын имек түгiлi, сәл-пәл да майыстыра алмады. Мұны көрген Антиной садақты жұмсартпақ болып, Мелантийдi шақырып алып құрық май әкелуге жұмсады. Антиной май жұмсартқан садақ тез иiлер деп ойлады. Бiрақ күйеулердiң бар әрекетi босқа кеттi – садақты ешкiм ие алмады.

	Осы кезде Эвмей мен Филотий залдан шықты, соларға iлесе Одиссей де кеттi. Аулаға шыққан соң аяғындағы қабан салған жарақатты көрсетiп, Одиссей сенiмдi қызметкерлерiне өзiнiң кiм екенiн танытты. Жүректерi жарыла қуанған Эвмей мен Филотий оның қол-аяғын сүйе бердi. Одиссей оларды сабырмен басып, садақты өз қолына алған сәтте Эвмей тез Эвриклеяға барып, қызметшi әйелдердiң бәрiн бөлмелерiне қамап, ешкiмдi сыртқа шығармауды тапсырды. Ал Филотийге қақпаны мықтап жабуды бұйырды. Осы бұйрықтарды берiп болған соң ол залға қайта кiрiп, есiк жанында өз орнына жайғасты.

	Одиссей кiрген кезде Эвримах садақты майлап алып, отқа қыздырып отыр едi. Эвримах қызған садақты имек болып күштенiп көрiп едi, ештеңе шықпады. Бар әрекеттерi босқа кетiп жатқанын байқаған күйеулер бүгiнше садақты жайына қалдырып, ертеңiне қайта кiрiспек болды да, сауық-сайрандарын қайта жалғастыруға кiрiстi. Осы кезде Одиссей күйеулерден садақты мұның да иiп көруiне рұқсат етуiн өтiндi. Мына сөздi есiткен күйеулер оны күлкiге айналдырды. Бiрақ олар мына жолаушы сағымызды сындырып кете ме деп iштерiнен қобалжып та тұр едi. Пенелопа садақты жолаушыға берудi талап еттi. Оның сөзiн Телемах бөлiп жiбердi. Ол анасынан өз бөлмесiне кетуiн өтiнiп, Эвмейге садақты Одиссейге бер дел бұйырды. Эвмей садақты Одиссейге апара бергенде күйеулер шулап қоя бердi. Эвмей қорқа соғып едi, Телемах бар сұсымен ақырып қалды. Эвмей садақты Одиссейге бере салып, оның бұйрығын жеткiзу үшiн Эвриклеяға жүгiрдi. Филотий қақпаны тарс жапты.

	Одиссей садағын қолына алып, байыптап қарап шықты. Кифарасын алған әншi де нақ осылай ететiн. Одиссей еш қиналмай садақтың екi басын идi де, кернеуiн тартты, оны қолымен шертiп көрдi. Кернеуден қаҺарлы үн шықты. Күйеулердiң түсi бұзылды. Аспанда күн күркiредi. Бұл Зевстiң Одиссейге берген белгiсi едi. Оның жүрегiн қуаныш кернеп кеттi. Одиссей садаққа жебе салып, отырған орнынан қозғалмай-ақ, нысанаға қарай тартып қалды. Жебе он екi сақинаның көзiнен түгел өттi. Одиссей Телемахқа дауыстап жiбердi:

	– Телемах! Сенiң қонағың сағыңды сындырған жоқ. Байқадың ғой, өзiң, мен садақты игенде онша қиналғаным жоқ. Жоқ, менiң қайратым әлi қайтқан жоқ екен! Бiз ендi күйеулерге қонақасыны басқаша әзiрлеймiз. Ендi бұл салтанат кифарасы басқаша сайрайды! – дедi.

	Одиссей Телемахқа қабағын шытып белгi бердi. Телемах белiне қылыш асынып, қолына найза ұстап, Одиссейдiң қатарына келiп тұрды.

	Одиссей үстiндегi алба-жұлба киiмiн лақтырып тастап, табалдырықтың қасына келiп тұрды да, қорамсақтағы жебелердi аяғының астына төгiп, күйеулерге қарап айқай салды.

	– Алғашқы нысанаға мен дәл тигiздiм. Ендi мен бұған дейiн ешкiм жебе жұмсамаған екiншi нысананы қарауылға алдым. Бұған да менiң жебемнiң дәл тиюiне жебе тәңiрiсi Апполлон жар болады! – дедi.

	Осыны айтып Одиссей жебесiн Антинойға жiбердi. Жебе Антиной шарап iшпек болып, ыдысты аузына апара берген мезгiлде тура кеңiрдегiнен қадалды. Қанына шашалған Антиной столды төңкере, етпеттей құлап, тiл тартпай кеттi. Күйеулер үрейлене, орындарынан қопарыла түрегелiстi. Олар қабырғада iлулi тұратын қаружараққа ұмтылды, бiрақ қару-жарақ жоқ болатын. Одиссей күйеу жiгiттерге қаҺарлана айқай салды.

	– Солай ма екен, сұмелек иттер! Сендер менi қайтып оралмайды деп ойладыңдар ғой, ә? Өстiп сайрандай беремiз дедiңдер-ау? Жоқ, ендi сендердiң дәурендерiң бiттi, ендi бәрiңдi ажал күтiп тұр!

	Эвримах аяй көр, шашылған дүниеңнiң орнын артығымен толтырамыз деп Одиссейге босқа жалынды, Одиссейдiң құлағы ештеңе есiткiсi келмедi. Оның бойын кек билеп алған едi. Күйеулер ендi тек қана корғануға тура келетiнiн түсiндi. Олар қылыштарын жалаңдатып Одиссей жебелерiнен столмен қорғанып, жан сауғалауға әрекет жасады. Эвримах қылышын ала Одиссейге ұмтылып едi, көкiрегiне қадалған жебе тiл тартқызбай, етпетiнен түсiрдi. Одиссейге ұмтылған Амфиномды Телемах найзамен шаншып тастады. Амфиномды өлтiрген соң Телемах қару-жарақ әкелуге жүгiрдi. Ол қоймадан Одиссейге, өзiне және Эвмей мен Филотий үшiн төрт дулыға, төрт қалқан және сегiз найза алып келдi. Одиссей Телемах қару-жарақ әкелуге кеткен кезде күйеулерге жебесiнiң бiрiнен соң бiрiн жiберiп жатты. Оның атқан әрбiр жебесi дөп тиiп, күйеулер бiрiнен соң бiрi құлады. Miнe, ендi қару көтерiп Телемах та келдi. Одиссей қаружарақ асынып алды. Қатарына найзаларын кезеп Телемах, Эвмей және Филотий тұрды.

	Сатқын Мелантий Телемахтың қаруды қайдан әкелгенiн байқап қалған-ды. Ол жасырын қоймаға барып, Телемахтың асығып жүрiп, есiктi ашық тастап кеткенiн пайдаланып, он екi қалқан мен найза алып келдi. Күйеулер де қаруланып үлгiрдi. Бұны көргенде Одиссей шошып кеттi. Ол бұларға бiреу көмектесiп жүр деп ойлады. Бақытқа қарай, қару әкелуге жасырынып кетiп бара жатқан Мелантийдi байқап қалған Эвмей Одиссейге хабарлады. Одиссей Эвмей мен Филотийге Мелантийдi қойманың iшiнде ұстап алып, аяқ-қолын байлап, қамап тастауға бұйырды. Эвмей мен Филотий қоймаға байқатпай келдi де Мелантий қару алып шыға бергенде бас салып, алып ұрды да аяқ-қолын байлап тастады, сол жiптiң бiр ұшымен оны қойманың бел ағашына асып қойды.

	– Ал, ендi, Мелантий, қаруды күзете бер! Бiз сенiң төсегiңдi жайлы етiп салдық, таңды ұйықтап қалмай, мезгiлiнде қарсы алатын боласың, – деп мысқылдады олар. Осыны айтып олар қару-жарақты алып күйеулердiң шабуылына қарсы тұрған Одиссей мен Телемахқа көмекке ұмтылды.

	Осы минутта Одиссейге Ментордың бейнесiне енген Афина-Паллада келдi. Одиссей Менторды көмекке шақырды, ал күйеулер оған Одиссейге көмектессең өлтiремiз деп қоқаңдады.

	Афина күйеулерге бұрынғыдан бетер ыза болды. Ол Одиссейдi күйеулермен ұрыста Троя iргесiнде көрсеткен қайратыңды жұмсамай жүрсiң деп айыптап, өзi қарлығашқа айналып, шарықтап көтерiлдi де күйеулердiң үстiңгi жағындағы үргiге барып қонды. Күйеулер Одиссей мен Телемахқа, олардың сенiмдi серiктерiне найза лақтырып үш рет шабуыл жасады, бiрақ Афина олардың найзасын дарытпай қағып тастады.

	Ал, Одиссей мен оның серiктерi ұмтылған сайын төрт кiсiнi сұлатып отырды. Филотий найзасын Ктесиппке дәл тигiзiп, мұрттай ұшырғанда масаттана айқай салды.

	– Ендi үнiң өшедi сенiң, оңбаған дөрекi қырт! Мен саған өзiң Одиссейге ұсынған сиырдың сирағы үшiн тамаша сый бердiм.

	Күйеулер бiрiнен соң бiрi мерт болып жатты. Кенет Афина күйеулердiң төбесiнде өзiнiң Эгидасын үйiрiп көрсеттi. Күйеу-жiгiттер жаздыгүнi сәйгел тиген бұқалардай жандарын қоярға жер таппай аласұрды. Одиссей, Телемах, Эвмей мен Филотий бұларды көгершiнге тиген қырандай жайпады. Аттаса-ақ ажал құшып жатқан күйеулер шыңғыра құлап жатыр. Олар жандарын қояр жер таба алмады. Лейод жүгiрiп келiп Одиссейдiң аяғына жығылып, жан сауға сұрап едi, Одиссей кешiрiм етпедi. Ол Телемахтың өтiнiшi бойынша күйеу жiгiттердiң алдында амалсыздан ән салған әншi Фемий мен сиыр терiсiн жамылып жасырынған жаршы Медонтқа ғана кешiрiм жасады. Ол Фемий мен Медонтқа аулаға шығып, күте тұруға бұйырды. Одиссей күйеу жiгiттерден бiреу-мiреу қалып кетпедi ме деп бөлме-бөлменi түгел қарап шықты. Күйеулердiң бiр де бiрi зауалдан құтылмады, бәрi ажал құшты.

	Содан кейiн Одиссей Эвриклеяны шақыртты. Өз қожасының шақыруымен заматында келген Эвриклея өгiздердi жайратып салған арыстан құсап, сұлап жатқан күйеулердiң ортасында үстi-басы қан-қан болып тұрған Одиссейдi көрдi. Одиссей Эвриклеяға күйеулерге көмектесiп жүрген күңдердi шақыруға бұйырды. Эвриклея он екi күңдi шақырып келдi. Олар күңiрене жүрiп күйеулердiң денелерiн сыртқа шығарып, сарай iргесiне бiрiнiң үстiне бiрiн үйiп жатты. Одан соң күңдер той-думан залын түгел жуып шықты. Осы қызметтiң бәрiн атқарып болған соң Одиссей оларды Пенелопа екеуiне жасаған жауыздықтары үшiн өлiм жазасына кестi. Одиссей опасыз Мелантийдi де дарға асуға бұйырды.

	Одиссей Эвриклеяға қош иiстi шөп әкелдiрiп түтiн түтеттiрдi, сөйтiп, бүкiл сарайды аластап шықты. Одиссейдiң күңдерi жиналып келдi. Олар өз қожасын қоршап алып, аман оралғанына қуанып, аяқ-қолдарын сүйе бастады. Үй-iшiн аман көрген Одиссейдiң өзi де көзiне жас алды.



	ОДИССЕЙДIҢ ПЕНЕЛОПАҒА СЫР АШУЫ

	Гомердiң «Одиссея» поэмасы бойынша баяндалған.



	Одиссеймен үй-iшi көрiсiп, мәз-мейрам болып жатқан кезде Эвриклея Пенелопаның бөлмесiне жүгiрдi. Ол Пенелопаға жұбайының есен-сау оралып, күйеулердiң бәрiн қырып салған қуанышты хабарды жеткiздi. Пенелопа бұған сенген жоқ. Ол өзiн Эвриклея мазақ қып тұр деп ойлады. Эвриклея Одиссейдiң шыныменен оралғанын, Пенелопаның өзiмен сөйлескен жолаушының Одиссей екенiн, оны аяғын жудырған кезiнде тыртығына қарап өзiнiң бiрден танығанын, тек Одиссейдiң бұйрығы бойынша бұл сырды Пенелопадан да жасырғанын айтып ұзақ дәлелдедi. Бiрақ Пенелопа Одиссейдiң жалғыз өзi барлық күйеу жiгiттердi қырып салды дегенге тiптi сене алмады. Ақыры, Пенелопа салтанат залына баруға келiсiм бердi. Мұнда келген соң Пенелопа бiрден Одиссейдiң мойнына асыла кетудiң немесе жолаушының шынымен өз жұбайы екенiне әбден көзi жеткенше тексере түсудiң қайсысы қажет екенiн бiлмей әрi-сәрi болды. Пенелопа жолаушының қасына келiп отырды. Ол Одиссейге қадала қарады, қараған сайын жолаушы бiрде Одиссейге ұқсаса, бiрде ұқсамайтын сияқты көрiндi. Пенелопаның толқып отырғанын байқаған Телемах ренiш бiлдiрдi:

	– Оу, сүйiктi анам,– дедi Телемах, – сенiң жүрегiң шынымен тастан жаралған ба едi? Зарығып күткен жұбайың, ақыры, мiне, қасыңа келiп отыр, ал сен үн де қатпайсың. Бұл дүниеде ұзақ сапардан оралған жұбайын тап осылай қарсы алатын екiншi әйел жоқ шығар.

	– Ұлым, көрмейсiң бе көңiл толқуынан тiлiм күрмелiп отырғанын – деп жауап қатты Пенелопа Телемахқа.– Егер мына жолаушы шынымен Одиссей болса, Одиссей екеумiздiң бiр-бiрiмiздi бiрден танитын құпия сырымыз бар.

	Одиссей күлiмсiреп, Телемахқа қарады.

	– Ұлым! Анаңды абыржытпа, сұраса келе менiң шын Одиссей екенiме өзiнiң де көзi жетедi. Менi мына түрiмде бiрден тану қиын болып отыр ғой. Әзiрше бiздiң шешiп алатын мәселемiз: бүлiк шығып кетпес үшiн күйеу жiгiттердiң қырылғанын қала халқынан уақытша қалай жасыра тұру керек? Бiз ең танымал, аты белгiлi жастарды өлтiрдiк, олардың туған-туысқандары бiзден кек алмаққа ұмтылары сөзсiз.

	Жұрт сарайда сауық-сайран жалғасып жатыр екен деп ойлауы үшiн Одиссей барлық құлдар мен күңдерге Фермийдiң кифарасына қосылып ән салып, би билеуге бұйырды. Оның бұйрығы сол заматта орындалды. Көшедегi жұрт шынында да сарайда Пенелопаның күйеу жiгiттердiң бiрiмен некелесу тойы өтiп жатқан ғой деп ойлады. Одиссей жуынып, асыл киiм киiп, бөлмеге қайта кiрiп, Пенелопаның қарсысына отырды. Афина оның түрiн құдайдай сұлу етiп жiбердi. Одиссей Пенелопаның өзiнiң расында Одиссей екенiне бiржола сендiру үшiн екеуiне ғана белгiлi құпияны ашпақ болды. Ол Эвриклеяны шақырып алып, өзiне төсек дайындауға бұйырды. Ал Пенелопа Эвриклеяға:

	– Жарайды, төсек дайындай ғой Эвриклея, – тек төсектi Одиссейдiң өзi тұрғызған бөлмеге салма. Сол бөлмедегi кереуеттi алып шығып, төсектi соған сал.

	– О, патша-ханым! – дедi Одиссей. – Мен өзiм жасаған төсектi сол орнынан қозғалту кiмнiң қолынан келушi едi? Өзiң бiлесiң ғой, мен оны сарай жанында өсiп тұрған алып май-шетеннiң дiңiнен жасағанмын. Ағашты өзiм кесiп, айналасына қабырға тұрғызып, дiңдi кереуетке айналдырып едiм, алтын, күмiс және пiл сүйегiмен әшекейлеген де өзiм, әлде мен жоқта бiреу түбiрдi аралап кесiп, төсектi орнынан қозғалтып қойып па едi?

	Пенелопа оның Одиссей екенiне ендi сендi. Төсектiң қалай жасалғанын тек екеуi ғана бiлетiн. Пенелопа Одиссейдiң мойнына асылып, еңiреп сүйе бастады. Одиссей де босап, адал жарын құшақтай алды, көкiрегiне қысып, құшырлана сұйдi. Бұл дауылдан әрең құтылған ескекшiнiң жағаға аман жеткендегi топырақты сүйгенi секiлдi едi. Одиссей мен Пенелопа бiрiн-бiрi құшақтап ұзақ жылады. Таң жарығы бұларды осы күйiнде қарсы алар едi, бiрақ әйел құдай Афина тұндi ұзартып, қызғылт саусақты шапақ құдайы Эостың аспанға көтерiлуiн кiдiрте тұрды.

	Одиссей мен Пенелопа салтанат залынан шығып, жатар орындарына кеттi. Телемах құлдар мен күңдерге ән мен бидi тоқтатуды бұйырды, ендi бiр сәтте бүкiл сарай жым-жырт ұйқы құшағына ендi. Тек Одиссей мен Пенелопа ғана көз iлмедi. Одиссей әйелiне басынан өткен оқиғаларды баяндады, Пенелопа зейiн қоя тыңдады. Ол да жұбайына Одиссей жоқта дәмегөй жiгiттерден көрген азаптарын айтты.



	КҮЙЕУЛЕР ЖАНЫ АИД ПАТШАЛЫҒЫНДА

	Гомердiң «Одиссея» поэмасы бойынша баяндалған.



	Гермес құдай адамдардың кiрпiгiн iлiндiрiп, ұйқы келтiретiн әрi ұйқыны қашыратын алтын таяғымен күйеулердiң жанын шақырып алды. Олардың жандары құдайдың соңынан шағына зарлап, ере жөнелдi. Олардың дауыстары жарға жабысып отырған жерiнен бiреуi құлап кетсе, қараңғы үңгiрде бәрi үрей шақыратын жарқанаттардың шиқылдаған дауыстарына ұқсас едi.

	Герместiң соңынан күйеу жiгiттердiң жандары түнек жол мен тiзiлiп ұша бердi. Гермес оларды қарт Мұхиттың бетiмен, күн құдайы Гелиос қақпасының жанымен Левкада165 жартасының үстiмен ұйқы құдайларының елi арқылы алып өттi. Ақыры, олар асфодела өсiп кеткен шалғынға жеттi. Бұл жердi өлген адамдардың жаны жайлайтын. Күйеулердiң жанын ең алдымен Ахиллдiң жаны қарсы алды. Оның қасында Патроклдың, Антилохтың және Аякс Теламонидтiң аруақтары жүр едi. Бұларды күйлеулердiң жандары қоршап алды. Бұл жерге Агамемнон патшаның да көлеңкесi келдi. Күйеулер аруақтарының арасынан Амфимедонттың жанын Агамемнон сүлдесi бiрден таныды. Өйткенi ол Одиссейдi Трояға қарсы жорыққа шақыру үшiн Итакаға келгенде Амфимедонт оны қонақ етiп қабылдаған болатын. Агамемнонның сүлдесi Амфимедонттың жанынан:

	– Сен маған бәрiң бiрдей жөңкiлiп бұл түнек патшалығына неге келгендерiңдi айтшы? Сендер немене, дауылға тап келiп бiрге опат болдыңдар ма әлде бiреулердiң үйiн тонап, дүние-мүлкiн талан-таражға саламыз деп жүргенде өздерiңдi бiреу түгел қырып жiбердi ме? – деп сұрады.

	Амфимедонт өздерiнiң Одиссейдi ендi келмейдiге жорып, Пенелопаға сөз салғанын, бiрақ оның бұлардың ұсынысына құлақ аспағанын, өз ерiне шын берiлген жан екенiн, ақыры Одиссей қайта оралып, өз үйiнде бассыздық жасап, дүние-мүлкiн талан-таражға түсiргенi үшiн аяусыз кек алғанын айтып бердi. Одиссейдiң барлық кедергiнi кесiп өтiп, аман оралғанын естiгенде Агамемнонның жаны қуанып кетiп былай дедi:

	– Неткен бақытты едiң сен, сүйiктi Одиссей! Сенiң сенiмдi жарың Пенелопаның даңқы алысқа кетедi, оның есiмi мәңгi ұмытылмайды, оны жұрт әнге қосып айтатын болады. Менiң тағдырым басқаша болды. Маған әйелiм опасыздық жасады, оның опасыздығы да жұрттың есiнен мәңгi шықпайды!



	ОДИССЕЙДIҢ ЛАЭРТКЕ КЕЛУI

	Гомердiң «Одиссея» поэмасы бойынша баяндалған.



	Таң сәрiде қару-жарақ асынып, қолдарына қалқан мен найза ұстаған Одиссей, Телемах, Эвмей және Филотий Лаэртке бару үшiн жолға шықты. Күйеулердiң қырғын тапқаны жөнiнде хабар қалаға тез-ақ тарайтынын сезген Одиссей Пенелопаға сарайдан аттап шықпауды тапсырды. Қалың тұманға оранған Одиссей мен оның серiктерi қаладан тез шығып, жолға түстi. Аздан соң олар Лаэрттiң үйiне жеттi. Лаэрт мұнда өзiнiң құлдары және қарт қызметшiсiмен тұратын.

	Одиссей серiктерiн ас дайындай беру үшiн үйге жiбердi де, өзi Лаэрттi iздеп баққа кiрдi. Одиссей өзiнiң қартайған әкесiн жұмыс үстiнде көрдi. Ол бiр жас ағаштың түбiн көмiп жүр едi. Лаэрттiң үстiндегi бар киiмi жамау-жасқау болатын, аяғында шарық, басында тозығы жеткен терi бөрiк, қолында қолқап. Әкесiн көргенде Одиссей жылап жiбердi. Ол қайыршының киiмiн киген әкесiн аяп кеттi. Одиссей әкесiмен көрiсудiң жолын iздеп бiраз ойланды: өзiнiң кiм екенiн бiрден айту керек пе, әлде әкесiнiң өзi танығанша қоя тұру кере пе?

	Ақыры, ол мынадай шешiмге келдi: ол әкесiнiң қасына келдi де, бейтаныс кiсiмен сөйлескендей болып, бұл бақтың иесi кiм екенiн, оның аты-жөнiн сұрай бастады. Ол өзiн жатжерлiк деп таныстырып, ойдан шығарылған тарихын айтып бердi де, мынаны қосты:

	– Бiр кезде мен өз үйiме Одиссейдi конақ қып қабылдап, қымбат тартулар тартып ем. Ендi мен оның қонақжайлылығын пайдаланайын деп келдiм. Мен осы шынымен Итака аралына келдiм бе, соны айтыңызшы? – деп сұрады.

	Қарт Лаэрттың көзiнен бiр тамшы жас домалап түстi.

	– Жатжерлiк! Сен рас Итакадасың, бiрақ мұнда Одиссейге кездесе алмайсың. Оның үйiн арам ниеттi адамдар жайлап алды. Одиссей, сiрә, мерт болған шығар. Мен соның әкесiмiн. Ал ендi өз жөнiңдi айтшы: Кiмсiң? Қайдан келдiң? – деп сұрады қарт Лаэрт.

	Одиссей өзiн жалған есiммен таныстырды да, әңгiменi тағы да Итака патшасына бұрып, Одиссей қонақ болғаннан берi бес жыл өткенiн айтты. Мұны естiгенде Лаэрт қатты қайғырды. Ол жерден қос уыс топырақ алып, басына шашып, ауыр қасiретке шыдай алмай еңiреп жiбердi. Одиссей әкесiнiң азабына бұдан ары шыдай алмады. Ол әкесiн бас салып құшақтай алды.

	– Әке! Мен ұлың Одиссеймiн! Құдайлардың көмегiмен Итакаға қайта оралдым. Көз жасыңды тый! Мен үйiмдi ойрандап жүрген күйеу жiгiттерден кегiмдi де алдым.

	Лаэрт бұған бiрден сене қоймады, алдында тұрған бейтаныстың өз ұлы Одиссей екенiн дәлелдеудi талап еттi. Одиссей оған аяғындағы тыртығын көрсеттi. Бала кездегi өзiне әкесi сыйлаған жемiс ағаштарының атын түгел тiзiп шықты. Қарт қуанғанынан тағы жылады, Одисеейдi құшағына алып, былай деп дауыстады:

	– Оу, ұлы баба Зевс! Қарабеттердiң ниетi қанмен жуылған болса, күн сәулелi Олимпте құдайлардың әлi де бар болғаны ғой. Тек мен Итаканың барлық халқы өз туысқандарының кегiн жоқтап, осында келетiн шығар деп қорқамын.

	Одиссей әкесiн жұбатып, дастарқаны дайын үйге ертiп кiрдi, Үйде Лаэрт жуынып, жаңа киiм кидi. Әйел құдай Афина оның бойына қуат берiп, реңiн жасартты. Барлығы асқа отырды. Осы кезде өз ұлдарымен кәрi құл Долий келдi. Ол үйге кiрiп, төрдегi қонақты көрiп, iркiлiп қалды да, артынша Одиссейдi тани кеттi. Ол қожасының аяғына жығылып, қолын сүйдi, Одиссейге шапағат нұрын сеп деп құдайларға жалбарынды. Қарт Лаэрттiң үйiндегi қонақасы көңiлдi болды.



	ҚАЛА ТҰРҒЫНДАРЫНЫҢ КӨТЕРIЛIСI ЖӘНЕ ОЛАРДЫҢ ОДИССЕЙМЕН ТАТУЛАСУЫ

	Гомердiң «Одиссея» поэмасы бойынша баяндалған.



	Бұл кезде қалада қайта оралған Одиссей күйеулердiң бәрiн қырып салыпты деген қауесет тарап жатқан. Ойбай салып, шу көтерген күйеу жiгiттердiң туыстары халықты жинап, Одиссей сарайынан мүрделердi шығарып жатты. Сонан соң олар қалалық алаңға жиналып, не iстеу керек екенiн ақылдаса бастады. Антинойдың әкесi қарт Эвпейт халықты Одиссейге қарсы азғырып, күйеулердiң кегiн алуға үгiттей бастады. Тек әншi Фелий мен жаршы Медонт азаматтарды Одиссейге қарсы көтермеуге үндедi, өйткенi олар құдайлардың Одиссейдi қолдайтынын көздерiмен көрген едi, ал күйеулер болса Зевстiң әмiрiмен қаза тапты. Одиссейдi сәуегей Галиферс те жақтап шықты. Ол Ментор екеуiнiң Одиссей үйiнде күйеу жiгiттердiң бассыздық жасауына жол бермейiк деп кеңес бергендерiн жұрттың есiне салды. Ендi өздерiнiң айыпты екендiктерiн айтты. Өз бастарыңа бұдан да зор бәле тiлеп алмай тұрғанда Одиссейге мойын ұсыну керек. Азаматтардың бiр тобы Галиферстiң ақылына тоқтады, ал Эвпейт бастаған екiншi тобы қаружарақтарына жармасты.

	Осының бәрiн Олимп биiгiнен көрiп тұрған әйел құдай Афина найзағай құдайы Зевстен:

	– Зевс әке! Маған пiкiрiңдi бiлдiршi, қалай шештiң? Тағы бiр қырғын соғысқа жол бересiң бе, әлде мына жауласқандарды жарастырасың ба? – деп сұрады.

	– Сүйiктi қызым! – деп жауап қатты Зевс Афинаға.

	– Одиссей күйеулерден кек алу керек деген шешiмiмдi қабылдаған өзiң емес пе едiң. Ол кек алды, солай етуге хақысы бар едi. Одиссей Итаканың патшасы болып қала бередi. Бiз күйеу жiгiттердiң қазасын ұмыттырамыз. Итакада бұрынғыша махаббат салтанат құрып, онда бай тұрмыс, бейбiт өмiр орнауға тиiс.

	Зевс осылай дедi. Афина сол заматта-ақ, Итакаға самғап кеттi. Азаматтар үлкен топ құрап Лаэрттiң үйiне таяп келе жатқан. Оларды Долий ұлдарының бiрi көрiп қалды. Үйдегiлер тегiс қаруланды. Тiптi, қарттар Лаэрт пен Долий де қолдарына қару алды. Олар үйден аулаға шықты. Одиссейге Ментордың бейнесiне енген әйел құдай Афина келдi. Одиссей оны танып қуанып кеттi, Телемахқа қарап:

	– Ұлым! Сенiң де ерлiгiмен даңқы шыққан әулеттiң тұқымы екенiңдi дәлелдейтiн кезiң келдi, – дедi.

	– Сүйiктi әке! – деп көтерiңкi үн қатты Телемах. – Менiң бүкiл әулетiңнiң даңқына даңқ түсiрмейтiнiме көзiңдi жеткiземiн.

	Бұл сөздердi Лаэрт те есiттi. Оның көкiрегiн қуаныш кернедi.

	– Ой, қандай қуанышты күнге жеткiздiңдер менi, құдайлар! Қуанышымда шек жоқ! Ұлым мен немерем бiр-бiрiмен батылдық таластырып тұр! – деп масаттанды Лаэрт.

	Афина Лаэртке жақын келдi де әйел құдай Афина мен Зевске сиынып, қолындағы найзасын жауларына қарай көздемей-ақ лақтыр деп бұйырды. Лаэрт найзасын ырғап-ырғап атып жiбердi. Найза Эвпейттiң мыс дулығасын тесiп өтiп, бас сүйегiн быт-шыт қылды, ол тiл тартпай кеттi. Жауларына қарсы Одиссей мен Телемах ұмтылды. Егер әйел құдай Афина өктем дауыспен айғай салмаса, Итаканың азаматтары түгел қырылатын едi.

	– Шайқасты тоқтатыңдар, Итака азаматтары! Қан төгiлмей тұрғанда тез тараңдар! – дедi ол.

	Итака азаматтарының бәрiн үрей билеп алды. Әйел құдайдың өктем үнiн естiгенде қолдарынан қарулары түсiп, өздерi жер бауырлап жата-жата қалысты. Өздерiне өздерi келген соң келген iздерiмен керi қашты. Одиссей айқай салып қашқандардың соңына түстi. Бiрақ, Зевс найзағайын жарқ еткiзiп, жасын түсiрдi. Найзағай жарқылдап келiп Афинаның алдына түстi. Афина:

	– Лаэрттiң құдайға бара-бар ұлы! Ашуыңды бас! Қан төгiске барма, әйтпесе найзағай құдайы Зевстiң қаҺарына iлiгiп жүрерсiң! – деп Одиссейдi тоқтатты.

	Одиссей бұл шешiмге қуанып, Итаканың қашып бара жатқан азаматтарының соңына түспей, сол орнында тұрып қалды. Аздан соң Афина-Паллада Ментордың бейнесiне енiп, Одиссей патша мен халықты бiр-бiрiне ант бергiзiп, екеуiнiң арасында баянды бейбiтшiлiк орнатты.





	Оглавление

	АҢЫЗДАРДЫҢ АНАСЫ

	ҚҰДАЙЛАР

	ҚАҺАРМАНДАР

	МИФТЕР МЕН АҢЫЗДАРЫ





Notes


	[←1]

Крон – бәрiн де жалмайтын уақыт (хронос – уақыт).





[←2]

Зевс – Римнiң Юпитерi.

Олимптегi құдайлар өмiрiнiң көрiнiстерi ру-тайпалық аристократияны және оларды басқарған басилевстердi халықтың қалған қалың бұқарасынан әлдеқайда жоғары тұрған ең таңдаулы адамдар ретiнде мадақтайтын Гомердiң «Илиада» мен «Одиссея» атты шығармалары бойынша берiлдi. Олимп құдайларының ақсүйектер мен басилевстерден ерекшiлiгi сол, олар мәңгi жасайды, құдiреттi және ғажайып нәрселердi iстей алады. Зевс құдай – құдайлар аристократиясына арқа сүйей отырып, бүкiл жер мен аспанға билiк жүргiзетiн нақ сол басилевстiң өзi. Посейдон да – Зевс тәрiздi шаң жұқпайтындай ғып мадақталған басилевс. Ол теңiздi билейдi, оны теңiз құдайларының аристократиясы қаумалаған. Демек, бiз адамдар арасындағы сияқты, құдайлардың да әрқайсысы өз саласына билiк жүргiэетiн басиллевстер екенiн көремiз. Зевс аспан мен жердi, Посейдов – теңiздi, ал Аид – жер асты патшаларын билейдi. Грецияның дiнiнiң өзiнде таптық сипат айқын көрiнедi.





[←3]

Гестия – құрбандық оты мен үйдегi қазан-ошақ отының құдайы, қалалар мен мемлекет қамқоршысы. Кейiнiрек Римде Гестияның орнын үйдегi қазан-ошақ құдайы Веста алмастырады.





[←4]

Деметра – бүкiл жер бетiндегiнi өсiп-өнгiзетiн, егiс алқаптарына нәр беретiн, диқан еңбегiне қамқоршы береке құдайы. Римдiктер әйел құдай Деметраны өздерiнiң құнарлы егiс алқабының ежелгi әйел құдайы – Церераның есiмiмен атады. Деметра туралы мифтi бұдан кейiнiректен қараңыз.





[←5]

Римдiктерде оларға Юнона, Плутон және Нептун сәйкес болады.





[←6]

Куреттер – Зевстi қорғап, желеп-жебеушi жартылай құдайлар. Кейiнiрек Критте Зевс пен Реяның абыздарын да куреттер деп атайтын болды.





[←7]

Римдiктерде гректiң әйел құдайлары Артемиданың, Афродита мен Афинаның орнында Диана, Венера және Минерва болды.





[←8]

Римдiктерде – вулкан деп аталады.





[←9]

Римдiктерде – олар грациялар деп аталған.





[←10]

Римдiктерде – паркилер.





[←11]

Римдiктерде – фортуна.





[←12]

«Құрдымға батып құрыды», яғни мәңгiбақи ұмыт болды деген осыдан шыққан.





[←13]

Асфодел – жабайы қызғалдақ.





[←14]

Эриниялар – «ашулы» деген мағынада.





[←15]

Стиск иттерi – жер астындағы Стиск өзеннiң жағалауын мекендейтiн құбыжық иттер.





[←16]

Жер астының құдайлары негiзiнен табиғаттың дүлей күштерiн бейнелегенө олар олимп-құдайлардан әлдеқайда көп бұрын шыққан. Халықтың сенiм-нанымдарында олар барынша елеулi роль атқарған.





[←17]

Гера (римдiктерде Юнона) – аспан құдайы, некенiң қамқоршысы, босанған кезде аналарды қорғаушыө ол Спартада, Коринфте, Олимпте және әйгiлi ордасы тұрған Аргосте ерекше құрметке ие болды. Гера туралы аңыздарда Грекиядағы әйелдердiң жағдайы бейнеленген. Грек әйелi еркекпен бiрдей тең құқық пайдалана алмай, едәуiр дәрежеде ерiне бағынышты болғаны сияқты, Гера да өзiнiң ерi Зевске бағынышты едi. Гераға табынуда тотемизмнiң белгiлерi сақталып қалғанө мәселен, оны кейде аттың басымен бейнелеген. Тек осының өзi-ақ Гераның ең ежелгi әйел құдайлардың бiрi болғанын көрсетедi.





[←18]

Аполлон – Грекияның мейлiнше қастерлеген құдайларының бiрi. Аполлонға табынуды ахейлiктер бiлмеген. Сiрә, ол гректерге кiшi Азияның батыс жағалауын мекендеген соң ғана белгiлi болса керек. Ежелгi хат жазуы оқылғаннан кейiн хеттерде баспаның, қалалар мен табын малдың қамқоры әрi қорғаушысы деп есептелген Апелюн атты құдайдың ғұмыр кешкенi белгiлi болды. Апелюнге хет қалалары қақпаларының алдында бағаналар түрiнде ескерткiштер қойылып, құрмет көрсетiлген. Гомердiң қиссаларында Аполлонның троялықтарға iш тартып, соларды қамқорлыққа алатыны, ал Гера, Афина және басқа Олимп-құдайларының ахейлiктерге көмектесетiнi – назар аударарлық жайт. Еуропалық Грекияда Аполлонға табыну бiрқатар жергiлiктi құдайларға табынумен қосылып кеткен. Аркадияда (Пелопоннестiң орталық бөлiгi) Аполлон мал табындарының қорғаушысы ретiнде құрметтелiп, қошқар түрiнде бейнеленген.

Аполлонға табыну орталықтары бұл құдайдың және оның қарындасы әйел құдай Артемиданың аңыздарда айтылатын отаны – Делос аралы және Парнас тауының (Орта Грекия) баурайын дағы Дельфы ордасы болған. Осы жерде ерекше бiр абыз-Пифия құдайдың атынан жеке адамдарға, сондай-ақ қалалық қауымдарға да сәуегейлiк айтқан. Сұрақ қоюшыларға жауапты бұл үшiн күн iлгерi тиiстi деректер жинастырған Дельфы ордасының абыздары әзiрлегенө бұл жайт мағынасы екi ұшты афоризмдер жасауға мүмкiндiк берген, оларды, iстiң немен аяқталатынына қарамастан, қалай болса солай топшылауға болатын едi.

Уақыт өткен сайын Аполлон жарық сәуле мен күн құдайына, ал кейiнiрек екiншi қатардары әйел құдайлар музалардың бiр тобын басқарған бiлiм құдайына, ғылым мен өнердiң қамқоршысына айналған.

Грек қоныс аударушылары Аполлонға табынуды оңтүстiк Италияға алып келген, мұнда оған сыйыну мейлiнше кеңiнен тараған.





[←19]

Дельфы үшiн айлақ есептелген Коринф шығанағы жағасындағы қала.





[←20]

Мнемосина – ақыл-естiң әйел құдайы.





[←21]

Грецияның Эгей теңiзi жағалауындағы Фесоалия таулары





[←22]

Яғни кифарада ойнаушы.





[←23]

Кентавр – аңыз бойынша, жылқы бөкселi адам.





[←24]

Артемида – Зевс пен Латонаның қызы. Аполлонға табыну сияқты, бұл әйел құдайға табынуды да гректер Кiшi Азия халқынан алды деп есептеуге негiз бар. Хеттерде аңшылық қамқоршысы, биiк таудың басын мекендейтiн әйел құдай Ртемиске сиынушылық белгiлi болған. Гомер қиссаларында Аполлон сияқты Артемида да троялықтарға iш тартып соларға көмектеседi. Кiшi Азияның батыс жағалауындағы Гректiң мейлiнше маңызды қалаларының бiрi – Эфес Артемидаға табынудың аса iрi орталығы болды.

Әуел баста Артемида жануарлардың қамқоршысы ретiнде құрметтелдi. Бiрте-бiрте ол айдың, құнарлылықтың, бала туудың және, тiптi, емшiлiктiң тәңiрi боп есептеле бастады. Эпидаврада (Пелопоннестiң оңтүстiк-шығысы) Асклепий құдайдың храмы жанында оның көмекшiсi – Артемида – Геката ғибадатханасының қираған үйiндiлерi жатыр. Артемидаға табыну Грекияда және грек мекендерiнен тыс жерлерде кеңiнен тараған. Римде Артемида әйел құдай Диананың есiмiмен құрметтелген. Ай тәңiрiсi ретiнде оны Селена деп те атайтын болған.





[←25]

Беотиядағы осы аттас бұлағы бар алқап, бұлақтың суы бүкiл алқапты қақ жарып ағады.





[←26]

Афина (римдiктерде Минерва) – Грецияның ең құрметтi әйел құдайларының бiрi, грек халық эпосында үлкен роль атқарған. Афина – қалалардың қамқоры. Гомердiң Троясында аспаннан түстi-мыс деп есептелген Афинаның мүсiнi яғни палладиум деп аталатын статуя болғанө ол Трояны қорғайды деп санаған. Грек мәдениетiнiң өсуiмен Афина, сондай-ақ ғылымның да қамқоршысына айналған.





[←27]

Бiздiң дәуiрден бұрынғы VI ғасырда парсылар талқандаған Кiшi Азиядағы мемлекет.





[←28]

Гермес (римдiктерде Меркурий) – Грекияның ең ежелгi құдайларының бiрiө әуелде мал табындарын қорғаушы құдай болды, оны кейде қолына қой ұстаған күйде бейнелеген. Гомер эпосында Гермес ең алдымен құдайлар хабаршысы, сонан соң өлгендердiң жанын Аидтiң жерасты патшалығына ертiп барушы. Гермес – жолаушылардың қамқорыө сауданың дамуына орай Гермес сауданың, ептiлiктiң алдау-арбаудың және тiптi ұрлық-қарлықтың да қамқорына айналды. Оның үстiне Гермес – жас өспiрiмдердiң, атлеттердiң қамқоры, гимнастиканың құдайы, оның статуялары палестралар мен гимназияларда – күреске, жұдырықтасуға, диск лақтыруға, жүгiруге және т. б. үйрететiн мекемелерге қойылды. Парсы елiн Александр Македонский жаулап алып (бiздiң эрамыздан бұрынғы IV ғасырдың аяғы), Азия мен Египетте грек мемлекеттерi пайда болған кезде Гермес Египеттiң ғылым мен сиқырлық құдайы Тотпен бiрдей деп саналып, сонымен бiрге сиқыршылық пен астрологияның (яғни жұлдыздарға қарап бал ашудан) құдайына да айналдыө оны үш есе үлы құдай Гермес деп атай бастайды.





[←29]

Гермалар – Герместiң басы бейнеленген тас бағаналар.





[←30]

Сыбызғы – бiр-бiрiмен байланысты, әр алуан ұзындықтағы жетi қамыс түтiктен тұратын үрмелi музыкалық аспап.





[←31]

Палестралар – дене жаттығуларына, күреске, жұдырықтасуға және т. б. үйрететiн ерекше жабдықталған алаңдар. Антикалық Грекияда олар негiзiнен мектептер жанында болған.





[←32]

Арес –(римдiктерде Марс) – ажал мен бүлiншiлiк әкелетiн соғыс құдайы, ежелгi Грекияда ержүрек жауынгер идеалы. Жұрт оны Грекиядағы басқа құдайларға қарағанда кемiрек құрметтеген. Гректердiң айтуынша, Зевстiң өзi де үнемi алаауыздық туғызатын, адамдарды мерт ететiн және шайқас кезiнде қанның судай аққанына қуанатын баласы Арестi онша жақсы көрмеген.





[←33]

Афродита –(римдiктерде – Венера) – бастапқыда жауыншашын жiберiп тұратын аспан құдайы, сонымен қатар теңiз құдайы да болған сияқты. Афродита туралы аңыз бен оған табынуда Шығыс әсерi негiзiнен Финикия құдайы Астартаға табынудың әсерi күштi байқалды. Бiрте-бiрте Афродита махаббат құдайына айналған. Махаббат құдайы – Эрот (римдiктерде Амур немесе Купидон) осы Афродитаның ұлы.





[←34]

Кипр аралының атымен Афродитаны кобiнесе Киприда деп те атаған.





[←35]

Адонис пен Афродита туралы мифтi гректер финикиялықтардан алған. Адонис деген ат – грек сөзi емес, финикия сөзi, ол «мырза» деген ұғымды бiлдiредi. Ал финикиялықтар болса, бұл аңызды вавилиондықтардан алғанө вавилондықтарда махаббаттың әйел құдайы Иштармен өлiп, әр көктем сайын қайта тiрiлiп отыратын таңғажайып Таммуз құдай туралы аңыз болатын.





[←36]

Гефест (римдiктерде – Вулкан)– бастапқыда от құдайыө қолөнерiнiң, әсiресе, ұсталық өнердiң дамуына орай сол кездегi металлургияның қамқоршысына айналды. Гефестi, өсiресе, сол тұста бүкiл Грекия бойынша қолөнерi неғұрлым кең дамыған Афиныда ерекше құрмет тұтып, қастерлеген.





[←37]

Тирс – шырмауық немесе жүзiммен көмкерiлген, ұшында самырсын жаңғағы бар таяқ.





[←38]

Менадалар – Дионистiң серiктерi, «қызу қанды» деген сөз, менадалар дегенiмiз – кәдiмгi вахканкалар.





[←39]

Тимпан – соғып ойналатын музыкалық аспап, ол бiрiн-бiрiне ұратын екi қола тостақ түрiнде болған.





[←40]

Сарония шығанағының жағалауы. Мегара аймағындағы алқап.





[←41]

Дриадалар– грек мифологиясында орман-тоғайда өсiп тұратын ағаш қыздары. Ағаштарды күтiп-баптаған адамдарға қамқорлық жасап отырған.





[←42]

Эндимион кейде Кария патшасы Эфлийдiң, ал кейде Зевстiң ұлы деп есептелген. Бәлкiм, Эндимион – ежелгi ұйқы құдайы шығар. Кария – Жерорта теңiзiнiң жағалауы Кiшi Азияның оңтүстiкбатысындағы аймақ.





[←43]

Торпақ, Кентавр, Бүйi және Шаян шоқ жұлдыздары.





[←44]

Екi жұлдыз шоғыры гректер оларды Жылан мен Құрбандық орны деп атаған.





[←45]

Киферон – Аттика мен Беотия аралығындағы тау сiлемi. Геликон– Беотияның оңтүстiк-басындаө Тмол Лидияда: Ида – Фригияда, Кiшi Азияда.





[←46]

Оронт – Сириядаө Алфей – Пелопоннестiң батысындаө Эврот – Лакониядаө Эвроттың жағасында Спарта орналасқан болатын.





[←47]

Эридан – Мұхитқа құятын, жердiң қиыр солтүстiгiндегi мифтiк өзен.





[←48]

Дионис (римдiктерде Вакх) – шарап жасау, шарап құдайы, Грекияда Фракиядан әкелiнген «келiмсек» құдай, Дионис құрметiндегi мерекелердiң маңыздылығы сол, бұл мерекелер Афиныдағы театрландырылған ойындардың бастамасын салып бердi. Афиныдағы мерекелер (ұлы дионисиялар) кезiнде ешкi терiсiн жамылған әншiлер хоры өнер көрсетiп, ерекше әнұран – дифирамаларды орындағанө оларды ән бастаушы бастап, ал хор оған жауап берiп отырғанө ән салу би билеумен ұласқан. Бұл дифирамбалардан трагедия туған (сөздiң өзiн «ешкiлер әнi» деп түсiндiруте болады.) Ал Диониос құрметiндегi село мерекелерiнде (село диониоиялары) әзiл әндер орындалған, бұларды да бастаушы бастап берiп отырғанө олар да би билегенө осы мерекеден комедия пайда болған.





[←49]

Капаид жағалауындағы – Беотиядағы қала





[←50]

Гиадалар деп аспандағы неғұрлым жарқын жұлдыздардың бiрi, Орион шоқ жұлдызындағы жұлдыздар шоғыры аталған.





[←51]

Эдондар – Стримон өзенiнiң (қазiргi Струма немесе Қарасу) жағалауын мекендеген фракия тайпасы.





[←52]

Тиррен немесе тирсен, яғни этрус теңiз қарақшылары: этрускiлер – бiздiң дәуiрден бұрынғы X–II ғасырларда Италияның батысында қазiргi Тосканада өмiр сүрген халық.





[←53]

Кiшi Азияның солтүстiк-батысындағы ел.





[←54]

Герм өзенiне (қазiргi Гедис) барып құятын Лидиядағы өзен.





[←55]

Ақын Гесиод өзiмен замандас гректер адамның пайда болуы мен ғасырлардың алмасуын қалай түсiндiргенiн айтып берген едi. Гесиод ерте заманда бәрi де жақсы болып едi, бiрақ жердегi өмiр үнемi нашарлап, оның тұсында тұрмыс бәрiнен де қиындап кеттi деп жазды. Мұндай көзқарас шаруалардың, ұсақ жеке меншiк жер иелерiнiң өкiлi болған Гесиодке тән қасиет. Гесиодтың кезiнде таптарға жiктелу барған сайын тереңдеп, байлардын кедейлердi қанауы күшейе түскенө сондықтаи iрi жер иелерiнiң езгiсiне ұшыраған кедей шаруалар шынында да нашар өмiр сүрдi. Әрине, Гесиодтан кейiн де Грекиядағы шаруалардың тұрмысы жақсарған жоқ, оларды байлар бұрынғысынша қанап отырды.





[←56]

Бұл аңызда әлемдi басқан топан су туралы және Девкалион мен Пирраның үлкен жәшiкке отырып, қалай аман қалғаны жайында әңгiмелейдi. Топан суы туралы аңыз ежелгi Вавилондада болғанө бұл Утнапиштим туралы аңыз, бұл аңызды ежелгi еврейлер де иемденген. Оларда бұл – әлемдi басқан топан суы мен Нух пайғамбар туралы.





[←57]

Пелопоннестiң орталық аймағы.





[←58]

Грифтер – бүркiттiң қанаты мен басы бiткен, арыстандiкiндей денесi бар құбыжықтарө олар Азияның қиыр солтүстiгiнде алтын шығатын жерлердi күзеткенө аримаспалар – грифтермен көршi тұрып, олармен тынымсыз күрес жүргiзетiн мифтiк халық.





[←59]

Эсхилдiң «Бұғауланған Прометей» трагедиясы осымен аяқталады.





[←60]

Пандора – барлық сыйлыққа ие болған деген сөз.





[←61]

Эак туралы миф тотемизм сарқыншақтарының айқын бейнелеуiмен ерекше қызғылықты.





[←62]

Бұл атау мирмекс – құмырсқа деген сөзден алынған.





[←63]

Пелопоннестiң орталығындағы аймақ.





[←64]

Эгей теңiзiндегi Киклад аралдарының бiрi.





[←65]

Гректер ұғымы бойынша, Жердiң қиыр оңтүстiгiнде орналасқан ел, Гректер, ал олардан кейiн римдiктер Египеттiң оңтүстiгiнде орналасқан бүкiл елдi Эфиопия деп атаған.





[←66]

Нiл сағасынан оңтүстiк-батыста, Ливия шөлiндегi жазираны мекендеген.





[←67]

Арголидада орналасқан Грекиядағы ең ежелгi қалалардың бiрi.





[←68]

Бұл аңыздағы көп жайлар Беллерофонттың жергiлiктi күн құдайы болғанын көрсетедi: ол қанатты атпен аспанда самғап ұшады, дауылды, жер сiлкiнудi, Жердiң жанар тау күштерiн бейнелейтiн Химераны жебесiмен атып жайратады. Беллерофонт тәрiздi қаҺармандар туралы аңыздар көптеген халықтарда кездеседi.





[←69]

Кiшi Азияның оңтүстiгiндегi ел.





[←70]

Коринф қамалы (акрополi) орналасқан тау.





[←71]

Солимдер – Ликияның солтүстiк шекарасын мекендеген тайпа.





[←72]

Бұл аңызда Танталдың тағылық қатыгездiгi қайран қалдырады. Олимпиялық құдайлар бәрiн бiле ме, жоқ па, деп сынап көру үшiн ол өз ұлын өлтiредi. Танталдың бұл қылығынан гректерде адамдарды құрбандыққа шалған кездiң сарқыншағы айқын көрiнедi.





[←73]

Пелопс туралы мифтерде тым ежелгi замандардың таңбалары көп. Олардан бiз ескiнiң сарқыншағы қалыңдық ұрлауды көремiз. Пелопстiң Эномаймен сайысқа түсуi – қалыңдық ұрлаудан басқа ештеңе де емес. Грек құмыраларында Пелопс көбiнесе Эномайдың қызы Гипподамияны күймемен алып қашып бара жатқан күйде бейнеленетiн.





[←74]

Пелопоннестiң солтүстiк-батысында, Алфей өзенi алқабындағы қала.





[←75]

Истм – Пелопоннестi Орта Грециямен жалғастыратын Истм немесе Коринф мойнағы.





[←76]

Зевстiң Еуропаны ұрлауы туралы миф қалыңдықты ұрлау жолымен некеге тұру туралы баяндайды. Зевстiң бұқаға айналуы – тотемизмнiң сарқыншағы.





[←77]

Кадм туралы мифте тағы да тотемизм сарқыншақтары кездеседi – жауынгерлер айдаҺар тiсiнен өсiп шығады. Сол сияқты Кадмның өзi де әйелiмен бiрге жыланға айналады.





[←78]

Беотиядағы өзен, Капаид көлiне құяды.





[←79]

Беотиядағы өзен аты.





[←80]

Делос аралындағы тау.





[←81]

Геракл (римдiктер Геркулес дейдi) – Грекияның ең ұлы батыры. Алғашқыда оны мүлт жiберудi бiлмейтiн жебесiмен бүкiл қаскүнемдiк жауыздықты жайрататын күн құдайы, ауру таратып одан жазатын құдай деп есептеген. Оның көп қасиетi Аполлон құдаймен бiрдей болды. Бiрақ Геракл – гректерде ғана кездесетiн құдай қаҺарман емесө бұл сияқты қаҺарман құдайлар басқа халықтарда да болды. Олардың iшiнде әсiресе Геракл туралы хикаяларға әсер еткен Вавилон Гельгемешi мен Финикия Мелькартының тарихы аса қызғылықтыө бұл батырлар да әлемнiң қиыр шетiне барып, Геракл сияқты ұлы ерлiктер жасап, қасiрет шегедi. Барлық замандарда да ақындар Геракл туралы хикаяларды өз шығармаларына арқау еттiө олар Гераклдiң пешенесiне тиген ерлiк пен қасiретке зер сала үңiлдi.





[←82]

Пелопоннестегi Арголидада орналасқан ежелгi Грекия қалаларының бiрi.





[←83]

Телебойлар – Орта Грекияның батысындағы Акарнанияда өмiр сүрген тайпа.





[←84]

Пелопоннестiң солтүстiк-батысындағы аймақ.





[←85]

Пелопоннестiң солтүстiк-шығысындағы Арголидағы қала.





[←86]

Эвксин Понты яғни, «қонақжай теңiз». Гректер жемiс-жидегi мол, қонақжай жағаларымен танысқаннан кейiн Қара теңiздi осылай атады. Олар Қара теңiздi бұрын Аксен, яғни бұл теңiздiң дауылынан қорқатын болғандықтан қонақ күтпейтiн қайырымсыз деп атайтын.





[←87]

Қазiргi Дунай, Еуропаның солтүстiгiн нашар бiлетiн гректер Дунай жердiң қиыр солтүстiгiнен басталады деп ойлаған.





[←88]

Пелопоннестегi Аркадияда орналасқан тау және осы аттас қала. Псофис қаласы да осында.





[←89]

Олимпиадалық ойындар – жалпы грек мерекелерiнiң iшiндегi аса маңыздысы, мереке күндерiнде бүкiл Грекияда тыныштық жарияланады. Ойындар басталардан бiрнеше ай бұрын бүкiл Грекияға және грек отарларына Олимпиадалық ойындарын шақыратын елшiлер жiберiледi. Ойындар төрт жылда бiр рет өткiзiледi. Оларда жүгiруден, күрестен, жұдырықтасудан,. диск және сүңгi лақтырудан жарыстар, сондай-ақ күйме жарыстар өткiзiледi. Ойында жеңiске жеткендер сыйлыққа зәйтүн жапырақтарынан жасалған венок алып, аса зор құрметке бөленген. Гректер бiздiң дәуiрден бұрынғы 776 жылы өткiзiлген ойындарды бiрiншi деп есептеп, жыл санауды Олимпиадалық ойындары бойынша жүргiзедi. Олимпиадалық ойындар бiздiң эрамыздың 393 жылына дейiн өткiзiлiп келдi, бұдан кейiн император Феодосий христиан дiнiне сай келмейдi деп тауып, оған тыйым салды. Осыдан 3О жыл өткен соң император II Феодосий Олимпиадалық ойындары өткiзiлетiн орынға сән-салтанат берiп тұрған Олимптегi Зевс ордасы мен басқа да әсем құрылыстарды өртеп жiбердi. Олар бүлiнiп қирап, бiрте-бiрте Алфей өзенiнiң құмы басып қалды. Тек Олимпия жұртында XIX және XX ғасырларда жүргiзiлгев қазба жұмыстары ғана бұрынғы Олимпия мен Олимпиадалық ойындары туралы дәл мәлiмет алуға мүмкiндiк бердi.





[←90]

Бистондар – гректер пiкiрiнше Фракияда өмiр сүрген мифтiк халық.





[←91]

Фессалиядағы ежелгi қала.





[←92]

Қазiргi уақытта гректер арасында жаугершi-әйелдер амазонкалар туралы пайда болған мифтер гректердiң солтүстiк Қара теңiз жағалаулары аумағының тұрғындарымен қарым-қатынастарының нәтижесi дей аламыз. Өйткенi совет археологтары зерттеу жұмыстарын жүргiзгенде көптеген скиф және сармат әйелдерiнiң қабiрлерiнен жерлеу бұйымдары ретiнде қару-жарақ, садақтар, жебелер, семсерлер де табылды. Бұл жас скиф, сармат әйелдерiнiң аңшылық пен соғысқа да қатысулары мүмкiн болғанын дәлелдейдi.





[←93]

Эгей теңiзiндегi ежелден мәрмәрiмен даңқы шыққан Киклад аралдарының бiрi.





[←94]

Кiшi Азияның батыс жағалауындағы басты қаласы Пергам болған ел.





[←95]

Геракл дiңгектерi, немесе Геркулес дiңгектерi. Гректер Гибралтар бұғазының жағалауларындағы жартастарды Геракл орнатқан деп есептеген.





[←96]

Мүйiс, Пелопоинестiң оңтүстiк шегi.





[←97]

Орта Грекияның батысында орналасқан Этолия аймағындағы өзен.





[←98]

Кiшi Азияның батыс жағасындағы қала.





[←99]

Эвбея аралын Орта Грекиядан бөлiп тұратын бұғаз жағасындағы қала.





[←100]

Кiшi Азия жағасындағы Спорад аралдарының бiрi.





[←101]

Солтүстiк Грекияның батысында, ежелгi дүниеде Зевстiң атақты абызы тұрған Эпирдегi қала.





[←102]

Трахима қаласының маңы, Фессалиядағы тау.





[←103]

Аңыздың кейбiр варианттарында қос доңғалақты арбасымен Афина емес, жеңiс құдайы – Ника келедi.





[←104]

Кекроп – Афины акрополiнiң негiзiн салушы, жартылай адам-жартылай жылан. Афинылықтар өздерiн кекропидтер, яғни Кекроп ұрпақта деп атаған. Бұдан афинылықтардың бiр кезде өздерi жыланнан жаралған немесе арғы тегi жылан болған дегенге сенгендiгi айқын аңғарылады. Бұл мифтiң тым ежелгi заманда туғандығын көрсетедi.





[←105]

Эрихтоний – жерден туған, ол да жылан кейiптес.





[←106]

Эрехтей –алғашқыда Эрихтонийдiң синонимi. Тек б. д. д. V ғасырдың аяғынан бастап Еврипид шығармаларында жеке мифтiк кейiпкер ретiнде аталады.





[←107]

Панафинеялар – Афиныдағы басты мереке, грекше жылдың алғашқы айы – Гекатомбайон айында, бiздiң есебiмiз бойынша шiлденiң аяғы мен тамыздың басында бiрнеше күн бойы өткiзiлетiн. Ерекше салтанатымен көзге түсетiн Панафинеялар төрт жылда бiр рет мейрамдалады. Мереке түн iшнде қолға шамшырақ ұстап салтанатты жүгiрiстен басталды. Таңертең жұрт жаппай шеруге шығады, акропольге әйел құдайдың барлық сән-салтанатымен тiгiлген жаңа пеплосын (сырт киiмiн) әкеледi. Оны Парфенон ғибадатханасында тұрған Афинаның статуясына кигiзедi. Панафинеялар кезiнде жүгiруден, күрестен, диск лақтырудан және т. б. жарыстар, қос доңғалақты арбамен жарыс, сондай-ақ ақындар, әншiлер мен музыканттардың өнер сайысы өткiзiледi. Гимнастикалық, ерекше салтанатты би жарыстарына мұздай қаруланған балалар, жас өспiрiмдер мен ересек азаматтар қатысады.





[←108]

Тесей – көп қылығы Гераклмен ортақ, Афинының аса ұлық батыры, Тесей әскери-ру аристократтарының батыры, ал кейiн Афинының бүкiл ежелгi мемлекеттiк құрылысын негiздеудi Тесейге телитiн жер иеленушiлердiң Афиныдағы билеушi құл иеленушi ақсүйектерiнiң батыры. Оған ең алдымен тұрғын халықты үш топқа эвпатридтерге, немесе мейiрмандарға, геоморланға немесе жер иеленушiлерге, сондай-ақ демиургтерге немесе қолөнершiлерге және мемлекеттiк қызметтердi атқаруға ерекше құқық берiлген бiрыңғай мейiрмандарға берудi телидi. Мынадай дерек те қызық. Гректер парсыларды тiзе бүктiрген Марафон шайқасы кезiнде (б. д. д. 49О ж.) көптеген афинылықтар дулыға киiп, найза мен қалқан ұстаған Тесейдiң афинылықтардың жауынгер сапының алдында жүргенiн көргендерiн айтады. Ақсүйектер осы әңгiменi пайдалана бiлдi. Олардың өкiлi Кимон Сикрос аралынан Тесейдiң сүйегiн Афиныға алып келген. Шын мәнiсiнде оның ешқандай да сүйегi жоқ едi, өйткенi Тесейдiң өзi де еш уақытта болған емес.





[←109]

Пелопоннестегi Арголида қаласы.





[←110]

Арголиданың солтүстiк-батыс жағалауындағы қала.





[←111]

Истм ойындары – Коринф мойнағындағы Истмдегi екi жылда бiр рет өткiзiлетiн жалпы грек мерекесi. Бiрнеше күнге ұласатын ойындар кезiнде күрестен, жүгiруден, жұдырықтасудан, диск және сүңгi лақтырудан сайыстар, сондай-ақ күйме жарыстары өткiзiледi.





[←112]

Коринф маңына орналасқан. Истмдегi қала.





[←113]

Шығысында Аттикамен шекаралас. Истмнiң солтүстiгiндегi қала.





[←114]

Фиталидтер – Элевсинде мистерияның әйел құдайы Деметра құрметiне ерекше дiни нанымның негiзiн қалаған фитал батырдың ұрпақтары.





[←115]

Мэлихий – яғни «мейiрiмдi».





[←116]

Лапифтер – мифтiк халық.





[←117]

Беотия – Орта Греция аймағы, орталығы Фивы қаласы.





[←118]

Қазiргi Дарданелл бұғазы.





[←119]

Фасис – Кавказдағы қазiргi Рион өзенi. Закавказьенiң Қара теңiз жағалауын гректер Колхида деп атаған.





[←120]

Солтүстiк Грекияның шығысындағы аймақ.





[←121]

Ясон неге тек сол аяғына сандал киетiнiн келесi 245-беттен оқисыздар.





[←122]

Лемнос аралы Эгей теңiзiнiң солтүстiгiнде.





[←123]

Қазiргi Мрамор теңiзi.





[←124]

Бореадтар – Борейдiң ұлдары.





[←125]

Мрамор теңiзi мен Босфор бұғазының шығыс жағасындағы аймақ.





[←126]

Жұдырықтасып соғысу кезiнде гректер қолдарын шынтағына дейiн қайыспен шандып орап алады екен, ұшын көбiнесе жез тығырықтармен бекiтiп қояды. Мұнымен соққанда өлтiрiп жiберуi де мүмкiн.





[←127]

Ф. Энгельс «Семьяның, жеке меншiктiң және мемлекеттiң шығуы» деген еңбегiнде финей туралы мифтiк тарихшы Диодор келтiрген нұсқасын матриархат дәуiрi қалдығының мысалы ретiнде пайдаланған. Энгельс былай деп жазады: «...Геракл басшылығымен аргонавтар Фракияға келiп түседi, олар онда кейiнгi әйелiнiң азғыруымен бұрынғы тастаған әйелi Борей қызы Клеопатрадан туған өзiнiң екi ұлын Финейдiң масқаралыкпен азаптап жатқанын көредi. Ал аргонавтардың арасында Бореадалар – Клеопатраның туыстары яғни қорлық көрушiлер анасының ағайындары бар едi. Олар сол бойда-ақ өз жиендерiне ара тұрып, азаптан құтқарып алады да, күзетшiнi өлтiредi» К. Маркс пен Ф. Энгельс. Шығармалар 21-том., 136-бет (орыс тiлiнде).





[←128]

Балкан түбегiнiң солтүстiк-шығыс бөлiгiндегi ел.





[←129]

Гректер әдетте стол басында отырмайды, жастыққа жантайып жатады.





[←130]

Строфадалар – Грекияның оңтүстiгiнде, Мессения батыс жағалауының қарсы бетiндегi үш шағын арал.





[←131]

Симплегадалар немесе Симплегада құздары («Соқтығысып тұратын құздар») гректер түсiнiгiнде Қара теңiзге өтер жолда.





[←132]

Гректер Еуропаның жағрафиясын нашар бiлгендiктен Истрды (қазiргi Дунай) басқа бiр саға арқылы Адриат теңiзiне құяды деп ойлаған.





[←133]

Сирена – әсем әндерiмен кемешiлердi елiктiрiп әкетiп, қырғынға ұшырататын балық құйрықты, әйел кескiндi мақұлықтар.





[←134]

Гректер Египеттiң батысындағы Африка жағалауын Ливия деп атаған.





[←135]

Фера – қазiргi Санторин аралы.





[←136]

Анафа – қазiргi Анафи аралы.





[←137]

Орта Грекия аймағы, Беотия мен Этолияның аралығында.





[←138]

Орта Грекия аймағы, Беотия мен Этолияның аралығында.





[←139]

Эгей теңiзiндегi арал, Эвбея аралының солтүстiк-шығысында.





[←140]

Плеяда – Әйел кұдайлар, солардың атымен Плеяда шоқ жұлдызы аталған.





[←141]

Мұндай қалың әскер ол кездерi болуы мүмкiн емес. Гректер мен троялықтар соғысының сұрапыл сипатын аңғарту үшiн алынған кәдiмгi эпикалық әсiрелеу.





[←142]

Фивымен аттас мифтiк қала – Грекиядағы Беотия оның басты қаласы.





[←143]

Гректердiң дiни сенiмi бойынша, өлгеннен кейiн жерленбеген адамдар рухы еш жерден тұрақ таппай,үнемi тентiреп жүредiмiс. Сондықтан да өлген адамды жерлемеу оның рухына жасалған үлкен қиянат саналады.





[←144]

Эфиоптар – мифтiк халық, гректер түсiнiгiнше жердiң қиыр оңтүстiгiнде тұрады.





[←145]

Нот – оңтүстiк желi, Эвр – шығыс желi.





[←146]

Терситке байланысты бүкiл оқиға «Илиадада» ақсүйектердi мадақтау сарынында баяндалған, өйткенi ақынның өзi де солардың көзқарасын бiлдiрген едi. Ал, шындығына келгенде, Терсит Троямен соғысуға оншама ықыласы жоқ қатардағы жауынгерлердiң бiрi болатын. Олардың бәрi де тек елiмiзге қалай қайтсақ дегендi ғана ойлайтын. Бұл соғыс ақсүйек көсемдер мүддесiн көздеп қана жүргiзiлдi.





[←147]

Әрине гректердiң бәрi бiрдей қарқылдап күлiп, Одиссейдi мақтаған жоқө күлген тек ақсүйек көсемдер едi. Ал Терсит пiкiрiн бiлдiрген қатардағы жауынгерлерге келсек, олар бұған әбден iш тартып сүйсiнген, егер өз пiкiрiн айтуға батылы барса, Терсит ұшыраған жағдайға өздерi де душар болатынын олар жақсы бiлген.





[←148]

Трояның дәл жанынан ағатын өзен.





[←149]

Вира – өлтiрген адамның өлген адамның туысқандарына төлейтiн құны.





[←150]

Талант – салмақ өлшемi. Алтын салмағына қарай бағаланған, өйткенi ол кезде монеттер болмаған едi.





[←151]

Фессалияның оңтүстiгiндегi Сперхей өзенi.





[←152]

Эсеп – Кiшi Азиядагы өзен (қазiргi Чалталдере)





[←153]

Фетида Ахиллдi қызылшақа кезiнде өкшесiнен ұстап тұрып, жер асты Айд патшалығының Стикс өзенi суына шомылдырған. Сондықтан да оның денесi оқ дарымайтын темiрдей мықты болды да, тек өкшесiне Стикс суы тимеген едi. «Ахиллес өкшесi», яғни «осал жерi» дейтiн ұғым осыдан қалған.





[←154]

Тенедос – Эгей теңiзiнiң Трояда жағалауындағы арал.





[←155]

Огигия – гректер оны батыста, теңiздiң дәл ортасында жатыр деп есептейтiн.





[←156]

Мессениядағы Мессен шығанағының жағасыңдағы қала.





[←157]

Феакийлiктер – мифтiк халық, гректердiң ұғымы бойынша теңiздiң қиыр батысындағы аралда тұруға тиiс.





[←158]

Кикондар – мифтiк халық.





[←159]

Лотофагтар – лотосты тағам ететiн мифтiк халық.





[←160]

Эеи – мифтiк арал, гректердiң болжамы бойынша, теңiздiң шетiнде, қиыр батыста.





[←161]

Киммериялықтар – жердiң солтүстiк батысында өмiр сүрген халық.





[←162]

Ахеронт Коцит және Лирифлегетонт – Аидтың жер асты патшалығы арқылы ағатын өзендер.





[←163]

Тринакрия – алғашында гректер қазiргi Сицилияны осылай атаған.





[←164]

Феспроттар – Эпирдi мекендеген халық. Одиссейдiң бұл жерде феспроттар мен Дулихияны атауының себебi – өз әңгiмесiн шындыққа жақындатудың амалы. Өйткенi Итака Феспротия мен Акарнаниядағы қала Дулихияның ортасындағы жолда едi.





[←165]

Гректердiң иланымы бойынша, жер асты патшалығы Аидқа кiретiн жердегi ақ жартас.





