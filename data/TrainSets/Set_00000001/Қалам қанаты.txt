	Жұмабек Кенжалин

	Қалам қанаты





	Эсселер, ой-толғамдар, байыптамалар





	Кітапта қаламгердің бүгінгі замандастарымыздың ел тəуелсіздігінің тұғырлы бола түсуіне қосып жатқан үлесі туралы ой-толғамдары топтастырылған. Автор, əсіресе, ұрпақтар сабақтастығының алтын соқпағының қадір-қасиетін жете білу қажеттілігі хақында оқырмандармен ой бөліседі. Ағалар дəстүріне адалдық, отансүйгіштік пен елжандылық төңірегіндегі туындылары көзіқарақты оқырманның көкірегіндегі ойды дөп басары сөзсіз.

	Кітап көпшілік қауымға арналған.





	Ардақты əкем – Ұлы Отан соғысының ардагері Омар Кенжалыұлының, аяулы анам – «Ардақты Ана» Алтын жұлдызының иегері Ұлмекен Төленқызының рухына арнадым.

	Автор.





ҚАЛАМГЕРЛІК СОҚПАҚТЫҢ СЫРЫ МЕН ШЫНЫ




	Журналистік қызметіммен қоса С.М.Киров атындағы Қазақ мемлекеттік университетінде ара-тұра шəкірттерге кəсіби мамандық бойынша лекция оқитыным бар еді. Демек, студент Жұмабекті, қаламгер Жұмабекті білгелі отыз жылдан аса уақыт өтіп барады екен.

	Ойлап қарасам, о да бір тамаша дəуренді шақ екен-ау! Өзіңнің көріп-білгеніңді, оқып-түйгеніңді шəкірттерге үйретудің өзі де ғанибет қой. Сол кездің өзінде айтқанымды қағып алып, іле оны дамытып, білім жарысында жүйтки көрінетін жігіттер мен қыздар болатын. Солардың бірі осы – Жұмабек еді.

	Жұмабек үздік оқуымен қатар қаламы ұшқыр журналист болып қалыптаса алды. Оның «Социалистік Қазақстан» газетінде басталған қаламгерлік сапары кейін еліміздің «Зерде», «Халық кеңесі», «Ақиқат», «Қазақ əдебиеті», «Ана тілі» секілді іргелі газет-журналдарында жалғасты. Осы басылымдардың біразында бас редактор болып қызмет атқарып, тəуелсіз еліміздің ақпараттық саясатының уақытпен үндес болуына үлесін қосты. Қазір ол бірнеше газет-журналдың басын біріктіретін «Қазақ газеттері» жауапкершілігі шектеулі мойынсерігінің бас директоры, Қазақстан Республикасы Президенті сыйлығының лауреаты.

	Дəрігер адам тəнінің шипагері болса, жазушы, журналист адам жанының инженері. Өзінің бар абырой-беделін қалам қуатымен безбендейтін журналистер əулетіне жүктелер міндет уақыт озған сайын еселене түседі.

	Ел егемендігі мен Тəуелсіздігі жолындағы үдерісте алдыңғы саптан көрінген де ақпарат кеңістігінің жауынгерлері. Сол үркердей үмітті шоғырдың арасынан осы кітап авторының да лайықты орын алғаны алдыңғы толқын ағалар санатындағы біз үшін үлкен мақтаныш.

	Қолдарыңыздағы мына жинақта қаламгер ініміздің газет-журналдардың күнбе-күнгі қарбаласында жүріп жазған ой-толғамдары, эсселері мен деректі əңгімелері, сыр-сұхбаттары топтастырылған. Мерзімді басылымдарда жарияланған əрбір мақаланың көтерер жүгі бар дейтін болсақ, Жұмабек Кенжалиннің жаңа кітабында оның жаңа заман рухына бейімделе алдық па дейтін сауалға жауап іздейтін дүниелерін тап басу қиын емес.

	Кезінде оның «Желкілдеп өскен құрақтай», «Шындықты шырақ етіп ұстаңыз», «Ұлт рухын ұлықтаған ұрпақпыз», «Ер Жəуке мінбегенмен алтын таққа» деп аталатын кітаптары оқырман қауым тарапынан лайықты бағасын алып еді. Жұмабек Кенжалиннің «Қалам қанаты» деп аталатын мына кітабының да оқырман олжасы боларына сенім мол. Өйткені, мұнда жаңа мемлекеттің қисапсыз тірлігінің күрмеулі мəселелерін шешсем дейтін замандастарымыздың тұлғасы қаламгерлік ізденістің нысанына айналған.

	Олай болса, «Қалам қанатына» сəт сапар тілейік.



	Нұрмахан ОРАЗБЕК,

	Қазақстанның еңбек сіңірген мəдениет қызметкері





І. ТӘУЕЛСІЗДІК ТУЫ БЕРІК ҚОЛДА





ӨТКІР СӨЗ ӨЗЕКЖАРДЫ МƏСЕЛЕЛЕРМЕН ҮНДЕСУІ КЕРЕК





Тəуелсіздік жəне толғауы тоқсан тіршілік




	Ел тəуелсіздігінің 20 жылдығы қоғамдық-саяси өмірімізге жаңа мазмұн əкелді. Тың көзқарас үстемдік алып, соны ойлау мəдениеті қалыптаса бастады. Бұл – қуанарлық жайт.

	Бірқалыпты сарынға түсіп алып, ескі сүрлеумен келе жатқан жолаушыңыз кілт тоқтай қалып: «Осыным дұрыс па?» деген сауалға жауап іздей бастады. «Не істедік, не қойдық?!.»

	Қазақ елі тəуелсіздігінің алғашқы бес жылы еркіндік эйфориясымен өтті. Оны ешкім жоққа шығара алмайды!

	«Бостандық алдық! Егемен болдық! Өз еркіміз өзімізде! Бізге енді ешкім бұғау сала алмайды!» деп бөркімізді аспанға атумен болдық.

	Одан кейінгі он жыл «нарықтық экономиканың қылбұрауынан қайтсек құтыламыз» деп басты тауға-тасқа ұрумен өткіздік. Кеңес өкіметі кезінде теперіштің талай құқайын тартқан Алаш баласы бұл қиындықты да жеңе білді. Ол енді айтуға ғана жеңіл. Ал ақиқатында, өлара кезеңнен арқа еті арша, борба еті борша болып шықты. Бірақ қиындықты жеңіп шықты.

	Шаруашылықты жүргізудің жаңа механизмі қалыптасып болғанша ел іші жабайы нарықтың өз заңымен өмір сүрді. Амал қанша?.. Басқа түскен соң баспақшыл боласың. Қорқыту, үркіту, тонау, бұзақылық, əлімжеттік, сыбайласқан қылмыстық əрекет секілді түсініктердің ықпалында өмір сүру қалыпты жағдайға айналды…

	Жетпіс жыл бойына «үкімет өлтірмейді» деген сеніммен өмір сүрген ел іші жаңа жағдайдың талаптарына шұғыл бейімделе алмай, далбасалап қалды. Жоғарыдан «енді өзіңді-өзің асыра, өз күніңді өзің көре біл» деген талап келгенде бар жиған-тергенінен айырылып, жер соғып қалған ауылдар əлі күнге дейін есін жия алмай жатқаны шындық… Ел ішінде сол ауыл-аймаққа шын жаны ашитын адам болмағандықтан, бір заманда сүттей ұйып отырған ауыл дəулеті ұстағанның қолында, тістегеннің аузында кетті. Сөйтіп, көз алдымызда халық жиған дəулет есебінен байыған алаяқтар, ұйымдасқан қылмыскерлер тобы өсіп шықты. Олар өздерін бет-аузы шімірікпестен «жаңа жағдайға бейімделген іскерлерміз» деп есептеді. Жетімді жылатып, ел ішінде əдейі іріткі салу, ауыл-елдің бетке шығар қаймақтарын бір-біріне қасақана айдап салу – бұлардың өмір сүру қалпына, дағдысына айналды.

	Істің көзін білетін жігіттердің соңынан ит жүгіртті. Сөйтіп, бір заманда берекесі шалқып, қой үстіне бозторғай жұмыртқалаған заман кешіп отырған ауылды пəтуасыз жұртқа айналдырды да жіберді.

	Осынау құбылыспен күресу естияр азаматтарға оңай соққан жоқ. Біз өтпелі кезеңнің өзіне ғана тəн жағдайын сипаттағанда «соның бəрін – ауырлықты көтеретін ер-азаматтар болмай қалды» деп отырған жоқпыз. Қоғамшыл, көпшіл, «малымнан жаным садаға» дей білген азаматтар бой көрсеткені – шындық. Олар бірақ санаулы еді. Қайсыбірі, ақиқатын айтайық, сол ауырлыққа шыдас бере алмай, морт кетті. Ал қайсыбірі қысастық пен қиындықтың қылкөпірінен шаршамай-шалдықпай өтіп, ел құрметіне бөленіп отыр. Бұл да бүгінгі күннің ақиқаты!

	Елдік сөз айту – қиын, ал ел басқару өнердің өнері екенін бүгінгі таңдаберекелі іске ел бастап, шаршытоптасөз қайрап жүрген азаматтар тағдырынан айқын байқаймыз. Аманат жүгін, ел сенімін арқалаған азаматтардың жанқиярлық еңбегінің арқасында Қазақстан бүгінгідей дəулеті асқан, мерейі асқақтаған елдер қатарынан көрініп отыр!

	Бұл, əрине, Елбасы – біреу, өзгелері оған тіреу болғанда ғана жүзеге асқан шаруалар!

	Біз Тəуелсіздік жылдарында Қазақ елі тарихында бұрын-соңды болмаған табыстарға қол жеткіздік. Оны бізден ешкім тартып ала алмайды. Бұл туралы күні кеше ғана баспасөзде жарияланған «Қазақстан Республикасы Мемлекеттік Тəуелсіздігінің Декларациясында» егжей-тегжейлі айтылған. Ал алынбаған асулар, атқарылмаған шаруалар одан да зор. Олар орындалғанда «бабалар аманатына адалдық көрсеттік» деп айтар едік.

	Біз бүгінгідей мерекелі күні жеткен жетістігімізді айтып, мақтана аламыз. Ал бірақ сонымен қоса, кезек күттірмес шешуін күткен тиісті мəселелерді де қаперден шығармауымыз керек.

	Елбасының жылма-жыл халыққа арнайтын Жолдаулары біздің оң-солымызды таразыға тартатын безбеніміз секілді болып келеді. Ілгеріде, нарықты экономиканың өтпелі, өлара кезеңіндегі бетпе-бет келген қиындықтарды тілге тиек еттік. Міне, сол тұста Елбасы ұстанған бағыт, оның халыққа арналған Жолдаулары қиындықтарды жеңуімізде шешуші рөл атқарғаны сөзсіз.

	Экономикасы мен мəдениеті дамыған өркенді елдер қатарынан көрінеміз десек, ең алдымен, өзіміздің ішкі мəдениетімізді жөнге салып, ауызбірлікті ел болудың қамын жасауымыз керек. Бұл неден көрініс табуы қажет? Ашығын айтайық, ел ішінде сыбайлас жемқорлық əлі де болса, жалынан ұстатпай тұр. Бұл əлеуметтік кесел болып отыр. Мемлекеттің қауіпсіздігіне қатер төндіретін осы дертпен күрестің жаңа механизмдерін жүзеге асыру керек.

	Біздің ата-бабаларымыз бейнетқорлықпен күн кешкен. Тіпті кешегі кеңестік дəуірдің өзінде де осы бір атадан балаға мұра болар, асыл қасиеттің талай үлгілері болғаны ақиқат. Ал бүгінде, өкінішке қарай, осы қасиет көмескіленіп бара жатқан секілді. Жастар арасындағы масылдық пиғыл өзге ортаға да шарпуын жайып, меңдеп бара жатқаны жасырын емес.

	Сөзуарлық пен саясатшылдық кейбір азаматтардың өмір сүру ғұрпының сəніне айналды. Оның үстіне іс басында отырған əкімқаралардың бюрократизмі, сөзбұйдашылдығы елдің ішін діңкелетіп бара жатқаны – тағы шындық.

	Елге жаны ашитын, қоғамшыл азаматтардың бастамаларын тұншықтыру секілді жымысқы əрекеттерден əлі толық арылып болған жоқпыз. Мұндайлар ұлттық мүдде мен рухани құндылықтар туралы бас қатырып жатпайтыны – тағы ақиқат.

	Біз өзімізге өзіміз жанымыз ашыса, ұрпақ қамын ойласақ, осылайша, əр нəрсені өз атымен атауымыз қажет. Мұның бəрі елжандылық пен отаншылдықсекілді қасиеттерді бойға сіңіруге бағытталған жұмыстардың жеткіліксіздігінен деп білеміз. Ал оның орнына жағымпаздық пен жарамсақтық, жантықтық, құлдық психологиясы меңдеп бара жатқанын жасыруға болмайды. Құрғақ даңғаза мен əсіре науқаншылдық байыпты, байламды іске тұсау болар дерт – міне, осылар.

	Ел іші осының бəрін көріп-біліп отыр. Жиырма жылдық жанталастан соң бүйірі бұлтиған əкім-қаралардың елге мойын бұрарына үмітті. Астана айтуын айтады-ақ, ал бірақ айтылған сөз жергілікті жерде жартыпатшалық орнатқан дөкейлердің зердесіне жетсе ғой, шіркін!..

	«Ауыл – алтын бесігіміз!» «Ауылдың гүлденуі – Қазақстанның гүлденуі» деп те ұрандатып қоямыз. Бүгінде атқа мініп жүрген қазақтардың денінің тамыры – ауылда. Ауылға əл бітсе – елдің өркендегені, сондықтан ендігі бетбұрысты ауылға бағыттау керек. Агроөнеркəсіптік кешенді дамытып, оны ел игілігіне айналдыру қажет. Қазір күнкөріс қамымен қала базарларында қаңғырып жүрген қазақтарды елге қайтарып, өздерінің төл кəсібінен нəсіп табуға жол ашу қажет. Енді бір бес-он жылда проблеманың көкесі азық-түлік тапшылығына байланысты болары сөзсіз. Сонда, міне, ауыл елдің мұқтажымен тікелей есептесетін жағдаймен бетпе-бет келетін боламыз.

	Ал ақиқаттан айналып өте алмайтынымыз рас. Осы мəселелер төңірегінде БАҚ, əсіресе қазақ тілінде шығатын басылымдар шыр-пыр болып жазуындай жазып-ақ жатыр. Айталық, «Экономика» газетінде білікті маман Амантай Қалымбергеновтың Қарағанды облысында Ақтоғай агроқалашығын ұйымдастыру жөніндегі проблемалық мақаласы жарияланды. Алайда осы өркенді іске селт етіп қуана қоштай қойған не министрлік, не əкімшілік болмады. Жақсы бастамалардың бағы ашылмай, су аяғы құрдымға кететіні бір бұл емес. Ащы да болса, ақиқат – осы.

	Жуырда Елбасы «Велотрек – Сарыарқа» спорттық кешенінде Қазақстандағы аса маңызды нысандардың тұсаукесерін өткізіп, жыл қорытындысында жақсы жаңалықты жария етті. Соның бірі – біз əлгінде ғана тілге тиек еткен ауылшаруашылығының өнімдеріне қатысты нысан. Шығыс Қазақстанда тері илейтін зауыт ашылғалы отыр. Семей қаласында бой көтерген бұл зауытта италиялық қондырғылар орнатылған екен. Енді ауыл-аймақтың түкпір-түкпірінде сасып-бықсып жататын мал терілері бұдан былай ортақ кəдеге асатын болады. Шіркін, осы игілікті іс бұдан бес-он жыл бұрын қолға алынғанда ғой деп ойлайсың. Қайтесің енді, «ештен кеш жақсы».

	Жер қойнауындағы қазына əйтеуір бір түгесіледі. Бар игілікті сонымен ғана байланыстыруға болмайды. Ауыл шаруашылығын өркендетіп, өндірістің өркен жаюына күш салуымыз қажет. Ол үшін елін сүйген ерлер керек!

	Ал ерлер жоқ емес, бар! Солардың ынта-жігерін құм етпей бастамаларының бағын ашайық. Іс басында отырған əрбір азамат адалдықтың, тазалықтың бəйгесінде бақ сынасын!

	Ел дəулетін, халық несібесін көздің қарашығындай сақтайтын, келер ұрпақ үшін аялап-мəпелейтін кез келді! Бүкіл ғалам қазір дағдарыстың екінші кезеңінің алдында тұр! Кəрі құрлық Еуропа, азуын айға білеген Америка жанталас үстінде. Англия Еуроодақтан шығудың қамын жасап, қағыну-сілкіну үстінде.

	Біз де етек-жеңімізді жиып, қолда барды ұқсатып жұмсап, ұқыптылық пен үнемділіктің жолын таңдайық. Есеп пен бақылау күшейтілуі керек. Ол тек қана «Нұр-Отан» атқаратын шаруа емес. Ілгерідегідей бүкіл ел бойынша халықтық бақылау қозғалыстарын құрған абзал!

	Бұл – зымыранша жүйткіген қазіргі уақыт талабы! Ал оның үдесінен көріну – біздің əрқайсысымыз үшін үлкен міндет!

	Туған топырағымызды сүйейік, Алаш Арыстары қасық қанын сарп еткен қыран қанат Қазақ елін сүйейік!





Ұлу жылы үмітімізді үкілесін




	Алаш баспасөзінің қарлығашы саналатын «Қазақ» газеті өзінің алғашқы нөмірі шыға бастағаннан-ақ тікелей оқырмандарына арқа сүйеді. Соның мұңын мұңдады, жоғын жоқтады. Алатаудан – Арқаға, Алтайдан – Атырауға дейін көсіліп жатқан Ер Түрік жерінде Елдік сананы қалыптастыруға, Ұлттық мұратты ұлықтауға үндеді. Сөйтіп, бірде – намыс найзағайы болып от шашса, енді бірде – бұлт үйіріп күркіреді. Енді бірде – «елім» деп еміреніп, елжірей білді.

	Ол осы бір үрдісте жеке-дара шапқан жоқ. Өзімен қарайлас, ниеттес əріптестерімен тонның ішкі бауындай араласып, мақсатты істе тізе қоса білді. «Бір жағадан бас, бір жеңнен қол» шығарып қимылдады. Ағалық танытып, егіздің сыңарындай болған «Айқапқа» əр кез көз салып, бағыт-бағдар беріп отырған жайы тағы бар еді. «Қазақ» нөмір аралатып болса да, өз беттерінде «Сарыарқа», «Алаш», «Бірлік туы» газеттерінде ел тынысынан жазылып жүрген мəселелерге байланысты өз пікірін білдіріп отыруды да ұмытқан жоқ. Олардың таралымы, шығарылымы, оқырмандарға жетуі жайынан да мəлімет беріп тұрды.

	1915 жылы «Айқаптың» қаржы тапшылығынан жабылуына байланысты өкініш білдіріп, арнайы мақала арнады. Біз жоғарыда атап өткен қай-қай газет болса-дағы оқырмандардың күшімен, солардың газет-журналдарға жазылуынан түскен қаражат есебінен шығып тұратыны белгілі. Сондықтан өз оқырмандарына сөз арнаудан «Қазақ» еш жалықпаған, ауқатты кісілерге сөз салған. Алаш баласының намысын қайраған.

	Осы бір дəстүрден арада бір ғасырға жуық уақыт өтсе де, қазақ баспасөзі танған емес. Бүгінде ата газет – «Егемен Қазақстан» басы болып, «Ұланға» дейінгі аралықтағы басылымдар əр жыл сайын таралым данасы біреуге көбейсе де қуанады. Алдындағы малы егіздеп төлдегендей бөркін аспанға атады.

	Өйткені газет таралымы бір данаға өссе, журналист пақырыңыз «тағы бір қазақтың жүрегіне жол таптым-ау» деп мақтанады, марғаяды. «Айтқан сөзіміздің бағасы болғаны-ау» деп серпіледі. Онысы – дұрыс. Қазіргідей жаһандану дейтін үрдістің көмекейіне жұтылып кетпей өзіндік қалпыңды, рухынды сақтап қалуға иненің жасауындай болса да үлес қосуға үндейтін бір күш бар болса, ол – газет сөзі.

	Осыны тереңінен ұғынған жəне оны өз оқырмандарына ұғындыруға тырысқан «Қазақ газеттері» ЖШС-на қарасты мерзімдік басылымдар Қоян жылын ойдағыдай қорытындылап, Ұлу жылына көп үміт артып отыр. Оның басты көрсеткіші – үстіміздегі жылдың баспасөзіне жазылу науқанының сəтті аяқталғаны.

	Əрине, бəрі де сəтті болды дегенімізбен тақтайдай жолдың сайрап жатпағаны – тағы шындық. Газеттер мен журналдардың межелі тұстан көрінуі бұл шаруаға шын жанашырларымыздың білек сыбана кірісуінің арқасында ғана мүмкін болды.

	Осы шаруаға Ақтөбе, Атырау, Маңғыстау, Жамбыл, Алматы облыстарындағы іс басында отырған азаматтар: «Бұл да – менің төл міндетім. Егер мен болмасам бұл мəселені кім шешеді» деген ниетпен кірісті. Сөйтіп, олар бұл жұмысқа өзгелерді қауымдастырып, қоғамдастырып тарта білді. Нақты нəтижеге жеткенше тыным таппады. Міне, озар елдің өресіндегі болар елдің өрендері, осылайша мінез көрсетті!

	Шыны керек, бұқаралық ақпарат құралдары бүгінде теңдессіз идеологиялық, саяси-қоғамдық жұмыстың өріс алуына немесе оны тұншықтырып, жөргегінде жойып жібере алатын арсеналға айналды. Бұл – ақиқат. Ал газеттер мен журналдар осы бір мылтықсыз майданның жүзі лыпыған ақ алмасы екендігіне шəк келтіруге болмайды. Сондықтан оның тұтқасын кім ұстаса, соның қаруы қамал бұзады. Бұл – ақ пен қарадай шындық. Жəне ол біз ашып отырған жаңалық та емес. Бұл – сəт сайын мың құбылған бүгінгі ғалам үдерісінің ғибратынан түйген тұжырым.

	Кешегі өткен кеңестік заманның идеологиялық қамту жұмысының бір арнасы – осы баспасөзбен жұмыс, оны тарату, биліктің халықпен байланысын баянды ету бағытында БАҚ-ты мейлінше тиімді пайдаланумен тікелей байланысты еді.

	Əр дəуірдің өзінің озығы болады, тозығы болады. Шынын айту керек, өткен уақыттың бəріне топырақ шашу, оны терістеу парасаттылық емес. Оның тозығын сыпырып тастап, озығын алып замана үрдісіне сай пайдалану да – білгірліктің белгісі.

	Баспасөзге жазылуды ұйымдастыру, оны əрбір көкірек көзі ояу азаматтың міндетті ісі ете білу үлкен шеберлікті қажет етеді. Біз сөз басында ұлт үнжариясы «Қазақ» газетін шығарушылардың, оның жанашырларының баспасөзге жазылу мəселесіне қандай талап қойғанын айттық. Соның озық үлгісін кешегі кеңес дəуірінде идеология майданының тізгінін ұстағандар шеберлікпен пайдалана білді. Бұл шаруаға олар бұқаралық сипат берді. Соның нəтижесінде бүкіл ел көлемінде идеологиялық қамту шаралары жүзеге асты. Сендіру, иландыру мəселесі жүз пайыз болмағанымен сексен, тоқсан пайыздың төңірегінде орындалып жатқаны – ақиқат. Бұл – ақпарат құралдарын биліктің тиімді пайдаланудың арқасында ғана мүмкін болған шаруалар.

	Нарықтық экономика басталғалы бері газет-журналға жазылу əркімнің өз ісі деген пиғыл өріс алды да, бұл шаруада иесіздік пайда болды. Соның салдарынан газет-журнал оқымайтын ұрпақ өсіп шықты. Абайды, Сəкенді, Ілиясты, Мағжанды білмейтін, тіпті бүгінде билікте отырған кісілердің аты-жөнін білмейтін күйдіргілердің бар екені жасырын емес…

	«Ештен кеш жақсы» дейді халық даналығы. Сондықтан бір жылдары экономиканы жоспарлаудан ат-тонымызды ала қашып, кейін айналып үйіріліп индикативті жоспарлауға келгеніміз секілді, баспасөзге жазылу бағытында да міндеттеу, жоспарлау саясатын жүзеге асыру қажет. Бұл – уақыттың өзі талап етіп отырған мəселе.

	Əрине, ғаламда БАҚ-тың электрондық жүйеге көшуіне байланысты «Газеттер мен журналдардың сайттық нұсқасын пайдалану жөнінде тəжірибелер бар емес пе?» деген сауал туады. Рас, қазір Астана мен Алматыда, еліміздің бірқатар ірі-ірі қалаларында мерзімді басылымдарды оның сайттық нұсқасы арқылы оқу етек алып бара жатқаны мəлім. Бұл жұмысты, əрине, өрістете түсу керек. Қазіргі ғылыми-техникалық прогрестің озық үлгілерін пайдалану – кезек күттірмес мəселе. Бірақ бұл шаруа түбегейлі шешілгенше, əрбір қазақ отбасы оның мүмкіндігін барынша пайдалану жағдайына жеткенінше газет-журналды жылдар бойғы қалыптасқан дəстүр бойынша жазылу арқылы таратудан бас тартуға болмайды ғой. Шалғайдағы елді мекендерді «басылымдардың электрондық нұсқаларымен қамтамасыз етеміз» деп жүріп, тəжірибедегі бар дəстүрден бас тартпаған жөн. Қажетінше, бұл шаруаны қатар өрістету керек.

	Қазақ қоғамындағы газеттер мен журналдардың бұқара арасындағы тəрбиелеушілік рөлі, ағартушылық миссиясы əлі кемімек емес. Бұл бағытта атқаратын шаруалар шаш етектен! Сондықтан оны бағалау, қадір-қасиетіне жету – іс басында отырған кісілердің азаматтық парызы. БАҚ – бағалай білсеңіз, қуатты қару, ал оны уыстап ұстай алмасаңыз, осып түсер алмас қылыш.

	Біз мақаламыздың басында мəселені тереңінен түсінетін кісілердің облыстарын айттық. Онда «баспасөзге жазылу – бүкілхалықтық іс» деп қараушылық жоғары екендігін жəне қосып жаздық. Ал бірақ бұл мəселеге теріс ыңғайымен қарайтын өңірлер де бар екені байқалып қалып отыр.

	Айталық, Оңтүстік Қазақстан, Қызылорда облыстары. Бұл – тұтастай өз қандастарымыз тұратын өңірлер. Былтырғы жылы, мəселен, Қызылорда облысы бойынша «Ана тілі» газетіне «Қазпошта» мекемесі арқылы 204 адам ғана жазылса, ал екінші жарты жылдықта оған 24 адам қосылып жыл бойына 228 оқырман ғана газетті қолына алып тұрды. Осы жағдайды ескеріп, мəселенің алдын алу үшін биылғы жылдың жазылым науқанына байланысты ерте бастан қамдандық. Дүркін-дүркін жазылым науқаны кезінде тілшілерімізді іссапарға жіберіп, осыған орай хаттар жолдадық. Облыстағы жағдайдың сын көтермейтіндігін айтып, облыс əкімінің кеңесшілеріне хабарластық. Ержан Уайспен ежелден таныс-білістігіміз бар еді, соны алға салып, жағдайды айттық. Обалы нешік, Ерекең бұл мəселеге шұғыл мəн беретіндігін жəне дереу жергілікті жерлерге тапсырма беретіндігін айтып, пəтуаластық.

	Мəселеге облыс əкімшілігінің назарын аударту үшін «Ана тілі» газеті екі рет материал жариялады («Құлдыққа бой ұрғандық па? Қызылордада Қытай жазулары бой көрсетіп жатыр» №43, 27 қазан – 2 қараша, 2011 жыл, «Сыр азаматтарының мұнысы несі?» №45,10-16 қараша, 2011 жыл). Осы екі жариялымда да əңгімемізге өзек болып отырған мəселе айтылған.

	Қазір, енді, республика бойынша жазылым деректерін қолға алып, сараптап отырмыз. Өкінішке қарай, Қызылордадағы жағдай сол күйінше қалған. Ежелгі Сыр елі мен жыр елінде биыл 243 оқырман ғана «Ана тілін» алып тұратын болады. Ащы да болса, ақиқат – міне, осындай…

	Бұл жерде біз Сыр өңірін мекен еткен жалпақ жұртты кінəлап-күстəналап отырған жоқпыз. Мəселе – жергілікті жерлерде осы бір мəселеге мəн берілмегендігінде, атқамінерлердің оралымсыздығында болып отыр.

	Əрине, «Қызылордадағы жағдай осындай болған екен» деп көш тоқтап қалмайды, өмір үдерісі өз заңымен алға жылжи бермек.

	Ұлу жылы қазақ тарихында үлкен үдерісті шаруалар қолға алынған жыл болып енген. Бұл жылдың қадір-қасиеті əуезе-əфсаналардың өзегіне айналып, оны құт-береке жылына айналдырудың ырым-жоралғылары жасалған. Сондықтан да біз де биылғы жылды жақсы тілекпен, оң ниетпен бастасақ деп отырмыз.

	Ұлу жылы үмітімізді үкілесін!

	2011-2012 ж.ж.





ЕҢСЕҢДІ КӨТЕР, ЕР ҚАЗАҚ!




	Нұрсұлтан НАЗАРБАЕВ:

	«...Біздің де ұлы мақсатымыз – бейбітшілік пен рухани келісім. Егер біздің үш даңқты билеріміз Төленің, Қазыбектің, Əйтекенің өз заманындағы ең асқақ мұраты барлық қазақтардың бірлігі болған болса, сол мұрат біздің заманымызда да ең басты мақсат болып қала береді...»





«Қазақтың өлгенінің жаманы жоқ, тірісінің өсектен аманы жоқ»




	Алаш аспанында Тəуелсіздік туы желбірегеніне – жеті жыл. Бір қарағанда қас қағымдай уақыт. Ал енді оның өн бойына үңіле қарасаңыз, жетпіс жылдық тарихқа жүк болар уақиғаларды безбендеп тұрғанына көз жеткізесіз. Өркениетке ұмтылған мемлекеттілікті қалыптастыру, əрине, оңай емес.

	Сіз бен біздің, қадірменді оқырман, басты бақытымыз – алмағайып түсіп жатқан сол оқиғалардың куəгері ғана емес, кейіпкері болғандығымызда. Ал ең бастысы – қос ғасыр тоғысында тіршілік кешіп, ежелгі қазақ жерінде Қазақстан деп аталатын мемлекетті құру, қалыптастыру, соны сезіну, тұшыну бақытынан асқан қандай сый таралғысы болуы мүмкін тағдырдың.

	Тəуелсіздік туы желбіреді дегенімізбен алынар асу əлі алда. Бұрын тек қана өзгенің ықпалымен қойын құрттап, малтасын ұрттап келген халқымыз енді екі үрдісте қимыл көрсету керек-ақ. Мемлекеттің ішкі шаруа жайымен қоса енді сыртқы қауіпсіздік мəселесін шегендеп, қалт жібермей қадағалап отырмаса тағы болмайды.

	Бұрын одақ кезінде сыртқы саясаттың тізгіні өзгеде болды. Оның жай-жапсарына көбінесе бас ауыртып жатпадық. Ал қазір басқаша. Домбыраның қос ішегіндей сыртқы саясат пен ішкі шаруашылық мəселесін ұдайы үндестікте шешіп отырмасаңыз, орны толмас өкінішке ұрынарыңыз хақ. «Тəуелсіздік», «Бостандық», «Демократия» деп аталатын ұғымдардың таразы басына тартылары да, міне, осы тұс болмақ.

	Ақиқаттан айналып өте алмайсың. Сыртқы саясат дегенде, біз мұхиттың арғы жағындағы Америкамен барыс-келіс, алыс-беріс мəселесімен ғана шектелмесек керек. Сыртқы саясат, ең алдымен, іргелес елмен арадағы ағайындық аралас-құраластықпен өлшеп-пішілсе керек. «Тəңірі ақысы, көрші хақысы», «Көршің үшін намазыңды бұз» деген қанатты қағидалар осындайдан келіп шыққан.

	Ал бірақ өзің Құдайдай сеніп отырған көршіде маза болмаса, шаруашылығы шатқаяқтап жатса ше? Ол тілеулес бола ала ма, жоқ па? Міне, гəп қайда? Баяғыдай асымызды ішіп, аяғымызды теппесіне кім кепіл? (Горбачевтің тақтан тайып бара жатып Қазақстанның солтүстігіндегі бес облысымызды даулауы... Солженыциннің сыңар езу мылжыңдары...). Бұл – бір. Еліміздің бас қаласын Алматыдан Астанаға еріккеннен көшірмеген болармыз. Мұны екі деп бармағыңызды бүгіп қойыңыз.

	Рас, экономикамыз дүр сілкініп кетті деп айта алмаймыз. Ескі жүйеден шаруашылық механизмдерін жаңа арнаға, соны рельске көшіру оңай емес. Ал бірақ соның бəрінің алғышарттарын жасау басында Президент Н.Назарбаев тұрды. Ендеше, бұл кісі бастаған ісін баянды етуі керек. Президент сайлауы не үшін қажет дегенде, қазекем отырып алып əңгімені сан-саққа жүгіртеді-ай кеп. Гу-гу сөз. Өнбейтін əңгіме соңындағы өзеуреулер. Ал бірақ көзіқарақты кісі мынаны пайымдар еді: Президент сайлауы – Тəуелсіздігіміздің тұғырлы болуы үшін қажет. Егер ақиқаттан айналып өте алмайтындығымыз рас болса, осыны мойындауымыз керек. Бұл дəл қазіргідей ғаламдық саяси ойындар ары тарт та, бері тарт болып, өлара шақ деп аталатын ұғымның өңмеңдеп алға ұмтылған сəтінде айрықша қажет. Бұл жоғарыда айтылған ерекшеліктерден туындайтын қажеттілік.

	Баяғыдай төбеңде тоқпақ ойнамасын десең, ойлан, қазақ! Таз қалпыңа түскің келмесе, ойлан, қазақ! Ал енді мақаламыздың тақырыпшасындағы қанатты қағида қазақы болмыстың бір белгісі. Бұған дейін де сайлаулар болған. Қайран Абай да зар илеген. Міржақып та мұңын шаққан Алашына аласұрып. Қазір де солай. Сайлауда кім не демейді?! Кімнің аузына қақпақ болғандайсың.

	Аруақ сыйлаған халықпыз ғой. Өлілерге тіл тигізбейміз. Сондықтан да о дүниеліктердің жаманы жоқ. Ал қыбырлап тіршілік жасап жүргеніміздің өсектен аманы жоқ. Қайтеміз. Сайлау ғой дейміз. Ал бірақ сайлау талайлардың бет пердесін сыпырып тастарын ұмытпаңыз. Иə, сайлау да өтер...

	Елбасымыз Нұрсұлтан Назарбаевтың Батыс Қазақстан жəне Оңтүстік Қазақстан өңірлерін аралаған тұстарында осы бір ой-жосықтары көңіл түкпірінде кестеленіп жатып еді.





«Ақ жол», Ақжайық жəне Ақұштап




	Қазақтың айтулы ақын қызы Ақұштап Бақтыгереева ел арасында жүр. Ал Ақжайық – ақынның атамекені. Бұл – күй құдіреттері Құрманғазы мен Дəулеткерейдің, Сейтектің, көмейіне бұлбұл қонақтаған Мұхиттың, халқымыздың біртуар перзенттері Бақытжан Қаратаев пен Ғұмар Қарашевтің атамекені. Бұл – қазақ сөз өнерін семсердей шыңдаған Махамбеттің, поэзия əлемін өзінше айшықтап, əспеттеген Жұбан Молдағалиевтің кіндік қаны тамған өңір. Мəселе бұл өңірдің осыншама кесек тұлғаларды дүниеге əкелгендігінде ғана емес, əңгіме Ақжайық өңірінде ерлік пен елдіктің туы желбірегендігінде. Бұл пікірдің салмағы облыстық шет мемлекетпен шекаралас аймақта орналасқандығын ескерсек, тіпті еселене түспек. Жасыратын несі бар, əне бір жылы «Азат» қозғалысы мүшелері мен казактар арасында дүрдараздық едəуір қобалжу туғызғаны белгілі. Қазір жер бетіндегі ірілі-ұсақты болып жатқан қантөгіс жанжалдардың бастауына, міне, осы секілді шарпысулардың түрткі болғаны мəлім. Шүкір, қазір ол алыстады. Оның тамырына балта шабылды десе де болғандай (Орал казактарының атаманы А.Тихонов жұртты осыған сендіріп жүр). Бірақ, бейқам отыруға тағы болмайды. Біз үшін ежелгі қазақ жерін мекендеген ұлттар мен ұлыстардың ауызбірлігін баянды етуден өткен маңызды мəселе жоқ. Елбасы Нұрсұлтан Назарбаев өзінің сайлау алдындағы қалың бұқарамен кездесу сапарларын дəл осы өңірден бастауының айрықша мəні осы еді.

	Президенттің Батыс Қазақстан аграрлық университетінде өткен кездесуінде тəуелсіздігіміздің жеті жылдығына барлау жасалды. Терең мəнді топшылаулар түйінделді. «Неден ұттық? Неден ұтылдық?» деген əңгіме таразы басына тартылды. Алқалы мəслихатта сөз алған Хакен Көбейсіновтің, Төлеген Қолдашевтың, Ақсəуле Шоқанаеваның пікірлері ортақ мүддемен орайласып жатты.

	Биыл бұл өңір бұрын-соңды болып көрмеген қуаңшылықты бастан өткізіпті. Егін күйіп кеткен. Жаздың елу градусқа жеткен аптабы қолдағы барын талғажау етіп отырған халықты сансыратып кеткен. Облыс əкімі Қ.Жақыпов мұны жаны ауыра айтты. Ал бірақ жағдай осылай болды екен деп іс басындағы азаматтар қарап қалмапты. Облыстағы «Диана», «Надежда», «Зенит», «Батыс» акционерлік қоғамдары мен іргелі кəсіпорындардың қазіргі аяқ алысы үміт сəулесін оятады. Қысқа əзірлік жақсы екен. Ал «Асан» агрофирмасы туралы ерекше айту керек. Оның бас директоры – Владимир Асанов. Орал қаласына іргелес жатқан бұл ірі фирмада бір мың жеті жүзге жуық адам жұмыс істейді екен. «Асанның» 22 мың гектар егістік алқабы бар. Оның «Асан – дəн», «Асан – құрылыс», «Асан – сервиз» деген бөлімшелері жылма-жыл пайда қорын молайтып келеді. Ал бас директор Владимир Байтениязұлының қарымына өзгелер де қарық, өзі де разы.

	Ел өміріндегі бетбұрысты кезеңде есті ақындар қашаннан еліне қолұшын созған. Ақұштап ақынның бұл сапарын да дəл осылай ұғындық. Əлгіндегі біз тілге тиек еткен əңгімелер оның да қойын дəптерінде қатталғаны анық. Президенттің жұртшылық өкілдерімен кездесуінде Ақұштап та сөз алды. Сөз алғанда өйтейік деп, бүйтейік деп желдіртіп өте шыққан жоқ. Елбасына ел көңіліндегі сөзді жеткізді.

	– Алыстағы айшылық Алматыдан осында еріккеннен ат сабылтқаным жоқ. Өлара шақта, өзекті мəселе қолға алынар сəтте ел ортасында болуды парызым деп білдім. Алматыда «Ақ жол» деп аталатын қозғалыс құрылып еді. Соның үндеу хатына қол қойған кісінің бірі – мен. «Ақ жолдың» Ақжайық зиялыларына айтар сөзін ала келдім. Ол сөз – бас-басымызға би болмай алты бақан алауыздыққа ұрынып қалмасақ деген тілектен өрбіп еді. Президентіміз біреу болса, өзгеміз соған тіреу бола білейік.

	Ақынның бұл тілегіне біздің де алып-қосарымыз жоқ.





Ордабасы: арманды тілек, жүрек лүпіліне қанат байлаған шақ




	Ордабасы – ұлт рухын ұлығылау Отаны. Ал ұлт рухын асқақтату дəл бүгінгідей өлара шақта айрықша маңызды. Тіршіліктің қым-қуыт қиындығы тұс-тұстан анталаған сəтте пендешілік пиғылға бой алдырып жататын жағдайымыз да жоқ емес. Əнебір жылдар елесін тамсана еске алып жататындар да баршылық. Аздаған уақыт қиыншылыққа бой алдырып, тəуелсіздіктің тағдырын тəлкекке салғысы келетіндер осындайдан шығады.

	Ал Ордабасы талайларды тəубесіне келтіріп, оң-солына бағыт-бағдар беріп, елдік пен ерліктің ұранын асқақтатын қасиетті мекен. Ордабасы дегенде, елең етпейтін Алаш баласы жоқ. Ендеше, көне тарихқа көз жіберіп көрейікші бір. 1723 жылы жоңғарлардың жер қайысқан қалың қолы қазақ жеріне баса көктеп кіріп, оның едəуір бөлігін басып алғаны белгілі. Бұл кезең халқымыздың тарихындағы қасіретті жылдар еді. Төле би, Қазыбек би, Əйтеке би 1726 жылдың көктемінде үш жүздің өкілдерін – барлық хандарды, Ертіс өзені мен Атырауға дейінгі аралықтағы қазақ халқының сұлтандары мен батырларын Ордабасыға жинады. Өз сарбаздарының басын біріктіріп, бірегей бас қолбасшысын таңдап, қазақ халқы өз жерінен жоңғар əскерін ығыстырып, қуып шығып жеңіске жетті.

	Халқымыздың тарихында осындай оқиғалармен өңірі өрнектелген Ордабасының бүгінгі шежіресі былайша үн қатады: 1993 жылы 28-мамырда Қазақстан Республикасының Президенті Нұрсұлтан Назарбаевтың бастамасы бойынша үш жүз өкілдерінің бас қосқанының 270 жылдығын мерекелеу жəне ұлы билерді еске алу күндері өтті. Оған Қырғызстан, Өзбекстан Президенттері де шақырылды. Осы кездесуде XVIII ғасырдың даңқты үш биінің есімдерін мəңгі есте қалдыру үшін Ордабасыда монумент орнатылатын болып белгі тас қойылды.

	Қазақстан Республикасы Президентінің 1993 жылғы Жарлығына сəйкес Оңтүстік Қазақстан облысының аумағында көлемі 1134 гектарлық тарихи, мəдени жəне табиғи «Ордабасы қорығы» құрылды.

	1996 жылғы 19-қыркүйекте Ордабасы монументінің ашылу рəсіміне Нұрсұлтан Назарбаев қатысты. Бұл монумент үш бабамыздың – үш бидің асқақ тұлғаларын бейнелейтін үш пилоннан тұратын, биіктігі 24 метрлік əрқилы бүйірлі үш бұрыш түріндегі конструкция. Халықтық құрылыс атанған бұл монументтің бой көтеруіне жеке азаматтардың, кəсіпкерлік жəне коммерциялық құрылымдардың, əртүрлі меншік иелерінің шын ықыласты ниетпен ұсынған қаржысы жұмсалған.

	Келелі бір мəселені қолға аларда ата-баба аруағына сыйынар – ежелгі дəстүріміз. Халқымыздың біртуар перзенті Нұрсұлтан Назарбаевтың Ордабасыға келіп, ел абыздарымен сұхбат құруының да, міне, осындай мəні бар еді. Кездесуді облыс əкімі Қалық Абдоллаев ашып, еліміздің дəулеті мен сəулетін нығайтуға үлес қосып отырған оңтүстік қазақстандықтардың бүгінгі тыныс-тіршілігіне тоқталды. Өнеркəсіп өнімін өндіру өткен жылмен салыстырғанда 6,5%-ға өскен. 39 кəсіпорын қайта іске кірісіп, 9 мың адам жұмыс орнына ие болған. 3292 шаруа қожалығы құрылған. Мал саны – ірі қара 4%, шошқа 2%, қой мен ешкі 3%-ға өскен.

	Мұнан соң ардагерлер сөз алды. Əсіресе, Əбіл Сасбұқаевтың, В.И.Немчинконың, С.Мұхамеджановтың ойлы пікірлері зерделі жүрекке жетіп жатты. Ақын Қаныбек Сарыбаев өзінің жүрек лүпілін жыр шумақтарымен жеткізді. Дəл сол күні Табиғат-ана да айрықша мейірленіп шуағын төгіп тұрды. Ордабасыдағы кездесуге қатысқан халайық жан жадыратар сұхбатқа риза болғандықтарын өзге жұртқа, ауыл-ағайынға, тума-туысқа жеткізуге асыққандай көңілмен тарасып жатты.

	Нұрсұлтан Назарбаевтың М.Əуезов атындағы Оңтүстік Қазақстан Мемлекеттік университетіндегі кездесуі де жұртшылық есінде айрықша сақталуы тиіс. Кездесуде сөз алған ғалым Мекемтас Мырзахметовтың, Сайрам ауданындағы №4 балалар үйінің директоры Ханымбүбі Əбдіқадырованың, студент Мария Загоруйконың шын ықыласпен айтқан сөздері кім-кімді де бейжай қалдырмағаны сөзсіз. Шын жүректен шыққан сөз қашан да халық жадында.

	Президенттің жауапкершілігі шектеулі «Сапар» өндірістік коммерциялық жекеменшік фирма серіктестігінің «Бамзик-центр» сауықтыру кешеніндегі, Мақтаарал ауданындағы «Контал» жабық акционерлік қоғамы ұжымындағы кездесулері айрықша əсерлі де мəнді болды.





Түркия: той табағын əдіптеген ой санағы




	Түрік елінің тағдыр-талайы қазір екінің біріне мəлім десек қателеспеппіз. Тəуелсіздік тізгіні қолымызға тигелі бері барыс-келіс көбейді. Алыс-беріс те сол қарайлас. Қаламгер ағайынның талайын тамсандырып еріксіз қолға қалам алдырғаны тағы бар. Қысқасы, бір қарағанда Түркия туралы не жазсаңыз да ешкімді де таңғалдыра алмайтын секілдісіз. Дей тұрсақ та, əр сапардың өзіндік əсері, жоба-жүйесі тағы бары белгілі.

	Елбасы Нұрсұлтан Назарбаевтың бұл жолғы сапары Түрік мемлекетінің 75 жылдығына орайластырылған екен. Осы тойға түрік ағайындар əлемнің жүз жетпіс бес елінен қонақ шақырған. Президентіміздің бұл салтанатқа айрықша мəн беруінің өз сыры бар. Кезінде 1991 жылғы 16-желтоқсанда Түркия Қазақстан тəуелсіздігін бірінші болып таныған ел еді. Содан бері екі елдің арасындағы ынтымақтастық əлеуметтік-экономикалық саладағы ықпалдастықтың жаңа арнасына көтерілді. Айталық, Қазақстан мен Түркия арасындағы былтырғы жылғы тауар айналымы 376 миллион АҚШ долларына тең болды. Бұл – бір. Екіншіден, осы мереке тұсында өзге де тілектес, ниеттес мемлекеттердің басшылары бас қосып, көкейде жүрген көптеген мəселелерді шешудің ыңғайы келмек.

	Түркияда өткен екі күн осылай ойлағандай болып шықты. Анкараға Əзірбайжан Президенті Г.Алиев, Грузия Президенті Э.Шеварднадзе, Өзбекстан Президенті И.Каримов, Қырғызстан Президенті А.Ақаев, Тəжікстан Президенті Э.Рахмонов жəне Түрікменстан Президенті С.Ниязов келді. Осынау Елбасылары басқарған делегациялар Ататүрік кесенесіне барып тəу етті. Ал Түрік Президенті С.Демирел Парламент сарайында мерекеге келген делегация басшыларының құттықтауларын қабылдады. Қазақстан Президенті 75 жылдық мерекеге деп қыран бүркіттің бейнесі салынған күміс табақты сыйға тартты.

	Ашығын айту керек, Қазақстан Президентінің Түркияға бұл жолғы сапарында Ататүрік негізін салған мемлекеттің 75 жылдық тойын тойлаудан гөрі мүдделі мəселелерді шешуге деген ұмтылыстың салмағы басым жатты. «Анкара декларациясы» қабылданды. Бұл құжаттың да мəні зор еді. Оның негізінде Баку-Жейхан мұнай құбырын тарту мəселесі алынған еді. Осы құжатты қабылдар алдында, тіпті одан кейін де көп жақты, екі жақты келіссөздер жүрді. Ал əр келіссөздің қыруар күш-жігерді, мəмлегерлік қабілет-қарымды қажет ететіні тағы бар. Президент Назарбаев «Анкара декларациясына» бір мəселені еске сала отырып қол қоятындығын мəлімдеді. Жоғарыда біз атап өткен мұнай құбыры Батыс Қазақстан-Баку-Жейхан желісінде салынуы керек. Бұл жобаға Батыс Қазақстан қатыспайынша ол рентабльді болмақ емес. Елбасымыздың пікірінше, Қазақстан мұнайын Ақтаудан алғашқы кезекте Бакуге дейін танкерлермен жеткізуге болады. Ал екінші кезекте Каспий арқылы құбыр салуды бастау керек. Президент Назарбаев тағы бір мəселені қадап айтты. Осы мұнай құбырымен қапталдас Қазақстанның Түркияға Қарашығанақ газын жеткізетін құбыр да салынуы тиіс. Өйткені біздің елімізде табиғи газдың мол қоры бар. Ал Түркия газға деген қажеттілікті ауадай сезініп отыр. Қысқасы, Түркияға 20 миллиард текше метр газ берудің мүмкіндігін жүзеге асырудың бір көзі осы.

	Президент Н.Назарбаев АҚШ-тың Энергетика министрі В.Ричардсонды қабылдаған кезінде осы мəселе егжей-тегжейлі талқыланды. Америка министрі Қазақстан Елбасына Б.Клинтон мен А.Гордың сəлемін жеткізді. Бұл мəселеге олардың айрықша ықыласты екендігін айтты. Осы кездесу қорытындыларына байланысты өткізген баспасөз мəслихатында Президенттің баспасөз хатшысы Асылбек Бейсенбаев АҚШ министрі Америка жағы осы жобаны тезірек қаржыландыруға мүдделі екендігін білдірді деді.

	Түркияға сапар кезінде еліміз экономикасы үшін үлкен бір табыс көзі болғалы отырған бұл жоба базбіреулер айтып жүргендей КТК-ға балама еместігін Елбасы атап көрсетті. Батыс Қазақстан-Баку-Жейхан мұнай құбыры жобасы КТК-ны толықтыратын жоба. Мұны саяси ойын объектісіне айналдырудың қажеті жоқ. С.Демирелге Н.Назарбаев мерекемен құтты болсын айтып қана келген жоқ. Іскерлік мəселенің бұл жолы да шешімі табылды. Түрік жағынан берілетін 200 миллион АҚШ доллары несиесінің тағдыры шешілді. Оның 25 миллионы Түркістан қаласына жұмсалмақ.

	Елдік мұрат пен мүдде үйлесім тапқан сапардың бір нəтижесі, міне, осындай еді.





«Ташкент пен Астана арасындағы ынтымаққа сызат түспейді»




	Бұл Өзбекстан Президенті Ислам Каримовтың сөзі. Ол журналистің екі ел арасындағы қатынасқа алаңдаушылық білдірген сұрағына осылай деп жауап берді де, əңгімесін одан əрі жалғап кетті.

	– Екі ел арасындағы жағдай температурасын ушықтыруға деген ұмтылыс үшінші бір жақтың пиғылынан туындайтынын жасыра алмаймын, – деді. – Біздің кейбір əріптестеріміз мəселе өздерінің оң жамбасына келмеген сəтте сөз жүгіртуді тағдырлас екі ел арасына салқындық ызғарын əкелуді дəстүрге айналдырғаны ешкімге жасырын емес.

	Мұнан соң осы елге ресми сапармен келген Қазақстан Президенті Нұрсұлтан Назарбаев Каримовтың сөзін орнықтыра түсті.

	– Сол себепті де біз сыпсың сөзден, қолдан жасалған дүрдараздықтан аулақ болу үшін де Мəңгілік достық шартқа қол қойдық, – деді ол.

	Қазақстан бұдан бұрын да бірер мемлекетпен дəл осындай шартқа қол қойған еді. Қырғызстанмен, Ресей Федерациясымен қол қойылған осындай құжаттар іргелес елдердің өзара ынтымақта өмір сүруіне кепілдік береді деген үміт бар.

	Ал Өзбекстанмен Мəңгілік достық шартына қол қою нендей мəселелерден туындап еді. Ең алдымен – тарихымыз бір. Тағдырымыз бір. Іргелес елміз. Сондықтан да болар ауылымыз аралас, қойымыз қоралас жатты. Несі жасырын, төсекте басымыз, төскейде малымыз бір болды. Екі елдің алыс-беріс шаруашылығында үміттендіретін жағдаяттармен қоса əлі де болса бір қайнауы ішінде мəселелер бары рас. Айталық, екі ел арасындағы тауар айналымы үстіміздегі жылдың қаңтар-тамыз айларында 130 миллион АҚШ долларын құрады. Бұл өткен жылдың осы мерзімімен салыстырғанда 15 пайыз азайған деген сөз. Өткен жылмен салыстырғанда экспорт пен импорттың да көлемі көңіл көншітерлік емес. Мəселен, Қазақстаннан Өзбекстанға сатылатын астық мөлшерінің күрт төмендеуі алаңдатарлық. Ташкент ГРЭС-інен пайдаланылатын қуат көздері нарқының өсуі Сарыағаш, Қазығұрт, Төлеби аудандарында жергілікті желілерді құру үшін қоысмша қаражат көздерін іздестіруді қажет етіп отыр.

	Руханият саласында да шешімін күткен шаруалар шаш етектен. Өзбекстанда қазақ диаспорасының бары белгілі. Олардың балалары үшін мектеп ашу, оқу-құралдарымен қамтамасыз ету ісі де айдарынан жел есіп тұрған жоқ. Мұндағы ағайындар Қазақстанда шығатын газет-журналдарды оқи алмай отырмыз деп зар илейді. Бұл мəселе де екі жақты келісім арқылы шешілмесе іс оңға басар емес.

	Осының бəрі кезек күттірмес мəселелердің бір шоғыры ғана. Мəңгілік достық туралы келісім шартқа қол қойылғаннан кейін екі елдің арасындағы көңілге көлеңке түсіреді-ау дейтін жағдаяттардың барлығы тиянақты зерттелуі керек.

	Көңілге бір медеу тұтатындығымыз осы көшелі бір істің бастамасы ретінде Өзбекстаннан Қазақстанға берілетін газ нарқының төмендетілгені. Айталық, күні кешеге дейін мың текше метр газдың құны 60 АҚШ долларына тең болса, ендігі жерде ол 38,5 АҚШ доллары көлемінде белгіленіп отыр.

	Осы Ташкент сапарынан қайтар жолда Президент Назарбаев Оңтүстік Қазақстан облысында болып, жұртшылық өкілдерімен кездескен болатын. Сонда қайысқан қалың жұрттың алдында Өзбекстанмен арадағы мəселелерді талдап, таразылай келе: «Ендігі жерде газ атаулыдан қысылып-қымтырылмайтын боласыздар» деп мəлімдеді. Елбасының бұл мəлімдеуі өткен жылы қақаған қыстың күнінде жылусыз жаураған жұрт мойнынан бір ауыр жүкті түсіргендей болды.

	Екі ел Президенті бір-біріне қалтқысыз көңілдің айғағын дəлелдеді. Өзбекстан Республикасы Президентінің Жарлығымен Нұрсұлтан Назарбаевқа ең жоғары награда «Биік қызметі үшін» ордені тапсырылды.

	Алматы – Астана – Орал – Анкара – Ташкент – Шымкент – Алматы.

	1998 ж.





«БОЛЫС БОЛДЫМ МІНЕКИ, БАР МАЛЫМДЫ ШЫҒЫНДАП...»




	Ақылман Абайдың əр сөзінен пəлсапа өрбітетін жағдайда отырмыз қазір. Еріккеннен емес, əрине. О заман мен бұ заманның жылнамалық уақыт айырмасы болмаса қазақы ойлау болмысында əйтеуір бір ұқсастық бар. Формасы өзгергенмен мазмұны бар. О кезде де «аз қазаққа көп партия не керектің» жыры жырланған. Сайлауда сабылыс болған. Əрі тарт та, бері тарт. Онан соң арыз-арман айтылған («Қазақ» пен «Айқаптың» мұны толғамаған мақаласы кем де кем-ақ шығар).

	Сəл шегініс жасауымыздың мəні болып тұр. Біз де бас сайлауды өткіздік. Көңіл орнына түсті. Түтініміз түзу, іргеміз бүтін. Шүкіршілік.

	Араға аз-кем уақыт түскеннен соң əкімдер де атқа қонды. Сол екі ортада облыс əкімдерінің тағдыр талайы сан-саққа жүгіртілді. Бал ашып, көріпкелдік жасамаған газет-журнал қалмады десе де болғандай. Күнде айғайлап, редакцияларға жалаулатып жетіп жататын зейнетақы мен жалақының дау-шары да екінші кезекке сырғыған. Енді, міне, сəл-пəл ақылға, сарапқа салатын сəт келді.

	«Əкімдер ант берсін!» деп жазды «Егеменде» Шерағаң.

	«Əкімдер халқына жақын болмай тұр» деп жазды екінші бір газет. «Əлəулəйлім таусылса, халаулайлым тағы бардың» кері ғой бұл» деп торықты үшінші бір мұңлық. Қалай болғанда да осының бəрінің негізі бар əңгіме. Əкімдеріміз əділдіктің туын желбіретіп, қара қылды қақ жарып жатса, мұндай сөз айтылар ма еді, айтылмас па еді?!. Əрине, көпке топырақ шашу əбестік. Дегенмен, бір құмалақтың бір қарын майды шірітетіні ақиқат.

	Сонымен, қалай болғанда да əкімдер атқа қонды. Олардың тұлпар тізгінін қалай тартып мінгенінде біздің шаруамыз жоқ, ал бірақ өзімізді толғандырған мəселе төңірегінде пікір білдіру парыз. Себебі, «Айтпаса сөздің атасы өледі».





Əкімдер командасы




	Бұл – кадр саясатын қалай қалыптастырамыздың əлқиссасы. Тəуелсіздіктің жеті жылында жүйкемізді жеген мəселелер хақында жанымызды ауырта отырып мойындайтын бір ақиқат туралы айтпай кетуге болмас. Жұмысымыздың ыңғайымен ел ішіне шығамыз. Жер аралаймыз. Сонда «Аузы қисық болса да байдың баласы сөйлесіннің» куəсі боламыз. Іс сосын қайтіп оңады. Қалтасының қамын ойлаған əкімнен не үміт, не қайыр. Ел ішінен арыз-мұңын шағып келген бейбақтар үшін аудандық əкімшіліктердің есігі тас керең жабық. Сөйлесе қалған күннің өзінде үстел сықырлатып, ыңыранып сөйлеген əпербақандар біріне-бірі сілтейді. Шаруа шешілмейді сөйтіп. Осылайша баяғы отыз ауданда күн артынан күн өтіп жатады сырғып. Ал «командаластар» дүркіреп келеді. Ішеді, жейді. Қайта дүркіреп кетеді...

	Қазіргі бишікештердің ел аузындағы «образы» толық қалыптасып болды деуге болады. Кімдер олар? Осыдан 4-5 жыл бұрын мемлекеттен кредит алып, əкесінен қалған дəулеттей соны ерсілі-қарсылы шашқандар. Коммерцияның күні ауған соң, енді мемлекеттік қызметті шаужайлағандар. Себебі кесімді айлықақы бар. Айлық болғанда қандай. Қолдарында ұялы телефон, аузы балжаң-балжаң етеді – сағыз. Кеңселерде кердең қағып жүргені қазір. Ал ұлттық рух, діл, дін, тіл мəселесінің бірін қақпайды.

	Шіркін, Биағаң – Бейімбет ағамыз қайта тіріліп келсе, осының бəрі көркем əдебиетте кестеленіп қалар еді дейсіз. Ал қазіргі қазақ қаламгерлері осының бəрін көріп-біліп отырып асығар емес...

	Бұл бүгінгі күннің ақ пен қарадай шындығы. Əкімдер ендігі жерде азаматтың халықшылдығына, отаншылдығына қарап серіктестер жасақтаса. Бұл бір арман, əрине. Осыдан екі-үш күн бұрын шамасында қазақ əлеуеті Өзбекəлі Жəнібековтің жарқын бейнесін еске түсірді. Ардагерлер үйіне ескерткіш-тақта орнатылды. Өзекеңнің парасат өлшемі, азаматтық тұлғасы туралы көп айтылды. Бұл дұрыс та. Себебі осындай əңгімелер Өзекең рухындағы ұрпақ тəрбиелеу үшін керек. Ғажабы сол, қазақ жұрты міне, бүгінгідей өтпелі, өлара кезінде ұлт ұстазына айналар осындай біртуарларға сусап отыр. Ал дүниауи тіршіліктің өшпес-өнбес қиқым-сиқымынан гөрі ұлы мұратты ұлығылай білген Өзбекəлі Жəнібеков «командалық басқару стилі» дейтін штампқа сыймайтын халқымыздың ірілерінің бірі еді. Торғайда болды: көзіміз көрді – көненің көзіндей жəдігерлерді жиыстырды. Табанынан тозып ел аралады.

	Торғай халқын өз тарихымен табыстырып кетті. Алматыға келді: мұражайлардың мəртебесін асырды. Ұлттық өнердің өркендеуіне үлес қосты – «Наурызды» нағыз халықтың дəстүр-даңқымен əспеттеді. Этнографиялық этюдтер жасады – ұрпағына рухани қазына – том-том кітаптар қалдырды. Ал уақыт озған сайын Өзекең тұлғасы тұғырлана түседі.

	Сонымен, əкімдеріміз атқа қонды. Өзекең өнегесі өзгелерге үлгі болса. Əкімдеріміз осыны қаперге алса. Халқының қадірін білетін кадрлерді іздеп-тауып соңынан ерте білсе. Ал мың өліп, мың тірілген қайран халық «Жұртым!» деп жалау көтеретін, мұңын мұңдап, жоғын жоқтайтын серкелерге зəру (Сайлау күні сандалып құс атып, вертолетпен аң қуып сайрандаған серілердің –«серкелердің» сойқанды істері қанша əспеттегенмен көңілге тыныштық берер емес).





Əкім жəне əлеумет




	Ертеде ел үмітін ақтаған бірінші хатшыларды, колхоз басшыларын жұрт сыртынан сүйсініп: «Біздің Орекең», «Біздің Ерекең» деп іштарта айтатын. Ал осы бірауыз сөздің астарында қаншама махаббат, қаншама мархабат жатқаны айтпасақ та түсінікті. Сонымен қоса осы бірауыз сөздің астарында елін сүйген ерлердің қаншама тағдыр талайы, мұңы мен сыры, «Елім!» деген есіл ерлердің арынан жаны садағалыққа балаған жан қиналысы жатқанын біреу білсе, біреу білмес еді, əрине. Олар тума таланттар болатын. Ауылда, ауданда қанша түтін бар, қай үйде қанша тышқақ лақ бар, соның бəрі олардың жадында жүретін. Есеп пен бақылау кітабын құран ұстағандай қолтығына тастамас еді тастемір төрағалар. Шашау шығармайтын. Біреуге бір артық шеге басы кетпес еді. Мұның бəрі сараңдықтан емес, қазымырлықтан да емес. Ел дəулеті молайсын. Мемлекетім мығым болсын дегендіктен. Ал ретті жерінде ағыл да тегіл мырзалықтарын айтып тағы тауыса алмайсыз. Елін сүйген ерлер деп соларды айтар болар. Осындай аймүйізді серкелерге үйренісіп қалған халықтың қазіргі əкімдерден əлгіндей қалып-қасиет талап етуі заңды!

	Қазір реформамыздың кібіртіктеңкіреп, өтпелі кезең деген ұғымның ұзаңқырап тұрған тұсы. Ел ішінде жұмыссыздықтың ендеген шағы, шаруашылықтың шатқаяқтаған кезеңі. Жылдар бойғы жасалған игіліктің иесіздіктен ұстағанның қолында, тістегеннің аузында кеткен уағы. Халқымның қамын жеймін деген əкім, міне, осындай өлара шақта иық көрсетер болар.

	Күн сайын редакцияға келетін хаттарда оқырман өздерінің ауылдық-аудандық, облыстық əкімдерінің жүріс-тұрысына дейін жазып жататыны үйреншікті жайт. Көпшіліктің пікіріне қарағанда жоқтан бар жасап, мына заманда қиыннан жол табам деп жүрген əкімдер де жоқ емес, бар! Бұл ретте, Павлодар облысының əкімі Ғалымжан Жақияновтың, Қарағанды облысының əкімі Мəжит Есенбаевтың, Қостанай облысының əкімі Өмірзақ Шүкеевтің қазіргі қадамдарын құптау керек.

	Сөз бен істің бірлігі! Əкімдер қызметінің негізгі бір өлшемі осы болса керек. Мəселен, Ғалымжан Жақиянов шетелдік алпауыт «ССL OIE LTD» компаниясымен арпалысып жүріп, облыстық бюджетті молықтырудың көзін тапты. Ал осы үшін Ғалекең қаншама жүйке жұқартты, тер төкті десеңізші. Тəуелсіз газеттер Ғалекеңнің қадамына мысықтілеу мақалалар беріпаяғынан шалуға тырысты. Бірақ əкім өз бетінен қайтпады. Сөйтіп, облыс халқының алдында жүзі жарқын болды. Руханият саласына да қарайласуға уақыт тауып отырады. Мысалды алыстан іздеп қажеті жоқ. Республикамыздағы бірден-бір облыстық əдебиет музейі Ғалекеңнің тікелей назарында. «Қазақ əдебиеті» газетінің таралым тиражы да облыс бойынша былтырғы деңгейден əлдеқайда асып түсті. Сөз ыңғайы келгенде облыс əкімі Ғалымжан Жақияновқа ризашылық сезімімізді білдіріп қоюдың сөкеттігі жоқ қой дейміз. Қазақ зиялыларының алпыс бес жылдық тарихы бар мінбері «Қазақ əдебиеті» газетінің Павлодар облысы оқырмандарымен арадағы байланысы бұдан былайғы жерде де жемісті бола беретініне сенімдімін. Өйткені сөз бен іске ие əкім бар жерде ізденіс пен шығармашылық байланыс үнемі орайын табары сөзсіз. Газет тиражы дегеннен шығады, екі жақ та мүдделілік танытқан жерде алынбас қамалдың болмайтыны ақиқат. Былтырғы жылы газетіміздің арнаулы бір нөмірін Қызылорда облысына арнадық. Ондағы ниет реформаны жүзеге асыруда екпін көрсетіп отырған Сыр өңірінің тыныс-тіршілігін жан-жақты ашып көрсету еді. Есесіне келер жылға газет таралымы ұлғаяр деген де ой болып еді.

	Арнайы іссапарға тілші де жіберілді. Қаладан, аудандардан тілшіміз тау-тау уəде алып қайтты.

	Ал нəтижесі қандай болды: біз уəдемізде тұрдық. Арнаулы нөмір шығардық. Есесіне жыл аяғында облыс бойынша газет таралымы көбеймек түгілі былтырғы деңгейіне жете алмай қалды. Сөз де, іс те желге ұшты сөйтіп... Өкінішті-ақ.

	«Қазақ əдебиеті» қазақ зиялыларының үні дедік жоғарыда. Əңгіме арқауы зиялылар төңірегінде ойысқандықтан да əкімдеріміз жергілікті жерлердегі көкірек көзі ояу, ұлттық жаңғыру ісіне жанашыр азаматтарға үнемі қолдау көрсетіп отырса дейміз. Осының алғашқы қарлығашы ретінде Оңтүстік Қазақстан облыстық əкімшілігі былтыр бір жақсы бастама көтерген еді. Облыс зиялы қауым өкілдерінің басқосуы болып, онда көптеген мəселелер қолға алынатын болған-ды. Алайда осы жақсы бастама кейін республикамыздың өзге өңірлерінен лайықты қолдау таппағаны өкінішті-ақ. Ал ақиқатында дəл қазіргідей нарықты экономиканың қақпақылы үдейе түскен кезеңде ел зиялыларын елеулі іске жұмылдырудың бір бастамасы еді бұл. «Ештен кеш жақсы» деген. Қайта атқа қонған əкімдер осы мəселені мықтап қолға алса, бұдан ешкім де ұтылмас еді. Өйткені ақын мен əкім диалогы қай ғасырда да, қай кезеңде де үнемі өзінің өзекжардылығын жоймаған тақырып. Демек, өтпелі кезеңде бір жағадан бас, бір жеңнен қол шығара қимылдаған сəтте билік иесі əкімшіліктің де, халық атынан сөз алған ақынның да ұпайы түгел болар еді.

	Сөз соңында мақала тақырыбындағы ой сілеміне оралсақ. Облыс əкімдері түгенделіп болды. Олардың əрқайсысына мінездеме беруді міндетімізге алып отырған жоқпыз. Ал бірақ енді олар аудандық, ауылдық əкімдерді тағайындай бастайды. Əкімшілік корпусын қалыптастырады. Сол сəтте ел тілегі естен шығып, Абайдың Күлембайының монологы мендеп кетпесе болғаны да...

	1999 ж.





ЕЛ РУХЫН ҚАЛАМГЕР КӨТЕРМЕГЕНДЕ КІМ КӨТЕРЕДІ?


	«Қазақ əдебиеті» газетінің пікірлесу орталығындағы ой орамдары





	Ж.КЕНЖАЛИН:

	– «Тəуелсіздіктің жетінші жылына аяқ бастық. Еліміз орасан өзгерістерге түсуде. Қоғам өзгерді. Адам өзгерді. Сана өзгерді. Жақсы да болып жатыр, жаман да болып жатыр. Осылар көркем образдармен əдебиетте кестеленуі керек пе, керек емес пе? Əрине, роман, повесть дегендер жылдар бойғы толғаныстан туады, жылдар бойы жазылады. Оны білемін, түсінемін. Сонда да жаңа Қазақ елінің, жаңа Қазақ жерінің сөзбен салынған суреті дүниеге келер күн тым кешеуілдеп кеткен жоқ па? Араларыңызда бүгінгі күн тақырыбына көлемді, іргелі дүние жазып жүргендер, тым болмаса ойластырып жүргендер бар ма?».

	Жоғарыдағы сөз – Президентіміз Нұрсұлтан Назарбаевтың жазушыларға қарата айтқан сөзі. Қаламгерлерге арнап айтқан сөзі.

	Алматыдағы зиялы қауым өкілдерімен кездесу сəтінде Елбасымыз айтқан осы сөзден енді талай-талай мəніс-мəселелер туындайды. Біріншіден, бүгінгі күн тақырыбына қалам тарту мəселесі. Əрідегі жыраулар дəстүрін айтпағанның өзінде, берідегі Абай дəстүрін алыңызшы. Өзі өмір сүрген ортаны, өз заманының қайшылық-қатпарлары мен өзекті, келелі, кезек күттірмейтін мəселелерін тереңмен толғап айта да алды, аша да алды ғой. Жəне қалай айтты десеңізші! Əрине, бүгінгі күн тақырыбына қалам тарту деген сөз – қазіргі өмір шындығын, ұлтымыздың мұраты мен мүддесін, жалпыадамзаттық проблемаларды, дүние сырын терең игеру жəне оны озық əлемдік-əдеби критерийлерге сай бейнелеп, бедерлеп бере білу деген сөз. Осы тұрғыдан келгенде, төл əдебиетімізде бүгінгі күн тақырыбын, қазіргі өміріміздің шындығын тереңдеп көрсете алған көркем туындылар бар ма? Бар болса, олар қай шығармалар? Жоқ болса, неге жоқ? Оның себеп-сыры неде? Қаламгерлеріміздің даярлығы, дайындығы жетпей жүр ме, əлде дарыны жетпей жүр ме? Не болмаса, жағдайы келмей жүр ме? Осы жөнінде кеңінен пікір алыссақ.

	Екіншіден, елдің рухын көтеретін, халықтың қайратын жанитын шығармалар тудыру жайы. Президентіміздің меңзеп отырғаны да осы мəселе. Рас, қазір зиялыларымыз «елдің рухын көтеруіміз керек» деген сөзді жиі айтып жүр. Ал енді Сіз осы ұғымды қалай түсінесіз жəне халықтың рухын көтеруге жазушылар қауымы нендей үлес қосуға тиіс деп ойлайсыз? Бұл мəселеге де көңіл бөле кетсек.



	Т.МЕДЕТБЕК:

	– Президентіміздің бұл сөзі – қай-қайсымызды да ойландыратын, қай-қайсымызға да үлкен міндет жүктейтін сөз. Шынында да, еліміз тəуелсіздік алып, өзінің бағыт-бағдарын белгілеу жолында басынан сан қилы саяси сапырылыстар мен сан түрлі əлеуметтік қайшылықтарды өткізіп, аласапыран тіршілікпен арпалысып жатқан мына заманның қаптаған қалың сұрағына қолына қалам ұстаған қаламгерлер жауап іздестірмегенде, енді кім іздестірмек? Бірде сабасына түсіп, бірде арнасынан асып, бірде тартынып, бірде алқынып, ызасын ішіне тығып, сабырын жолдас қып отырған мына уақыттың мінезі мен келбетін ақын-жазушылар жасамағанда, енді кім жасамақ?!

	Еріксіз ойланасың. Ойланасың да əдебиетіміздің қазіргі тыныс-тіршілігіне көз жібересің. Ондағы жүріп жатқан процестерге қарап, ол процестердің туу салдарларын іздестіресің. Енді соған келейік.

	Қазір, Құдайға шүкір, айтулы-айтулықаламгерлеріміздің кітаптары шықпай жатқан жоқ, шығып жатыр. Ол кітаптар, негізінен, қайта басылымдар, таңдамалылар, мемуарлар. Бұл процесті əбден түсінуге болады. Біз екі ғасыр тоғысында тұрмыз. Бұл – бір. Екіншіден, отаршылдықтан енді босап, тəуелсіздікке кірдік. Яғни бір дəуір аяқталды. Мұндайда қаламгерлеріміздің өткенін қорытындылап, бүгінге есеп беріп жатқанының ешқандай əбестігі жоқ.

	Əлбетте, жаңа шығармалар жазылып жатыр. Ол шығармалардың тақырыптары, негізінен, Кеңес өкіметі тұсында жазыла қоюы екіталай тақырыптар. Бірқатар қаламгерлеріміз енді бостандықтың еркін кеңістігіне шығып сол кеткен есені қайтару үстінде. Бұл да дұрыс.

	Дей тұрғанмен, дəлелі мен дəйегі нық бұл себеп-салдарлар «мені неге көрмейсің?» деп көлденеңдеп тұрған бүгінгі күн тақырыбының орнын толтыра алмайды ғой. Олай болса, бүгінгі күн тақырыбының əдебиетімізде кеңінен (мүлде жоқ деуге аузым бармайды) көрінбей жатуы неде?

	Дүние қазір толқып-шайқалып, бір көтеріліп, бір басылып тұр. Əрине, толқып, шайқалып, бір көтеріліп, бір басылып, аударылып, төңкеріліп тұрған дүние ішінде қолға қалам мен қағаз алып, кең тынысты шығарма жаза қою қиын. Олай етем деу – шторм үстіндегі кеменің палубасында тұрып майлы бояумен сурет салам деумен бірдей. Мұндайда қаршығадай алғыр жанр – өлеңнің сөз алғаны орынды-ақ. Солай болып та жүр. Əрине, олардың ішінде «самопал» ішіп алғандай өкіреңдеген даңғой, дарақы өлеңдер баршылық. Дегенмен, өлең өз міндетін атқарып жүр дей алмаймын...

	Президентіміздің өзі де «...роман, повесть дегендер жылдар бойғы толғаныстан туады, жылдар бойы жазылады. Оны білемін, түсінемін» деп айтып тұрған жоқ па. Олай болса, дүние сəл саябырсып, сабасына түскеннен кейін үлкен дүниелер бой көрсетеді деп білем. Қазір көру, көңілге түю, барлау-зерттеу, оны қорыту, елеп-екшеу процестері жүріп жатыр. Тың жерді игеру үшін алдымен сүдігер жыртылмайтын ба еді. Сонан кейін ол жерді өңдеп, қопсытып барып дəн егіледі ғой. Қайратты, қарымды қаламгерлеріміз де, талантты жас жазушыларымыз да қазір дəл осы жұмыспен айналысуда. Олар қазір өзінің өткір публицистикаларымен, зерттеу еңбектерімен бұл тақырыпқа түрен салып, сүдігер жыртуда. Яғни олар бүгінгі күн тақырыбын – тың алқабын игеруге кірісті. Оның өңделуі, байытылуы, оған дəн себілер сəті алда. Яғни бəрін сүзгіден өткізіп алу үшін уақыт алшақтығы керек.

	Президентіміздің бұл сұрағын бір жақты тар аяда түсінуге, оны науқан етуге болмайды. Оны біз, терең, кең мағынасында түсінуіміз керек. Бүгінгі күннің көкейтесті мəселелерін , оның қуанышы мен қайғысын, аярлығы мен əділдігін, жеңісі мен жеңілісін, тіпті философиясын тарихи материалдар арқылы да қарастыруға болады. Мен бұл ретте Əбіш Кекілбаевтың «Абылай хан» драмасын атар едім. Бұл драмада Абылай хан заманы арқылы бүгінгі күннің ең өзекті мəселелері бүкіл тамыр-топырағымен қопарыла ашылып, қотарыла құйылыпты. Алам десе, ханға да, қарашаға да тағылым мол. Қасиетіңнің де, қасіретіңнің де қаны сорғалап тұр. Қан жылап тұрып көресің. Бірақ қажырсыз сорлы болмасаң, қайраттанып шығарың сөзсіз. Шын мəніндегі ұлы шығарма! Мен, əдетте «ұлы» деген сөзді абайлап қолданушы ем. Бұл жолы ол сөзді қолданбау мүмкін емес.



	С.БАЛҒАБАЕВ:

	– Ең алдымен, Қазақстан Республикасы Президентінің əдебиеттің бүгінгі мəселесіне көңіл бөліп, назар аударуы ерекше қуаныш екенін айта кеткен жөн. Əйтпесе, соңғы уақытта қаламгер ағайындардың жағдайлары қалай екен, не шаруа тындыруда деген сөзді естуге зар бола бастап едік. Бүгінгі күн тақырыбын, қазіргі өмірдің шындығын көрсетуге қазақ қаламгерлерінің кəсіби шеберлігі де, дарыны мен қабілеті де əбден жетеді. Жалпы, қазақ қаламгерлерінің шығармашылық шеберлік деңгейі өзге елдердегі əріптестерінің ешқайсысынан да кем емес. Тек соны түсіну, бағалау, ең өкініштісі – оны таныту жағы жетіспей отыр. Əрине, соңғы кезде ұлттық əдебиет пен өнердің жағдайының қиындап бара жатқаны туралы барлық жерде айтылып та, жазылып та келеді. Бірақ, олардың көпшілігі жалпылама қызыл сөз бен құр сарыуайымға салынушылықтан ғана тұрады. Ал бұл тығырықтан шығудың жолын көрсететін нақты жоспар мен ұсыныс жоққа тəн. Сондай-ақ жаңа заманның қайда бара жатқанын түсініп, сезіну де кемшін деп ойлаймын. Мысалы, əдебиет пен өнер саласында құрметті атақ беру, орден, медальдармен наградтау, көшелер мен мектептерге қайраткерлердің атын беру, мерейтой өткізу сияқты шараларды ең басты, маңызды мəселе деп қарау, көрсету жиі кездеседі. Əрине, мұндай марапаттаудың қажет екендігін ешкім де жоққа шығармайды. Ал бірақ ендігі жерде мұның ешқайсысы да ең бірінші, маңызды мəселе емес. Жаңа XXI ғасырда əдебиет пен өнердегі ең бірінші маңызды мəселе – осы саладағы қайраткерлердің шығармашылық жəне авторлық құқын қорғау, олардың еңбегіне төлемақыны дұрыс, құндылығына сəйкес лайықты төлеу мəселесі болмақ. Егер осы мəселе дұрыс шешілмесе, онда əдебиет пен өнердің болашағынан ешқандай үміт жоқ. Бұл – біз ойлап тапқан жаңалық емес, өркениетті елдердің бəрінде атамзаманнан қалыптасқан жағдай. Дүниежүзінің бəрінде шығармашылық еңбекке төленетін ақы басқа мамандықтардың бəрінен де жоғары. Ал біздегі тиісті орындар (Қаржы министрлігі, Еңбек министрлігі, т.б.) мұны білмейді, не əдейі білгісі келмейді. Əдебиет пен өнер қайраткерлерін мұндай кемсітушіліктен қорғаудың қазіргі жағдайда екі-ақ жолы бар. Оның біріншісі – Шығармашылық туралы заң қабылдау. Екіншісі – əдебиет пен өнерді дамытудың ұзақ жылдарға арналған кешенді бағдарламасын жасау. Жəне бұл екі құжатты да ешкім жасап бермейді, оның негізін əдебиет пен өнер қайраткерлерінің өздері дайындау керек. Зиялы қауымның белсене араласпауы салдарынан «Мəдениет туралы заңда» көп мəселе ескерілмей қалды. Жалпы, басқа саланың өкілдері өздеріне қажетті пайдалы заңды əлдеқашан жасап алды. Мысалы, «Мемлекеттік қызмет туралы» Заң, «Дипломатиялық қызмет туралы» Заң, т.т.



	Р. ТОҚТАРОВ:

	– Бүгінгі күн тақырыбы дегенді мен өмір бойы күн тəртібінен түспейтін адамгершілік, ар-ождан мəселесі, əйтпесе, тіпті ұлт мұңы деп ұғамын. Ол ешқашан ескірмейтін, тот басып көнермейтін, мəңгібақи алдыңнан шыға беретін өміршең тақырып. Осыдан алты мың жыл бұрын Египет патшасы, яғни ертедегі мүйізі қарағайдай фараондардың бірі өзінің туысқанына заманның бұзылып, жастардың ішкілікке салынып, адамгершілік пен ар-ұятқа нұқсан келтіре бастағанын айтып, зарланып хат жазыпты ғой. Енді алты мың жылдан соң да осындай мəселе күн тəртібінен түсе қояр ма екен. Бірақ, əр дəуірдің өз суреті, ерекше рельефі бар. Жазушы міндеті – соны дəл танып, көзге айқын елестетіп беруде. Ол үшін ең бірінші қажетті фактор – дарын. Ол неғұрлым қуатты, қоспасыз таза болса, өмір шындығын да соғұрлым терең талдап көрсете алады. Екінші, ондай дарын мүлде күтпеген жағдайда, ешкім ойламаған жерден көрінеді. Оның қасиетінің өзі – сонда. Орыс қоғамында XIX ғасырда ешкім де Толстой мен Достоевский секілді теңдесі жоқ ірі талант иелері шыға келер деп ойлаған жоқ. Ол екеуін де уақыт капризі дүниеге əкелді. Егерде ірі тұлғалар тумай жатса, оны уақытынан бұрын зорлап тудырудың, қолдан жасаудың мүлде керегі жоқ. Құдайдың құдіретімен емес, қолдан, айтумен жасалған жазушы да бір – жанды қуыршақ та бір.



	Ə.ҚАЙЫРБЕК:

	– Қазіргі өмір шындығын терең бейнелеген күрделі көркем шығарма əлі дүниеге келген жоқ. Бəлкім, бұл ғасырда ақындар мен жазушылар айтарын айтып, жазарын жазып қойғандықтан шығар... Енді не күтсек те XXI ғасырдан күтеміз.

	Рас, қоғам өзгерді, адам өзгерді. Əдебиет те өзгермек. Өмір шындығын түйсіну, түсіну, қорыту жəне оны оқырманға көркем образбен жеткізу қай заманда қаламгерге оңай шаруа болып еді. Кешегі кеңестік дəуірде де коммунистің тұлғасын сомдай алмай талай шаш ағарды ғой...

	Жан-жағымызға абайлап қарайықшы. Ұрлық-қарлық, қайыршылық, қарақшылық қатар қабындап бара жатқан жоқ па. Кеше ғана «Сыбайлас жемқорлыққа қарсы күрес туралы» Заң шықты. Сыбайлас жемқорлар халықтың қанын сүліктей сорып жатқанда басқа қай шындықты жазып, қалың елге «рухани лəззат» сыйламақсыз? Өмір шындығы дегенде көзге алдымен көлеңкелі тұстардың шалынатыны бекер емес. Көлеңкелі тұстарымыз өте көп. Біздіңше, əдебиеттің аяусыз күресетін бір мəселесі де осы ғой деп ойлаймын.



	Қ.ТҮМЕНБАЙ:

	– Абай дəстүрі – өлмес мектеп. Онан кейінгі ұлы Жамбыл да жүзге келгенше өмір құбылыстарына баға беріп өтті ғой фəни жалғаннан. Одан бергіректегі Əуезов, сонан кейінгі Нұрпейісов дəстүрі ше? Мəселен, М.Əуезовтің «Түркістан солай тудысы» – көркем шығармаға бергісіз дүние. Сол кезеңдегі совхоздардың құрылуын, асырасілтеулер мен кемшін тұстарды жете бейнелеген шынайы шығарма. Одан тіпті берідегі Ə.Нұрпейісовтің қоғамның лүп-лүп соққан тамырын тап басып көрсеткен «Ақ бидай туралы аңыз», «Жер шоқтығы» очерктері де кейіпкердің көркем бейнесін сомдаған публицистикалық дүние. Демек, көркем шығарма жазылған жерде публицистика қабат жүреді.

	Қазір осының екеуі де жоқ. Егер қаламгерлер жазса даярлығы да, дарыны да жетер еді. Олардың жағдайы келмей жүр. Тұрпайы айтқанда, қарны тоймай жүргені – өмір шындығы.



	Ж.КЕНЖАЛИН:

	– Шын талант дəл осындай жағдайда шиыршық атпаушы ма еді. Менің түсінігімде біздің баспалар оқырмандар тарапынан сұраныс тудырады дейтін қолжазбалар іздеп зыр қағып жүр.

	Шын суреткер жағдай талғамауы керек. Бұл мен ашып отырған жаңалық емес. Бабалар салған сүрлеудің, ағалар із қалдырған соқпақтың сабағы бұл. Біз қаласақ та, қаламасақ та қазақтың ғажайып қаламгері Бейімбет Майлин өз дəуірінің көркем сөзбен кестеленген суретін салып кетті. Ол бірақ маған атақ беріңдер, коттедж салыңдар, шетелге саяхатқа жіберіңдер деп жер тепкілеп, өкпе-наз айтқан жоқ.



	Т.ƏСЕМҚҰЛОВ:

	– Меніңше, «бүгінгі күндік», «бүгінгі күндік емес» тақырып болмайды. Тақырыптың барлығы да – актуальды, өскелең. Абай өз заманының шындығын бедерледі, суретін салды, сол арқылы адам-пенденің мəңгі өзгермес мінез үлгісін бейнеледі. Абай айтқан идеялар сол себепті ешқашан да ескірмейді. Сол себепті Абай поэзиясынан бүгінгі күннің лебін сезіп отырамыз, бүгінгі күннің қалпын танып отырамыз. Біз барлығымыз – атқамінерлеріміз бар, атқосшыларымыз бар, бəр-бəріміз де – Абай кейіпкерлеріміз.

	«Қазіргі өмір шындығына» келетін болсақ, бұл жерде айтарымыз, шындық – күнделікті болып жатқан оқиғада емес, адамның санасында. Осы дүниеде болып жатқанның барлығы – адам санасындағы мифологияның салдары, соның актуализациясы. Сол себепті, бүгінгі адамның психологиясын аша білген шығарманы – қазіргі өміріміздің шындығын тереңдете көрсете алған шығарма деп айта аламыз.

	Егер шын қаламгер болса, оның дарынды болуы, даярлығы мен дайындығы болуы – табиғи шарт. Себебі даярлық пен дайындық сол дарынның табиғатынан өрбиді. Соның іске асуының шарттары болып табылады. Сəтсіздік көп жағдайда дарынның кемдігінен немесе «қаламгердің» əдебиетке мүлдем қатысы жоқтығынан болады. Демек, қолға қалам ұстай білгеннің бəрі дарынды емес екен.

	Менің ойымша, бүгінгі күні елдің рухын əдебиет емес, ел ағаларының игі ісі, туған еліне деген қамқорлығы ғана көтере алады. Ескі əдебиетті қарасаңыз, ақын əдетте елдің рухын көтеруге емес, əміршіні жөнге салуға ұмтылады...

	Қазақ – басынан талай даңқты тарих, ауыр нəубеттер кешкен, шаршаған халық. Гумилевтің пассионарлық теориясына сүйенетін болсақ, біз пассионарлық өрт дəуірінен өттік, өнер мен əдебиет қаулап дамитын акматикалық фазадан өттік. Қазір – инерциялық фаза. Келесі өрлеудің алдындағы жым-жырт күй. Яғни болашақ бүгінгі адамның санасында дайындалып жатыр.



	Р.ТОҚТАРОВ:

	– «Елдің рухын көтеретін шығармалар» дегеннен шығады, жақсы жазылған көркем туынды – бүкіл адамзаттық активке қосылады. Ұлттық көбейткіш таблицасы болмайтыны секілді, ешқашан бір ұлт төңірегінде қалған үлкен шығарма болған емес. Елдің рухы халқымыз тəуелсіз мемлекетке ие болып, өз алдына отау тіккенімен-ақ көтеріліп отыр. Бұрынғыдай емес, өз өмірімізге де, балалар мен немерелеріміздің болашағына да жарқын жүзбен, сеніммен қарай бастадық. Еңсе көтерілді деген осы емес пе. Елдің рухын жақсы шығармамен көтеру деу – даулы пікір. Кеңес одағы тұсында небір дуалы ауыз ақындар рухани тірлікті аз жырлаған жоқ, мүмкін шектен асырып та жіберген шығар, онымен халық кенеліп, айдарынан жел есіп пе еді? Сервантестің «Дон Кихотын» испан халқы да, бүіл дүниежүзі елдері де мақтан тұтады. Ал бұл кітап испан халқының бүкіл жамандығын, есердаңғойлығын əшкерелеп, мəңгілікке күлкі мен мазақтың жемі еткен болатын.

	Біз ұзақ жылдар бойы өтірік сөйлеуге, көріп отырып жоқты бар деуге, сол үшін де қиыннан қиыстырып жазуға жаман үйренгенбіз. Уақытында дарынсыз, мүлде қанатсыз жазылған көп дүниелердің «классика» санатында бағаланып келгені де сондықтан. Оқырман қауым да, əдебиет те ондай «классикадан» жалығып, шаршап болды. Əдебиет жағдайға ыңғайланғанда, əсіресе конъюктурлікті көтермейді. Бір кезде Фадеевтің «Жас гвардиясын» өкімет те, халық та қатты жақтап еді. Қазір екеуі де үнсіз. Уақытшалық пен мəңгіліктің айырмасын осыдан-ақ көруге болады. Шолоховтың «Тынық Доны» мен Əуезовтің «Абай жолы» əлі сол күйінде жарқырап тұрған жоқ па. Жүсіпбек Аймауытовтың «Ақ білегі» киізге жанған алтын жүзіктей боп қайта жайнап шыға келіп отыр ғой. Ақын-жазушылардың көзі тірісінде тым мерейленіп, кеуде қағып кеткенін жақсы ырымға баламаймын. Бұл жөнінде орыстың ғажайып əрі сəуегөй ақыны Пастернактың «Быть знаменитым некрасиво» деген атақты өлеңі бар:



	Цель творчества – самоотдача,

	А не шумиха, не успех.

	Позорно, ничего не знача,

	Быть притчей на устах у всех.



	Əдебиетті ұлттың өзі, оның басынан кешкен ұлы істерінің рухы жасайды. Осы ретте Елбасымыз Нұрсұлтан Əбішұлы сыбайлас жемқорлық жөнінде дер шағында келелі мəселе көтеріп отыр. Осыған орай, біздер, əдебиетшілер де өз арамызда үлкен мағынада осы тотығудан, жең ұшынан жалғасып ымыраласудан құтылып, таза шығармашылық жолына түспей қалың оқушы қауымды елең еткізер тəуір шығарма тудыра аламыз деп айта алмаймын.



	Ə.БӨПЕЖАНОВА:

	– Көркем əдебиет міндеті кешегі – бүгінгі – ертеңгі күн тақырыбына қалам тарту еместігі əлімсақтан аян.

	Əрідегі жыраулар, берідегі Абайды алға тартудың жөні жоқ, өйткені ол кезеңдердің саяси-қоғамдық, рухани-əлеуметтік құрылымы бүгінгіден мүлдем өзге еді жəне ол кезеңдерді тану-зерделеу араға ғасырлар өткен соң ғана кейінгі ұрпақтардың еншісіне тиеді. XX ғасырдың соңғы он жылдығында Қазақстан атты егемен елдің саяси-қоғамдық, рухани-əлеуметтік бітім құрылымын келер ұрпақтар толық та мүмкіндігінше объективті зерделер.

	Жазушы – өз кезеңінің бел баласы, дей тұрғанда, ең алдымен жеке өмір-тіршілік иесі екенін еске алсақ, бұл қауымның бүгінгі рухани құрылымы біраз ойға жетелейді.

	Ықылым заманнан жыраулары, ақындары, сөззергерлері халықтың көш бастары, рухани зердесі саналып келген қазақ үшін, əсіресе, тəуелсіздігіміздің, цифрға жүгінсек, жеті жылында жазушы қауымның үні дара, айбары ерекше болмақ керек-ті. Тəуелсіздік буына мастанған алғашқы бірер жылда осылай болды да. Бірақ тоталитарлық атанған Кеңес одағы кезінің өзінде саяси билікке іштей оппозиция, жасампаз қарсы күш міндетін ақтарып келген жазушы қауымның соңғы төрт-бес жыл көлеміндегі ахуалы «тым қиындап» кетті ме деп қаласың. Осы ретте мұрат-міндеті асқаралы болмақ керек жазушылар қауымы қанша серке көрінуге тырысқанмен заманға тез бейімделе бастады да, бұрынғы «қоғамдық пікір ұйытқысы болу» міндетінен бас тартуға көшті. Бұл парадокс бір есептен, заңды жəне зерделеуді қажет ететін құбылыс.

	Жазушы да адам, пенде. Сондықтан да қайтсем халқыма қызмет етеммен қатар жаңа тарихи-қоғамдық жағдайда қайтсем өз орнымды табамынды көбірек ойлайды. Əрине, ойлай алатындары. Ой желісін əрі өрбітсем, қазір жазушы қауымын шартты түрде бірнеше топқа бөлуге болар еді. Зиялы, оның ішінде жазушы қауымның үлкен билікпен үзеңгілес бір тобы – рухани жасанды олигархияны құрайды. Өзгесін былай қойғанда мемлекеттік рухани-мəдени саясатқа ықпалы шамалау, халықтың шын жағдайы, зар-мұңынан алыстау болғандықтан «піл сүйегінен жасалған мұнарада» отырғандай көрінетін; үлкен күлшенің бір шетінен аздап болса да тістеу мүмкіндігі, демек, əулетінің, ағайын-туыстың болашағын материалдық тұрғыдан қамтамасыз етуге қолы жеткен, мүмкін сондықтан да үнемі мемлекеттік категориялар мен ойлаудан қолы тимейтін «жеке адам олар үшін абстрактылау ұғым» бұл топтың жағдайы өте жақсы.

	Екінші топ – бейресми-бейтарап, саясаттан алыс, еркін боп көрінгенмен, реті, орайы келе қалса, жоғарғы биліктің, саяси истеблишмэнттің шашбауын көтеріп, мезгіл-мезгіл науқандарда халық атынан сөйлеп көзге түсіп, «сүйікті» болып жүретін топ.

	Үшінші топ – мемлекеттік құрылымдарға бара қалса бар күш-жігерін тəуелсіздікке, рухани ахуал түзетуге бағыттауға ұмтылатын, бірақ рухани мұраттастарының тым аздығынан жігері құм болып, көп ұзамай қызметінен кететін, мықтағанда жалпыға ортақ əуенге көшетін топ.

	Төртіншісі – суреткерлік тағдырын саяқ кешіп, əлем мен өз елінің тынысын жіті бақылап, онда жүріп жатқан процестерді талдап-зерттеу, адам жанының тұңғиығына үңілу арқылы өз заманының көркем бейнесін жасау мүмкін санаулы ғана суреткер.

	Мұндай шартты классификацияны жалғастыра беруге болар еді. Жазушы қауымның басты трагедиясы – бүгінгі шынайы ахуалды, мемлекеттік саясаттағы қателіктерді танымауы немесе тəуелсіздіктің құн-қадірін білмейтін, үлкен саясатты түсінбейтін боп көрінуден қашқақтап, «өз қолын өзі кесетін» жанның кебін киюден қорқуы. Күндердің күнінде уақыты келгенде бүгінгі күннің шындығы да, көркем бейнесі де ақ қағазға түсері сөзсіз.

	Елдің рухын көтеру, үндеу – ұранмен емес, нақты іспен, жүйелі мемлекеттік саясатпен ғана жүзеге аса алады. Халықтың əл-ауқатын арттыру, демек, күн санап өршіп бара жатқан жұмыссыздықты ауыздықтау, қоғам мүшелерінің əлеуметтік статусына, мансап-дəрежесіне қарамастан заң алдындағы бірдей жауапкершілігі əлеуметтік əділетті қоғамдық өркендеудің ұстынына айналдыру – экономикалық дамуға, бұл даму өз кезеңінде əлеуметтік жəне мəдени өркендеуге, ал əлеуметтік-мəдени өркендеу ел рухының көтерілуіне бастайды.

	Жазушы қауымы, егер, өзін бүгінгі таңда да елдің серкесі санайтын болса – уақытша науқандарға атсалысудан гөрі тұрақты мəдени даму шараларын жүзеге асыруға мұрындық болатын; үлкен биліктің, ең алдымен, халық үшін қызмет етуі тиістігін үнемі еске салатын жасампаз күшке, үлкен билік санаспасына болмайтын қуатты күшке айнала алуы шарт.

	Кітапханалар, кітап дүкендері жабылып, кітаптары қыста тамызыққа жұмсалған, мерзімді баспасөз жетпейтін (байланыс бөлімшелері жабылған, қысқартылған, т.б. ұшы-қиыры жоқ себеп-сылтаулар) қалың жұртшылық көп ұзамай кітап оқу дегенді мүлдем ұмытуы əбден мүмкін. Ал айталық, халықтың рухын көтеру үшін жазылған шығармалар оқырманына уақтылы жетпесе күндердің күнінде рухтың да түкке қажеті болмас.



	Т.МЕДЕТБЕК:

	– Жалпы, рух деген менің ойымша қан мен текке тамыр сап тұрған, ананың ақ сүтімен қоректеніп, тəрбие мен дəстүрдің мектебінен қуат алатын қасиетті ұғым. Мəселен, чешендерді алыңыз. Олардың оқу-тоқуы басқа жұрттан асып кетті дей алмаймын. Арба мініп, дамбал киіп жүріп-ақ орыстардан өз елін қорғап қалған ауғандарға қараңыз. Олардың көбі шала сауатты. Əңгіме – жалғыз оқу-тоқуда ғана емес, негізде, нəтінде, тек пен қанда! Біз тексіз емеспіз. Егер санап кетсек, қай-қайсымызда, не өз жағымыздан, не нағашы жағымыздан, не ақын мен батырға, не би мен білгірге тірелеміз. Тек тəрбиеміз ақсап, дəстүріміз іске қосылмай жатыр. Ақын-жазушыларымыз дəл осы мəселеге – дəстүр мен тəрбиені қалыптастыруға өз үлесін қосады деп білемін.



	С.БАЛҒАБАЕВ:

	– Елдің рухын көтеретін, халықтың қайратын жанитын шығармалар тудыру керек. Əрине, бұл салада өткен дəуірлеріміздегі неше түрлі алып тұлғалар, хандар мен батырлар туралы жазылған дүниелердің өте маңызды екені даусыз. Дегенмен, осылармен қатар халыққа бүгінгі қиындықтан шығудың нақты жолын көрсететін, болмыс-бітіміміздегі кемшіліктерден арылуға үндейтін шығармалар да өте қажет. Жалпы, бүгінгідей кезеңде комедиялық, сатиралық туындылардың да керек екенін естен шығармағанымыз жөн. Екінші дүниежүзілік соғыстың ең қиын кезінде комедиялық шығармалардың халық сұранысына төтенше ие болуы кездейсоқтық емес.

	Сонымен бірге, бүгінгі күн тақырыбы, елдің рухын көтеретін шығарма деген дақпыртпен басшылар мен əкімдерге жағымпаздануға, белгілі бір ата мен рудың мүддесін насихаттауға арналған арзанқол дүниелердің көбейіп кетпеуін де қатаң қадағалаған дұрыс.



	Ə.ҚАЙЫРБЕК:

	– Тоқсаныншы жылдардың басында ұлттық рухымыз, ұлттық санамыз ерекше бір күш-қуат алғандай еді. Қазір сол күш-қуат бəсең тарта бастағандай. Біздіңше, елдің рухын көтеру үшін рухани саладағылар: ақындар, жазушылар, өнер адамдары, ғалымдар, мұғалімдер, т.б. теңге таппай тентіреп кетпеуі керек.



	Қ.ТҮМЕНБАЙ:

	-Шүкір, Астананың тұсауы кесілді, сыбайлас жемқорлыққа қарсы күрес туралы құжатқа қол қойылды. Енді халықтың тағдырын бірінші кезекке қоятын күн жетті. Қазір елдің еңсесін көгілдір экрандағы əншілер көтеріп жүр. Ел қолына əдеби кітап ұстап, «Жұлдыз» бен «Қазақ əдебиетін» оқиын десе, ақшасы жоқ. Нартай ақын айтпақшы: «Дəме бар да, дəрмен жоқ». Əуелі рухты тазарту керек. Соңғы ұрпақтың рухын кір шалды. «Ана тіліндегі» Үндеуде айтылғандай, КТК арнасындағы Доктор Секстің, əртүрлі жан төзгісіз боевиктердің, «Караванның» тұзағынан рухымызды құтқарып алып, бұрынғы «Абай жолы» мен «Ботагөзді» оқығандай көркем шығарманы іздеп жүріп оқитын жаңа идеологиялық бағыт керек. Бұл үшін үкіметтік деңгейдегі шара қажет.

	Дүңгіршекте «Қазақ əдебиеті» мен «Ана тілі» тығулы жатады да, «Босс» пен «Караван» маңдайы жарқырап алда тұрады. Дүңгіршектің иесіне «Қазақ əдебиеті» жазушылардың жалғыз газеті екендігін айтып, түсіндіріп, тəжікелесіп кеп қолыңа қалай қалам ұстайсың. Еңсең езіліп, рухың түсіп, «Осы мен кім үшін жазып жүрмін?»-нен бұрын «Осы мен қандай қоғамда өмір сүріп жүрмін?» деп, өзіңді-өзің сауалдың астына аласың. Қоғамның көзі мен құлағы – қаламгер қауымға қолтықтан демер жылы сөз бен ескі досымыз К.Маркс айтқандай: «Тұрғын үй мен киім, ақша қажет». Рухы биік қаламгер халқының алдында қарыздар болып қалмайды. Халқының да рухын көтереді.



	Ж.КЕНЖАЛИН:

	– Біздің бұл тақырыпта əңгіме қозғауымыз бір бұл емес. Естеріңізде болар, үстіміздегі жылдың наурыз айында редакциямызда өздеріңіз секілді бір топ қаламгерлер бас қосып, редакцияның қонақжай шаңырағында пікір бөлісті. Онда «Жел өтіндегі қоғам жəне қалам қабілетінің салмағы» деген тақырыпта əңгіме өрбіген еді. Бүгінгі пікірлесіміз соның заңды жалғасы деп түсінген дұрыс. Бір мəселенің басын ашып айтуым керек, бүгінгі əңгіме көзіқарақты кісілерге ой салуы қажет. Пікір алысуға қатысушыларды қақпайлаған жоқпыз, əркім хал-қадерінше ортақ мүдде орайындағы мəселелерге шын жанашырлықпен пікірін білдірді. Алайда ақиқаттан айналып өте алмайтынымыз секілді əңгіме түйінінде мына мəселелерді атап айтпаса тағы болмайды. Қаламгер қаласын, мейлі қаламасын ол өзі өмір сүріп отырған қоғамның бір бөлшегі, сондықтан ол болмыста бой көрсеткен мəселелерден бейтарап қалуы мүмкін емес. Бұл – аксиома. Сондықтан өтпелі кезеңнің, өлара шақтың қиындығын, оның өзіндік ерекшелігін сырттай ғана бақылап, тамашалап қалу азаматтыққа сын. Менің міндетім жазу, айналада күл болмаса, бұл болсын деген принцип имандылық принциптеріне қайшы болмақ. Бізге тарихи сəт келді. Ғасырлар бойғы аталарымыз, бабаларымыз аңсаған тəуелсіздік атты құбылыстың көк байрағы желбіреп тұр. Оны шайқалтып алмай, іргетасын бекіте түсу біздің парызымыз. Бұнымен айналысу белгілі бір ғана топтың шаруасы деп қарасақ, шатасқанымыз. Қоғам болып, ел болып қолға алғанда ғана ол мəуелі, мəйекті болмақ. Қаламгердің халық рухын көтерудегі парызы дейтін мəселе осыдан келіп шығады. Ащы да болса шындықты айтпай тұра алмайсыз. «Қазақ əдебиеті» – ел оқығандарының, зиялыларының газеті. Ал осы газетке ел өміріндегі өзекжарды мəселелерге байланысты атсалыспақ түгілі, пікір білдіруге ерінетін азаматтарымыз да жоқ емес. Пікірін қағазға жазып бермек түгілі, ой айтуға ерінетін зиялылар заманына кез болдық па деп қорқамыз. Менің жоғарыдағы бір пікірімде, аз ғана ғұмырында жанкешті тіршілік кешіп, бірақ, халқына мол мұра қалдырған Бейімбет ағаны мысалға келтіруімнің бір сыры осында жатыр.

	Орынсыз өкпешілдік өрге бастырмас. Сондықтан белгілі бір кезеңдік құбылыстарға деген көзқарастарды халықтық, елдік мұраттар жолындағы үрдістермен айырбастап алмайық. Намыстан жаралған қаһарман халқымыздың, мың өліп, мың тірілген халқымыздың осы өлара кезеңдегі өр тұлғасын аласартып алмайық. Міне, бүгінгі əңгіменің тоқ етер түйіні де, басты мəні де осы болса деп едік.

	«Қазақ əдебиеті» 24-шілде, 1998 ж.





ГЕТЕ ЕЛІНЕН ТҮЙЕР ҒИБРАТ МОЛ





Ынтымақтастықтан – ықпалдастыққа




	Соңғы бес-алты жыл көлемінде Қазақстан мен Германия жаңа арнаға шығып, өзінің нақты жемісін бере бастады. Əсіресе, екі елдің экономикалық байланысы атап айтуға тұрарлық. Республикамызда бірлескен кəсіпорындардың қаз тұрып, қадам басуы, бірнеше банктер мен фирмалардың қазіргі аяқ алысы бұл пікірімізге айқын дəлел. Осы көшелі керуенге Елбасымыз Нұрсұлтан Назарбаевтың Германия жерінде екі рет болып, неміс іскер топтарының инвестициясын Қазақстанға тартуға бағытталған қадамы серпін бергені мəлім.

	Екі мемлекет арасындағы экономикалық ынтымақ мəдени, рухани саладағы байланыспен əдіптелгенде ғана мəуелі болмақ. Осы пікірдің хақтығына Қазақстанның Германия жеріндегі мəдени күндерін өткізу барысында айқын көз жеткіздік. Республикамыздың Мемлекеттік хатшысы Əбіш Кекілбаев бастаған өнер қайраткерлерінің делегациясы өзінің бұл сапарында ауқымды да арналы жұмыс атқарып қайтты деп толық айтуымызға болады. Құрамында өнер зерттеуші ғалымдар, неміс мəдениетінің білікті мамандары бар ресми делегация мүшелері Германияның іргелі ғылым-білім ордаларында кездесулер өткізді. Əсіресе, Франкфурттегі Гете атындағы университеттің Түркология институтында, Берлиндегі Г.Гумбольдт атындағы университетте, Германия Бундестагындағы (Бонн қаласы), Франкфурт магистратындағы кездесулер айрықша əсерлі болды. Осы қауышулар бірде қазақстандық ғалымдардың лекциясы түрінде басталса, енді бірде қазақ-неміс əріптестерінің еркін пікір алысуына ұласып жатты. Делегация басшысы Ə.Кекілбаевтің, жазушы-ғалым А.Сейдімбековтің, Қазақстандағы неміс əдебиетінің талантты өкілі Г.Бельгердің мəдениет пен əдебиеттің алуан аспектілеріне арналған сыр-сұхбат əңгімелері аса тартымды болды. Бұл əңгіме-лекциялар халқымыздың талантты өнерпазы Бекболат Тілеухановтың орындауындағы əн-жыр үлгілерімен əспеттеліп отырды.

	Мəдени күндерге қатысушылар құрамында белгілі «Сазген» фольклорлық-этнографиялық ансамблі, Бақытжан Мұсаходжаеваның басқаруындағы «Солистер академиясы» камералық ансамблі, «Гүлдер» фольклорлық би тобының өнері неміс жұршылығының лайықты ілтипатына бөленді. Сондай-ақ Қазақстанның халық артистері Ғ.Есімовтің, Ю.Клушкиннің, əнші-композитор Алтынбек Қоразбаевтың, Президент оркестрінің əншісі С.Жаңабергенованың, Абай атындағы опера жəне балет театрының əншілері Қ.Жолдыбаевтың, Ж.Баспақовалардың орындаушылық шеберліктері үлкен сахна тыңдаушыларының талғамымен үндесіп жатты.

	Бір назар аударарлығы немістің өнер сүйер жұртшылығы Қазақстан өнерпаздарының шеберлігін ең əспетті де, əдемі сахналарда тамашалады. Өнерпаздарымыз Подстамның «Сансуси сарайлар комплексіндегі» Жаңа сарай театрында, Берлиндегі Үлкен концерт залында, Майндағы Франкфурттағы Герман Иозеф атындағы концерт залында өнер көрсетуге мүмкіндік алды.

	Өнер күндері бағдарламасына сай Германияның Бонн, Берлин, Майндағы Франкфурт қалаларында Қазақстан кино шеберлерінің үздік туындылары көрсетілді. Кинотеатрларға жиналған əлеумет «Қыз Жібек», «Менің Республикам», «Бала – біздің тағдырымыз» деп аталатын киноленталарды тамашалады. Сондай-ақ, аталған қалалардың көрме залдарында республикамыздың қылқалам жəне қолданбалы өнер шеберлерінің туындылары да қойылды.

	Делегация мүшелері Германияның бірқатар дəстүрлі жерлерін аралап көріп, халқымыздың аяулы ұлы Мұстафа Шоқайдың бейітіне барып зиярат етті. Неміс жеріндегі қазақ диаспорасы өкілдерімен жүздесті.

	– Бұл сапар Қазақстан өнер шеберлері үшін айрықша сын болғаны рас. Əлемдік театр сахналарында өнер көрсету, əрине, оңай емес, – деді шығармашылық топтың жетекшісі, Мəдениет жөніндегі комитет төрағасының орынбасары Е.Обаев. – Сонымен қоса халқымыздың киелі өнерге деген көзқарасына тəнті болған неміс əріптестеріміздің риясыз сезімін атап айтуды парыз көріп отырмын. Бұл – бір. Екіншіден, өркениет өрісіне өзі осылай ұмтылмасаң, ешкім саған абырой-атақты қолқ еткізіп əкеліп бере салмайды. Мұның астарында үздіксіз ізденіс, ақ адал еңбек жатыр. Үшіншіден, экономика көшіндегі ынтымақтастық өнер керуеніндегі ықпалдастықпен үндесе бергенде ғана мəуелі.

	Біздің де бұл пікірге алып-қосарымыз жоқ.

	Екі ел арасындағы мəдени байланыстың арғы-бергі тарихына көз жіберсек, бұл сапар қазақ өнерін əспеттеудің, ғаламдық өркениет көшінен көріне білуге деген құлшыныстың нақты бір көрінісі болды.

	Осы бір ауқымды шара кезінде қазақ өнері мен мəдениеті насихатталып қана қойған жоқ, саяси-экономикалық, əлеуметтік мəселелер төңірегіндегі көзқарастар үйлесім-ділігі келелі əңгімелер үстінде көрініс тауып жатты. Бұған, əсіресе, Қазақстан Республикасының Мемлекеттік хатшысы Əбіш Кекілбаев бастаған делегация мүшелерінің Германия Бундестагындағы, Майндағы Франкфурт қаласы магистратындағы, Гете атындағы университеттің Түркология институтындағы кездесулерде мəселелерді білгірлікпен талдау шеберлігі айқын дəлел бола алады.

	Қазақстанның мəдениет қайраткерлері тəуелсіз мемлекетіміздің абыройын асқақтатарлық өнерімен көпшілік қауым қошеметіне бөленді.

	Қазақстан делегациясы барған ел қарт Еуропаның нақ төрінде орналасқан. Ал қарт Еуропаның бүкіл қадір-қасиетін бойына сіңіріп, өркениет үрдісінен лайықты орын алып отырған Германияның тағдырынан тағылым түйер сəттер көп екендігі де рас қой. Сондықтан біз осы сапардан алған əсерімізді өзімізде атқарылып жатқан сан шаруалардың ыңғаймен салыстыра отырып, əңгімелегенді жөн көрдік.





Күрмеусіз көш: Боннан – Берлинге




	Еліміздің жаңа бас қаласының тұсаукесері өткені жақында ғана. Германияға сол əсер үстінде барғанбыз. Бұларда да астананы Берлинге ауыстыру қамына кіріскен екен. Баз біреулер айтып жүргендей немістер астанасын ауыстыруға бірауыздан келісе қойыпты деген сөзде негіз жоқ екендігіне көзіміз жетті. Елдің бас қаласын ауыстыруға байланысты əрі тарт та, бері тарт пікір, қилы-қилы көзқарас мұнда да болыпты. Белгілі жайт: кімнің жылы орнын суытқысы келеді дейсіз. Бірақ қалай болғанда да мəселені тереңінен ақыл-парасат таразысына салғанда қоғамдық пікір Берлинге ойысқан.

	Астананың Берлинге көшуіне байланысты Бонның рөлі ешқашан кемітілмейтін көрінеді. Үкіметтің жиырма үш министрлігінің алтауы осында қалып жұмыс істейді. Демек, осы алты министрлікке қарасты ірі-ірі мекемелер мен кəсіпорындар, ғылыми орталықтар мен фирмалар, банктер бұрынғысынша жұмыстарын Боннда жалғастыра бермек. Германия тарихында 1949 жылдан ел астанасы болып келген Боннға деген қала тұрғындарының ілтипаты, құрметі ерекше. Бас қала мəртебесінің Берлинге ауысуына байланысты бонндықтардың бұл сезімі одан сайын үдей түскен. Олардың, əсіресе, сəулет өнеріне, жалпы өнер атаулыға деген құрметі ерекше. Бонның бір өзінде жиырма екі музейдің болуы көп нəрсені аңғартпай ма? Қазақстаннан барған өнер шеберлерінің концерті де қаланың ең əсем де, əрлі ғимараттарында қойылды. Жыл он екі ай мұнда өнер мерекелері бір сəтке де үзілмейді екен. Бетховен олимпиадасы ауық-ауық өткізіліп, оның жеңімпаздары ғаламның түкпір-түкпірлеріндегі өнер сайыстарына жолдама алып жатады. Ал өнерге құрмет – тарихқа тағзым, келешекке құрмет. Неміс елі мəселені осылайша түсінеді.





Қымыздың қадірін Золлман біліп отыр




	Майндағы Франкфурттағы көрікті концерттен соң қала магистратында қонақасы берілді. Əңгімеден əңгіме шығып, Қазақстаннан келген немістеріміз қазы-қартамызды , жал-жаямызды, қымыз-қымыранымызды мақтап ала жөнелген.

	– Ал енді бар ғой, сол қымызды біз мұнда жыл он екі ай ішеміз, – деді Александр Гензе. Александр Солтүстік Қазақстан облысындағы Қызылтаң ауылынан келіпті. Мұнда келгеніне онша ұзақ та болмаған. Жерлес немісіміз айтып тұрған құпияның мəн-жайы былай екен. Біздің жылқының сүті дертке дауа екендігіне бұлардың көзі əлдеқашан-ақ жетіпті. Əңгімелесіп отырғанымызда елшілікте істейтін Төлеген деген жігітіміз сопаң еткізіп сөмкесінен жасыл бөтелкені шығарды да, үстел үстіне қойды.

	– Осы, – деді Гензе иегімен бөтелкені мегзеп. – Өзі қымбат та емес. Күнделікті алып ішіп тұруға болады.

	Осыдан жиырма жылдай уақыт бұрын Хоферер Одервальде деген деревняда Золлмандар əулеті бие байлау, қымыз əзірлеу кəсібімен шұғылдана бастайды. Ұлты неміс болғанымен бұл əулет қазақтың ата кəсібіне білекті сыбана кіріседі. Сөйтіп, оны табыс көзіне айналдырады. Тиісті биологиялық тексерулерден өткізілгеннен кейін қымыз порошокталады екен. Сөйтіп, оны жылдың қалаған мерзімінде ерітіп, қымыз етіп ішуіңізге болады.

	Қымыздың адам денсаулығына пайдасын біліп алған немістер оны өздерінің сырасындай сылқылдатып жүр. Ал Золлмандардың бизнесі өрлеп тұр. Себебі оған күн сайын тапсырыс беруші мекемелердің, емдеу-сауықтыру орындарының мөлшері көбейіп келеді. Көбіне-көп өзіміз бағалай бермейтін қымызымыздың қадірі Германияда осылайша асқақтап тұр!





«Шалқарға» сəлем деңіз!




	Еліміз тəуелсіздік алғалы бері шетелдегі қазақ диаспорасының тағдыры талай қаламгерлердің қаламына ілікті. Тіпті жазылмаған жағдаят та қалмағандай. Германиядағы қандастарымыз туралы да осылай дер едік. Алайда уақыт-сынаптың бір орында тұрмайтыны секілді, шешуін күткен мəселелердің де сəт сайын туындап жататыны белгілі.

	Едрес Ерол, Шұғайып Ерол, Ұятай Қажы, Жəнібек мырзалармен тілдескенде құзырлы мекемелер қолға алуға тиіс тілек-ұсыныстарды естідік.

	– Қазақстаннан, əсіресе, соңғы жылдары осы Германияға ат ізін салушылар көбейіп келеді, – дейді Едрес ақсақал. Денсаулығын түзеу үшін келетіні бар, сауда-саттық мақсатында келетіні бар. Ал бірақ мұнда өз аяғымен келгендер үшін күтім ойдағыдай бола бермейтіні де рас. Қонақүйлердің бағасы аспандап тұр...

	– Егер Қазақстаннан келген бауырлар үшін Кёльн немесе Бонн қаласынан кішкене ғана үй, немесе үй салынатын жер болса бұл проблема шешілер еді, – дейді Едрес Ерол мырза. – Олардың жатып-тұруына, шаруасын асықпай тындыруына мүмкіндік туады. Ал үйдің күтімі, оған керекті заттардың бəрін қамтамасыз етуді біз өз мойнымызға алар едік.

	Осы Едрес ақсақалдың айтуынша былтыр Германиядағы қандастардың қолға алуымен отыз бес мың марканың дəрі-дəрмек көмегі Қазақстанға жіберіліпті.

	– Былтырғы жылға дейін «Шалқар» газетін алып тұрып едік. Биылғы жылға да жазылғанбыз. Ел тынысын біліп отыратын шетелдегі қазақтар үшін таптырмайтын газет қой бұл. Осының кідіруінің себебі не екенін біле алмай далмыз, - дейді Мəуітхан Көкай. – Осы пікірімізді редакция қызметкерлеріне, құзырлы мекемелерге жеткізсеңіздер!





Мұстафа рухы – мəңгілік




	Кешегі тоталитаризм кезінде есімі өз халқынан қасақана бүркемеленген Мұстафа Шоқай даңқы бүгінде асқақтап тұр. Республика көлемінде Алаштың ардақтысы туралы əлденеше кітаптар жарыққа шығып, оның өзінің төл еңбектері оқырмандарына жол тартқаны мəлім. Оның есімін əспеттеу бір күннің ғана шаруасы емес. Ал Мұстафа ағамыздың қабірі қазір Берлин қаласында. Қазақстан өнер қайраткерлерінің бұл сапарының ауқымды бір жүйесі Берлинде жалғасқаны мəлім. Қазақта «Өлі разы болмай, тірі байымайды» деген қанатты қағида бар. Қазақстан Республикасының Мемлекеттік хатшысы Ə.Кекілбаев бастаған зиялы қауым өкілдері Алты Алаштың ардақтысының бейітіне барып, құран бағыштап, оның рухына бас иді.

	Мұстафа Шоқайдың қабірінің жанында жерленген тағы бір қазақ азаматының құлпытасы тұр екен. Онда былай деп жазылған:



	«Шəкір Мұхамедияров

	1891-1941

	руы Беріш, Сəтембет ауылы».



	– Былтырғы жылы Мұстафа ағамыздың денесін атамекенге жеткізу жөнінде жақсы бір бастама болған еді. Комиссия да құрылған. Мен соның бір мүшесімін, – дейді Германиядағы қазақ диаспорасының белсенділерінің бірі Ахмет Баки. – Комиссияның ұсынысын үш елдің – Түркияның, Германияның, Қазақстанның үкіметтері қарап тиісті шешімін шығаруы керек. Ендігі тілек осы бастама баянды болса екен.

	Біз де Ахмет Бакидің осы ниетінің тезірек орындалуына тілектестігімізді білдіріп, аттанып кеттік.

	Алматы – Бонн – Берлин – Майндағы Франкфурт – Алматы. 1998 ж.





МАҚСАТТЫ МАЙДАН МАРАФОНЫ


	немесе мемлекеттігімізді мəуелі ету жолындағы құлшынысқа қанат бітсін десек



	Тарих жылнамасы тағы бір жылға қоныс берді. Өн бойына тағылымды істерді тұлғаласам деген өткен жылға өкпеміз жоқ. Себебі іргеміз – бүтін, түтініміз түзу ұшты. Бұл – ғасыр мəресінде мың сан мəселесі шарпысқан Қазақстан тағдыр талайындағы басты өлшем.

	Ал бүгін, міне, Уақыт сахнасында – 1999 жыл. Енді əңгімені «Қазақ əдебиетінің» қам-қарекеті төңірегінен қайырсақ, газет шығару ісіндегі қызығы мен қиыншылығы мол алмағайып күндердің əр сəті есте. Бəрін тізбелеп шығу шарт емес. Ал бірақ бір мəселені қадап айтпасқа тағы болмайды. Газет – қоғамдық ой-сана мінбері. Бұған қоса əр басылымның өз дəстүрі, бет-бедері, өсу-өркендеу жолы, машығы мен мəдениеті бары тағы ақиқат. Осы өлшем тұрғысынан келгенде «Қазақ əдебиетіне» рухани құндылықтарымызды қолдау, қорғау мəселелері жүктелген. Əдебиетіміз бен мəдениетіміздің өзекжарды проблемаларын талдап, таразылап отыру да осы басылымның парызы. Ал мақсатты жұмыстың бүкіл үрдісі газеттің ағартушылық сипатынан бастау алады. Басылым болмысының ағартушылық сипаты демократиялық қоғам орнатсам деген мемлекет мұратының басты ерекшелігі болып табылмақ. Газет табиғатын тек осы қалыппен өлшеп-пішуге, өйтпе-бүйтпе деп шектеуге тағы болмайды. Себебі Уақыт ерекшелігі қалайда өз қолтаңбасын қалдырмақ.

	Мəселеге осы тұрғыдан келгенде қазақ жұртының өкілдері үшін тəуелсіздігіміздің іргетасын шайқалтып алмай мемлекеттігімізді нығайтуға үлес қосудан асқан биік парыз болмаса керек. Рас, қазір қиыншылық шаш етектен. Оны ешкімнен жасыра алмайсыз. Оны бүркемелеу де бос əурешілік. Биыл ел ішінде баспасөз тарату мəселесімен түптеп айналыстық. Сонда көп нəрсеге көз жеткіздік.

	Ертеңім арайлы болсын, ұрпағыма ұлтарақтай жерден ырыс-несібе алудың əдісін үйретсем деп жанталасқан кісілерді көрдік. Керісінше, кешегі күнді аңсаумен кеңсе күзетіп, қысыр əңгімені қанағат етіп айналшықтап жүрген ағайындарды да көрдік. «Оу, қысыр əңгімені қайтесің, одан да алдыңдағы бес-алты тұяқтың қысқы азығын дайында, алқапқа шық» деген сөзді «қыстырғысы» келмейді бірінің. Сөйтіп, ала жаздай əлəулайлаған қазекем қара күзде қалтырайды дерсің. Бұл – мəселенің объективті жағы. Мұны айтып отырғандағы себебіміз осынау қазақы тірлікті төмпештеуден ана тілді басылымдардың ешқайсысы кенде қалып жатқан жоқ. Ал мəселе осымен ғана шешіліп бола ма? Бұл осы ғасырдың басында «Қазақ» газеті мен «Айқап» журналы Алты Алашқа айқайлап жатқан мəселе. Бір ғажабы, соның бəрін ғасыр мəресінде тағы айна қатесіз қайталап отырмыз.

	Озық нəрсе – ортақ игілік. Ілгерілеуді тілейтін болсақ, жан жадыратар жақсылықты іздеп тауып, соны жазу керек. Өркениетті елдер қатарында тұрғымыз келсе, барымызды бағалай білейік. Жылт еткен жақсылықты қалың əлеуметтің ортақ игілігіне айналдыра білейік. Баспасөз, міне, осы мəселені каперде ұстауы керек. Мемлекеттікті нығайтуға үлес қосу үрдісі осындай ұмтылыстармен əдіптелмек.

	Мəселені осылай қоя білгенімізбен қазақ басылымдарына деген екіұдай пікірдің бой алып бара жатқанын жасыруға болмайды. Бірі, «қазақ газеттері сүреңсіз. Ешкім оқымайтын газет кімге керек?» деп қағынып-сілкініп жатса, енді бірі «көрдіңіз ғой əні, əкімдердің басына əңгіртаяқ ойнатып отырғанын» деп екінші бір басылымды мақтауға баға таппай жатқаны. Бірінші көзқарас тұрғысынан келсек, қолымызды кеудемізге қойып айтайық, Қазақстанда оқылмайтын газет шықпайды. Қазіргі заман басқа, уақыт өзгеше. Оқылмайтын газет өзінен-өзі тұншығып, руханият айналымынан шығып қалады. Нарық заңы қалай. Ал бірақ біраз қазақ басылымдарының анау айтқандай таралымы болмауы да мүмкін. Себебі əр басылымның өз оқырман аудиториясы бар. Мəселен, қазақ зиялыларының үні «Қазақ əдебиетінің» тиражы 50-60 мың бола қоймады деп жер тепкілеудің түк те қажеті жоқ. Осыны түсінетін уақыт əлдеқашан жетті. Теледидардағы ағайындардың тіл безеуін, мысқылдауын қояр кез келді ғой деймін.

	Ал тираж мəселесіне келсек, газет таралымы редакция қызметкерлерінің ғана жұмысы емес, бұл – біле білген жанға елге тұтқа болсам деп жүрген əкімдеріміздің де, іс басындағылардың да абыройлы міндеті. Жетпіс жыл бойына тоталитарлық режим теориясымен тұтқындалған санаға демократиялық рух сіңірген кімдер? Əрине, газет-журналдар. Осы бір мəселені дербес дара жүргізу іс басындағыларға оңайға түспес еді. Мəселені осылай қойғанда мерзімді басылымдарға барынша қамқорлық көрсету əкімдеріміздің бірінші кезектегі парызы болар еді. Сонда олар баспасөзге жазылу науқаны кезінде «онда менің шаруам жоқ!» деп сырт айналып кетпес еді. Енді мəселенің екінші бөлігіне келсек, ол былай.

	Жақында маған «Ана тілі» газетінің тілшісі Н.Сапарғали сауал қойды. «Дат» газетінің жабылуына қалай қарайсыз?» деп. «Ойланайық. Ұялмайтындай етіп жауап берейік. Ал, қазірше уақыт тығыз болып тұр» дедік. (Уақыт расында да тығыз болатын – редакцияның сан алуан шаруасын кимелеген сəт еді. Өкініше орай менің тілшіден мұрсат сұраған сөзім дəл осы күйінде газетте жарияланып кетті. Есесіне берілген сұраққа деген менің көзқарасым айтылмай қалды. Мұны газет тілшісінің балаңдығы əрі шалалығы деп ұқтық. Қойылған сауалға тиісті жауап қайтарылмай тұрып, ауызекі айтылған əңгімені сол күйінде газет бетіне шығарып жіберу журналистік этикаға жатпаса керек). «Ал енді «Ана тілі» газеті тілшісінің сол сауалы төңірегінде пікір айтудың қисыны енді келіп тұр. Иə, «Дат» газеті қазақ қауымына керек пе еді? Бір ақиқат бар. Газет шығару ісінде мемлекеттік мүддеден бұрын жеке мүдделердің саясаты араласқанда ол жалпыұлттық басылым мəртебесінен айрылады. Менің түсінігімде, «Датты» шығарушылар, міне, осының ара-жігін айыра алмады. Сөйтіп, қалың əлеумет о баста үлкен үміт күте қараған газет шектеулі тақырыптар төңірегін шиырлай беріп, ақыры жабылып тынды.

	Газеттердің жабылуын дау-дамайға айналдырудың, үлкен сенсация жасаудың қажеті шамалы. Бүгін бір газет ашылады, ертең екіншісі жабылады. Бұған қазақ баспасөзі тарихының бір ғасырлық жылнамасы дəлел. Себебі əр газеттің өз миссиясы болады. Оның өмір сүру-сүрмеуі сол алға қойған міндеттердің баяндылығына байланысты.

	Міне, мəселеге осы тұрғыдан келгенде «Қазақ əдебиеті» газеті өзінің бүкіл тыныс-тіршілігінде өткен жылдардағы толымды тəжірибенің оңтайлыларын ұқыппен жалғастырмақ. Себебі, біз үшін дəстүр сабақтастығы қай кезде де қымбат. Бұл – бір. Екіншіден, рухы күшті елдің алмайтын қамалы болмас. Сондықтан рух өршілдігі мен отаншылдық тақырыбына айрықша назар аударылмақ. Осы мəселелер төңірегінде «Дөңгелек стол» басындағы сұхбаттар мен қаламгерлеріміздің еркін пікір алмасуларын ұйымдастырмақпыз. Мұның бəрі, əрине, газетіміздің 65 жылдық мерейтойына əзірлік науқаны орайында өріс таппақ. Осы акция кезінде редакция қызметкерлері облыстарда газет күндерін өткізсе деген ниетіміз де бар. Бұл қам-қарекетіміздің қай-қайсысы да мемлекеттігімізді нығайтсақ, келер ғасырға кемелді тіршілік тұтқасын ұстап аттасақ деген мақсаттан туындап отыр.

	1999 ж.





АРҚАЛЫҚ: ҮМІТ СƏУЛЕСІ СӨНБЕЙДІ




	Еліміз тарихында бүгінде шағын қалалар деп аталатын Рудный, Жаңатас, Жітіқара, Қаратау, Кентау, Арқалық, Талдықорған, Лисаковск шаһарларының өзіндік орны бар. Ілгеріректе жас құрылысшылар мен сəулетшілер, кеншілер осы қалалардың болашағымен үміттерін үкіледі. Олардың энтузиазмы, жалыны мен жігері шағын шаһарларды шаттыққа бөледі, бұрынғы Одақ көлеміне əйгіледі.

	Алайда соңғы бес-алты жыл көлемінде бұл қалалардағы екпін бəсеңсіп, мұның өзі қала тіршілігінің əлеуметтік-экономикалық дағдарысына алып келді. ТМД елдеріндегі нақты шаруашылық байланыстардың үзілуі шағын қалалардың жан-жақты дамуына қатты соққы болып тиді.

	Осының бəріне Республика Үкіметі көз жұмып отырды деп айта алмаймыз. Кезінде талай комиссиялар келіп кетіп, деректер жиыстырған, сараптамалар жасаған. Осыдан əріге бара алмаған. Нақты мүмкіндіктің жоқтығы қолбайлау болған.

	Премьер-министр Н.Балғымбаев бастаған Үкімет, міне, осы олқылықтың орнын толтыруға тырысып-ақ келеді. Ел Президентінің «Қазақстан-2030» стратегиялық мақсаттамасының бір жүйесі осы шағын шаһарлардың екінші тынысын ашу болса, Үкімет те, міне, осы бағытта өзінің бар мүмкіндігін жұмсап отыр. Соның бір нақты айғағы Республика Үкіметі қорынан бұл қалаларға арнайы қаржының бөлінуі.

	Қыс болса, қыр астында. Үкімет өз тарапынан қамқорлығын жасап отыр. Ендігі міндет, ендігі сын сол қалабасыларының іскерлігіне, оның тұрғындарының мүдделестіктеріне, тіршілігіне байланысты. Жоғары жаққа қарап ауыз ашып, алақан жая берген болмас. Бұл – бір.

	Екіншіден, бұл шағын шаһарлардағы жағдайлардың бəрі қараң қалған жоқ. Өз қаласы дегенде өзегі өртене, жарғақ құлағы жастыққа тимей жүгіріп жүрген жанашырлар да бар. Сондықтан олардың құлшынысына қанат бітірсек, жігер отын лаулата алсақ – қаламгерлік, азаматтық парызымыздың бір мысқалын өтегендей болар едік.

	Осыны ескере отырып газетімізде «Шаршама, шағын шаһар, еңсе көтер!» деген айдар ашып, осы мəселеге қалың оқырман қауымды қатыстырғанды жөн көрдік. Сонымен, алғашқы əңгіме Арқалық қаласы хақында.



	Торғайдың байлық тұнған дарқан жері,

	Аққу-қаз асыр салған шалқар көлі.

	Арқаның даласында бір қала бар,

	Анамдай құшағына тартар мені.

	Бақыттың бастамасы,

	Шаттықтың астанасы.

	Арқаның жас қаласы,

	Атыңа бас ием!

	Астықтың даласы бұл.

	Жастықтың қаласы бұл,

	Достықтың панасы бұл

	Арайланған –

	Таң нұрым

	Əн жырым

	Жан гүлім

	Арайлым Арқалығым!



	Осыдан ширек ғасыр уақыттан астам бұрын Арқалық аспанында қалықтап, жас қала тұрғындарының рухын асқақтатып, оны əспеттеген əн еді бұл. Əннің авторы əйгілі Əсет аға Бейсеуов те, сөзін жазған сыршыл ақын Серік Тұрғынбеков болатын. Қазақтың қайраткер перзенті Өзбекəлі Жəнібековтің ұйытқы болуымен «Торғай əуендері» атты фестиваль ұйымдастырылып, оның беташар маршы ретінде шырқалған да осы əн-тұғын.

	Əңгімені Əсет ағамыздың əнімен бастауымыздың да себебі болып тұр. Себебі сол əн əуенінде өрнектелген Арқалық болмысы сол жылдардың жасампаздық рухымен өзектесіп, қиялына қанат бітіргендей еді. Біздің ол кезде орта мектепті енді ғана тəмамдап, оң-солымызды бағамдай бастаған бозбала кезіміз-ді. Сонау түкпірдегі қойлы ауылдан облыс орталығына келіп, ондағы жаңалықты бойға сіңіріп, алып құрылыстары аспанға қол созған қаланы тамашалап, таңғалып, соның бəрін ауылдастарға жеткізгенше асығатынбыз. Біз үшін, өмірі ауданнан əрі асып көрмегендер үшін Арқалық Алматыдан кем емес.

	Ақиқаттан айналып кете алмайтындығымыз рас болса, Арқалық шын мəнінде аз ғана жылдың ішінде дүркіреп өсті, қанатын кеңге жайды. Іргелі кəсіпорындар бой көтеріп, мəдени-ағарту мекемелері сəн түзеді. Педагогикалық институт, тарихи өлкетану музейі, филармония, драма театры секілді руханият ошақтары дүниеге келіп, мұның өзі қала тұрғындарының мақтанышына айналды, мəртебесін биіктетті. Сырт жерге шыққанда біздерде мынадай бар, мынадай бар деп айтудың объективті қисыны орнады. Сөйтіп, Арқа төсіндегі жас шаһар, шын мəнінде, «Арайлы Арқалық!» болды.

	Қаламен бірге оның зиялы қауымы да есейді. Оқығандар ортасы орныға түсті. Ғылым мен білім, əдебиет пен мəдениет саласының өкілдері Торғай өңірін республикаға мəшһүр ете бастады. Үркердей үмітті шоғыр өнер өлкесіне қанат қақты. Қысқасы, тағдыры талайлы Торғай өңірі ұл-қыздарының шын талантына таңдай қағып, бас имеген жан кемде-кем еді!

	Бүгінде есімі дүйім елге бір топ қоғам қайраткерлері де осы қаланың ыстық-суығында шыңдалды. Алайда уақыт шебердің өз дегеніне көндірмей қоймайтын ақиқаты тағы бар. Жаңа өндірістік қатынастардың орныға бастауы, қаланың даму ерекшелігіне де өз əсерін тигізбей қойған жоқ. Бұрын үнемі орталыққа арқа сүйеп келген аграрлық облыс шаруашылықты дербес қаржыландыруға мүлде икемсіз болып шықты. Бұл жерде, əрине, бүтіндей халықты күстаналау қиын. Алайда сол тұстары басқару тізгінін қолына ұстағандардың дəрменсіздігі, нəуетектігі, қарапайым халықтың мойнына қамыт болып киілді. Бұған бір ғана мысал келтіруге болады. Арқалық қаласының іргесінде кезінде «Қайыңды», «Алуа», «Қараторғай» деп аталатын қой шаруашылығына бейімделген ірі кеңшарлар болды. Шамның көлеңкесі түбіне түспейтіндігі секілді, осы шаруашылық тұрғындарының ұсыныс-сұраныс, талап-тілегі ескерілмей, орындалмай жатты. Мəселен, «Қайыңды» Арқалықтан 65-ақ шақырым жерде, облыс экономикасының қуатты кезінің өзінде Арқалықтан шаруашылықорталығына дейін тас жол төсеу жөніндегі ел адамдарының мұң-зары ешкімді де селт еткізбеді. Жол түзелсе, техника демікпейді, техника жүріп тұрса, шаруашылық шалқиды деген қарапайым ғана қағида ешкімнің миына кіріп шықпады. Кейін, нарықтағы экономиканың қақпақылы басталған кезде бұл шаруашылықтар жол салу туралы əңгімені қозғамақ тұрмақ, «байтал түгілі, бас қайғыға» тап келді.

	Осындай келеңсіздіктер Арқалықтың өз басында да жетіп артыла бастады. Ол бірте-бірте ұлғайып, меңдеп, əлеуметтік дерт ошағына айналды. Кəсіпорындар қаңтарылып, жұмыссыздық етек алды. Əңгімені əріден қозғамай-ақ, арқалықтықтардың тек былтырғы жылғы қыс бойына көрген құқайын еске алсақ та жетіп жатыр. Қала жылу жүйелерінің қысқа жеткіліксіз əзірлігінің салдарынан адамдардың үйлерін тастап, есік-терезесін шегелеп, жақын елді мекендерге көшіп кетуі үйреншікті əдетке айналды. Ауызсумен, электр қуатымен қамтамасыз ету мəселесі айтыла-айтыла тұрғындарды əбден ығыр қылды...

	Осы жəне басқа мұқтаждарға байланысты республика үкіметі мен облыстық əкімшілік тарапынан əлденеше комиссия келіп, істің мəн-жайын тексерген еді. Сондағы деректер былайша «сөйлейді». Арқалықта күні бүгінге дейін 77,4 мың тұрғын бар дейтін болсақ, соның 10,5 мыңын зейнеткерлер, 15,4 мыңын мектеп оқушылары, 3,5 мыңын студенттер, 6 мыңнан астамын мектеп жасына дейінгі балалар, 3,5 мыңын ресми тіркелмеген жұмыссыздар құрайды екен. Жалақы жөніндегі қарыз 2 жарым есеге жуық өскен. Жəрдемақы мен зейнетақының айлап, жылдап берілмеуі дəстүрге берік айналған. Қала бойынша 5 қабатты он бес үй қаңырап бос тұр. Бұл – екі мыңнан астам пəтер иесіз қалды деген сөз. Судың, жылудың уақтылы берілмеуі, қаладағы антисанитарлық ахуал əртүрлі жұқпалы аурулардың өршуіне түрткі болған.

	Осының бəрі жергілікті басқару билігіндегі олқылықтың, икемсіздіктің, нəуетектіктің, жаныашымастықтың салдары еді. Бұқаралық ақпарат құралдарынада қаланың бұрынғы əкімі Б.Бөлепова туралы əртүрлі алыпқашпа сөз көп айтылды. «Жел тұрмаса, шөптің басы қимылдамайтыны» рас болса, əлгі əңгімелердің де қисынсыз еместігін уақыттың өзі дəлелдеп отыр: оған қызмет бабын жеке басының мүддесі үшін пайдаланды, деген кінə тағылып, осы бойынша құқық қорғау органдары тарапынан тексеру жүргізіліп жатыр. Əңгіменің ақ пен қарасына уақыт төреші. Бұл – қаланың бұрынғы əкіміне қатысты мəселе.

	Ал енді сол кісінің қол астында қала шаруашылығының түрлі буындарында жұмыс істеп келген адамдардың өз ісіне икемсіздігі, орашолақтығы жуырда республика Премьер-министрі Н.Балғымбаев қалада болып, кəсіпорындарды аралаған кезде айқын көрінген. Айталық, Премьер-министр жылу орталығында болып, оның жай-күйімен жете танысқан. Жағдайды көріп, мəселеге қаныққаннан кейін, оған тиісті миллиондаған сом қаржы бөлінетіндігі жөнінде уəде берілді. Ал бірақ, осы қаржылар қандай буындарға жұмсалады, бірінші кезектегі атқарылуға тиіс мəселе қандай деген сауалға келгенде, мамандар қағаздарын аударыстырып-қопарыстырып, ештеңенің ыдығын таба алмай, əбден əбігерге түскен. Сөйтіп, олардың қолында нақты ақпараттық негіздеме болмай шыққан.

	Біздің дəрменсіздігіміз сол, миллиондаған сом қаржыны жоғарыдан сұрағанды білеміз, ал сол қыруар қаржыны қайда, қандай мақсатқа, нендей мөлшерде жұмсау керектігі жөніндегі экономикалық негіздемелерге шорқақпыз. Шаруашылығымыздың шатқаяқтауының бір себебі, əлгіндей қаржыны ұқсатып жұмсау көзін таба алмайтынымызда. Сол баяғы кеңестік шаруашылық кезіндегі менталитеттен жергілікті басшылар əлі арыла алмай-ақ жүр. Өкінішке орай, дəл осындай жағдай «Армаш» акционерлік қоғамын, «Керамика» жауапкершілігі шектеулі серіктестік кəсіпорындарын аралау кезінде де болған. Кəсіпорын иелері мен мамандары нақты экономикалық дəлдемелерді білмейтін болып шықты. Білгеннің өзінде бір дерек пен екінші деректі шатастырып, өздерінің біліксіздігін көрсетіп алған.

	Басшылар мəселені бүгінгі күннің қажетімен ғана ойлап-пішетін ғадетінен əлі арыла алмай жүр. Болашақты болжау, мəселені кешенді түрде ойластыру жағы жетіспей жатады. Айталық, Премьер-министрдің қала кəсіпорындарын аралау кезінде мынадай жағдаят болған екен. Коммуналдық шаруашылық өкілдерінің бірі «Ашутасты» су құбырына қосымша тағы бес шақырымдық желі тарту жөнінде ұсыныс қояды. Сол кезде, қала тұрғындары күн сайын 5 мың кубометр су алып тұрар еді дегенді айтады. Бұл үшін 40 миллион теңге қажет көрінеді. Ұсынысы дұрыс. Ал бірақ, əлгі өкіл сол құбыр тартылатын аймақта судың қанша қоры бар екенін есептеп көрді ме екен? Міне, бізді де ойландырған осы. 40 миллион теңге жұмсап құбыр салсақ, ал жарты жылдан соң ол жердегі су көзі тартылып қалса, сонда не болғаны?

	Қала тіршілігінің тұралап, титықтап қалуы, тек қана қаржының жетімсіздігінен деп түю біржақтылық болар еді. Бұған біз əлгінде ғана сөз еткен кəсіпорын басшыларының шалағайлығы, біліксіздігі, аз əсер етіп отырған жоқ. Қолға тиген аз ғана тиын-тебенді ұқыпты пайдаланса, бірді екі ете білсе арқалықтықтар, қазіргі бетпе-бет келіп отырған қиындықтар едəуір жеңілдер ме еді деген ой келеді.

	Арқалықтың осындай əрі-сəрі күй кешіп тұрғанында оған əкім болып бұған дейін Аманкелді ауданын басқарған Сабыржан Ахметов келді. Оның қала тізгінін қолына алғанына небəрі бір жарым айға жуық уақыт енді болды. Сабыржан Ахметов есімін Арқалық тұрғындары жақсы біледі. Амантоғай ауданына əкім болардан бұрын ол осы қала əкімінің коммуналдық шаруашылық істері жөніндегі орынбасары қызметін атқарған-ды.

	Өзінің еңбек жолын қарапайым инженер-электрик мамандығынан бастаған Сабыржан кезінде Аманкелді, Арқалық аудандарының көптеген шаруашылықтарында тындырымдылығымен, іскерлігімен ел құрметіне ие болған азамат.

	– Арқалық қаласына бару жөнінде ұсыныс айтылғанда, көңілде едəуір қобалжу болғаны рас. Оны несіне жасырайын, – дейді ол. – Өйткені шаруашылығы шатқаяқтап, басқару жүйесі қожыраған қаланы қалыпты арнаға түсіру оңай еместігі белгілі. Оған қыруар күш-жігер, қажыр-қайрат, адамдардың энтузиазмы, патриотизмі керек. Осы қасиеттер олардың бойынан көріне ме, жоқ па? Міне, мəселе осында. Тағы бір ой келді: «Торғай елі өз басынан мұнан да зор қиындықты өткізген. Халық бəріне көнген. Бірақ сол қиындықтардан елдің өзінің көшбастаған серкелері, сөз бастаған шешендері алып шыққан. Олай болса, мынадай өлара кезеңде тайсақтап, тайғанақтаған жараспас. Осы іске егер сенім көрсетілсе, мен кіріспегенде, кім кіріседі» деген пікірге тоқтадым. Сөйтіп, нартəуекел еттік.

	Бұл – Сабыржанның имандай шындығы. Біз Арқалыққа оның əкім болып тағайындалғанына бір ай өткен соң ат басын тіреген едік. Қаланың білікті адамның қолына өткендігі бірден байқалады. Арқалық бір айдың ішінде көше-көшедегі күл-қоқыстан арылып, тазалық апталықтары өткізіле бастаған. Қаладағы антисанитарлық ошақ нысанына айналды деген жерлердің барлығы тексеруден өткізілген. Арқалықты сумен, жылумен үздіксіз қамтамасыз етудің жоспары жасалған. Қалаға су негізінен Қараторғай су құбыры арқылы келеді. Қаржының жетімсіздігінен бұл құбыр да уақтылы жөнделмепті. Өтемақының мезгілінде төленбеуі себепті, бұдан қалаға су беру тоқтатылған. Ұзақ уақыт тиісті техникалық жөндеу жұмыстары жүргізілмегендіктен құбырлар бірнеше жерден кесіліп, ал қайсыбір тұстары шіруге айналған. Жаңа əкім, міне, осыны жедел қолға алған. Себебі, су – тіршілік көзі.

	Бір кездері орталық жылу жүйесінде істейтін білікті мамандар экономикалық қиындықтарға, қаржы тапшылығына шыдай алмай, басқа облыстарға, тіпті Ресейге кете бастаған екен. С.Ахметов орталық жылу жүйесі инженер-техниктермен, мамандармен, бүтіндей ұжым мүшелерімен бір емес, бірнеше рет кездесіп, кадрлар ағынын тоқтатты. Олардың жүрегінде Арқалықтың ертеңіне деген сенім сезімін оятты. Сөйтіп, қаланы жылумен қамтамасыз етудің жергілікті мүмкіндіктері мұқият есептелді. Есілден жаңа жылға дейін 100 тонна мазут алынатын болды. Мұның сыртында республика Үкіметінің үстіміздегі жылдың 31-шілдеде өткен мəжілісінде атап өтілгендей, 117 миллион теңге қаржы бөлінгені белгілі. Қазір жылу жүйелерін жөндеу жұмыстары қарқынды жүргізіліп жатыр. Алғашқы айдың өзінде атқарылып жатқан жұмыстар арна таба бастағандай. Қала əкімінің депутаттар корпусымен, зиялы қауым өкілдерімен, тұрғын үй кешендері басшыларымен кездесу өткізулері, олармен арадағы емен-жарқын, ашық əңгіме көп нəрсеге түрткі болып келеді. Қазақтың «Келісіп пішкен тон келте болмас» дегені бекер айтылмаса керек. Білек біріктіре қимылдасаң, алынбас қамалдың болмайтындығын өмірдің өзі көрсетіп отыр. Бұған айқын мысал, нақты дəлелдерді атап айтуға болады. Мəселен, Марат Əділбековтің басқаруындағы «Ақ нан», Сəлім Зейноллаевтың жетекшілігіндегі «Сусын», Сəрсен Жорғабаевтың қамқорлығындағы «Зарина», Ғафиз Утин басқарып отырған «Торғай» кен басқармасы, Марат Мұсабековтің жетекшілігіндегі қалалық сауда жүйесі, тағы басқа кəсіпорындар мен бірлестіктер мəселеге байыптылықпен қарасақ, орнықты іске өріс ашуға болатындығын дəлелдеп келеді.

	Біз Арқалыққа сапарымыздың екінші күні қала əкімінің тағы бір үлкен кездесуінің үстінен шықтық. Бұл жолы ол бұқаралық ақпарат құралдары өкілдерімен, қоғамдық ұйымдар жəне бірлестіктер жетекшілерімен сұхбаттасты.

	Əңгіме кіршіксіз, таза көңіл үрдісінде өрбіді. Бір ғанибеті, кездесуге келгендер əкімді сынау ниетінде емес, қайтсек, қиындықтан шығудың жолын табамыз деген мақсатты алға сала пікірлесті. Тіл жанашыры Ə.Жүсіповтің, денсаулық сақтау ісінің ардагері С.Мусиннің, кəсіпкер Е.Долдыриннің жанашырлық лебізі жаңа əкімге жəне оның командасына қала тұрғындарының аманатындай естілді. Қаперге мықтап түйер əңгіме айтылды. Торғай облысы дəуірлеп тұрғанда, осы жердің астығын да, барын да саудалап, ең аз процентпен несие алып, пəленбай мың ақшаны шыркөбелек айналдырған бизнесмен жерлестеріміз қайда бұл күнде? Арқалықтың ең əсем де əдемі ғимараттарын жекешелендіріп алып, кейін не өздері, не өзгелері рахатын көрмеген «кəсіпкерлер» үшін кім жауап береді? Осының сұрауы бола ма, жоқ па? Кезінде халық қаржысына салынған құрылыстардың қазіргі мүшкіл халі, обал-сауабы кімдердің арына жүктелмек.

	Қала тұрғындарын жұмыспен қамтамасыз етудің бір көзі орта жəне шағын бизнесті дамыту. Ол үшін не істеу керек? Бұл үшін, əрине, қалада осы мəселенің көзін таба біледі-ау дегендердің басын қосып, арнайы кеңес құру керек болар бəлкім?

	Арқалық ақырзаманның алдында тұрған жоқ. Оның арайлы таңы осы өлкенің бар қиындығын мойымай көтеріп отырғандарды əлі-ақ аялайтын болады. Өйткені бұл қалада шын мəнінде осы жердің патриотымын деген азаматтар өмір сүріп, тұрып жатыр! Тастанбек Шыманов, Сəкен Қосмұхамбетов, Қуаныш Шəмшиев секілді осы өңірдің ыстығы мен суығын бірге көтерген ағалардың өнегелі істері қашанда халық жадында. Кешегі күндері Торғай облысы бір ашылып, бір жабылып, тағдырдың тəлкегіне түскен уақытта елге ағалық ақылын айтып, сөз бастаған Асқар Байжұманов, Мұса Кеңбейілов, Совет Керейбаев, Сəбит Мəжитов, Орал Дəулетова, Қосылған Күзембаев, Майра Намазқызы, Жұмағали Өмірбеков, Жұмаш Сомжүреков, Ахметқан Байжанов, Сейіт Кенжеахметов, Тілес Бекмағамбетов, Əуезхан Жүсіпов секілді азаматтар барда бұл елдің еңсесі ешқашан түспек емес!

	Республика Үкіметінің нақты, пəрменді шешімдерінің нəтижесінде Арқалықта қалыпты тіршілік орнығып келеді. Қаланың ертеңіне деген үміт сəулесі оянды. Жайлы жер, жақсы қоныс іздеп кеткен біраз кісілер дағдарыңқылап барып, енді міне, туған қаласына қайтып орала бастады. Бұл жақсы нышан, ізгілікті істің бастамасы. Біреулер айтып жүргендей мұндағы боксит қоры жуық арада түгесіле қоймас. Мамандар кеніште əлі бірнеше жылдың қоры бар екенін есептеп шығарған. Кірпіш зауыты іске қосылып, қазіргі кəсіпорындар толық қуатында жұмысқа кіріссе, бүгінгі қиындықтың бəрі бір күнгідей болмас. Ол үшін, əрине, қала тұрғындарының жасының да, жасамысының да Арқалықтың ертеңі үшін титімдей болса жақсылық жасасам деген ниеті керек.

	Сонымен, ізгілік көші басталды. Сол үлкен көштің тізгінін қолына алған Сабыржан секілді осы елдің төлтума перзентіне сəттілік тілейміз. Өйткені, дəл қазіргі кезеңде бас пайдам үшін деп емес, елдің болашағы үшін деп жан ауырта жұмыс істейтін Сəкендер секілді азаматтардың, оның осынау қиын да қысталаң жолдағы əріптестерін қолдауымыз керек. Сыпсың сөзден, пəле-жаладан қорғауымыз керек.

	Арқалықтың қайсар халқын қабырғалы істерге жетелей бер, Сəке!

	Алматы – Астана – Арқалық – Алматы.

	1998 ж.





АЛАШ ТАРИХЫНЫҢ АЙНАСЫ




	Алаш жұртына арнаған Жолдауында Елбасы Н.Назарбаев былай деді: «Қазақ Елінің Ұлттық идеясы – Мəңгілік Ел!» Олай болса, Мəңгілік Елдің бүкіл рухани əлемі: əдебиеті мен мəдениеті, тарихы мен сол тарихты зерттеп-зерделеп ұрпақтан ұрпаққа табыстап жатқан ғылымы мен ілімі де мəңгілік. Ал осының бəрін жалпақ əлемге жария етіп, үлкенді-кішілі дуалы ауыздың мəртебелі мінберіне айналып отырған – баспасөз. Енді мəселеге нақтырақ келейік.

	Ұлт тарихының соқтықпалы-соқпақты ұлы жолы қоғамдық дамуымыздың қай-қай кезеңінде де үнемі көзі ашық, көкірегі ояу азаматтар назарында болған. Алаш өркениетіне өзіндік үлес қосуға ұмтылған тарихшыларымыздың əр ұрпақ өкілі өзінше байлам жасады. Олар Ата Тарихтың толғаулы кезеңдері туралы ой топшылап, əлеуметпен пікір бөлісті. Сол пікірлердің дені мерзімді баспасөз беттерінде жарияланып, қалың қауым кəдесіне асқаны тағы шындық. Демек, қазақ баспасөзі ұлт тарихының шежірешісі, Алаш тарихының айнасы болды десек те артық айтпағандық деп білеміз.

	Осы тұрғыдан келгенде өткен ғасырдың алғашқы жиырма жылында ұлт санасын оятуға қажымай, талмай күрескен «Қазақ», «Айқап», «Сарыарқа», «Алаш», «Серке», «Қазақстан» сынды басылымдардың тарихи рөлін атап айтпасқа болмайды. Мəселен, «Қазақ» газеті өзі тұсау кесіп, алғаш шыға бастаған нөмірлерінде-ақ «Қазақтың тарихы» деген тақырыппен екі рет мақала жариялап, оқырманмен ой бөлісті. «Келешек күннің қандай болашағын білуге тарих анық құрал болады. Өзінің тарихын жоғалтқан жұрт, өзінің тарихын ұмытқан ел қайда жүріп, қайда тұрғандығын, не істеп не қойғандығын білмейді, келешекте басына қандай күн туатынына көзі жетпейді. Бір халық өзінің тарихын білмесе, бір ел өзінің тарихын жоғалтса, оның артынша өзі де жоғалуға ыңғайлы боп тұрады» деп жазады Түрік баласы дейтін автор («Қазақ». «Қазақ энциклопедиясы» Бас редакциясы. А., 1998ж. 15-16 бб). Осы автор келесі бір мақаласында: «Бөтен жұрттар қатарында алабөтен біздің қазақ халқының асылы тексеріліп, тарихы жазылған жоқ. Бүгін Азия картасының төрттен біріне ие болып отырған қанша миллион қазақтың тарихы көмескі қалыпта қалып тұрған жайы бар» деп елінің ертеңіне елеңдеп, сол бір кезеңнің ащы ақиқатын тағы жазады.

	Осынау олқылықтың орнын толтыру мақсатында «Қазақ» өзінің əр нөмірінде А.Байтұрсыновтың, М.Дулатовтың, Ə.Бөкейхановтың ұлт тарихына-тағдырына қатысты сүйекті мақалаларын жариялай бастайды. Мəселен, М.Дулатов «Тарихи жыл» деген мақаласында Қазақ елінің əргі-бергі тарихынан деректер беріп, қазақ пен қалмақ арасындағы жаугершілік кезеңінен «Ақтабан шұбырынды» туралы, Қазақстанның Россияға бағынуы, 1868 жылғы «Уақытша Ереже», 1916 жылғы Қазақстандағы Ұлт-азаттық көтерілістің басталуы туралы тарихи құнды деректер жариялайды. Ə.Бөкейхановтың «Қазақта» жарияланған 200-ге жуық мақалаларының ішінде төл тарихымызға қатысты дүниелердің орны ерекше. Атап айтқанда, оның Том губерниясында, Алтай округінде тұратын қазақтардың тарихынан мол деректер жазып қалдыруы, Семей, Ақмола, Торғай, Каспий сырты, Сырдария, Жетісу, Ферғана, Самарқанд облыстарында тұратын халықтардың тарихы, салт-дəстүр, шаруашылығы туралы жазған ой-толғамдары кейінгі зерттеушілер үшін мол мұра болып қалғаны анық.

	Ел зиялыларының осындай сүбелі туындыларын «Айқап» журналының да беттерінен кездестіруге болады. Мəселен, М.С. деп қол қойған автор журналға хат жазған Е.Дүйсенбайұлының пікіріне сүйене отырып «Аталардың үлгі боларлық ісі болса, қолға ұстап, залалды істер болса, ол істі енді істемей тастау үшін» деп өз ойын сабақтайды («Айқап». «Қазақ энциклопедиясы» Бас редакциясы. А., 1995ж. 128 бет). Осындай ойдан ой туындатқан басылым қазақ тарихына қатысты мақалаларды жиі жариялауды мықтап қолға алған. Мəселен, «Қазақ қай заманда Россияға қосылған», «Қазақ шежіресі», «Абылай» деп аталатын мақалаларда ұлт тарихына байланысты ой түйерлік пікірлер берілген.

	Жиырмасыншы ғасырдың 20-30 жылдарында, сондай-ақ 40-50 жылдарында Қазақстан тарихына байланысты ел құлағын елеңдеткен жиындар өтіп, жекелеген тұлғалар тағдырына қатысты мəселелер қаралған. Ал олардың бəрідағы кезінде баспасөз беттерінде жарияланып, мерзімді басылымдар қоғамдық ой тоғысының мінберіне айналғаны мəлім. Мəселен, мемлекет жəне қоғам қайраткері Тұрар Рысқұловтың «Красный Казахстан» журналында жарияланған мақаласы (1926 жыл, №1) 1916 жылғы ұлт-азаттық көтерілісінің ел тарихында алатын орнына арналса, осы материал жекелеген азаматтар тарапынан қилы-қилы пікірлер туғызған. «Коммунистическая мысль» журналының бас редакторы И.Меницкий, Түркістан аймағының партия қызметкерлері Е.Федоров, П.Галзуо, т.б. мақалаға орай өзіндік пікірін жазған.

	Баспасөз беттеріндегі пікірталастарды зерттей отырып Т.Рысқұлов Қазақстан тарихында 1916 жыл тақырыбы əлі жете зерделенуі керектігіне назар аударған (Рыскулов Т.Р. «Избранные труды» А., Казахстан 1984., с 37). Ал

	«Түркістан революциясының тарихы» деген мақаласында ақиқаттың өңін теріс айналдырып, қалың оқырман қауымды əрі-сəріге салып қоятын «тарихшылар» туралы ойын ортаға салады. Ол Н.Борисов дегеннің «Түркістандағы Октябрь» атты мақаласындағы өрескелдіктерді батыл сынға алады. Т.Рысқұлов автордың жағдайдың мəн-жайына қанықпай, үстірт байлам жасайтынына қынжылады. Оның үстіне Н.Борисовтың бұл мақаласындағы жайттар Сафаровтың «Колониялды революция» деп аталатын кітапшасынан айна қатесіз көшірілгендігін дəлелдеп жазады.

	Сөйтіп, Кеңес өкіметінің алғашқы жылдарында-ақ қазақ зиялылары ел тарихына аса жауапкершілікпен қарау керек екендігіне айырықша назар аударған. 40-жылдары қазақ тарихын зерделеуге қатысты мəселелер талантты тарихшы Ермұхан Бекмахановтың есімімен тікелей байланысты болды. 1938 жылы Қазақ КСР Халық ағарту коммиссариаты орта мектеп оқушылары үшін Қазақ КСР тарихын бастырып шығаруды жоспарлайды. Бұл шешім шыққанымен үш жыл бойына осы оқулықтың бірде-бір парағы жазылмаған. Себеп: оны жазып, баспаға өткізетін бірде-бір маман болмаған. Өйткені қазақ зиялыларының ішінен осы мəселемен айналысады-ау дейтін тұлғалардың бəрі дерлік 1937-1938 жылдардағы зұлмат кезінде Сібірге айдалған, түрмеге отырғызылған (Сəрсеке М. «Бекмаханов» М., Молодая гвардия., 2010 с.89).

	Ал бірақ қалайда «Қазақ КСР тарихы» жазылуы керек. Осынау бір жағынан абыройлы, сонымен қатар жауапкершілігі зор жұмыста Н.М.Дружинин, А.М.Панкратова секілді орыс ғалымдарымен қоса талантты жас тарихшы Е.Бекмаханов та білек сыбана кірісті. Кітаптың XIV тарауы «Кенесары Қасымовтың қолбасшылығымен қазақтардың азаттық жолындағы күресі (1837-1847 жж)» деп аталды да оны Е.Бекмаханов жазды. Кейін бұл тарау кеңейтіліп, ғылыми диссертациялық жұмысқа айналды. 1947 жылы тарихшы Е.Бекмахановтың «Қазақстан XIX ғасырдың 20-40 жылдарында» атты кітабы орыс тілінде жарияланды. Кітап баспадан шығысымен-ақ тырнақ астынан кір іздегендер Мəскеуге ВКП (б) Орталық Комитетінің Насихат басқарамасына, Қазақстан КП (б) Орталық Комитетіне, «Правда» газетіне, «Большевик» журналына арыз-шағымды қардай бората бастады. Сөйтіп, зиялы қауым арасында теке-тірес басталып, тарихшылар жүз шайысуға дейін барған қып-қызыл дау өршіді.

	Бұл даудың бір қанатында қазақ тарихнамасының шын мəніндегі жоқшылары болса, ал екінші қанатында жеке шамшылдық мүдделерінің жетегінде кеткен кеңестік əсіресаясаттың қоламтасын көсеушілер бой көрсетті. Біз жоғарыдағы деректерді не үшін оқырман қаперіне салып отырмыз? Басы ашық бір ақиқат бар: ол – тарих, тарихнама мəселелерімен айналысу өте абыройлы да беделді іс, сонымен қатар оның жауапкершілігі де жоғары.

	Осы тұрғыдан келгенде 2013 жылғы бесінші маусым күні Астана қаласында өткен зиялы қауым өкілдерінің бас қосуы көптен көкейде жүрген мəселелердің шешім табуына түрткі болды. Елбасы Н.Ə.Назарбаев өзінің «Қазақстан – 2050» Стратегиясы: қалыптасқан мемлекеттің жаңа саяси бағыты» атты еңбегінде «Тағылымы мол тарихымызбен, ұлы бабалардың ұлағатты өмірінен алар тəлімімізбен біз алдағы асулардан алқынбай асамыз» деп атап көрсетті.

	Осы бағытта атқарылатын сан қырлы жұмыс Қазақстан Республикасының Ұлттық тарихын зерделеу жөніндегі ведомствоаралық жұмыс тобының кеңейтілген отырысында тарқатыла баяндалды. Бұл алқалы жиында еліміздің тарих ғылымының алдында үлкен сынақ тұрғанына баса назар аудару еді. Сонымен қатар ол сынақ рухани-əлеуметтік саладағы атқарылатын жұмыстардың өлшемі болатындығы атап көрсетілді. Елбасы Н.Ə.Назарбаевтың «Тарих толқынында – халық» деген атпен жарияланған еңбегі аясында тарихи зерттеулердің арнаулы бағдарламасын жасау керек екендігіне назар аударылды.

	«Бұл бағдарламаның негізгі мақсаты ретінде, – делінді жиында, Қазақстанның тарих ғылымының алдыңғы қатарда əдіснама мен əдістеме арқауында сапалық секіруді жүзеге асыруына жағдай жасауды; қазақтардың ұлттық тарихының көкжиегін кеңейту; ұлттың жаңа тарихи дүниетанымын қалыптастыруды; Қазақстанның 20 жылының мəнін пайымдауын айтуға болады». (Тарих толқынында – халық.

	«Егемен Қазақстан» 6-маусым, 2013 жыл).

	Осы міндеттер ауқымында республикалық БАҚ тарапынан атқарылатын жұмыстар легі де менмұндалағаны сөзсіз, республикамызда шығатын мерзімді басылымдар ел руханиятындағы осы бір оқиғаға айрышқа назар аударып, мəселенің мəнісін жете түсіндіре байыптау бағытында білек сыбана кірісіп кетті. Осы ыңғайда аға газет «Егемен Қазақстан» өзге əріптестеріне жөн-жосық көрсетіп келеді. Газеттегі академик М-А.Асылбековтің «Отан тарихы туралы ой», С.Дүйсен «Ортақ ұстанымнан ұтылмаймыз» («Егемен Қазақстан» 18-маусым, 2013ж.) деп аталатын мақалаларында бүгінгі таңда тарих ғылымы алдында тұрған өзекті мəселелер ортаға салынған. Академик М-А. Асылбеков «газет оқырмандары енді не істеуі керек?» деген сауал тастай отырып, өзіндік ұсыныстарын ортаға салады. Автор республика көлемінде тарихқа көзқарас жаңаша сипат алған кезеңде С.Аманжолов атындағы Шығыс Қазақстан мемлекеттік университетінде Қазақстан тарихы кафедрасының жабылып жатқанына наразылық білдіріп, аға газет арқылы мəселе көтерді. Сондай-ақ оның тарих ғылымы мамандарын даярлаудың өзекжарды мəселелерін күн тəртібіне қоюы көкейге қонады.

	Ал С.Дүйсеннің Отан тарихының əр дəуірін зерттейтін ғалымдардың кəсіби біліктілігіне қарай сапалық құрамын айқындау керек дейтін пікірі де орнықты. Ғалымның тарих оқулықтарына қатысты ойлары да назар аударарлық.

	Өткен 2013 жылы республикамыздың ақпарат құралдары төл тарихымызды түгендеу, саралау, оның өзекжарды мəселелерін ортаға салу ыңғайында қыруар жұмыс атқарды деп есептеуге болады. Тіпті осы мəселеге Ресей ғалымдары да үлес қосуға дайын екендіктерін білдірген деректер бар. Мəселен, Мəскеу мемлекеттік университеті тарих факультетінің деканы, ақпараттық-сараптамалық орталықтың директоры А.Власов өзінің сұхбатында: «Қазақстан мен Ресей тарихшылары арасында интеграциялық байланыс орнықса екі елді алшақтататын емес, қайта олардың арасын жақындататын деректерді ортақ олжаға айналдыруға болар еді» дейді («Ресей тарихшылары бірлесіп жұмыс істеуге дайын» // «Айқын» газеті 20-тамыз, 2013ж.). Бұдан əрі ол тарихты қайта зерделеу үрдісінде ежелден бір-біріне достық қолын созған қазақтар мен орыстардың ғаламдық өркениеттегі жолына шынайы көзқараспен баға беріп, тағылымдық тұстарын ортақ игілікке айналдырудың тəсілін қарастыру керек деген ой өрбітеді.

	Сонымен қатар А.Власов тағы бір мəселені ортаға салады: «Қазір ТМД кеңістігіндегі елдердің бірсыпырасы ұлттық тарихын қайта зерделеуге көшті. ТМД елдері тарихы соғыс өрті жүріп өткен елді мекендердің сыртқы көрінісін еске түсіреді. Себебі тарих ерінбегеннің ермегіне айналып кетті. Саясаттанушылар да тарихшы, журналист те тарихшы, тіпті əдебиетші де тарихшыға айналды. Бұл қоғамды адастырады. Ғылыми тарих тек ақиқатқа ғана сүйенуі тиіс. Бұл ретте, Қазақстан мен Ресей тарихшылары ортақ проблемаларымен бетпе-бет келіп отыр» дейді ол.

	Бұл – ойлануға тұрарлық пікір. Осы тұста мына бір мəселені де ойға алмасқа болмайды. Еліміздің егемендігінің алғашқы жылдарынан-ақ өзіміздің төл тарихымызды түгендеу үдерісі жаппай қолға алынғаны рас. Соның нəтижесінде тарихтың қойнауында қалып кеткен, тіпті қасақана ұмыттырылған есімдер тарихи жағдаяттар мен оқиғалар жəне оған қатысты тұлғалардың аттары жалғанның жарығына шықты. Олардың атын, ерлігін ұлықтау, есімін əспеттеу мақсатында қыруар жұмыс атқарылды. Бұл ауқымды шаралар ел көлемінде жүргізілді, оған бойында ұлттық рухтың иненің жасуындай болса да ұшқыны бар азаматтар үлес қосты. Соның арқасында сұрқия саясаттың салдарынан тарих беттерінен қасақана сызылып тасталған кісілердің есімі ұрпағымен қайта қауышты. Ал осы халықтық шаруаның көбі, əрине, журналистердің, əдебиетшілердің, саясаттанушылардың қажымай-талмай жүргізген ізденісінің арқасында болып отыр. Есесіне кəсіби тарихшылар, деректанушылар, əлеуметтанушылар, міне, осынау қыруар қазынаны қайта ой қазанына салып қорытуға ғылыми негізденуге міндетті еді. Сонда мəселенің сорпасы қайсысы, көбігі қайсысы деген сауалға жауап өзінен-өзі шыға келеді.

	Ойымызды түйіндей келе, айтарымыз əңгімені мəселенің мəніне бойламай тұрып біржақты бұра тартуға болмайды. Осы мəселені өрбіткен «Ана тілі» газетінде тəп-тəуір мақала жарияланды. Мақала авторы Зəбира Мырзатаева «Айтылған тарих» деп аталатын мақаласында Абай атындағы ҚазҰПУ-дағы «Айтылған тарих» ғылыми-зерттеу орталығында атқарылып жатқан мəселелер төңірегінде сүйсіне баяндайды. ҚР Ұлттық Ғылым Академиясының корреспондент-мүшесі, профессор М.Қойгелдиев осы орталыққа жетекшілік ете отырып, өз магистранттарымен, доктаранттарымен тарих айту дəстүрін жаңғыртып, Отандық тарих ғылымын дамытудың қазіргі уақыт талабына сай зерттеу ісін қолға алғаны айтылады. Осындай бір сүйсінерлік дерек Ш.Уəлиханов атындағы Тарих жəне этнология институты директорының орынбасары, тарих ғылымдарының докторы Светлана Смағұлованың сұхбатында көрініс тапқан («Мəңгілік Елге айналу үшін тарихымызды түзеу керек», // «Айқын» газеті, 29-қаңтар, 2014ж.). Ол Шығыс Қазақстан облысы, Тарбағатай ауданына барған экспедициялық сапары кезінде осы өңірде 1900 жылы туған қазір 114 жастағы Нұрқия Зейнəділқызымен кездескенін, одан естіген əңгімесін таспаға түсіріп, кейін мұрағаттық жазбалармен салыстырғанда деректер бірімен бірі дəлме-дəл келетіндігін сүйсіне айтады. Міне, «Айтылған тарихтың» қажеттілігі.

	Ұлттық тарихымыздың қатпар-қатпар мəселелерін жалғанның жарығына шығару бағытындағы үрдіске «Қазақ газеттері» ЖШС-на қарасты бірқатар басылымдар білек сыбана кірісіп, қыруар жұмыс атқарды деуге болады. Мəселен, «Ана тілі» газетіндегі республикалық Мемлекет тарихы институтының директоры, тарих ғылымдарының докторы Бүркіт Аяғанның «Ұлы даланың иесі де, киесі де көшпенділер» деп аталатын мақаласында ғылыми айналымға түсуге тиіс бірқатар мəселелерге назар аударылған. Онда біздің арғы ата-бабаларымыз Қиыр Шығыстан Батыс Еуропаға дейінгі, Сібірден Үндістанға дейінгі алып жатқан мемлекеттердің дамуында 2000 жыл бойы елеулі рөл атқарғандығы жөніде нақты деректер негізінде баяндалады. Осындай оқырман олжасы болатын мақалалардың қатарына ҚР Ұлттық Ғылым Академиясының корреспондент-мүшесі, профессор Бақтияр Смановтың «Жырмен жазылған тарих» атты дүниесін атап өтуге болады. Мұнда айтулы ақын Қалыбай Мəмбетұлының академик Н.Василовский жарыққа шығарған дастаны туралы кеңінен баяндалады.

	Осындай қалың оқырманның рухани қажетін өтейтін мақалалар «Ақиқат», «Мысль», «Үркер» журналдарында жəне «Экономика», «Уйғур авази» газеттерінде де жарияланды. Мəселен, «Ақиқат» журналының оқырман қауымынан лайықты бағасын алып келе жатқан «Келелі кеңес» деп аталатын айдары бойынша жарияланған мақалалардан көкейге қонымды көптеген мəселелер ортаға түсетіні рас. Журналдың 2013 жылғы №8 санында «СССР-дің күйреуі. қазаққа ұлт ретінде тигізген пайдасы мен зияны» деп аталатын дөңгелек үстел басындағы сұхбат оқырман қауым тарапынан лайықты бағасын алды. Жұрт назарын аудартқан жарияланымдар қатарынан О.Қауғабайдың «Ақтаудың Шевченко аталу тарихы» («Экономика» газеті 27-маусым, 2013ж.), М.Ұйықбаеваның «Ұлттық мəдениет жəне тарих» («Мысль» журналы №8, 2013ж.), Б.Қойшыбаевтың «Ұлттық мемлекетті тəрбиелейтін тарих қажет» («Үркер» журналы №9 2013ж.), А.Камаловтың «Тарихсыз болашақ болмайды» (Уйғур авази» газеті 2013ж.) деп аталатын материалдарын атап өтуге болады.

	Тарихты зерттеу – мұражайлар мен мұрағаттарда, кітапханаларда тапжылмай отырып атқарылатын шаруа деп түсінсек, бұл мəселеге бір ғана қырынан келгендік болар еді. Ұлт тарихының алтын көмбесі ел-елден, жер-жерден табан тоздырып іздегенде ғана кезігетінін тəжірибе көрсетіп отыр.

	Осыдан біраз жыл бұрын «Ана тілі» газетінде «Елді сүю – мақтаныш» («Ана тілі» газеті, 6-12 ақпан, 2014ж.) деп аталатын мақала жарық көрді. Онда журналист А.Исламбек əл-Фараби атындағы Қазақ ұлттық университетінің жанынан құрылған «Қазақ елі» студенттік ғылыми-экспедицияның атқарған жұмысын жазады. Осы экспедиция мүшелері Маңғыстау, Қызылорда, Семей өңірлеріне сапарға шығып, жас ғалымдар елді мекендердегі халықтың тұрмыс-тіршілігімен, салт-дəстүрімен, тарихымен танысып, анкеталық сауалнамалар, фокус-топтар ұйымдастыру арқылы «Қазақстан халқының тарихи семиотикалық құндылықтар саласын» жасауға үлес қосқан.

	Осы ыңғайда аталған газеттегі «Матенадаран жəне қыпшақ тіліндегі қолжазба» деп аталатын мақаланы да журналист ізденісінің табысы деп айтар едім. Мақала авторы республикамызға белгілі қаламгер С.Ибраим Армян қолжазбаларының көмбесі аталған Матенадарандағы армян қарпімен қыпшақ тілінде жазылған біздің ұлы мұрамыз туралы молынан толғап, тиянақты жұмыс бітіріп оралған («Ана тілі» газеті, 21-27 қараша, 2013ж.).

	Мақаланың құндылығы армяндар тарапынан атқарылап жатқан қыруар жұмысқа қазақ ғалымдарының қимылы үндес болуы керек деген мəселені күн тəртібіне қоюында.

	Тарих бір күнде жазылып, құрышталып қолға ұстата салатын дүние емес. Сондықтан оның сан қырлы, сан салалы шаруасына шаршамай, шалдықпай шыдамдылық көрсеткендер ғана мұратты іске жетеді. Осынау мəртебелі жұмыстың бір тұтқасын қазақ баспасөзі абыроймен көтеріп келе жатқаны қуантады.

	2014 ж.





ҚАЗАҚ БАСПАСӨЗІ: ДƏСТҮР САБАҚТАСТЫҒЫНЫҢ ДƏНЕКЕРІ




	Сəкен Сейфуллин өткен ғасырдың жиырмасыншы жылдары, дəлірек айтсақ, 1922-1925 жылдар арасында Қазақ АКСР-і Халық Комиссарлары Кеңесінің Төрағасы болды. Онда ел астанасы Орынбор еді. Осы тұста оның қолымен мемлекет тағдырына қатысты қыруар құжаттардың тұсауы кесіліп, жүзеге асып жатты.

	Сол кездері өзінің болмысына біртабан жақын баспасөз, руханият, мəдениет, əдебиет мəселелеріне де ол айрықша назар аударып отырды. Мəселен, республика Халкомкеңесінің 1923 жылы 22-тамызда өткен төралқа мəжілісінде «Қызыл Қазақстан» жəне «Советская Киргизия» журналдарының баспаханалық шығындары үшін қыруар қаржы бөлдіріп, оны Қаржы министрлігінің мүлтіксіз жүзеге асыруын талап еткен.

	Төралқаның 1924 жылы 2-қазанда болған мəжілісінде 1924-1925 жылдардағы республика бойынша радио хабарларын таратуға бөлінген қаржыны олқысынып, оған қосымша қазынадан алтынмен шаққандағы 9020 сом 45 тиын бөлдірген.

	1926 жылы Қазақ Өлкелік Комитетінің баспасөз бөлімінің меңгерушісі əрі «Еңбекші қазақ» газетінің редакторы болып тұрған кезінде Тұрар Рысқұлов Қызылордадағы баспасөз күніне арналған салтанатты мəжілісте баяндама жасады. Жиылыс қаладағы іскерлік клубында өткен еді. Баяндама кейін «Советская степь» газетінің 17-мамыр күнгі нөмірінде жарияланды.

	Баяндамада Қазақстанның мəдени-экономикалық тұралауының басты себебі патшалық Ресейдің ұлт аймақтарын бұғаулап ұстауынан, езіп, жаншуынан деп атап көрсетілді. Бұдан соң ол артта қалған халық шаруашылығын қалай өркендетеміз деген сауалға жауап іздеді. Өлкені өркенді іске бастаушының бірі – баспасөз деп білді.

	Ол Қазақстан баспасөзінің дəл сол кезеңіндегі тұрпатына талдау жасап, оны ұлт руханиятын дамытудың қайнар көзі деп есептеді. Мұнан соң Рысқұлов соқырға таяқ ұстатқандай етіп, атқамінерлердің алдына нақты міндеттер қойды. Газеттердің таралымы, оның тілі, ұлт мəселесін жазудағы міндеттер, қазақ зиялыларының ауытқушылығы, газет сапасы, салалық басылымдардың жай-күйі, т.б. секілді жоталы тақырыптар бір қарағанда күнделікті күйбеңнің көзқарасында айтыла беретін əңгіме сияқты көрінгенімен сол кезеңнің ең өзекті мəселесі деп бағаланды.

	Т.Рысқұловтың осынау бағдарламалық мақаласы қазақ баспасөзін дамытуға соны серпін бергені сөзсіз еді. Ашығын айтайық, қоғам, мемлекет қайраткерінің сөзіндегі біз санамалап отырған ой-орамдары əлі күнге дейін өзінің актуальдылығын жоя қоймағандығына көз жеткізу қиын емес.

	Біз бұл мысалдардан халқымыздың қос перзентінің мемлекеттік қызметте жүріп, қазақ баспасөзіне, ұлт руханиятының алтын діңгегі болып саналатын газет-журнал ісіне қаншалықты назар аударып, жанашырлық танытқанын байқаймыз. Сəкен мен Тұрар дəстүрі одан соң жалғасын таппады десек, күпірлік болар. Темірбек Жүргенов пен Ілияс Омаровтың, бертін Өзбекəлі Жəнібековтың сан-сапырлыс мемлекеттік қызмет ортасында жүріп, баспасөз шаруасына келгенде өзге дүниенің бəрін жиыстырып қойып, журналистер жағдайымен білек сыбана айналысқаны ойлы оқырман жадында.

	Дегенмен, қазақ баспасөзі тарихында оның тағдыры қақпақылға түскен шағы да аз болған жоқ. Кеңестік моно-идеология тұсында қазақ басылымдары орыс газеттерінің аудармасы деңгейінде шықса да жарап жатыр деген пиғыл болған. Жұмабек Тəшенов секілді біртуар азаматтар басын бəйгеге тіге отырып, осы жойқын шабуылға тойтарыс бергені де ақиқат.

	Қысқасы, жоғарыда біз есімдерін ауызға алған тұлғалардың табандылығы, осы тұрпаттас əріптес аға ұрпақ өкілдерінің қазақ журналистикасын дамытудағы еңбегі əрдайым əспеттеуге, ардақтауға лайық!

	Осы дəстүрдің Қазақ Елінің жаңа дəуірі басталған шақта да жалғасын тауып келе жатқаны рас. Демек, ағалар дəстүріне адалдық – қазақ баспасөзінің бүгінгі қайраткерлерінің бойтұмарындай болғандай қасиет деп білеміз. Əрине, ізденіс үрдесінде тақтайдай жолдың болмасы тағы бар. Бір сүрінесің, еңсеңді көтеріп қайта ұмтыласың. О да табиғи заңдылық.

	Ұлт руханиятына қызмет етуге келгенде тарихи кезеңдердің тағдырлы шешімдеріне төрелік айтар тұста, бүгінгімізді байыптап, ертеңімізді електен өткізер сəтте қазақ журналистикасы лайым биіктен көрінді. Қысқасы, ұлт намысына қатысты қай-қай мəселеде де қазақ баспасөзі бұғып қалған жағдайы жоқ. Осы өлшеммен қарағанда, ұлттық ақпарат құралдарына ешкімнің өкпе-назы болмас деп ойлаймыз. Əсіресе, ол қоғамдық санаға сілкініс əкелген демократиялық дүмпу кезеңдерінде, жариялылық мінбері сартап идеологияның пердесін сыпырған жылдарында шын мəнінде қалың бұқараның үнжариясына айналды.

	Ал тұтастай алғанда, Қазақстан өзінің Тəуелсіздігін жариялағаннан бергі жиырма жылдан аса уақыт ішінде де ел ақпарат құралдарының тағдыр-талайына байланысты сан түрлі шешімдер қабылданып, оның өркендей беруіне тиісті жағдайлар жасалды. Рас, санаға сілкініс əкелген демократиялық дүмпу ұлт бұқаралық ақпарат құралдары саласына да өз ықпалын тигізді. Меншік формасының өзгеруі тəуелсіз басылымдардың тұсауын кесті. Нарықтық қатынастың талабына ілескендері көшін түзеді, ал енді біреулері бір, екі нөмірден соң жабылып жатты. Кейін бұл үйреншікті құбылысқа айналды.

	Ал бірақ осы жылдары қазақ баспасөзі өзінің тарихи миссиясын толықтай атқара білді деп есептейміз.

	Дүние – дүрмек. Ол бір орында шегенделіп қалмайды. Олай болса, жеткен жетістігіміз осынау екен деп, болдым - толдыммен уақыт өткізу жараспас шаруа. Кешегі бүгінгіге өлшем бола алмасы тағы анық.

	Сондықтан бүгінгі талап тұрғысында не істелмек, жеткен жетістігімізге тоқмейілсіп отыра береміз бе, əлде басқаша қайран қыламыз ба деген сауал əр қаламгердің көкейінде жүргені анық. Əңгіме осы тұрғыдан өрбігенде үстіміздегі жылы ақпан айында билік өкілдері жəне республикалық бұқаралық ақпарат басшыларының қатысуымен өткен мəслихаттан түйер ой көп болды деп айтуға болады.

	Күні бүгінге дейін республика ақпарат кеңестігінің жай-жапсарына қатысты үлкенді-кішілі жиындарда, мерзімді басылымдар беттерінде əңгіме өзегіне айналып отырған осынау мəжілісте республикамыздың Мемлекеттік хатшысы Марат Тəжин, «Нұр Отан» ХДП Төрағасының бірінші орынбасары Бауыржан Байбек, Мəдениет жəне ақпарат министрі Мұхтар Құл-Мұхаммед қазақстандық БАҚ саласындағы толғаулы мəселелер туралы ойларын ортаға салған еді.

	«Біз мемлекеттік БАҚ-тардың бəсекеге қабілеттілігін арттыру мəселесін əрқашанда естен шығармауымыз керек, – деп атап көрсетті. М.Тəжин. – Мемлекеттік медиа дегеніміздің өзін нарықтық индустрияның құрылуы əрі айырылмас бөлшегі деп қарастырып, оны жүргізуде экономикалық тиімділікті басшылыққа алуды саналарға сіңіруді бастаған жөн».

	Бұдан туатын қорытынды, «Қазақстан – 2050» Стратегиясын басшылыққа ала отырып жүргізілетін жұмыста алашапқандыққа жол бермеу, ұраншылдықтан ада болу, есесіне қарапайым оқырманның жүрегіне жол табатын, оны ойландырған мəселеге жауап беретін мақалалар ұйымдастыру қажет. БАҚ шын мəнінде миллиондардың сөз алатын мінбері, ой бөлісер сырласу клубы болуы тиіс. Əсіре белсенділік стратегияның мəні мен мағынасын ашып көрсетудің орнына қарапайым оқырманның кері реакциясын туғызуы мүмкін.

	Осы ыңғайдағы пікірлер қазіргі заманғы журналистиканың аяқ алысы төңірегіндегі жиын мəслихаттарда, тіпті редакциялардың өндірістік лездемелерінде айтыла бастағаны қуанышты. Себебі өз проблемамызды өзіміз ортаға салып, оның шешімін бірлесе іздестіргеніміз дұрыс, əрине.

	Осындай бір келелі кеңес «Аманат» интеллектуалды пікірсайыс клубының кезекті отырысында өтіп, онда нақты мəселелер əңгіме өзегіне айналды. Əмбебап журналистикадан бас тартып, салалық журналистикаға көшу керек пе? Қазақстанда шетел бұқаралық ақпарат құралдарының екпіні неліктен күн сайын күшейіп барады? Аймақтық журналистиканың қордаланған мəселелерін қалай шешеміз? Қарап отырсақ, осынау сауалдар тізбегінің қай-қайсы да оқырман қауымның санасына ой салар мəселелер. Бұдан туатын қорытынды, БАҚ өкілдері өз жұмысына сыни көзбен қарап, уақытпен үндес болудың сантарап жолын өздері іздестіре бастағаны қуантады.

	Əрине, шығармашылық шабытты оятатын да, қаламгерді тың тақырыптар мен идеяларға ұмтылуға итермелейтін де оның əлеуметтік-қаржылық мұқтажының уақытылы шешіліп отыруына байланысты. Осы тұста мына бір мəселеге назар аударғанды жөн көріп отырмыз.

	Кез келген БАҚ-тың бойына қан жүгіртер өзекті мəселенің бірі мемлекеттік ақпараттық тапсырысқа байланысты шешімдер. Осы ыңғайда нақты пікірін айтқан Мəдениет жəне ақпарат министрі Мұхтар Құл-Мұхамедтің бастамасы бүтіндей сала қызметкерлері тарапынан қолдау тапқанын атап өткеніміз жөн. Ол БАҚ-қа берілетін тапсырысты қаржыландырудың жаңа тарифі енгізілетіндігін мəлімдеді. Бұл шаралар тиісті заңнамалық құжаттар негізінде жүргізілмек.

	Осының бəрі отандық БАҚ-ты жаңғырту мəселелерімен орайлас жүзеге аспақ. Бұл ретте еліміздің ақпаратттық кеңістігінен өзіндік орнын айқындаған «Қазақ газеттері» ЖШС-нда атқарылып жатқан жұмыстар төңірегінде, белгіленген межелер туралы оқырмандарымызды құлағдар етудің орайы келіп тұр.

	Уақыт талабына сай тұтынушыларға – оқырман қауымға сапалы да мəнді-мағыналы өнім жеткізу Серіктестіктің басты міндеті болып табылады. Осы тұрғыдан келгенде мемлекет басшысы Н.Назарбаевтың «Қазақстанның əлеуметтік жаңғыртылуы: Жалпыға ортақ еңбек қоғамына қарай жиырма қадам» мақаласы редакциялар ұжымының іс-қимылына жаңа серпін бергені сөзсіз. Мақаладағы 18-тапсырмада айтылған отандық БАҚ-тарды жаңғырту бағдарламасына сəйкес Серіктестікке қарасты газеттер мен журналдар 2013-2016 жылдар аралығында жаңа сапалық дəрежеге шығуды жоспарлап отыр.

	– Кəсіпорынды модернизациялау жоспары бойынша барлық негізгі құрал-жабдықтар толық жаңартылады;

	– Қазіргі заманғы ақпараттық технологияларды пайдалана отырып, ақпаратты жеделдете жеткізудің жаңа заманауи дəрежесіне көтерілу көзделеді;

	– Серіктестіктің журналдарды, басқа да өнімдерді басып шығару үшін мини-баспаханасын құру қолға алынбақ;

	– Баспа өнімдерінің электронды нұсқасын жетілдіре отырып, Қазақстан аумағында ғана емес, жаһандық ақпараттық кеңістікке жету жөніндегі жұмыстар жүргізіледі;

	–«Қазақ газеттері» ЖШС-на қарасты басылымдарда жарияланған материалдардың қазақ, орыс, ағылшын тілдерінде таралуы, араб жəне латын қаріптеріне көшірілуі жүзеге асырыла бастайды; Ол медиа-холдинг жанынан құрылған Web-сайт қызметі арқылы орындалады.

	– Еліміз бойынша «Қазақ газеттері» ЖШС-ның: Шығыста – Өскеменде, Батыста – Ақтөбеде, Оңтүстікте – Шымкентте, Орталық жəне солтүстік облыстарда – Астана қалаларында төрт аймақтық өкілдіктері ашылады. Серіктестікке қарасты əрбір басылымның мазмұнды да сапалы шығуы, оның өнім өтімділігін жетілдіру мəселесі күнбе-күнгі назарымызда. Осы тұрғыдан келгенде олардың менеджменті мен маркетингін бүгінгі уақыт талабына сай құру ұдайы ізденісті қажет ететіні сөзсіз.

	Əрбір газет пен журналдың нөмір сайынғы жоспарлануынан бастап, оның оқырман қолына жеткенге дейінгі аралықтағы циклы бір сəтте қаперден қалмауы қажет. Осының бəрін үйлестіріп отыратын Серіктестік жанынан қоғамдық негізде Бас редакторлар Кеңесі құрылды. Кеңес өзінің əрбір мəжілісінде Серіктестік өміріндегі ең өзекті мəселелерге назар аударып, оның шешімін табуына мүдделілік танытады. Сондықтан болуы керек Бас редакторлар Кеңесінің ұйғарымымен əрбір басылымның оның маркетингіне əсер ететін жеке жобалар жүзеге аса бастады. Айталық, «Ана тілі» газетінің «Ана тілінің аруы» – «Жігіттің сұлтаны», «Экономика» газетінің Банк академиясымен бірлескен «Капитал-Қаражат», «Үркер» журналының «Үркер-Үміт», «Ақиқат» журналының «Келелі кеңес», «Мысль» журналының «Еркін мінбер» деп аталатын дөңгелек үстел басындағы сұхбаттар жобалары, «Уйғур авази» газетінің «Көшпелі редакция мінбері» жобалары қазірдің өзінде газет жанашырларының көзайымына айналып қалды.

	Газеттер мен журналдардың атаулы күндеріне байланысты ұйымдастырылған басқосулар зиялы қауым назарын аудартып келе жатқаны сөзсіз. Айталық, «Ақиқат» жəне «Мысль» журналдарының да 90 жылдығына байланысты өткізілген халықаралық ғылыми-практикалық конференциялар Серіктестіктің қоғамдық-мəдени өмірінде үлкен серпіліс тудырғаны белгілі. Осы конференциялардың негізінде арнайы жинақ шығып, ол еліміздің бірқатар ЖОО-на, кітапханаларға таратылды.

	Салауатты өмір салты – шығармашылық шабыт кепілі.

	Осы тұрғыдан келгенде Серіктестікке қарасты еңбек ұжымдарының мүшелері бұқаралық спорт мəселесін өздерінің мерзімдік басылымдарында жазып қана қоймай, оның кең етек алуы үшін өздері де белсенділік танытып келеді. Соның бір айқын дəлелі дəстүрлі С.Бердіқұлов атындағы футбол турнирінде «Қазақ газеттері» ЖШС-ның командасы жүлделі бас бəйгені жеңіп алды. «Ақиқат» журналының редакциясы шахматтан журналистер арасында өтетін біріншіліктің ұйытқысы болғалы отыр. «Уйғур авази» газеті мен «Ана тілі» газетінің волейболшылары əрдайым түрлі деңгейдегі жарыстардың жүлдесінен үміткер.

	Мұның бəрі біз жеткен жетістіктер. Оны ешкім тартып ала алмайды. Қазіргі талап: бүгіннен де ертеңгі еңбек өнімді болуы тиіс. Олай болса, жұмыстың мəнділігі тұрмыстың сəнді болуына тікелей байланысты екені түсінікті.

	Солардың негізгілеріне тоқтала кетсем деймін. Біз мақаламыздың басында, мəселен, Тұрар Рысқұловтың баспасөз мəселесіне арналған мақаласына сілтеме жасап, ең түйінді шаруаның бірі ел ішінде газет-журнал тарату ісіне айрықша назар аударғанына тоқталған едік. Осы «жыр» содан бері ғасырға жуық уақыт өтсе де əлі күн тəртібінен түспей келеді.

	Соның нақты мысалы мемлекет, қоғам қайраткері, Мəжіліс депутаты Қуаныш Сұлтанов Парламент мəжілісінде қазақ басылымдарынының бөлшек саудада шетқақпай көріп отырғанын ашық айтып, үкіметке сауал жолдады. Депутат мəселені дұрыс көтеріп отыр. Осы шетін шаруа қазақтілді БАҚ басшылары арасында айтыла-айтыла əбден жауыр болған мəселе. «ҚазПресс» пен «Қазпошта» секілді алпауыттардың маңына жуый алмай жүрген қазақ басылымдарының ендігі сағалап отырғаны Астанадағы «Алты Алаш» дүңгіршіктері еді.

	Амал қанша, «Алты Алашқа» бəсекелестер енді оны қысымға алып жатқан жағдайы бар. Осыған араша түсіп, қазақ басылымдары қаншама өтініш хат жазды, мақала жариялады, бірақ «Алты Алаштың» басынан бұлт сейілген жоқ. Бірде электриктер, бірде салық органдары, бірде санэпидстанция, т.б. толып жатқан тексерушілер дүңгіршікке жұмыс істетпей əлек. Ал дүңгіршіктер иесі Мейрамгүл Рахымбаеваның əділдік іздеп ашпаған есігі жоқ. Енді осы арпалыстың қай уақытқа дейін созылары беймəлім...

	Міне, осының бəрі өз өнімін өткізе алмай жүрген журналистің жүйкесіне тимейді деп кім айтады?

	Қазіргі таңда қызметкерлерді тұрғын үймен қамтамасыз ету де елеулі мəселеге айналуда. Əсіресе, осының салқыны мерзімдік басылымдар редакцияларын жас кадрлармен қамтамасыз етуге əсер етіп отыр. Жаңадан оқу бітірген жас журналистердің қаламы ұшқыр, кəсіби біліктілігі жоғары болуы көбіне көп оның əлеуметтік тұрмыстық жағдайына тікелей қатысты екені сөзсіз. Осы мəселе төңірегінде тиісті құзырлы мекемелерге қаншама рет қатынас қағаз жазып, өтініштің оң шешімін табуына күш салғанымызбен оның бəрі нəтижесіз қалып келеді.

	Сондықтан мемлекет тарапынан дəрігерлер мен мұғалімдерге тұрғын-үй мəселесіне байланысты жасалып жатқан қамқорлық журналистер қауымына да шарапатын тигізсе деп ойлаймыз. Мұны бір шешудің жолы – тиісті заңнамалық құжаттарға өзгерістер енгізіп, бұқаралық ақпарат құралдары қызметкерлерінің əлеуметтік-тұрмыстық мəселеге қатысты мəртебесін айқындау.

	Отандық БАҚ-ты жаңғырту, оның тиімділігін арттыру төңірегіндегі мəселелер шоғырында осындай бір өзекті шаруалар да шешімін тапса дейміз.

	Ел мұраты жолындағы қат-қабат жұмыстың ең алдыңғы шебінде жүретін журналистің мұқтажы кейде жарты-кеш шешіліп, ал кейде мүлде ұмыт қалып жататыны өкінішті. Сондықтан отандық БАҚ-ты жаңғырту мəселесі көтерілгенде ең алдымен сол мəселені жүзеге асыруға тұтқа болатын Журналист тұлғасының тағдыры бірінші кезекте тұруы тиіс. Өйтпейінше, кадр дайындау мен оның біліктілігін арттыру, білімін жетілдіру деген секілді шаруалардың жуық арада шешімін таба қоюы түйінді болып қала бермек.

	2014 ж.





ЕУРОПА: ТƏЛІМ МЕН ТАҒЫЛЫМ ТАРАЗЫСЫ




	Үстіміздегі жылдың ақпан айында Польша Республикасына, Германияға барудың сəті түсті. Деректерге көз жүгіртсек, Қазақстан мен Польша арасындағы барыс-келістің, алыс-берістің, тұтастай алғанда ынтымақтастық тамыры тым тереңде жатыр.

	Осы орайда, Ежелгі қазақ – поляк қарым-қатынасының əргі-бергісі мен бүгінгі аяқ алысы туралы, сондай-ақ Берлинде болған сəттердегі ой орамдарын оқырман назарына ұсынуды жөн көрдік.





Елшіні еліктірген үлгі




	Польшаға сапар Қазақстан Республикасының осы елдегі елшілігінің шақыруы негізінде болғандықтан, алғашқы дидарласуымызды да елшіліктен бастадық.

	Біздің осындағы елшіміз Ерік Өтембаев мырза журналистердің мекемеге атбасын бұрғанына айрықша ықылас білдірді. Жаңа қызметке кіріскеніне онша көп уақыт өте қоймаса да, ол Польша мемлекетінің Еуроодақтағы орны мен рөлі жəне оның ғаламдық өркениетке қосып жатқан үлесі төңірегінде тағылымы мол əңгіме айтып үлгерді. Əңгіме өзегі қазіргі нарықты қатынасқа ойысқанда ол:

	– Бұл елден үйренерлік те, үлгі аларлық та мəселелер бар, – деп бір түйіп қойды.

	Ерекеңнің əңгімесінен байқағанымыз, Польшада жергілікті өзін-өзі басқару моделі біздің қазақстандық мамандар тарапынан қызығушылық туғызып жатыр екен. Біз оны өз көзімізбен көрдік. Варшавадан Познаньға, одан Слубицеге жосылта тартқанда жолшыбай орналасқан деревнялардың сыртынан-ақ «иесі бар елді мекен екенін» бірден байқайсыз. Иесі бар деп отырғаным, сол жердің мұқтажына жаны ауыратын, оның отымен кіріп, күлімен шығатын кісілер бар екен дегенім ғой.

	Елшінің айтуынша, деревняның көшесінде қисық жатқан ағашты көрмейсің. Себебі, деревняның өз қазынасы, өз билігі, өз жарғысы, қалыптасу, даму жоспары бар. Ал бастықты өздері дауыс беру арқылы сайлап қояды. Демек, ол жергілікті тұрғындарға есепті, тəуелді.

	Осы үлгіні іске нұсқа тұту бағытында бізде де біраз шаруа қолға алынып жатқаны белгілі. Енді ауыл əкімдерін сайлаймыз. Үстіміздегі жылдың екінші жарты жылдығынан бастап, ауыл-селоның арнайы бюджеті болады. Сөйтіп, біздің пайымдауымызша ынтымақтас елдегі үлгілі үрдіс біздің өркендеуімізге де түрткі болғалы отыр.

	Шіркін, осы шаруа бұдан 3-4 жыл бұрын қолға алынғанда ғой дейсің... «Келешегі жоқ» деген келте шешіммен қаншама елді мекендер, ауылдар ұстағанның қолында, тістегеннің аузында кетті. Формалды түрде иесі бар болғанымен қараусыз қалған егістік алқаптары мен жайылымдар қаншама?.. Кезінде түгін тартса майы шыққан алқаптар бүгінде қу тақырға айналып, эрозияға ұшыраған. Ақиқаттан айналып өте алмайтындығымыз рас қой, енді. Оны мойындау керек... Бірақ ештен кеш жақсы. Бізде қазір 7232 ауыл бар екен. Оның 3752-нің жағдайы жақсы, қауқарлы көрінеді. Қалған 2500-і демеуді қажет ететін ахуалы орташа болса, 1000-нан астам ауылдың болашағы бұлыңғыр... Елбасымыз Нұрсұлтан Назарбаевтың қатысуымен өткен кəсіпкерлік жөніндегі кеңесте осындай деректер келтірілді. Бұл ойландыратын, жан ауыртатын деректер.

	Ауыл – елдің анасы дейтін болсақ, оны қауымдасып, қауғаласып қиындықтан алып шығу іс басында отырғандарға ғана емес, бүтіндей Алаш баласына сын болғалы тұр.

	Польша да күйреу мен қираудың əкесін бастан өткізген. Бірақ ел болып, жұрт болып соның бəрін жеңіп шыққан поляктар қазір аузынан ақ майын ағызып, молшылықтың ішінде отыр. Оларға мұны ешкім əкеп жасап берген жоқ. Бəрін өздері жасаған. Қазына мүлкін тонау, қаржы жымқыру, ел дəулетін сыртқа тасу секілді əрекеттер тыйым салынған елде осындай қой үстінде бозторғай жұмыртқалайтын заман орнайтынын уақыттың өзі көрсетіп отыр!





Варшавада оқып жүр талай қазақ баласы




	Польшадағы ірі қалалардың бірі – Познань. Осында поляк халқының адал перзенті Адам Мицкевич атындағы университет бар. Біздің осында атбасын бұратынымызды күні бұрын білген мұндағы Азияны зерттеу орталығының түркі, моңғол жəне корей тілдерін зерттеу бөлімінің қызметкерлері күтіп отыр екен.

	Бөлім меңгерушісі Хенрик Янковски, ал жетекші редакторы қандас қарындасымыз Гүлайхан Ақтау.

	Əңгімелесе келе, Қазақ елі мен Польша арасындағы мəдени-рухани байланысты нығайтуда бұл орталық қыруар жұмыс атқарып жатқанына көзіміз жетті. Осында қазір поляктар қазақ тілін үйренуді мықтап қолға алған екен. Тіл үйрену орталығы заманауи құрал-жабдықтармен қамтамасыз етілген. Сабақ оқитын аудиториялар зəңгірлеп тұр. Биылдың өзінде қырық шақты студенттің қазақ тілін бір кісідей біліп шығуына жағдай жасалып отыр.

	Сөз арасында Қазақстанда қаріпті латынға көшіру қамы жасалып жатқаны айтылып еді, Хенрик те, Гүлайхан да бұл өркенді шаруаны қуана қолдайтынын білдірді. Ал ең бастысы асығыстыққа жол бермей, латын қарпіне көшкен өзге елдердің тəжірибелерін мықтап ескеру керек.

	Поляк жеріне қазақтардың ілім-білім алу үшін ат ізін салуы өткен ғасырдың алғашқы жиырма жылдығында-ақ басталғаны белгілі. Өзінің бастауында А.Янушкевич секілді азаматтар болған қазақ-поляк ынтымақтастығы бүгінгі таңда нығайып, дамып келеді. Оның нақты бір мысалына мына бір деректер анық көз жеткізеді. Айталық, ХХ ғасырдың басында оқу-тоқу іздеген жас қазақ өрендер Польшаның жоғары оқу орындарына аттанады. Олар, негізінен, Варшава университетінің заң факультетіне, сондай-ақ осы қаладағы ветеринарлық институтқа оқуға түседі. Мəселен, қолдағы бар мəліметтерге жүгінсек, К.Боранбаев (Алматы), А.Күшіков (Семей), Ж.Сұлтанаев (Жетісу), А.Тұнғаншин (Торғай), Уəлиев, А.Шалымбеков (Семей) аталған оқу орындарында білім алып, 1914 жылы атамекенге қайтып оралған. Қазақстан өз Тəуелсіздігін жариялағаннан бергі уақытта осы дəстүр жаңа сапалық деңгейге көтерілді.

	Қазір Польшаның біраз жоғары оқу орындарында көптеген қазақстандықтар өздерінің аталары салған дəстүрді жалғастыра отырып, білім алып жатыр, тəжірибеден өтіп жүр. Мынандай бір нақты деректерді келтіруге болады. Соңғы мəліметтерге қарағанда, Польшада 500-ге тарта қазақстандық студент оқиды, ал Познаньдағы Адам Мицкевич атындағы университеттің қазақ тілі мен əдебиеті кафедрасында 50-ге тарта поляк студенті білім алуда.

	Бізге сəт-сапар тілер сəтте филология ғылымдарының докторы, профессор Хенрик Янковски:

	– Əлем əдебиетімен, мəдени құндылықтарымен тұтасады. Адамның адамға бауыр екенін ілкідегі тарихи шығармалардан, эпостар мен дастандардан бастап, бүгінге дейінгі рухани дүниелерден анық байқауға болады. Түптеп келгенде, адамзаттың тарихы да, тағдыры да ортақ.

	Сондықтан да біз үнемі əр елдің тарихы мен əдебиетінен, тілінен, наным-сенімінен ұқсастықтарды жиі байқаймыз. Əлемдік ақпарат тасқынымен бірлікте, əр елдің басылымдары мен телеарналары, интернет ресурстары жедел даму үстінде. Өз басым қазақ əдебиетін, ғаламторын, ақпарат көздерін бақылап отырамын. Əрқашан бақтарыңыз үстем, бағыттарыңыз айқын болғай! – деді.

	Бұл сөзін ол бізбен бірге сапарлас болған белгілі көсемсөзші, қазақ баспасөзі қайраткерлерінің бірі Сапарбай Парманқұловқа қарата айтқан еді. Сəкең оны таспаға жазып алып, өзі қол қойып отырған «Дала мен қаланың» бірінші бетіне Янковскидің суретімен қоса жариялап жіберді.





Томаш Тадеуштің тектілігі




	«Қазақ газеттері» ЖШС-ның Польшадағы өкілі Жетпісбай Бекболатұлы өткен жылы қараша айында Алматыға «Еуропа XXI ғасырда» деп аталатын халықаралық конференция болатыны туралы ақпараттар тасқынын тоғыта бастады. Бізді қызықтырғаны осынау алқалы басқосудың Познань қаласындағы Адам Мицкевич атындағы мемлекеттік университеттің саясаттану жəне журналистика факультеті ұйымдастыратындығы болды. Конференция дəл алдын ала белгіленген уақытта басталып, оған жиылған қауымның зор қызығушылығын туғызды. Атап айтар болсақ, мұнда əлемдегі саяси жəне экономикалық дағдарыспен қоса, əсіресе, Еуропаны шарпыған қаржы дағдарысының жай-күйі əңгіме өзегіне айналды. Сондай-ақ Еуропалық Одақтың посткеңестік елдермен ынтымақтастық мəселелеріне де ерекше назар аударылды.

	Конференцияға Қазақстаннан саясаттану жəне журналистика мəселелерімен айналысып жүрген Кəкен Хамзин, Гүлмира Сұлтанбаева секілді профессорлар өз пікірлерін ортаға салып, ой бөлісті. Біз қатысқан сессияда сөз алған Олег Михайловтың (Ресей), Владимир Емельяновтың (Украина) баяндамалары мазмұндылығымен конференцияға қатысушылар тарапынан лайықты бағаланды.

	Осынау алқалы мəслихатты өткізу бар да, оны нысаналы жерге жеткізіп түйіндеу тағы бар ғой. Бұл тұрғыдан алғанда конференция тізгінін ұстаған саясаттану жəне журналистика факультетінің деканы Томаш Тадеуштің іскерлігіне, жалпы адами инабаттылығына, тектілігіне риза болыстық. Конференция өтіп болысымен ол келесі күні қазақстандық делегацияны өзі басқарып отырған факультетте арнайы қабылдады. Болашақ саясаткерлер мен журналистерді дайындау орталығының бүгінгі жай-күйімен таныстырып, баяғы бір ескі таныстарымыздай құшақ жая қарсы алып, қолтықтай жүріп, əңгіме шертісті. Біздің бір білгеніміз, журналистика факультеті бүгінгі таңдағы ғылым мен техниканың ең жаңа соңғы жетістіктерімен жабдықталған екен.

	Сөз ыңғайы келгенде біз кешегі үркіншілік жылдары поляктарға баспана беріп, қамқорлық құшағына алғанымызды айтып едік, Тадеуш мырза:

	– Қазақтардың қамқорлығын біз ұмытпаймыз, ұрпақтан ұрпаққа айта беретін боламыз. Екі ел арасындағы мəдени-рухани байланыстың жылдан-жылға нығайып келе жатқаны соның дəлелі ғой, – деді.

	Біз де ана бір ғасырларда тағдырдың тəлкегімен қазақ топырағынан пана тауып, оның кеңқолтық халқының құрметіне бөленген Адольф Янушкевич пен Густаф Зелинскидің, бертінгі Александр Затаевичтің еліміздің руханиятына сіңірген еңбегін ұдайы бағалайтынымызды баса айттық. Сондықтан да біз бұл жолы шақырылған конференцияда «Адольф Янушкевич – Қазақ жəне Еуропа мəдениеттері арасындағы алтын көпір» деген тақырыпта баяндама жасаған едік. Бұ да болса, біздің бабалар салған достық көпіріне деген риясыз құрметіміздің бір белгісі болар деп ойлаймыз. Осы ойымызды тарқата баяндағанда Томаш Тадеуш мырза текті кісінің тұрпатымен құшағын жая бізге ұмтылды.





Арын алау, жанын жалау еткен




	Бұл жолғы сапар менің Германияға екінші рет келуім. 1998 жылы «Қазақ əдебиеті» газетінің Бас редакторы едім. Қазақ мəдениеті мен өнерінің күндері өтетін болып, Мемлекеттік хатшы Əбіш Кекілбаев басқарған делегация құрамында біздің де табанымыз сол жылы осы жерге тиген. Ол жолы қазақ – герман арасындағы мəдени-рухани байланыстар бағытына орай түзілген бағдарлама шарттарынан əрі аса алмап едік. «Шіркін, Трептев паркінде, Рейхстагта болғанда ғой» деген ой іште кеткен еді.

	Енді, міне, бұл сапарда соның есесін қайтарудың сəті түсті. Сапардың сəтінің түсуіне себепші болған Польшадағы Қазақстан Елшілігінің жауапты қызметкері Асқар Абдрахмановқа айрықша ризашылығымызды білдіреміз. Өйткені біздің негізгі шаруамыз Польша Республикасында өтетін халықаралық конференцияға байланысты болды да, арада уақыт тауып, Берлин қайдасың деп тартып кеткеніміз рас.

	Міне, Рейхстаг. Мұнда оны аралап көрем деушілерге арнайы қызмет ұйымдастырылған екен. Біздің мұнда кіруіміз ымырт жабылып, қас қарайған сəтпен тұстас келді. Рейхстагтың бақылау пунктінен өткен сəттен бастап басы жұмыр пенде сан-қилы сезімнің шырмауында болары сөзсіз. Біреулер мұнда осы алып ғимараттың сəулет өнеріндегі ерекшелігін өз көзімен көргісі келіп ат ізін салады. Біреулер жай əншейін ғана қызығушылық ойдың жетегімен келеді. Ал енді бір топ кешегі Ұлы Отан соғысының тұтануына себепші болған ғаламдық қайғы мен қасіреттің мекенінің бүгінгі мəн-жайын білсем деген ниетпен жол тартады. Біз өзімізді осы топтың соңғыларының қатарына жатқызамыз. Мен – майдангердің баласымын. Əкеміз жарықтық Омар сол қанкешу жылдары бар болғаны он алты жасында толарсақтан саз кешіп, оқ пен өрттің ортасынан туған жерге оралды. Еліне қалтқысыз қызмет етіп, ұрпақ өсірді. Ертеректе, менің бала кезімде өзінің маршал Рокоссовскийдің қолбасшылығындағы екінші Беларусь майданында болғанын суыртпақтай «сараңдықпен» айтып отыратын. Сараңдықпен дейтінім, ол кісі сол алапат күндерді еске түсіруге зауқы жоқ еді. Там-тұмдап қана ауызға алатын. Бұл тақырып оның жанды жеріне тиетінін, жүрегін ауыртатынын біз бəріміз де іштей сезетінбіз.

	Кейінірек, жылдар өте ауыл-елдің əр шаңырағына «көк жəшік» келіп, халық айшылық алыс жерлермен тіл табысқандай дəрежеге жетті. Сапырылысқан бағдарламалардың бірінен кешегі отты жылдардың көріністері де көрсетіліп жататын. Зеңбіректің зіркілімен отқа оранған фашистердің бас ғимараты Рейхстагты көргенде əкеміз:

	«Осыған ту тігемін деп талай боздақ мерт болды ғой... Шіркін, Рақымжан Қошқарбаевтың ерлігі ерлігі-ақ еді. Əттең, бағаланбағаны өкінішті» деп əңгімені қайыратын.

	Міне, мен көкемнің əңгімесіне өзек болған Рақымжан Қошқарбаев Жеңіс туын тіккен Рейхстагтың дəл қасында тұрмын. Біз ауызекі əңгімеде Рейхстаг, Рейхстаг деп айта жөнелеміз де, оның əргі-бергі тарихына терең үңіле бермейтініміз тағы шындық.

	Рейхстагтың оқиғалар желісіндегі алар саяси орны бір басқа да, оның сəулет өнерінің өзіндік бір туындысы екендігі тағы бар. Деректерге қарағанда 1871 жылы тарих сахнасына Герман империясы келгенімен Рейхстаг құрылысы 1894 жылы ғана басталып, ол 10 жылға созылған. 1882 жылы Рейхстаг ғимаратын салу үшін бəйге жарияланады да, оған 189 сəулетші қатысқан екен. Осынау аламан бəйгеде Пауль Ванноның жұлдызы жанып, соның жобасы мақұлданады. Əйнек пен темір материалдарынан құрастырылған күмбез сол кезең үшін үздік сəулеткерлік шешім болып табылған еді.

	1918 жылы 9-ыншы қарашада Филипп Шейдеман Рейхстаг балкондарының бірінен республика құрылғанын жариялағаны мəлім. Сөйтіп, Веймар Республикасының парламенті 1919 -1933 жылға дейін осы Рейхстагта өзінің мəжілісін тұрақты түрде өткізіп тұрған. Алайда ол 1933 жылы өрт жалынына оранып, бұл оқиға фашистердің түпкі мақсатын жүзеге асыруына түрткі болды. Деректерге қарағанда, голланд коммунисі Мариунс Вандер Любе осы оқиғаға кінəлі деп табылып, соңынан өлім жазасына кесілген. Бұдан соң ұлтшыл социалистер Берлинді «сатқындардан» тазартуды қолға алып, Германия коммунистік партиясының жұмысына тыйым салған.

	Ғимарат өткен ғасырдың жетпісінші жылдарына дейін жартылай қираған қалпында болып, кейін оны қайта жаңғырту жұмыстары қолға алынды. 90 жылдары батыс жəне шығыс неміс мемлекеттерінің бірігуінен кейін əлемге əйгілі сəулетші Норман Фостердің басшылығымен қайта жаңғырту жұмыстары жүргізілді. Осы жұмыс 1999 жылы аяқталып, қазір мұнда неміс парламенті Бундестаг өз мəжілістерін өткізіп келеді.

	Қайта жаңғыртудан өткен Рейхстаг ғимаратының əр қабатын күмбез шеңберімен айналып өткен сайын санамызда осы тарихи деректер бірінен соң бірі тізбектеліп кино лентасындай сырғып өтіп жатқаны шындық еді. Ғимараттың қабырғасын жағалай өте бергенде көкем жарықтықтың: «Қаншама жас қыршын кетті...» дегеніне пəленбай жыл өтсе де, дəл осы қазір көкжелкемнен жаңғырғып естілгендей болды.

	– Рақымжан ағамыздың ту тіккен жері осы тұс болар, ə? – деп Сапарбай мен Асқар, оған ілесе Жетпісбай жарыса үн қатты. Солайы солай шығар. Жеңіс туын кім тіккені, оқиғаның қалай болғаны ақпарат құралдарында пəленбай рет жазылды. Киноленталарда естеліктер қалды. Біздің білетініміз, біз дəл осы іргесінде тұрған Рейхстагқа ту тігу үшін 300 метр жерді жеті сағат бойына жер бауырлай жылжып, сол азапты сағаттарда о дүниеге барып келумен тең болған сəттерді бастан кешкен Қазақ батырының ғажайып ерлігі ғасырдан-ғасырға əлі талай айтыла берілетіндігі. Бұл оқиға арын алау, жанын жалау еткен ағамыздың ұрпақтан-ұрпаққа ұран болып айтылар ерен ерлігі!

	Мемлекетіміздің жаңа елордасы өзінің сəнімен, салтанатымен əлем саясаткерлерінің аузында жүргені белгілі.

	Мұндағы əрбір ғимараттың, ескерткіштің мəні мен маңызы, шертер сыры зор. Солардың қатарынан көзі тірісінде-ақ аты аңызға айналған Рақымжан Қошқарбаев ағамыздың зор тұлғасы – ескерткіші алыстан мен мұңдалап тұрса деген ойы бар көпшіліктің.

	Алматы-Варшава – Познань-Берлин

	2013ж.





ҚАЗАҚ БАСПАСӨЗІ ҚАЙРАТ КӨРСЕТІП ОТЫР




	Ал бірақ оған тізгін тарт деп аяқтан шалушылар да жоқ емес...



	Қазақ баспасөзі қоғамдық дамудың қай кезеңінде де ұлт мүддесі жолындағы күрестің алдыңғы сапынан көріне білген. Елдікке бастайтын ерен істерге қалың бұқараны жұмылдырып, алқалы сөз айтқан. Өйткені, өз сөзінің Алаш жұртының түкпір-түкпіріне жетіп, көкірегі ояу, көңілі сергек азаматтарға ой саларына сенген. Сондықтан да, қазақтың небір жайсаңдары мен жақсылары баспасөзді ұлық сөз айтудың мінбері деп түсініп, оған қызмет етуге арсынбаған жəне ерінбеген. Бұл біз ашып отырған жаңалық емес. Ұлт баспасөзінің тар жол тайғақ кешулі кешегісі мен бүгінгісін ақыл-парасатқа салған жан осы ақиқаттың алдында еріксіз бас иер еді!

	Ұлт баспасөзін шығарушылар газет сөзінің қалың елге көп тарауы үшін жанталасқан, сөйтіп, олар оқырмандарының жылдан-жылға көп болуына мүдделік танытқан. Сондықтан да, олар баспасөзге жазылу мəселесін газет-журнал ісіндегі бұқаралық жұмыстың ең бір толғаулы арнасы деп білген. Мысал келтірейік. Айталық, «Абай» журналы шыққанда Ғайса Тоқтарбеков дейтін мұғалім қалың қазақ оқырмандарына былай деп үн қатты: «Құдай «Абайдың» жолын қылып зарыққан өмір, жабыққан көңілді ашып, атына шыққан журнал ғылыммен толы болып, шөлдеген жұрттың сусынын қандырғай да. «Абай» журналының жылдық бағасы он үш сом екен. Сол он үш сом түгілі, Абайды сүйетін əрбір қазақ баласына тағы он үш сом көп емес. Адамға мүлік жолдас емес. Істеген ісі мен білген ғылымы жолдас. Дүниені қызғанып, ғылым-білімнен құр қалып жүрмелік, замандас бауырлар! Мен өзім «Абай» журналының жылдық бағасы болған он үш сомға жəрдем қосып, сүйікті атам, əулие, ұлтшыл марқұм Абайға бағыштадым. Абайға əркім осыны істесе, Россияда бірінші журнал қылып шығарар еді. «Абай» журналына қазақ оқығандары, əсіресе, ұлтшыл мұғалімдер жазысып тұруға міндетті болса керек.

	Журналда: тарих, əдебиет, оқу, оқыту, тұрмыс, қазақтың қалпы мен салты, ғұрып, əдеті, мінезі мен бұрынғы істері һəм осы күнгі істеп жүрген істері мен енді істейтін істері жайынан толық мағлұмат беріп тұрса бізге онан артық не керек? Терең ғылым мен зор саясат істерін «Қазақ» пен «Сарыарқадан» күтіп, тапқанымыздың бір бөлімін ғылым жолына салып, газет, журналды алып, оқуды үзбей, ішетін тамақ пен газет, журналды бірдей көрсе, яғни тамақты қандай керек қылсақ, газет-журналды сондай керек көрсек, надандықтың бізде ақысы бар ма?» («Абай» журналы №1, 1918 ж. 4 февраль, 55-бет).

	Байқасаңыз, оқырман мұғалім сөзінен екі мəселені аңғаруға болады. Біріншіден, ол қалың оқырманға журналға жазылу туралы ой тастаса, екіншіден «Абайды» шығарушыларға да міндет арта үн қатады. Басылымның ұлт руханиятына қатысты нендей мəселелерді қозғау керектігіне назар аударады. Бұл – шын жанашырлықтың белгісі.

	Осы дəстүрден бүгінгі қазақ баспасөзі де көп алшақтап кете қойған жоқ. Оған күні кеше ғана мəреге жетіп, ентігін енді ғана басқан баспасөзге жазылу науқанының қат-қабат шаруалары дəлел. Енді осы бір шаруаның жай-жапсарын бұтарлай талдайтын болсақ, оның түп қазығы барып мемлекеттік саясатқа тіреледі. Ол – ақиқатында солай! Атамыз А.Байтұрсынов айтқандай: «Газет – халықтың көзі, құлағы һəм тілі» болса, сол газетті халыққа жеткізудің сан түрлі айла-тəсілі, саяси амалдар арқылы жүзеге аспағанда қайтеді? Баспасөз идеологиялық жұмыстың күретамырына айналғалы бері де талай заман өтті емес пе? Бұған «Абай» журналына хат жазған Ғайса Тоқтарбекованың ойы-ақ дəлел ғой.

	Ақиқатын айту керек, жергілікті билік органдарына, еліміздің түкпір-түкпіріне жазылған хаттардың басым көпшілігінен нəтиже болғаны да рас. Жоғары оқу орындары мен қарапайым оқырманды əлеуметтік жағынан қолдауға тиісті мекемелер ізгі ниет-тілектерімен үндестік білдірді. Бөріктінің намысы бір демекші, биылғы науқан кезінде республикамыздың ақпарат құралдары бірін-бірі қолдаудың, демеудің үлгілерін көрсетті. Осы ретте «Қазақстан» Ұлттық телеарнасының, «Хабар» агенттігінің, «Алматы» телеарнасының ұжымдарына ризашылық білдіруді жөн көріп отырмын. Осындай ізгі ниетті Қазақстан Республикасының Білім жəне ғылым министрлігіне, оған қарасты жоғары жəне арнаулы, орта білім ордалары мен мекеме басшыларына да білдіреміз. Оған дəн ризамыз. Сонымен қатар биылғы жылы баспасөзге жазылу науқаны мен оны бөлшек сауда арқылы тарату кезінде небір «алақұйын» ойындарды да көрдік.

	Шынын айтқанда сырғытпа жауап пен сылтау іздеген хаттардың талайын оқып көріп едік. Ал бірақ «Қазақстан темір жолы» акционерлік қоғамының басшыларынан алынған дұғай сəлемді оқығанда жағамызды ұстадық. Ұлт руханиятының темірқазықтарының бірінен саналатын «Ана тілі» газетіне байланысты қол қойған вице-президент А.Акчурин былай деп жауап жазады: «Қазақстан темір жолы» АҚ құрылымдықбөлімшелері мен еңбеккерлердің басылымдарды жаздыртуға профильдік сала болмағандықтан рұқсат етілмейді» деп шорт қайырады. Осылайша ұлт руханиятына азық болып келе жатқан басылымдар туралы келте ойлап, мəселеге үстірт қарайтын басшыларды да кездестіріп отырмыз.

	Осыдан кейін ана тілінің келешегі, ұлттық сана, намыс деген толғаулы мəселелер темір жол тұтқасында отырған азаматтарды толғандырмай ма екен деген пікір түйесіз. Ал шындығына келсек, ана тіліміздің шешуін күткен толғаулы мəселелері теміржол саласында шаш етектен екені көрініп-ақ тұр. Жолаушыларға қызмет көрсетудегі қайран ана тіліміздің теперіш көруінен бастап оның жарнамалық-ақпараттық бағытындағы жұмыстары сын көтермейтіндігі екінің біріне мəлім.

	А.Акчурин мырза хатының соңына қарай былай деп ақыл айтады: «Қазақ газеттері» тобына кіретін басылым-дардың электронды нұсқасын оқып танысуға мүмкіндігі бар». Мұны өзіміз де білеміз. Бүгінгі таңда бүкіл ғаламмен байланысудың көзіне айналған газет-журналдың электронды нұсқасы «Қазақ газеттері» ЖШС-на қарасты басылымдардың барлығында да мүлтіксіз жұмыс істеп тұр. Ал олардың сайттарына дүние жүзінің көптеген елдерінен оқырмандар кіреді. Əсіресе, Ресей, Қытай, Түркия, АҚШ, Финляндия, Əзірбайжан, Польша, Моңғолия, Германия мемлекеттеріндегі оқырмандарымыз біздің газеттеріміздің сайттары арқылы Қазақстан өмірін жіті қадағалап отырады. Бұл, əрине, қуанышты жайт. Ал бірақ қағазға басылған газет өнімдерін пайдалануға ешкім шек қойған жоқ қой. Өркениет қарқынмен дамыды деген əлгінде ғана тілге тиек еткен алпауыт елдердің өзінде пəленбай мың тиражбен газет-журналдар үздіксіз басылып жатыр. Оларға деген сұраныс та көп. Демек, газет-журнал уақыт қажетін мүлтіксіз өтеп отыр деген сөз. Акчурин айтқандай мəселенің шешімін оңайлату үшін салмақты басылымдардың электронды нұсқаларына аудара салуға болмайды.

	Бүгінгі таңда еліміздегі БАҚ-тың сенімді əріптестерінің бірі пошта жəне байланыс саласы мекемелері болуға тиіс деп білеміз. Алайда байланыс қызметінің бұл саласының əлі де болса ширата түсер тұстары жоқ емес. Енді нақты мəселелерге тоқталайық.

	Республикамыздың кейбір аймақтарындағы елді мекендерге газет-журналдарды жеткізу артық материалдық шығынға əкеледі деген сылтаумен бірқатар байланыс пошта қызметтерінің жабылып жатқанынан жұрт хабардар. Бұл туралы республикамыздың бас газеті «Егемен Қазақстан» Павлодар облысының Баянауыл ауданында, Атырау облысының Махамбет ауданында орын алған жағдайды дабыл қағып жазды. Айталық, Махамбет ауданының Жалғансай, Ақтоғай ауылдарында жоғарыдағыдай себеппен пошта үйлері жабылып қалған. Осындай жағдайларды республикамыздың өзге де өңірлерінен кездестіруге болады деп есептейміз.

	Бұл қарапайым оқырман тұтынушының құқын көзбе-көз шектеу деп білеміз. Екіншіден, газет-журналдардың жазылым бағалары жыл сайын нарықтық экономиканың заңы осы екен деп еренсіз ұлғайтыла береді. Ал жыл сайын бағасы үстемеленіп өскен газеттер мен журналдардың оқырмандар саны күрт азаятыны сөзсіз. Мұның өзі газеттер мен журналдардың қаржылық мүмкіндігін шектеуге əкеп соғады. Үшіншіден, газеттер мен журналдардың пошта тарапынан тиісті адресатқа уақтылы жеткізілмеуінен оқырмандар тарапынан ұдайы реніш тудырып келе жатқаны тағы рас. Уақтылы газет, журнал қолына тимеген кісінің баспасөзге жазылу науқанында керенаулық тартатынының бір себебі, міне, осы.

	Мынандай бір нақты ұсыныс айтқымыз келеді. Республикамыздың ірі-ірі мегаполистерінде, облыс орталықтарында мемлекет мүдделілік танытып, «Қазпоштаның» дүңгіршектерін ашу керек. Сөйтіп, ана тіліміздегі газеттер мен журналдардың бөлшек саудаға еркін шығарылуына мүмкіндік жасау қажет. Ал қазіргі жағдайда осындай мүмкіндік қазақ басылымдары үшін болмай тұр.

	Мəселен, Алматыдағы «Дауыс», «КазПресс» дүңгіршектері монополист сауда орындарына айналған. Олардың жұмыс əдіс-тəсіліне тек қана менің айтқаным болады деген пиғыл орныққан. Мəселен, «Дауыс» басшылары газет-журналдың ел ішінде өтімділігіне орай əріптестік байланыс орнату орнына «менің ғана айтқаным болады» деген пиғылдан ауытқымай-ақ қойды. Соның салдарынан Алматыдағы бірқатар газет-журнал дүңгіршектерге түсуден қалды. Басылымдардың тасымалы үшін қаражатты газет-журнал редакцияларынан алдын ала сыпырып алады да, ал оның өткізілуіне мүдделілік көрсетпейді. Аздап та болса содан редакция нəпақа көруіне көз жұма қарайды... Осыны қаланың құзырлы мекемелеріне айтсаң ондағы атқамінерлер «нарықтың заңы ғой» деп күмілжиді. Мəселенің өзектілігі Алматы қалалық əкімшілігінде өткен бірқатар бұқаралық ақпарат құралдары өкілдерімен өткен жиналыста да қаралды. Бірақ баяғы жартас – бір жартас. Оу, ақыл-ой үшін күрес, наным-сенім үшін күрес, ежелден саяси идеологиялық қамтудың аясындағы шаруа емес пе еді?!

	Астанадағы қазақ басылымдарына жанашыр болып келе жатқан «Алты Алаш» дүңгіршектерінің жыры да бір романға жетерліктей-ақ болған шығар. Дүңгіршек иесі Мейрамгүл Кемелжанқызының көрген қысастығы, жергілікті билік тарапынан көмек іздеген жанайқайы талай рет газет-журналдарға жазылды. Құзырлы мекемелердің кеңселерінде айтылды. Ал бірақ Мейрамгүлдің басынан энергетиктер, қалалық сəулет жəне құрылыс департаменті, Алматы аудандық əкімшілігі көрсеткен теперіш əлі азаяр емес...

	Тəуелсіздікке тірек болып отырған қазақ басылымдарының тағдырын еріккенің ермегіне айналдыруға болмайды! Қоғамдағы орны пұлмен, есеп-қисаптар талабымен өлшенбейтін құндылықтар болады.Сол құндылықтардың бірі, əрі бірегейі газет-журнал шығару ісі болып табылады. Миллиондардың мінбері ұлт басылымдары Қазақ қоғамы үшін қабырғалы жұмыс атқарып отыр. Əлі де атқара береді.

	Осыны есте ұстайық!

	2014 ж.





ҰЯТ ШІРКІН УЫСТАН СУСЫП БАРАДЫ...




	«Өлімнен ұят күшті». Қазекең ұят ұғымын осылайша салмақтаған. Оның қадіріне осылайша жеткен. Осы бір қанатты қағидада пəлсапалық қатпарлы ойдың бүтіндей орманы жатыр бөгіп.

	Ұят ұғымы туралы халқымыздың ілгерілі-кейіндегі кемеңгерлері де ой түйіп отырған. Ұлы Абай: «Ұяттың екі түрі бар, – дейді. Оның бірі – адамдықтан туатын, ал екіншісі – жағымсыз іске, қылыққа ұялу. Шын ұят – ақыл – парасаттың ісі». Ал Бауыржан Момышұлы «Қанмен жазылған кітапта» бұл ұғымға былай деп анықтама берген: «Ұят – жасаған əрекетіңнің жөнсіздігін түсінушілік. Намысқа кір келтірушілік, моральдық рухтың асқақтығын қорлау – масқара болушылық».

	Ұялу сезімі мектепке дейінгі сəбилік, бөбектік шақта, үлкендердің ата-ананың үлгілі сөзі мен іс-əрекетіне, қылығына еліктеу, оларды өнеге тұту арқылы біртіндеп қалыптасады екен.

	Сонау жылдар тасасында қалған балалық шақтағы ескірмейтін естеліктердің де бірсыпырасы осы ұят ұғымын əдіптейтіні шындық. Ертеректе əке-шешеміз «Сұғанақтық жасама, ұят болады», «Кісінің алажібін аттама, ұят боладыны» жиі-жиі қайталайтын. Айтып қана қоймай, осының мүлтіксіз орындалуын қадағалайтын. Талап ететін.

	Совхоздың бір тышқақ лағы өлсе, шопан бейбақ соның есебін қайтіп шығарам, себебін қайтіп дəлелдеймін деп əбігерге түсетін. Қамбадан қап астық ұрланса, ауыл адамдары аяғынан тік тұратын. Кінəлі табылып, ол жазасын алғанша ел кісілерінің ішкені ірің, жегені желім болар еді.

	Бұл – ел іші дініне беріктігінің, ар-ұят өлшемі биіктігінің белгісі еді!

	Осы жағдай күні кешеге дейін қалыптасқан үрдіс болды. Нарықтық қатынас жарықтық өзімен бірге ел шаруашылығына еркіндік əкелді, жұрт белсенділігін оятты. Сонымен қоса қулық-сұмдықты, «бармақ-басты, көз қыстылықты» ала келді. Имандылық, ибалылық дейтін құндылықтарға көлеңке түсе бастады... Мұның бəрі соңғы он-он бес жылдың төңірегінде баспасөзге талай мəрте жазылып, радио-теледидардан талай мəрте айтылып келе жатқан жағдайлар. Олай болса, осы жараның аузын неге қайта тырнамалап отырмыз деген сауал туады.

	Ана бір кезеңдері Талапкер Иманбаев қазынаға қол салып, шетелге қашқанда ел іші дүр-р-р етіп, бір басылған. Төбеден жай түскендей оқиға-ақ болды. Ол елді əрі-сəріге түсірген 90-жылдар еді. Жыртығын жамай алмай отырған кісілердің талайының миына қан шапшыды. Халық кіжінді. Тіпті қорланды...

	– Ол қуды ұстап əкеп соттау керек!

	– Соты ашық өтсін. Өзгелерге сабақ болсын.

	– Ашық алаңға тірідей əкеп дүрелеу керек!..

	– Ұрлық қылған қолын қидалап тұрып шапса, шіркін!...

	Ел іші осылайша біразға дейін дүрлігіп тұрды. Өрекпіп тұрды. Араға біраз уақыт түскеннен соң осы у да шу саябырсып, ақыры ол оқиға ұмытылып тынды.

	Қазір Иманбаевпен ешкімнің шаруасы да жоқ. Біреулер айтады: «Ол алты құрлықтың аржағында жұмақта өмір сүріп жатыр» деп. Енді біреулер кекесімен мырс-мырс күліп: «Ей, осы Тəкеңдікі дұрыс па деп қалдым, жанды қинап жұмыс істегенше мол ақшаны шетінен кертіп жатқан да бір жанға рахат қой...»

	Бертін Талапкердің ұрлаған қаржысының ширегіндей ұрлық əр жер-əр жерде көрініп қалып жатты. Алғашында «Оу, осыған тоқтау салу болмай ма?» деген жұрттың кейін мұның бəріне құлағы үйреніп кетті. Түйені түгімен, вагонды жүгімен ұрлайтындар ресми қағаздарда тіркелуін тіркеліп-ақ жатыр, ал бірақ осы індетке қайран болмай отыр...

	Мұны айтып отырған себебім, жуырда ел қазынасынан соңғы екі жылда 2,5 миллиард теңге жоғалғаны ресми түрде айтылып, 2010-2011 жылдары 262 қылмыстық іс қозғалғандығы мəлімденді («Айқын», 25-ақпан 2012 жыл).

	Ұрлық үдеп барады... Жуырда Республикамыздың Мемлекеттік қызмет істері жөніндегі агенттігінің төрағасы Əлихан Байменов мəлімдеме жасады. Оның талап етуінше, лауазымды қызмет иесінің қарамағында жұмыс істейтін кісі əлдеқандай қылмыстық іске қатысы болса, яки мекеменің абырой-беделіне кір келтіретін жағдайға киліксе, кінəлі тұлғамен қоса сол мекеменің басшысы да қызметпен қош айтыспақ.

	Бұл – көптің көкейінен шығатын талап. Осы қағидатты бұдан 10-15 жыл бұрын арнайы бекітіп, нормаға енгізгенде кейбір құдық көмейлер айылын жияр еді. Алматы қаласының бұрынғы əкімі Вячеслав Храпуновтың бір басындағы байлығы неге 390 000 000 доллар, оның ұлы Ілияс пен Эльвираның байлығы неге 350 000 000-нан астам доллар деген сауалға шарқ ұрып жауап іздемес едік. Сондай-ақ бүгінгі қысыр əңгіменің қидалауына айналған атышулы Мұхтар Əблязов БТА банкінен қалайша ғана 900 000 000 долларды сыпырып кеткен деп қайран қалмас едік. Бұл – Қазақстан қаржысының сыртқа кетуінің зары болса, ал ел ішіндегі іс басындағы азаматтар, халық тағдырын сеніп тапсырған кресло иелері де осы «марафоннан» қалыспай жатыр. Мысал керек пе? Ендеше, мінекейіңіз. Бізде «Нұр Отанды» билік партиясы, оған қолы таза, санасы уланбаған кісілер енеді дейді. Дұрыс-ақ. Ал барлық жерде осы талап орындалып жатыр ма? Жоқ. Əрине, жоқ. Осыдан біраз бұрын Оңтүстік Қазақстан облыстық «Нұр Отан» Халықтық Демократиялық Партиясы облыстық филиалы саяси кеңесі бюросының кеңейтілген мəжілісі өткен. Осы мəжіліс материалдарын оқып отырып, ойға қаласың. Ел өз тағдырын сеніп тапсырған азаматтардың сыбайлас жемқорлыққа жол беріп, қазына қаржысын судай сапырғандарын біліп, жағаңды ұстайсың.

	Облыс əкімінің жанындағы сыбайлас жемқорлықпен күрес жөніндегі комиссия мəжілісінің шешімімен сегіз мемлекеттік қызметкер жұмыстан қуылған. Оның екеуі аудан мен қаланың əкімдері, бесеуі аудан, қала əкімдіктерінің бөлім бастықтары, біреуі маман екен. Отыз сегіз мемлекеттік қызметкер тəртіптік жазаға тартылған. 2010 жылы – 25, 2011 жылы – 24 партия мүшесі сыбайлас жемқорлыққа жол бергені үшін партия қатарынан шығарылған («Айқын», 23-мамыр, 2012жыл).

	Осыдан біраз бұрын «Нұр Отан» ХДП жанындағы жемқорлықпен күрес жөнінде республикалық қоғамдық кеңес төрағасы О.Əбдікəрімовтың төрағалығымен Атырауда жиын өткен. Жиынның негізгі тақырыбы – жемқорлықпен күрестің жай-жапсары. Мұнда мынадай мəліметтер келтірілген: «Құқықтық статистика жөніндегі комитеттің мəліметтері мен Бас прокуратураның арнайы есептеріне сəйкес, облыста 2010-2011 жылдары жемқорлық қылмыстың деңгейі өскен (2010 ж. – 82, 2011 ж. – 88). Ал 2011 жылы тіркелген жемқорлық қылмыстардың 9-ы əр деңгейдегі əкімдердің, 26-сы əкімдіктердің қызметшілерінің үлесіне тиеді. Сондай-ақ Төтенше жағдайлар министрлігі қызметкерлері – 17, Ауыл шаруашылығы министрлігінің қызметкерлері – 15, Денсаулық сақтау министрлігіне қарасты мекеме қызметкерлері 11 рет жемқорлық қылмыстар жасаған.

	Өткен жылы осы облыста жемқорлық, құқық бұзушылықтары үшін 15 мемлекеттік қызметші əкімшілік жауапқа жəне 130 қызметкер тəртіптік жазаға тартылған. Олардың ішінде 4 əкім жəне əкімдіктердің 61 қызметкері бар («Егемен Қазақстан», 3-сəуір, 2012 ж.). Ақмола облысы, Целиноград ауданының бұрынғы əкімі М.Мыңжанов пен оның бірінші орынбасары Ежов жəне «Казстрой-проект» ЖШС басшылары «Жол картасы» мемлекеттік бағдарламасынан 71 миллион теңге жымқырған («Айқын», 25-ақпан 2012 ж.).

	Байқадыңыз ба, құрметті оқырман, құрыққа іліккендердің дені халық тағдырына тікелей жауап беретін əкімқаралар мен оның жандайшаптары екен... Əріге бармай-ақ қояйық, «балық басынан шіриді деген» міне, осы!..

	Ал енді бұған не қайран қалмақ керек?

	Жемқорлықты жүгендеу тек қана бір партияның, яки қоғамдық ұйымның, құқық органдарының ғана атқаратын жұмысы болмауы керек. Бұған қарсы бүкіл ел болып күрес жүргізуіміз қажет!

	Ал ол шаруа барынша əділдікпен атқарылуы тиіс. Сыбайлас жемқорлықпен күрес ежелден бұқаралық ақпарат құралдарының да елеулі міндеттерінің бірі болып келгені рас. Отандық басылымдар осы шаруада өз қал-қадерінше жұмыс атқарып-ақ жатыр. Дабыл қағады. Кемшілікті сын-садағына алады. Аттандайды. Бірақ газет сынынан кейін креслосымен қош айтысыпты деген деректер ілеуде-біреу ғана айтылып қалып жатады...

	Ана бір жылдары «Социалистік Қазақстан» газетінде Нұриден Мұфтақов ағамыз жұмыс істеді. Ол шын мəнінде өз кəсібінің хас шебері, нағыз майталман еді. Ел елден, жер жерден Мұфтақовтың қазылығына жүгінген адамдар легі редакция дəлізінде сеңдей соғылысып жүретін. Құдды бір Нұрекең Жоғарғы Сот секілді. Осының өзі көп нəрсені аңғарса керек. Бұл əділетсіздікпен күресте журналист беделін, бүтіндей қазақ журналистикасының абыройын асқақтатқан кісінің шығармашылығына деген сенімі, ел құрметінің белгісі еді!

	Елімізде нарықтық экономиканың үстемдік етуімен қоса, заңнамалар да уақытқа қарай бейімделгені рас. Баспасөз қоғамдық пікір қалыптастырушының рөлінде ғана танылып отыр. Бүтіндей бұқаралық ақпарат құралдарының, оның ішінде журналистердің беделін көтереміз десек, еліміздің «Бұқаралық ақпарат құралдары туралы» Заңына өзгерістер енгізіп, онда жарияланған əрбір сын мақала үшін тиісті мекемелер мен құзіретті органдар жауап беретіндігі жөнінде бап енгізілуі тиіс. Бұл бүгінгі күннің болмысы талап етіп отырған ақиқат.

	Біз бұдан бұрынғы мақалаларымызда жазып келе жатқанымыздай, Кеңес заманы кезіндегі халықпен жұмыс істеудің озық əдіс-тəсілдерін күнделікті өмірімізде ұтқырлықпен пайдалана білсек, бұдан ұтылмас едік. Айталық, жемқорлықпен күрес тек қана құқық органдарының ғана міндеті болып қалмай бұған бүкіл халықтық майдан ашылса. Демек, əрбір ауыл-ауданда халықтық бақылау комитеттері құрылып, ол пəрменді жұмыс атқару керек.

	Халықтық бақылау органдары кезінде шын мəнінде өзін ақтаған, ел сеніміне ие болған орган еді. Қарапайым халықтың ырыс-несібінің талан-таражға түспеуіне тосқауыл қоятын осындай құрылым болса, оның несі айып?!

	Заң билік ететін қоғам құрамыз деп білек сыбанып жүрміз. Онымыз дұрыс. «Бала тəрбиесі – бесіктен» демекші, елдің бүтіндей құқықтық сауатын көтеру бір сəтте жасала қоймайды, əрине. Қазір ағылшын тілі пəнін бірінші сыныптан бастап оқыта бастаймыз деген талап қойылып отырғаны секілді, құқықтану пəні де сол бастауыш сыныптардан бастап оқытылуы керек деп ойлаймыз.

	Жуырда əл-Фараби атындағы Қазақ Ұлттық Университеті журналистика факультетінде құқықтық журналистика бойынша маман кадрлар даярлау жөнінде нақты шара қолға алынды. Енді осы өркенді мəселе баянды болса екен деп тілейміз. Шынында да, құқық тақырыбын білгірлікпен жазатын, оның қыры мен сырын зерттеп жазатын қаламгерлерге қоғам қазір сусап отыр.

	Осының бəрін тізбелеп отырғандағы себебіміз «Ұяда не көрсең, ұшқанда соны ілерсіңді» қаперде сақтасақ дегенді айтқалы отырмын.

	Ұят ұядан, соның қалыбынан бастау алады. Ұятты уыстан сусытып алмайық!

	2012 ж.





ЖАҺАН ЖҮРЕГІН БАУРАҒАН1 СƏУЛЕЛІ ОЙДЫҢ ШУАҒЫ




	2009 жылғы маусым айының аяқ шенінде Қазақстандағы бұқаралық ақпарат құралдары басшыларының, ақын, жазушылар жəне журналистердің үлкен тобы Түркияға достық сапармен барып қайтты. Түрік Республикасындағы «Диалог Еуразия» Платформасы мен оның елімізде шығатын «da Қазақстан» журналының ұйымдастыруымен болған бұл сапарда қаламгерлер əріптестерімен тəжірибе алмасып, журналистика мен əдебиетке, бүгінгі жаһандану үрдісіне, ұрпақ тəрбиесіне жəне басқа да келелі мəселелерге қатысты ой бөлісті. Адами қатынастағы өзара түсіністіктің, екі ел арасындағы достықтың осындай халықтық дипломатия жолымен дами түсетіндігіне тағы бір көз жеткендей болды.





Үміт атын шалдыратын жақсы қала




	Қазақ зиялылары мен Түркия арасындағы байланыстың бастауы тым əріде жатыр. Халқымыздың біртуар білімпаздарының бірі Əлихан Бөкейханов 1915 жылы «Қазақ» (№117) газетіне «Ыстамбул һəм қылилар» деп аталатын мақала жазып, түрік бауырларымыздың аумалы-төкпелі кезеңдегі тағдырына алаңдаушылық білдірді. 450 жылдан бері тағдырдың тəлкегімен көрмегенді көріп келе жатқан ел астанасы ендігі жерде Англия мен Францияның боданына айналса не болады, Ая Софья мешітінде христиан дұғасы оқылса түрік қайтіп күн көрмек дегенді айтады. Əгəрки, Ресейдің қаһарына ілігіп, шабуылға ұшыраса, одан қорғанар күш бар ма деген ойды да сабақтай түседі. Сөйтіп, Əлихан ағамыз бүтіндей түркі əлемінің інжу-маржандарына бөгіп жатқан бас қала Ыстамбұлдың өз мəртебесінде тұра бергенін қалайтындығын айтады. Оны үміт атын шалдыратын жақсы қала деп айдар тақты.

	Түрік елінің тағдырына алаңдаушылық білдіріп қана қоймай, өзінің шығармашылық ізденісінің бір өрісі осында жатқанын Шəкəрім Құдайбердиев те айтып өткен.



	Жасымнан жетік білдім түрік тілін,

	Сол тілге аударылған барлық білім.

	Ерінбей еңбек еттім, еңбек жанды,

	Жарқырап қараңғыдан туып күнім, –



	деп жырлаған (Шəкəрім. Өлеңдер мен поэмалар. А, 1988 ж, «Жалын» баспасы, 64-бет.) ойшыл бабамыз Меккеге сапарында Ыстамбұлға соғып, осында бірнеше күн аялдап, ілім-білімнің қазынасы атанған кітапханаларға бас сұққаны тарихтан мəлім. Ол өзінің 1919 жылы жазылған «Жылым – қой, жұлдызым июль» деп аталатын өлеңінде осы деректі нақтылай түседі.



	«Білімдінің кітаптарын,

	Жазыпты түрікше бəрін.

	Философ білгіш ойларын,

	Сезіндім біразын байқай.

	Кітап, ғылым, ой алмаққа,

	Маған жол болды сол жақта.

	Жұмылдым Мекке бармаққа,

	Алаң боп іше алмай шай.

	Пароходта жүріп жолда,

	Əл елде кез келіп молда.

	Он үш күн боп Ыстамбұлда,

	Керек кітап табылғаны-ай!»



	(Шəкəрім шығармалары. Алматы, 1988. «Жазушы» баспасы. 195-бет).

	Ал көрнекті мемлекет қайраткері, ұлы ақын һəм жазушы Сəкен Сейфуллин 1924 жылы «Түркия туралы» деген мақала жазып, сол тұстағы халықаралық жағдайға байланысты туысқан Түркиядағы болып жатқан уақиғаларға орай өзінің концептуалды ойларын білдіреді. Ол: «Түрік басындағы дағдарысты пайдаланып, Англия, Франция, Италия осы елді өзінің құрсауында ұстау үшін айла-шарғының бəрін жасап бағуда. Алайда түрік халқы өзінің тарихи таңдауын жасады. Жаңа өмірге қадам басты. Керуен алға жылжыды. Ал керуеншілер түрік елінің еңбекшіл халқы болып отыр. Өзгелер не десе о десін, ескілікті қайтадан аңсағанмен ештеңе шықпайды. Ит үреді, керуен көшеді» деп өз ойын түйіндейді (М.Абсеметов. Сəкен Сейфуллин. Астана, 2006. 255-бет.).

	Осы бір деректерден-ақ қазақ зиялы қауымы аға ұрпағының түбі бір түркітектес халықтардың тағдырына бейжай қарай алмағандығына айқын көз жеткізуге болады. Осынау игі дəстүр сабақтастығы бүгінгі таңда да өзінің лайықты жарасымын тауып отыр.

	Қазақстан егеменді ел атанғалы бері екі мемлекет арасындағы барыс-келіс, қоғамдық-саяси, əлеуметтік-экономикалық, рухани саладағы байланыс жаңа арнаға шықты. Соның нақты бір дəлелі бір топ қазақстандық қаламгерлердің «Диалог Еуразия» Платформа аясындағы ұйымдастырылған сапарға қатысуы еді.





Тұрғыт Өзал аманаты




	Түркияға сапармен шыққанымызда алдымен түріктің ардақты ұлы, елінің дамуы үшін іргелі реформалар жүргізген, халықаралық қатынастарда өзінің салиқалы саясатымен зор беделге ие болған Тұрғыт Өзал бейнесі көз алдымызға оралғаны анық еді. 1991 жылы Қазақстан тəуелсіздік алғанда дүниежүзі елдерінің арасында бірінші болып Түркия еліміздің тəуелсіздігін таныды. Түріктерден естіген мына бір əңгіме біздің елімізге деген қарапайым халықтың ықыласын сездіріп-ақ тұр. Қазақстан Тəуелсіздік алғанын естіген Түркия Президенті Тұрғыт Өзал шын пейілімен қуанып, қазақ бауырларына өзінің ыстық ықыласын жеткізуге асығыпты. Елбасымыз Нұрсұлтан Əбішұлы Назарбаевқа телефон шалып құттықтап, өзінің мұндай қуанышты хабарды естігеннен кейін таңның атуын күте алмай, түн ортасында хабарласып тұрғанын айтыпты. Сол кезде Түрік елінің басшысы əлемнің тəуелсіздігімізді тануға көшбасшы болып ғана қоймай, өзі де түркілердің атажұрты атанған Қазақстанға келгенін жұртшылық жақсы біледі. Осы жолдардың авторлары Тұрғыт Өзалдың Қазақстан Парламентінде сөйлеген сөзін тыңдап, онымен кездескен де болатын. Қазақстанға сапарында ол қазақтарды бауырым деп іш тартып, «Түркияда қанша қазақ бар?» деген сауалға «Бізде 75 миллион қазақ бар, соның бірі мына менмін» деп тапқырлықпен жауап бергені де ел есінде. Тұрғыт Өзалды қазақтар да қадірлейді, Алматыда оның атында үлкен көше бар.

	КСРО күйреп, еліміз талай ғасырлар бойы аңсаған егемендігімізді алғаннан кейін бұрын коммунистік идеологиямен сіресіп келген сең бұзылып, екі ел арасында достық, туысқандық көпірі салына бастады. Саяси, экономикалық, мəдени жəне қарым-қатынастар орнады. Екі елде де елшіліктер ашылды. Сонымен қатар халықтық дипломатия да дами бастады. Бұл жас ұрпаққа білім беру, оларды бүгінгі жаһандану дəуіріне төтеп бере алатындай етіп тəрбиелеу, имандылық пен ғылымды қатар меңгеру тұрғысынан əлемнің басқа елдерінде ашылған түрік лицейлерінің біздің елімізде де ұйымдастырылуынан айқын көрініс тапты. Сондай бастаманы қолға алынуына түрткі болған адамның бірі дін саласындағы белгілі ғалым, ойшыл-ғалым Фетхуллаһ Гулен еді. Еліміз егемендік алған 90-ыншы жылдың басында Түрік елінің өкілі Икхан Қазақстанға келіп, халқымыздың ардақты ұлы Дінмұхамед Ахметұлы Қонаевқа жолығады. КСРО құрамында болған мұсылман елдерден түрік лицейлерін ашуға ниеттері бар екендігін айтады. Сонда Димекең өтпелі кезеңдегі елдегі жағдайдың қиындығын айтып, бұл бастаманы Əзірбайжаннан бастаған дұрыс деп, Гейдар Алиевке осы мəселеге орай түріктерге көмектесуді өтінген хат жазып береді. Əзірбайжан елінің басшысы кезінде КСРО-да, оның ішінде мұсылман елдерінде зор беделге ие болған Димаш ағаның сəлемінен кейін елінде түрік лицейін ашуға бірден келісім береді. Сөйтіп, 1991 жылы бұрынғы КСРО аумағында алғашқы түрік лицейі Əзірбайжанда ашылады.

	Қазір Қазақстан мен Түркия арасында осы елдер азаматтарының арнайы рұқсатсыз (визасыз) барып-келуі жолға қойылған. Еліміз тəуелсіздік алғаннан кейін Түрік еліне алғашқы болып барған, тоқсаныншы жылдардың бас кезінде Премьер-министрдің орынбасары болған, мемлекет жəне қоғам қайраткері, белгілі ғалым Мырзатай Жолдасбеков екен. Осы орайда «da Қазақстан» журналының бас редакторы, біздің делегацияны Түркияға бастап барған Мəлік Отарбаев мырзаның Мырзатай ағаның өз аузынан естіген мына бір əңгімесі бəрімізді елең еткізді.

	– Түрік еліндегі лицейлерді ұйымдастырушылардың өкілі Икхан Тұрғыт Өзалға Қазақстаннан делегация келсе, бізге айтыңыздар, оларды өзіміздің білім ошақтарымен таныстырып, күтіп аламыз деп өтініш білдірген. 1992 жылы Түркияға алғашқы болып біздің елімізден келген Мырзатай Жолдасбековті əуежайдан Тұрғыт Өзалдың өзі күтіп алады. «Бауырым, мен сені бір ғасыр бойы күттім ғой!» деп құшақ жая қарсы алады. Басқа елдердің Президенттеріне көрсетілетіндей құрмет пен ықылас көрсеткен Түркия Президенті: «Мырзатай, енді аман-есен бізге келгеніңді айтып, Атажұртқа телефонмен сөйлес» деп ол кезде бəрімізге таң болып көрінетін ұялы телефонын ұсынады. Қазақстанның өкілін, бауырын қошеметпен күтіп алған Тұрғыт Өзал жоспарланған ресми кездесулер аяқталған соң Мырзатай ағаға Икханды таныстырады: «Мына кісі өте мықты адам, оның ар жағында одан да мықты адам бар (Фетхуллаһ Гулен. Авт.). Ол саған өздерінің ашқан Ыстамбұлдағы барлық мектепті көрсетеді, осындай оқу орнын сіздерде де ұйымдастырғысы келеді» дейді. Мырзатай Жолдасбеков мектептерді аралап көргеннен кейін елге барып ақылдасатындығын айтады. Сөйтіп, алғашқы лицейлер біздің елімізде ашыла бастады. Кейін бұл іске қоғам қайраткері Шəмшə Беркімбаева көп үлес қосты, Түркияда оны аса құрмет тұтады.

	Бірде Тұрғыт Өзал ауырып қалғанда Фетхуллаһ Гулен оның көңілін сұрай барады. Президентке былай дейді: «Орта Азияға барғанда ондағы біз ашқан мектептерге қамқорлық ойдағыдай болуы үшін əр елдің президентіне оны тапсырып кетуіңіз керек» деген өтініш айтады. Тұрғыт Өзал көзінің тірісінде түркітілдес елдерге барғанда бұл мəселені назарда ұстаған екен. Нұрсұлтан Əбішұлына Тұрғыт Өзал «Бұл мектептер түрік пен қазақ арасындағы достықтың дəнекері, ертеңгі болашағымыз. Осы мектептерді Сізге аманаттап кетемін» деген сөздерін теледидардан көрген түріктер көзіне жас алғаны əлі күнге жыр ғылып айтылады. Тұрғыт Өзал аманатына қазақ бауырлары адалдық танытуда дей аламыз. Соның нақты дəлелі ретінде айтар болсақ, қазір біздің елімізде 28 түрік лицейі бар.

	Тұрғыт Өзал қайтыс болғанда жерлеуіне 10 миллионннан астам адам жиналған дейді. Біздің делегация Ыстамбұлдағы Тұрғыт Өзал зиратына барып, құран оқыдық. Қазақты өзіне бауыр тартқан, қазақтың қуанышына қуана білген, туысқан халықпыз деп бүкіл əлемге жар салған Түрік елі аса қадірлейтін Тұрғыт Өзал бейітінің басында барған қазақтың тебіренбей тұра алмасы анық. Біз де сол күйді бастан кештік. Ұлы тұлға рухымен іштей тілдестік.





Бастама Измирден басталыпты...




	Бүгінгі таңда əлемнің 110 елінде түрік лицейі бар. Ал соның алтын бастауы осыдан елу жылдай бұрын Измир қаласынан басталыпты. Осындай игі шараны алғаш қолға алған Фетхуллаһ Гулен 1938 жылы Түркияның оңтүстігіндегі Ерурум ауданының Қорыжық деген ауылында дүниеге келген. Алғашқы білімін медреседен алған. Алварлы Ефе, Осман Бекташ, Қажы Сыдқы Ефенди сынды жəне т.б. сол кезеңнің бірқатар белгілі ислам ғұламаларынан дəріс алады. Ол өзін тек діни жағынан ғана жетілдіріп қоймай, жастайынан басқа да ғылым салаларымен таныса бастайды, əдебиетпен де айналысады. 1958 жылы жас ғалым Едірне қаласында ұстаздық қызмет атқарып, қоғамдық іске белсене араласа бастайды.

	1963 жылы жиырма бес жасар Фетхуллаһ Гулен Измирде діни басқарма тарапынан Кестани базары мешітіне уағыз айту қызметіне тағайындалады. Оның алдында бұл лауазымда жұртшылық аса қадір тұтқан Яшар Тунагур болған, ол Гуленге зор үміт артқан. Бірақ өз ісін аса ыждағаттықпен атқарған Гулен ғылым-білім мен рухани құндылықтарды қатар игерген жас ұрпақ тəрбиелеуді армандапты. Біз Измирде болғанда оның мешіт жанынан лашық жасап, алғашқыда небəрі алты шəкірт тəрбиелеуден бастаған жерін көрдік. Əрине, қазір ол лашық жоқ. Кезінде тап осындағы жұпыны құрқылтайдың ұясындай орында Гулен жаңа үлгідегі заманауи мектеп ашуға бастама көтеріп, оның мəн-маңызын халыққа түсіндірумен болды. Бұл орайда ол Борново мешітінде, Хисар мешітінде уағыз оқып, өзінің ойларын, ел мен ұрпақ болашағы туралы тұжырымдарын айтқан.

	Сол кездің куəгері, қарттардың бірі Алладин Нəдірмен ақсақалмен кездестік. Сонда ол былай деген еді: «Гулен өте қарапайым болатын. Өзінің күркешігіне қолданылатын электр жарығына, суына, жалақысына төленетін ақшаны дер кезінде төлеп тұратын. Бірде оған еңбегін елеп діни басқарма артық ақша (сыйақы) бергенде оны алмай, балалардың керек-жарағына жұмсаған, адам тек өзінің еңбегіне тиесілі ақыны алуы керек, артық алған күнə деп есептеді».

	Қазіргі кездегі Ыстамбұлдағы, Измирдегі зəулім де əсем ғимараттарда орналасқан лицейлерді көріп, оны осыдан елу жылдай бұрын күркешікте басталған бастама деу қиын. Бірақ ақиқат осы. Оған Измирдегі он екі жылдық «Яманлар» (Дарындылар) мектебінде болғанымызда көз жеткіздік. Қазіргі заманғы жабдықтармен жарақтанған, əсем де көрікті ғимарат кірсе шыққысыз əсер береді. Балаларға барлық жағдай жасалған. Осыны көріп біздің əріптестеріміздің бірі «шіркін, бізде осындай мектептер болса ғой» деп таңдайын қағып қалды. Бірақ қасындағы көпті көрген бір журналисіміз «несіне таңғаласың, мұндай мектептер қазір біздің Қазақстанда да бар» деп пікір таластыра қойды. Қалай десек те екеуінің де сөзінде жан бар. Басқаны былай қойғанда, еліміздегі түрік лицейлерінің де қол жеткен жетістіктері көңіл қуантады. Мəліктің айтуынша, қазақ-түрік мектеп-лицейлерін бітіретіндердің 97 пайызы жоғары оқу орындарына қабылданады екен.

	Измирде тағы бір лицейге бара жатқанымызда «Диалог Еуразия» қорының жетекшісі, қазақ тіліне аса жетік Салих Акчай мырза «Құдай қаласа, бұл бір керемет кездесу болады деп ойлаймын, онда Фетхуллаһтың құрдасы əрі талай жыл бірге жұмыс істеп келе жатқан үзеңгілесі, Қазақстанда бірнеше жыл еңбек еткен Юсуп Пекмезжи мырзамен кездесеміз» деді. Бəріміз елең ете қалдық. Əдетте журналист деген халықтың «майданға» дара шабатыны белгілі. Ал сапармен келе жатқан осы он екі журналист деген қандай күш екендігін бағамдай беріңіз. Атап айтар болсақ, елімізге есімдері кеңінен танымал қаламгерлер: Нұрдəулет Ақыш, Бауыржан Жақып, Ғалым Жайлыбаев, Нұртілеу Иманғалиұлы, Асқар Алтай, Нұрғали Ораз, Доқтырхан Тұрлыбек, Болат Шарахымбай, Дəулетбек Байтұрсынұлы, Ардақ Нұрғазыұлы. Алда үлкен кездесу тұрғанын естіген олардың бəрі де бір қомданып қалды. Юсуп мырза да осал жаңғақ болмай шықты, сөзге шешен, тауып та, қауып та айтатын адам екен. Қазақтарды көрген Юсуп мырза қуанышын жасыра алмай, жарқылдай сөйлеп əңгімесін бастады. Мұндай кездесулерде екі жақ бір-бірін тосырқап тұрғандай сəтте тізгінқағар əңгіменің жөні бөлек. Өзі кезінде Павлодар қаласына лицей ашуға барғанын, сонда əкіммен əңгімесін айтты. Əкім оны қабағын түйіп, қатуланған күйінде қарсы алады, мұндай жағдайда əңгіме өрбуі екіталай екенін білген Юсуп мырза айлаға көшеді: «Қазақстанды бүкіл түркі халықтары атажұрт дейтінін жақсы білесіз, біздің ата-бабаларымыздың осында қалған жері бар екен, соны алуға келдік» демей ме. Сонда əкім «біреуге беретін ұлтарақтай да жеріміз жоқ» деп шорт кесіпті. Осыны айтып күлдіріп алған ол əңгімесін негізгі арнаға бұрды.

	– 1963 жылы Измирге келіп, киім-кешекті көтерме саудамен сататын фирмада жұмыс істедім, – деді Юсуп мырза. – Арада үш жыл өткенде 1966 жылы Измирде мешітте Гуленмен таныстым. Сол жолы ол маған мынадай жақсы сөздерін айтты: ешкімге жамандық жасама, дұрыс жүр, өтірік айтпа… Бұл сөздері менің өмірбақи жадымда жатталып қалды. Гуленнің шəкірттерін қалай оқытқаны, оларға қандай қамқорлық жасағаны, жас ұрпақты тəрбиелеуде қаншама күш-жігер жұмсағаны, бəрі-бəрі көз алдымда. Ол кезде қазіргідей машина жоқ, балалар оқуға 5-7 шақырымнан жаяу қатынайды. Сондықтан ұстаз оқушы балаларға көмек беруге, жатақхана ұйымдастыруға мəн берді. Көмек беретіндердің қаржысы жеке баланың қолына берілмей, ортақ есепке аударылды, жеке кəсіпкерлер, ауқатты адамдар балаларға стипендияға, күнкөріске қаржы бөлді. Қаржы ортақ қазынаға түскенде көмек алған бала əлгі кəсіпкерге, не қолұшын берген адамға кіріптар немесе оның алдында өмір бойы қарыздар болып қалмайды. Осы жағы қатты ескерілді. Оқуды бастаған кезде алғашқыда небəрі 6 бала оқыды.

	Бірақ аренда өте қымбат еді, жылына 750 лира болды. Мен Гуленмен құрдаспын, бірақ оны ұстаз тұтамын, оның айтқанын мүлтіксіз орындадым. Былтыр АҚШ-та екі ай бірге болдық. Оның Түркияға келуіне еш қарсылық жоқ, қай кезде де келуіне болады. Бірақ денсаулығына байланысты сонда емделуде əрі өз елін сырттан бақылап, оның жетістігі мен кемшілігін саралап отыруды жөн санайтын секілді. Халқымыздың 90 пайызы оны жақсы көреді. Үлкен сот оны он жыл бойы тексеріп, оған ешқандай кінə таға алмады. Сөйтіп, жоғарғы сот одан қауіп жоқ деп шешті. Кейбір өркениетті елдер Түркияның жетістіктерін көре алмай, оның өркендеп, əлемдік беделі өсе түскенін қаламайды, ал Гулен ғаламдық бейбітшілікті, бүкіл адамзаттың теңдігі мен халықтар достығын нығайтуды жақтайды. Гуленге кезінде билікке таласты деген айып тақты, ол ешқандай билікке ұмтылған емес, ешқандай билікке таласпайды. Ол біреудің ақысын жеп көрмеген, адалдықты ту еткен адам. Ол билікке адал, иманды адам келсін, ол еліне елеулі, халқына қалаулы басшы болса дейді. Түркияның жетістігіне қызғанышпен қарайтын адамдар оны биліктен көруді қаламайды. Гулен саясатқа араласпайды! Біз ешқандай партияға мүше емеспіз. Біздің ешқандай партиямен байланысымыз жоқ, сайлау кезінде адал адамға дауыс береміз. Олармен азамат ретінде байланыс жасаймыз.

	Гуленге қазіргі биліктің көзқарасы дұрыс, Премьер-министр де, министрлер де дұрыс қарайды. Біз оларды бұрыннан танимыз. Билікте – Үкіметте шəкірттеріміз жоқ. Ал мемлекеттік қызметтте бар. Біз шəкірттерімізді билікке дайындау мақсатын ойламаймыз, ол жақсы адам болса, еліне адал қызмет етсе дейміз. Жүрегі таза, Алланың алдында адал болсын. Кісінің ақысын жемей, адал, түзу жүрсін, халқына еңбек етсін. Біз сондай адам тəрбиелесек, онда мақсатымызға жеткеніміз. Біз Қазақстанда болғанда «шəкірттеріңіз кім болады?» деген сұрақты жиі естиміз. Бізде əлгі айтқаннан басқа мақсат жоқ. Олар халқына, еліне адал еңбек етсе, сонда біз оларды мақтан етеміз. Құдай алдында сауап болады деп үміттенеміз. Біздің басқалай бөтен ойымыз жоқ. Ал шəкірттеріміз мемлекетті басқаруға сайлау арқылы өтсе, оған біздің қатысымыз қанша?

	Осы арада əңгімеге жазушы Нұрдəулет Ақыш араласып былай деді: «Менің кіші қызым қазақ-түрік лицейінде оқыды. Олар балаларды инабатты етіп, Құран Кəрім, шариғат жолымен тəрбиелейді. Шəкірттері саясатқа аралассын деген мақсат қоймайды. Ұстаздық, адалдыққа тəрбие, қоғамды тəрбиелеу олардың басты мақсаты екеніне көзім жетті. Қазір қазақ-түрік мектеп-лицейлерінде бір орынға 10-20 бала құжат тапсырады, ең үздіктері оқуға түседі, өйткені, онда білім беру сапасы жоғары. Ұстаздарын «абыла» дейді, олар өте инабатты, кішіпейіл адамдар, мінездері жібектей. Қазіргі Түркия өз елін біліммен, парасатпен өркендетуді қолға алған. Біз лицей ұстаздарының жастар тəрбиесіндегі қосқан үлесі үшін алғыс айтамыз, өрлеп, дами берсін». Жастарға мұсылмандық, имандылық пен инабаттылық туралы сөз болғанда Юсуп мырзаның Қазақстанда кəсіпкерлікпен айналысып, зауытты басқарып жүргенде өзінің куə болған мына бір əңгімесі ойға орала береді. «Бірде зауыт ішінде келе жатсам бір жігіт өзіне қарсы келе жатқан қызға қолын жүгіртіп, əбес қылық көрсетті, – деді ол. – Мен оларды тоқтатып «бір-біріңді танисыңдар ма?» деп сұрадым, танымайды екен. Сонда мен жігітке «əйеліңе, не анаңа, не қарындасыңа біреу солай істесе, сен жақсы көрер ме едің?» деп сұрадым… Содан бухгалтерді шақырып алып, əлгі жігітті сол бойда жұмыстан шығартып жібердім». Байқаған адамға бұл үлкен тəрбие. Өйткені қызды құрметтеген ата салтымыздан айырылып кеткендер үшін, батыстың бейбастақ қылықтарына бой үйреткендер үшін мұндай батыл шара да керек екеніне ешкім таласа алмас.

	Юсуп мырза Қазақстанда ұзақ жылдар бойы жұмыс істегендіктен оның əр сөзінен біздің елімізге деген ілтипат, туысқандық ықылас анық байқалып тұрды. «Мен Алматыда, Жамбылда, Шымкентте, Түркістанда болдым. Балаларымыз арасында достық қатынас орнауда. Осы жас ұрпақтың арқасында байланысымыз жақсаруда. Біз бабалар арманына енді қол жеткіздік. Мен бірде 1991 жылы Қазақстанда Алматыдағы халық жиналған орталық алаңға келсем, - дейді ол, - егемен Қазақстанның көк байрағы бірінші рет көтерілгелі жатыр екен. Сонда мен туға қарап көзіне жас алып тұрған қазақтарды көп көрдім. Тəуелсіздік туының желбірегені талай ұрпақтың арманы екенін жүрегіммен сезіндім. Осы тебірентер сəтті сол бойда бейнекамераға да түсіріп алғанмын».





Түрік байрағы неге қызыл?




	Біздің бала кезімізден əрқайсымызда, жалпы, Шығыс елдерінің байрақтары негізінен көк, жасыл, сары түстес бояумен өрнектелетіндігі жөнінде түсінік қалыптасқан. Ал пəленбай жылдық тарихы бар түрік елінің жалауы не себепті шымқай қызыл түсті? Мұның да мəні бар.

	Түркі тарихында Мұстафа Кемалдың алар орны ерекше. ХХ ғасырдың алғашқы 30 жылдығындағы Түркияның өсіп-өркендеу кезеңіндегі тағдыр-талайы осы кісінің есімімен тікелей байланысты. 1915-1920 жылдар аралығындағы түрік билігіндегі тайталас, ескі мен жаңаның арасындағы бітіспес күрес Мұстафа Кемал секілді ұлы тұлғаны тарих сахнасына шығарды. Кейін Ататүрік атанған бұл кісі Түркияның өркениет жолымен өркендеуіне, саясаттағы, экономикадағы, руханияттағы іріп-шіріген ескілікті қатынасты түбірімен жоюға бас болып, осы жолда бүгінгі тілмен айтқанда көп векторлы саясат ұстанды. Енді осының мəніне үңілейік.

	1919 жылдың 4-11 қыркүйегінде атақты бүкілтүріктік Сивасс конгресі шақырылып, онда Өкілетті комитет құрылды. Бұл былайынша айтқанда Түркияның тұңғыш уақытша үкіметі еді. Ал оның төрағасы Мұстафа Кемал болды. Бірақ бұл жағдай сырт көз оккупантшы елдерді де, солардың мүддесіне сай қызмет етіп отырған Сұлтан Мехмед VІ-шының ашу-ызасын тудырды. Сөйтіп, ол жас кемалистерді басуға əскер жібереді. Алайда олар кемалдықтардың жағына шығып кетеді.

	1919 жылы 27-желтоқсанда Мұстафа Кемалды Анкара халқы зор қуанышпен қарсы алады. Ал 1920 жылдың қаңтарында Ыстамбұлда жаңадан Парламент құрылып, Түркияның тəуелсіздігі жарияланады. Мұның бəрі, əрине, ағылшын үкіметінің ашу-ызасын тудырмай қоймады. Сөйтіп, осы жылдың 16-мартында британдықтар түрік астанасына басып кіріп, Парламентті тарқатып жіберді. Жүз елуден аса саяси қайраткерлер тұтқындалып, жер аударылды. Ал Мұстафа Кемалдың өзі сұлтанның бұйрығы бойынша бүкіл əскери шенінен, марапаттарынан айырылып, өлім жазасына кесілді.

	Алайда ұлт үшін дара туған дарынды қолбасшы, кемеңгер, қайраткер Мұстафа Кемал 1920 жылы 23-сəуірде Анкара қаласында Түркияның ұлы ұлттық жиналысын құрып, сонда сөз сөйледі. Осы Парламенттің төрағасы болып та Мұстафа Кемал сайланды, сөйтіп, елде қос өкімет орнады. Міне, осындай жағдайда сұңғыла саясаткер Ататүрік Германиямен жəне Советтік Ресеймен шұғыл байланыс орнатты.

	Тəжірибелі неміс офицерлері түрік армиясына əскери машықтану ісінен көмек көрсетті. Ал Советтік Ресей болса сол кездердің өзінде үлкен ақша саналатын он миллион теңге көлемінде қаржы берді. Ал бірқатар орыстың əскери қолбасшылары Түркияғакеліпмұндағы, ұрысалаңдарындағы стратегиялық мақсаттардың айқындалуы жолында нақты жəрдем берді. Тарихшылардың айтуына қарағанда, Ресейдің осы бір қолжəрдеміне Мұстафа Кемал ризашылығын білдіріп, өз елінің мемлекеттік туының түсін КСРО-ның туы түстес етіп белгіледі. Олардан бір айырмашылығы байрақта орақ пен балға емес, ислам символы – жарты ай бейнеленді. Бұл да болса ел басшысының көрегендігі еді. Ол өзінің бір қанаты мұсылман əлемімен тікелей байланысты екендігін ешқашан естен шығарған жоқ!

	Бір ғасырға жуық уақыт бойындағы түрік елінің тағдырындағы талайлы белестерде асқақтай көтерілген осы ал қызыл ту түріктерді отаншылдық пен патриотизмге тəрбиелеуде айрықша рөль атқарып келеді. Түркияның қай қаласына барсаңыз да түріктердің желбіреп тұрған Ай-жұлдызды қызыл туын жиі байқайсыз. Бұл сол елдің рухын асқақтатын да, арқаландыратын да айбыны іспетті. Əсіресе, Ыстамбұлдың ең биік көрнекті жеріндегі асау желмен арпалысып тулаған алып туды көрсеңіз! Шіркін, бізде, Астана мен Алматыда осындай алып ту ілінсе ғой деген ой жылт ете түсті. Сол ойымызды тап басқандай, жақында Елордада болған Астана қүні мерекесінде осындай алып Ту көкке көтерілген кезде кеудесін қуаныш кернемеген қазақ жоқ шығар! Тұғырда биіктігі 111 метр жалаусапта көлемі 15х30 метр келетін еліміздің ең үлкен Туы рухыңды көтеріп, «Менің елім» деген мақтаныш сезімін ұялатады. Елдің елдігін жалпақ əлемге паш етіп тұратын Туымыз биіктей түссін!





БАҚ-тың бағы мен бабы – білікті басқаруда




	Ыстамбұлға қайта оралғасын Түркия Жазушылар мен журналистер қауымдастығында кездесу болды. Жазушылар мен журналистер қауымдастығының президенті Мұстафа Ешил, Қауымдастықтың төрағасы, «Диалог Еуразия» Платформасының тең төрағасы (Платформаның тағы бір төрағасы Қазақстан Жазушылар одағы төралқасының басшысы Нұрлан Оразалин), жазушы əрі ақын Харун То-как, Платформаның хатшысы Исмайл Тас, «Саманйолы» («Құс жолы») телеарнасының басшысы Иллаз Дүрак жəне тағы басқа түрік ақын-жазушылары қатысты. Аталған Платформа аясында түрік-қазақ қаламгерлері арасындағы байланысты нығайту мəселелері сөз болды.

	Қазақ жазушыларының кітаптарын түрік тіліне аудару жөнінде келелі əңгіме қозғалды. Бұл орайда атқарылып жатқан істер бар екені қуантады, бірақ ұлы Абайдың, Мұхтар Əуезовтің шығармаларын түрік оқырмандарына таныстыру қажеттігі айрықша айтылды. Түрік əріптестер өз сөздерінде Гулен шығармаларында айтылатын идеялар Абай мен Мұхтардың идеяларына сəйкес келеді, олардың айтар ойлары ортақ, бəрі бір тілде сөйлеген деген тұжырым жасады.

	Осы басқосуда «Қазақ газеттері» ЖШС атынан сөз алып, ойымызды білдірдік:

	– Сіздер «Диалог Еуразия» Платформасы туралы айттыңыздар. Екі елдің бұқаралық ақпарат құралдары арасында көп мемлекеттерге қарағанда тығыз байланыс орнаған. 90-ыншы жылдардың бас кезінде «Заман Қазақстан» газеті бізде шыға бастады. Осы жолы Ыстамбұлдағы «Заман» газетінің редакциясында боламыз. Өйткені бұл біздің мамандығымызға қатысты маңызды мəселенің бірі. Осы басқосуға «Қазақ газеттері» ЖШС-на қарасты «Ана тілі» газетінің бас редакторы да қатысуда. Тəжірибе алмасу, осында бар тəжірибені бізге, біздегі барды сіздерге жалғастыру өте құнды нəрсе. Бұл үрдіске, «Заман Қазақстан» газетімен қатар біздің елімізде шығатын «da Қазақстан» журналы да үлес қосады деп ойлаймыз. Оның бас редакторы Мəлік Отарбаев мырза біздің делегацияны бастап келіп отыр. Біз Алматыда аталған басылымдардың ұйымдастырған бірнеше дөңгелек үстелдеріне қатыстық. Оның зиялы қауымға пайдалы жақтары көп болды деп ойлаймын. Алдағы уақытта осындай үрдіс жалғаса беретіні анық. Ал біздегі «Қазақ газеттеріне» қарайтын басылымдар қазақ оқырмандарына арналғанымен, ондағы басылымдар үш тілде – қазақ, орыс жəне түркінің бір тармағы ұйғыр тілдерінде шығады. Мұның бəрі ортақ мəселеде үйлесімділікке жеткізер жол деп білеміз.

	Біздің осы сапарымызға орай екінші мəселеге тоқталайын. Гулен ақсақал идеясы қалай жүзеге асырылып жатыр, міне, соны көзбен көрудеміз. Қазақстанда ашылған 28 мектеп-лицейдің түпкі негізінде не жатыр деген мəселені ұғындық, осындай адами құндылықтардың əсерін көзбен көріп, терең сезіндік. Қазіргі жаһандану заманында адамдар арасындағы психологиялық тайталасу күрт өскен. Менің ойымша, Гуленнің негізгі идеясы құнды. Кезінде Маркс, Энгельс, Ленин шығармаларын оқыдық. Ленин өзінің шығармаларында Гегельді, Плехановты сынайтын тұстары аз емес екені белгілі. Тəуелсіздік жылдары Плехановты, Гегельді, Конфуцийді сан қырынан таныдық. Ал Гүленнің шығармаларын Мəлік Отарбаев бауырымыз «Баян» деген атпен қазақ тіліне аударды. Біз Фетхуллаһ Гүленнің идеясымен, шығармашылығымен қазақ жəне орыс тілдерінде əр жылдары шыққан кітаптары арқылы жақсы таныспыз дей аламыз. Бұл сапар кітаптан алған əсерді, ойларымызды толықтыра түскені анық.

	Екі ел арасындағы саясат осындай халықтық дипломатиямен жалғасады. Гулен бастамасы – халықтық дипломатияның бір көрінісі. Бұл бірі-бірімен тығыз байланысты. Осындай дəнекер болғанына мен өз басым қуаныштымын. Мен тоқсаныншы жылдар ішінде республикалық «Халық кеңесі» газетінде бас редактор болғанымда Тұрғыт Өзалмен де, Демирелмен де кездесіп, сөйлестім. Алла қаласа Гуленмен де жүздесіп қалармыз. Үлкен саясатта айтылар əңгіме бір басқа да, мына халықтық дипломатияда айтылар мəселе бір басқа. Себебі жаһан жүрегін баураған сəулелі ойдың шуағы ізгі ниетті əрбір жан иесін баурайтыны сөзсіз. «Диалог Еуразия» Платформасы Қазақстан мен Түркия арасында рухани құндылықтарды жалғауда, қаламгер арасындағы байланысты жақсартуда игі істерді қолға алған, енді оның жақсы жалғасын табуын тілейміз.

	«Саманйолы» («Құс жолы») телеарнасында болғанымызда түрік журналистерінің телехабарларды тарату тəжірибесімен таныстық. Мұнда алты арна жұмыс істейді екен. Арамыздағы атақты тележурналист Нұртілеу Иманғалиұлы мен белгілі киногер Доқтырхан Тұрлыбек өз əріптестеріне техникалық мүмкіндіктерге байланысты сұрақты түйдектетіп қойып алды. «Нұреке, бізден қалай екен?» дейміз телеарна жұмысын жөнді білмейтін қалғандарымыз. «Жақсы, мына бір тұсы бізден артық емес, ал мына əдістері мен техникалық мүмкіндіктері жоғары» деп қысқа жауап қайырды. Тікелей хабар жазатын студияға түрік əріптесімен жайғасып отырып алған Нұрекең «Қолтаңбаны» бастап кетуге шақ қалғандай əсерде болдық. Жалпы алғанда, «Саманйолы» телеарнасы ақиқатты айтатын Түркиядағы ең беделді арналардың бірі екен.

	1990 жылдардың бас кезінде «Заман-Қазақстан» газеті шыққаны белгілі. Ал оның Түркиядағы бас мекемесі – «Заман» газетіне бардық. Онда «Жиһан» хабар агенттігінің бас директоры Абдулхамид Биллиджин қазақстандық қонақтарды жылы шыраймен қарсы алды. Айта кетелік, «Заман» газеті 850 мың данамен күн сайын шығады. 13 мемлекетте тілшісі бар, төрт тілге аударылады. Басылымның безендірілуі, материалдардың қамтылуы жоғары деңгейде.

	Осы орайда Абдулхамид Биллиджин мырзаның біздердің қойған сауалдарымызға берген жауабын қамтитын қысқаша сөзін келтіре кеткен жөн:

	«Газет жарнамадан, газетті сатудан түскен қаражатқа шығады. Саясат туралы қанша пікір айтылса, сонша пікірді жазамыз. Бір проблемаға əртүрлі көзқарас беріледі. Газетті шығару технологиясы жоғары, оның ең соңғы үлгілері қолданылады. Маман кадрларымыз шетінен білікті, тəжірибелі. Түркияда газетті басып шығаратын 5 орталық баспахана бар.

	Баспасөзде адалдықты ұстанамыз. Басқа газеттер жалған сөйлесе, оны сынай отырып өзімізде мақала жариялауды міндет санаймыз. Əрі ондай мақалаларды жинап, кітап етіп шығару тəжірибесі жолға қойылған. Менеджмент жоғары деңгейде дамыған.

	Біздің басылым баспасөзге жазылу бойынша Түркияда бірінші орын алады – 1 миллионға жуық оқырман бар. Газет алдымен қалаларға жеткізіледі, онда өзіміздің газет тарататын фирмалар бар. Фирмалар баспасөзге жазылуды ұйымдастырады. Газетті оқырманға жеткізу, олармен кездесу, пікірлесу жақсы жолға қойылған. Оқырмандар да газетке жазылуға көмектеседі. Өзі ғана оқып қоймайды, басқалардың оған жазылуына қол ұшын береді. Баспасөзге жазылу ешкімге міндет болмаса да азаматтарымыз саналы түрде елі үшін осындай игі істерді атқарады. Басшылар, біздер, бəріміз болып газеттің беделін көтеру үшін оның басы-қасында жүреміз. Аудандарға шығамыз, тұрғындармен кездесеміз. Біздің газет Түркияның бұқаралық ақпарат құралдары арасында бірнеше мəрте бірінші орын алды. Ең мықты журналистер бізде десем артық айтқаным емес. Штаттан тыс авторларымыз бар. Белгілі бір тақырыпқа орай тапсырыспен жаздыртатын авторлар да болады. Оларға қаламақы береміз. Халықтық мəселе жазатын журналистер бар. Біздің газеттің көптеген елде меншікті тілшілері жұмыс істейді. Жарнама, өзімізді насихаттау қалыптасқан. Газетімізде халқымыз туралы, елдегі экономикалық жағдай, демократиялық жүйе, адамдардың үлгілі болуы жəне т.б. тақырыптар жазылады. Адамдардың жүріс-тұрысына, білім деңгейіне, тұрмысына қарай мемлекеттің қандай екенін білесіз. Мемлекетті басқару жүйесі, демократиялық жүйе, мəдениет, халықтың тұрмысы қай елде болсын ерекше рөл атқарады.

	Бір айта кететін жайт, əлемдік медиада, зиялы қауымда шыдамсыздық та бар, егемендік алғанына 20-30 жыл болған елді Германия, Швеция, Швейцария деңгейінен көргісі келеді, не ондай елдер бірден сондай болғысы келеді. Оған уақыт керек. Дамыған елдердің шыдамсыздығы сонда жатыр.

	Түркі тілдес халықтар арасында байланыс орнату өте маңызды. Əр елде ашылған лицейлердің орны ерекше. Мен Қазақстанға барғанда ондағы оқитын оқушыларға қызыға қараймын. Олар көп тілді үйренеді, тіл арқылы мəдениетті үйренеді. Төрт тілді (қазақ, орыс, ағылшын, түрік) меңгерген. Өскелең ұрпақ арасында түркі тілдес халықтар достығын, қарым-қатынасын жақсартуға журналистер үлес қосады. БАҚ-тар арасындағы байланысты нығайту аса маңызды мəселе. Бұл үшін қалам иелері ізгі ниетпен жұмыс істеу керек. Кейде қателіктер болса, оны да ізгі ниетпен жазу керек.

	Бізде дос шындығын айтады деген сөз бар. Өнер, спорт саласында көптеген жұмыстар күтіп тұр.

	Гулен ақсақал Түркия мақтанышы. Əрине, жалпы түрік мектептері, «Заман» корпорациясы жəне диалог мекемелері Гулен пікірлерін жақсы білу керек. Ол кісінің пікірлері, жаңаша пікірлері, көшбасшылығы маңызды орын алады, оның бейбітшілік идеясын ұсынуы өз жемісін беруде, бұрын бізге жау болып көрінген Ресейде ашылған мектептерде қазір орыс пен түрік балалары бірге оқиды. Түркі əлемінде көптеген игі іс-шаралар ұйымдастырылуда.

	Гулен – біздің «Заман» газетіміздің бас жазушысы. Оның мақаласы əр жұма сайын шығып тұрады. Ол корпорацияны басқаруға қатыспайды əрі құрылтайшылар арасында оның есімі де жоқ. Бірақ корпорация басшылығы, ұжым оған зор құрметпен қарайды».





Ыстамбұлда «Қозы Көрпеш – Баян сұлу» қойылады




	…Біз осы сапарда екі ел арасындағы достық қатынастың жақсы жолға қойылғанына талай мəрте көз жеткіздік. Ыстамбұлдың қақ ортасындағы қазақ-түрік мəдениет қауымдастығы орналасқан ғимараттың ауласындағы көгалда қазақтың киіз үйі тұр. Қасындағы бір қабатты ғимараттың үстінде Қазақстанның желбіреген Туы да көзге оттай басылды. Қауымдастыққа түрік азаматы, біздің елімізде, дəлірек айтсақ, Жамбыл облысында түрік лицейінде біраз жыл ұстаздық етіп келген Мəуліт Өзкиши басшылық етеді. Өзі қазақша сайрап тұр, бізді алдымен əсем безендірілген киіз үйге бастап, ондағы қауымдастық жұмысымен таныстырды, одан кейін əсем ғимаратқа келдік. Қазақ елінің мəдениетін насихаттауда көп жұмыстар істелген, мұнда қазақ тілін оқыту курсы ұйымдастырылуда. Сондай-ақ Ғабит Мүсіреповтің «Қозы Көрпеш – Баян сұлу» спектаклін сахналауға дайындық басталыпты. «Қазақ шайсыз, машина майсыз жүре алмайды» деп əзілдеген Мəуліт бізді кəдімгі шайға шақырды. Дастарқан басында да қазақы қалжың араласқан көңілге қонымды əңгіме өрбіді.

	Осы сапарда Қазақстандағы түрік лицейлеріне қаржылай көмек көрсетіп келе жатқан түрік кəсіпкерлерінің «Ивилд» қауымдастығындағы жəне Фатих университетіндегі кездесулері де өзіндік ерекшелігімен есте қалды. Біз қайда барсақ та түріктер жылышыраймен қарсы алды, өздерінің қазақты бауыр тұтатыны көзқарастарынан, сөйлеген сөздерінен, іштарта сөйлеуінен айқын аңғарылып тұрды. Кей жерде тілмəшсіз-ақ бір-бірімізді түсіністік. Біздің жігіттер «енді бірер апта болсақ, түрікше сайрап кетуіміз мүмкін-ау» деп əзілдеп қояды. Біздің делегацияны бастап жүрген Салих Ақчай, Мəлік Отарбаев, Мəуліт Өзкиши кезектесіп аударма жасайды. Мəлік ініміздің түрікше өте жақсы сөйлейтінен болса керек, бір кездесуде түріктердің өзі оны түрік екен депті, ол қазақпын дегенде таңғалғандарын көрдік. Ал Салих пен Мəуліт қазақтың тілін ғана емес, салт-дəстүрін, тарихын, əдебиетін жақсы білетіндіктерін көрсетті. Журналистердің уытты тілі мен өткір қалжыңдарынан олар табан астында сөз тауып, сытылып кетіп отырды. Қазақстандағы түрік лицейінің алғашқы түлектерінің бірі Мəлік Отарбаев өзінің білімділігімен, біліктілігімен бізді де, түріктерді де тəнті етті. Əріптесіміз Нұрдəулет Ақыш айтқандай, жас ұрпаққа білімді ғана емес, инабаттылық тəрбиені қоса берудің маңызы ерекше екенін осы бауырымыздан-ақ байқауға болады.

	Алматы – Ыстамбұл – Измир – Ыстамбұл – Алматы

	2009 ж.





ҚАЙЫҢДЫЛЫҚТАРҒА ҚАЙЫРЫМ ҚОЛЫН СОЗДЫ




	«Ақиқат» журналының 2008 жылдың желтоқсан айындағы нөмірінде «Баспасөзге жазылу жеке адамның ғана ісі ме?» деген тақырыпта мақала жаздық. Онда қазақ руханиятының өзекті бір саласы болып табылатын мəселені тереңнен қозғауды ниет қылып, əлі де найқалып, шайқалып жүрген іс басындағы азаматтарға қарата сөз арнадық.

	Əдіптей айтылған сөз далаға кетпепті. Соған қуандық. Арнау хатымызға бірінші болып қазақ руханиятының шын жанашырлары үн қосты.

	Солардың бірі – Бауыржан Ибраев. «Кең дала» kz жауапкершілігі шектеулі серіктестігінің бас директоры болып қызмет атқаратын бұл азамат Қостанай жəне Оңтүстік Қазақстан облыстарының шалғайда жатқан ауылдары тұрғындары үшін демеушілік көмегін көрсетті. Мəселен, ол əкімшілік аумақтық бағыныштығы жағынан Арқалық қаласына қарайтын Қайыңды жəне Қызылжұлдыз ауылдық округінің оқырмандарына «Ақиқат» ұлттық қоғамдық-саяси журналын тегін жаздыртып берді.

	Қоғамдық экономикалық дамудың қай кезеңде болсын үнемі шөміштен қағылып келе жатқан осы екі ауыл тұрғындары үшін іс басындағы азаматтың бұл ірілігі үлкен қамқорлықтың бір белгісіндей болды. Ел іші Бауыржан Мұхтарханұлының бұл қадамына қуанысып қалды. Өйтпегенде ше? Қаржылық дағдарыстың əңгімесі шыққалы бері қолдағы барын там-тұмдап ұқсатып жұмсауға талап қылып отырған халық үшін үлкен демеу. Енді қайыңдылықтар облыстық, аудандық газеттермен қоса «Ақиқаттың» да əр нөмірін қалт жібермей оқитын болды.

	Ал енді шындығына келсек, осы Қайыңды өңірі кезінде аудан бойынша баспасөзді ең көп оқитындардың қатарынан санатын-ды. Айтып-айтпай не керек, əні бір замандарда бұл ауылдардың тұрғындары еңбекқорлығымен, бейнетқорлығымен бүкіл облысқа аты шыққан азаматтар еді.

	«Қайыңды» кеңшарына Игілік Абзуллин, Байжігіт Сейдалин, Райыс Қаражігітов, Бауыржан Жанақов, Мұхтар Шайкамалов сынды басшылар жетекшілік еткен жылдар бұл елдің əлі есінде. Даңқы сонау Мəскеудегі Бүкілодақтық халық шаруашылығы жетістіктері көрмесіне дейін жеткен қайыңдылықтардың əр таңы арайланып атып, төскейінде төрт түлік маңғырған заман еді ол. Мал шаруашылығы мен егін шаруашылығынқатарөркендеткен ауыл еңбекшілерінің мəртебесі биіктеп, олар ұдайы абырой биігінен көрінген болатын. Қайыңды өңірінің мəдени-рухани салада да жеткен жетістіктері аз емес-ті. Спортшылары аудандық, облыстық спартакиада да жүлделі орындарға ие болып жатса, өнерпаз өрендері бүтіндей Торғай өңірін əн-күйге бөлеп жүреді. Бұл, əрине, кешегі күннің ақиқаты.

	Өткен ғасырдың 90-ыншы жылдары нарықты экономиканың жойдасыз қақпақылы қайыңдылықтарды да есеңгіретіп кеткен. Ел ішіндегі шолақ белсенділер сүттей ұйыған шаруашылықты ақ пен қызылға бөлінгендей етіп, үй ішінен үй тікті. Сөйтіп, бұрынғы бір кеңшардың ішінде екі билік орнады. Мұның залалын қарапайым бейнетқор халық тартты. Ақырысында ырыс-несібе шайқатылып, жылдар бойы жиып-терген дүние-мүлік ысырап болып, шаруашылықтың қиюы қашты. Басшысымақтар бас пайдасын ойлап, пайға алынған темір-терсекті, мал-мүлікті шашып-төгуден алдарына жан салмады... сөйтіп, көбісі сөгілген елдімекеннің аяғы жеткендері күнкөріс қамымен жан-жаққа ыдырай бастады...

	Басшылар бас сауғалап, қала асты. Ал осы өңірдің отымен кіріп, күлімен шыққан байырғы тұрғындары ешкімнен қайырым болмасына көзі жеткендіктен тағдырдың тайталасына білек сыбана кірісті. Алғашқы кезеңдегі есеңгіреуден тез айыққан қайыңдылықтар нарықты экономиканың заңдылықтарына бейімделе бастады. Қазір елге ие болар азаматтар түтін түтетіп отыр, ешкімнен кем емес.

	Ал бірақ осы елдің кезек күттірмес мəселелері əлі де шаш етектен. Ол туралы белгілі ақын Жұма-Назар Сомжүрек «Қазақ əдебиеті» газетінде (22-тамыз, 2008 ж.) мақала жариялап, толғауы тоқсан шаруаның шешімінің бір қайнары туралы ойын ортаға салды. Автор осы мақаласында туған елге, өскен өңірге деген перзенттік парызы тұрғысынан ой толғап, өңірдің ендігі даму келешегі төңірегінде нақты ұсыныстарын білдірді.

	Жұмекең ауыл адамдарымен əңгімелесіп, пікір алмасқаннан соң халықтың қауымдық шаруашылық құруға құлшынысы зор екендігін қуана жазады. Алайда осы бір игілікті, бастамалы іске кедергі болып отырған қауымдық шаруашылықтың шаңырақ көтеруі үшін 15 млн. теңгелік жарғылық қордың талап етілуінде екен. Қайыңды да мұншама қаржы қайдан болсын... Кезінде бірақ осыншама қаржы болса болған-ақ шығар, бірақ ол «прихватизация» дейтін науқан кезінде ұстағанның қолында, тістегеннің аузында кеткені кəміл. Жұмекең осы мəселемен талай беделді табалдырықты тоздырып, билік орындарының есігін қаққан... Амал қанша, əңгіме сиырқұймышақтанып осымен тəмам болған.

	Дегенмен, «Үмітсіз шайтан» деген. Ғаламды шайқалтқан қаржы дағдарысы алқымдап жатқан кезеңдері ел ішінде пайда болған игі бастамаларға кеңдік беріп, қолдап, қорғап, қауымдық шаруашылық құру үшін шарт болып отырған əлгі 15 млн-дық жарғылық қор туралы бапты алып тастаса қайтер еді деген ой туады. Ақыл-парасатқа салып қарасақ, Жұмекеңнің бұл пікірі республикамыздың Ауыл шаруашылығы министрлігіндегі іс басында отырған азаматтар тарапынан түсіністік табуы тиіс-ақ.

	Міне, өтпелі, өлара кезеңде осындай қиындықтармен бетпе-бет келіп отырған қайыңдылықтарға өз есебінен журнал жаздырып беріп отырған Бауыржан Ибраев мырзаға ауыл тұрғындары разы болмағанда қайтеді?!.

	Əлеуметтік жағынан қолдауға ділгер көмек қолын созғандар қатарында журналымыздың ежелден бергі жанашыры «Kazgor» жобалау академиясының президенті, академик Əбдісағит Тəтіғұловтың да есімі айрықша аталады. Əбекең тек қана «Ақиқат» журналына емес, қазақ басылымдарының біразын оқырмандарға көп жылдардан бері жаздыртып беріп жүрген қайраткер азамат.

	Осы қатарда «Фармация» акционерлік қоғамының президенті Кеңес Үшбаевтың, «АСЭМ» жауапкершілігі шектеулі серіктестігінің бас директоры Хазрат Кадыровтың есімдеріне ілтипатымызды білдіреміз. Мұндай құрметке Маңғыстау облысындағы Жаңаөзен қаласының əкімі Жалғас Бабаханов, Маңғыстау облыстық Ішкі істер департаментінің бастығы Мақсұтхан Əблязимов, Маңғыстау облыстық сотының төрағасы Сəкен Абдуллаев, Солтүстік Қазақстан облыстық сотының төрағасы Бекет Тұрғараев, Қарағанды облысы, Ұлытау ауданының əкімі Жаңбырбай Дəрібаев лайық деп білеміз.

	Мұның да себебі бар. Өйткені талайлы тарихымыздың өткеніне көз салсақ, баспасөзге жазылу мəселесі қоғамдық дамуымыздың қай кезеңінде де ең маңызды, мəнді мəселелердің қатарына саналып келген. Айталық, өткен ғасырдың алғашқы жиырма жылдығында осы бір мəртебелі де қиямет-қайымы мол жұмыспен Ахмет Байтұрсынов, Міржақып Дулатов, Əлихан Бөкейханов сынды Алаш тұлғалары білек сыбана айналысса, Кеңес дəуірінде де шын қайраткерлігімен халқының мұңын мұңдап, жоғын жоқтаған азаматтар баспасөз шаруасынан бойын аулақ салмаған. Сəкен Сейфуллин мен Тұрар Рысқұловтың, Смағұл Сəдуақасов пен Темірбек Жүргеновтің, Ілияс Омаров пен Өзбекəлі Жəнібековтің қаламынан туған көсемсөздік желілерден ұлт рухын ұлықтайтын баспасөзге жанашырлықтың үлгісін байқау қиын емес.

	Біз елін сүйген ағалардың ой-толғамдарын жыл бойына «Заманхат» айдарымен жариялап отыруға тырыстық. Ондағымыз «Жақсының аты өлмейді, ғалымның хаты өшпейді» деген даналықты ұдайы қаперде ұстай жүру керектігін аңғартқымыз келгендігі.

	Қасиетті қазақ баспасөзінің қам-қарекеті оларды ешқашан бейжай қалдыра алмаған.

	Қазақ баспасөзінің жай-күйі, тағдыр-талайы бір сəт те ағалардың қаперінен шықпаған. Мəселен, Сəкен Сейфуллин 1923 жылы «Баспасөз қазақ еңбекшілеріне қызмет қылсын» деп ұран тастап, бармағын бүгіп тұрып, жеті міндетті атап көрсеткен («Ақиқат», №1, 2009 ж.). Бір ғажабы сол жеті міндеттің дəл бүгінгі таңда ешқайсысы да өз маңызын жойған жоқ. Ал Тұрар Рысқұлов болса, өзінің əріптестеріне, сөмке ұстап, атқа мінгендерге айрықша жауапкершілік жүктейді. Онысы жөн. «Біздің белсенділеріміз қазақ газеттерін жаздырып алмайды, неге олай деп сұрасаңыз, бұл газеттер қызық емес, одан да мазмұны анағұрлым тереңірек басылымдарды оқығанды жөн көретіндіктерін уəж етеді. Сондықтан олар орыс тіліндегі «Правданы» оқиды. Əрине, «Правданы» оқыған жөн, алайда қазақ ауылында болып жатқан тіршілікке де көз салу керек қой, – деп ой салады ол. – Іс басындағы əрбір қазақ қызметкерінің тағдыры осы ауыл өңіріне тікелей қатысы бар емес пе? Осыған назар аудара отырып, өлкелік мекемелердегі жауапты қазақ қызметкерлерінен бастап, олар баспасөзге көмектесу жөнінен губерниялық уездік қызметкерлерге үлгі көрсетуін қалар едім». («Ақиқат», №10, 2008ж.).

	Қазақтың біртуар қайраткерлерінің алдыңғы сапынан саналатын Смағұл Сəдуақасов «Еңбекші қазақ» газетін басқарып тұрған жылдарында, тіпті одан кейінгі кезеңдерде де баспасөзге жазылу мəселесіне арнап бірнеше мақала жазған. «Қазақ газеттері жаңа-жаңа жұртшылықтың тілі болып келеді, – деп жазады ол. – Біздің істегелі жүрген ісіміз көптің құлағына естілсін, жаңа пікіріміз болса, оны біреуге əңгіме ретінде сөйлемей, я болмаса, (ол тіпті жаман) біреуге жасырын айтпай, газет жүзінде талқыға салайық. Əрине, бұл сөзден ойыңа не келсе, соның бəрін газетке сыза бер деген мағына шықпайды. («Ақиқат», №11, 2008ж.)

	Наурыз – жыл басы. Наурыз – адам жан-жүрегіне наз бен нақыш өрнектетіп жататын ай. Қолға қалам алып алмағайып заманда əр сөзі алмас қылыштай жарқылдаған асыл ағалардың сөзіне жүгініп жатқандығымыз да сондықтан.

	Иненің жасуындай болса да жақсылықтың нұрын себелеген замандас азаматтардың аттарын атап, ризашылық білдіріп отырғандығымыз да, міне, сондықтан.

	Наурыз құт əкелсін!

	2009 ж.





КӨСЕМСӨЗ ТУРАЛЫ КӨШЕЛІ СӨЗ




	Жуырда «Білім» баспасы кітапқұмар қауымға тамаша бір тарту жасады. Талантты қаламгер, филология ғылымдарының кандидаты Бауыржан Жақыптың жаңа туындысы оқырман қолына тиді. Кітап аты – «Қазақ публицистикасының қалыптасу, даму жолдары».

	Осы кітапқа айрықша мəн беріп отыруымыздың не сыры бар? Енді соған тоқталайық. Қазақ баспасөзі туралы, оның тағдыр-талайы хақында аз жазылды, зерттеу жеткіліксіз болды десек, күпірлік болар еді.

	Төл баспасөзіміздің қаз тұрып, қадам басуы туралы небір ғалымдар көз майын тауыса отырып сарғайған газет-журнал тігінділерін түгендеді. Ақиқатқа жету жолында қисапсыз құжаттарды парақтады. Сөйтіп, олар ғылыми айналымға тың деректердің, мол мəліметтердің қосылуына жол ашты. Осы тұрғыдан келгенде басы Қ.Бекхожин, Б.Кенжебаев, Т.Қожакеев, Ү.Субханбердиналардың есімімен басталатын ғалымдар шоғырының өлшеусіз еңбегін атап өтпеу мүмкін емес.

	Алдыңғы толқын ағалар қазақ баспасөзінің даму тарихының кезеңдік мəселелерін зерттесе, кейінгі толқын ғалымдар оның қоғамдық ой-санаға əсер-ықпалы, əлеуметтік саяси құрылымдағы алар орны, сөйтіп Қазақ мемлекеттігін қалыптастырудағы атқарар рөліне назар аударып келеді. Бұл тұрғыдан алып қарағанда Б.Жақыптың кітабы оқырман олжасына айналып отырған еңбек деп атап өту орынды.

	Кітап төрт бөлімнен тұрады. Олар: «Публицистика табиғаты», «Қазақ публицистикасының тарихи негіздері», «Қазақ публицистикасының баспасөз бетінде қалыптасуы», «Қазак публицистикасының шығармашылық түрі ретінде дамуы» деп аталады. Бөлімдердің атауынан аңғарылып-ақ тұрғанындай, қазақ рухани əлемінде көсемсөздің, публицистиканың пайда болуы мен дамуы, оның болашағы туралы орамды ой өрнегін тапқан. Бұл ретте, қаламгер публицистиканың пайда болу қайнар көзіне үңіледі де, оның бастауы саналатын шешендік сөз өнерінің эволюциясын тарқата баяндайды. Мұнан соң журналистика мен көркем əдебиеттің, публицистиканың аражігіне қатысты өзінің ой-толғамын нақты дəлелдермен тиянақтауға тырысқан.

	Журналистиканы əлеуметтік институт ретінде қарастырған автор публицистиканы шығармашылық түрі деген қорытынды жасайды.

	Ғалымның ой-тұжырымдары нақты негіздемелермен назар аудартады. Бұл ретте, оның публицистиканың бастаулары – көне жазба ескерткіштері деген тұжырымы ой саларлық. Автордың «Күлтегін» мен «Тоныкөкті» төл публицистикамыздың бастауы деп шешімді қорытынды жасауы үшін осы ыңғайда қыруар құжатты тапжылмай зерттеп, нақты дəлдестірулер жасағаны анық байқалады. Осы үрдісте Б. Жақыптың батырлар жырынан, жыраулар поэзиясынан көсемсөзге үндестік іздеуі сəтті шыққан деп ойлаймыз.

	Соңғы он-он үш жыл көлемінде қазақ руханиятында өзіндік орынға ие болған «Түркістан уəлаятының газеті», «Дала уəлаятының газеті», «Қазақ» газеті жəне «Айқап» журналы хақында аз жазылып, аз айтылып жүрген жоқ. Автор осы басылымдардың публицистиканы қалыптастыру бағытында атқарған рөлін сыдырта баяндап шықпаған.

	Ол өзі зерттеп отырған мəселеге орайлас жарияланған материалдарды шебер талдай білген. Нақты деректерге сүйене отырып, мерзімді басылымдардың қазақ қоғамы өміріндегі атқарған рөліне баға береді. Оның озық тұстары мен кемшін жақтары сараланып, бұдан қандай тағылым түюге болады деген сауалға жауап іздейді.

	Б.Жақып кеңес дəуіріндегі публицистиканың даму бағыттары, типологиясы жəне тəуелсіз Қазақстанның публицистикасындағы тақырыптык, проблемалық ізденістер хақында біліктілікпен қалам тербеген. Олай дейтініміз аталмыш кезеңдердегі қаламгерлердің ізденіс мұраты төңірегінде автор мерзімді баспасөз беттерінде ауық-ауық ой толғап, шəкірттер алдында дəрістер оқып жүргені белгілі. Сондықтан болу керек бұл кезеңдердегі аға буын журналистердің, сондай-ақ бүгінгі өз тұстастарының қабілет-қарымын айқындайтын көсемсөздік желілер білгірлікпен талданған. Бұл ретте, ол материалдарды шығармашылық талдаудың əртүрлі əдіс-тəсілдерін шебер пайдаланған.

	Публицистика – дəуір үні. Аға буын зерттеуші ғалымдардың аузынан айтылған осы бір ұғым бүгінде қанатты қағидаға айналып кетті. Өйткені, қазіргі қоғамның болмысы туралы ой толғаған кісінің қолтумасына осы өлшем тұрғысынан қарайтынымыз шындық. Олай болса, кемелді ойға құрылады дейтін көсемсөзіміздің өзі Уақыт атты əміршінің ырқында екендігін мойындауымыз керек.

	Мəселені осы тұрғыдан қарастырғанда зерттеуші ғалым Б.Жақыптың публицистиканың принципті өлшемдерін Адам – Қоғам – Уақыт ұғымдары төңірегінен өрбітуі, оны ақиқат жағдайларымен дəлдестіріп отыруы көкейге қонымды.

	Қорыта айтқанда, зиялы əлеумет үшін ғана емес, жалпы білмекке кұштар кісілердің рухани сұранысын қанағаттандыратын көсемсөз туралы көшелі сөз толғаған кітап оқырмандарға жол тартты деп есептеуіміз қажет.

	2006 ж.





АРМАН ҚУЫП, АРҒЫМАҚ ОЙНАТҚАН




	Əңгімеміздің тақырыбындағы образды тiркес кiмдерге арналған, кiмдердi меңзейдi деген заңды сұрақ туады. «Арман қуып, арғымақ ойнатқан!» Апыр-ау, кiмдер екен олар?!

	Таңғалатын түгi жоқ! Бұл – бiздермiз!

	ҚазҰУ-дың 81-жылғы түлектерi – Бiздермiз. Бiз өзiмiздi өзiмiз осылай мадақтамасақ, осылай асқақтатпасақ, басқа кiм айтпақ?! «Өсер елдiң баласы бiрiн-бiрi батыр дейдi» деген қанатты қағида, сiрə, осындайда айтылған болар!

	1976 жылдың қоңыр күзiнде ҚазҰУ-ға пəленбай абитуриенттiң iшiнен маңдайына бақ қонған 50 жас студент атанды.

	Мұның қатарында Шарханның лексиконымен айтқанда «рабфактан келген» бiздер де бар едiк.

	Бес жыл бес күндей болмай өте шықты. Көздi ашып-жұмғанша. Бүгiнде көз алдыңызда кинолентасындай сырғыған сол күндер мен жылдар елесi жүректi елжiретiп, сағыныштың қыл пернелерiн шертiп-шертiп өтедi-ай кеп.

	Қайран, бұла дəурен!

	Осыдан 30 жыл бұрын комсомол-жастар бригадасында жүрiп Ақсуаттың ақ түтегiмен арпалысқан, Сарысудың сағымды даласын кезген, содан серт алған, Жуалының жаңбырлы күндерiнде жасын болып жарқылдаған, бесiктен белi шықпай жатып «Аралдағы жеңеше-айды» аңыратқан, өзiм дегенде Торғайдың суы тобығынан келмеген, Оңтүстiктiң iнжу-маржанына шөлi бiр қанбай арманын Алатаудың ұшар басына байлаған, Атыраудың ақшулан теңiзiне бiрде əн салдырып сызылтқан, ендi бiрде күмбiрлетiп күй ойнатып көбiк шаштырған, Алтайдағы азуын айға бiлеген арландармен арпалысқан менiң қанаттастарым бiр сəт ҚазҰУ дейтiн киелi мекенде төс қағыстырып, оның қалашығында бас тоғыстырды!

	Бiлiм Меккесiне махаббатын арнаған менiң курстастарымның қай-қайсысы да сөзiне берiк, қиналғанға серiк, мəрттiктiң мəйегiне қанған марқасқалар болды!

	Олардың əрқайсысы бiр-бiр əлем едi. Ал оның сырына, шынына қанығу үшiн солардың əлемiмен өмiр сүру керек, тыныстау керек. Ал мен бақытыма қарай осындай олжалы жанның бiрi болдым.

	Бiз оқу бiтiргелi 30 жыл өтiптi. 30 жыл! Бiр азамат ердiң жасы! Орда бұзар шағы. Осынау 30 жылда ауылдан арман қуып Алматыға келiп, тағдыр тiзгiнiн тартып, арғымақ ойнатқан бұла дəурен иелерi кең өрiстiң кемесiне мiндi.

	Менiң курстастарымның бақыты – екi дəуiрдiң қызығы мен шыжығын көргендiгi. Өтпелi кезеңнiң, өлара шақтың қиындығын қайыспай көтерiп, елдiк мұрат жолындағы ұлан-асыр iстерге бiлек сыбана араласқандығы.

	Менiң курстастарымның бақыты – елiмiздiң егемендiк жолындағы күреске бiлек сыбана кiрiскендiгi, жас мемлекетiмiздiң буыны бекiп, қаз тұрып қадам басуына əрқайсысы өз шама-шарқынша үлес қосқандығы. Бұл жай əншейiн мақтан сөз емес. Əңгiменiң ашығы, ақиқаты осы. Тағдыр талайымыздан шығар, екi ғасырдың тоғысында ата тарихты таңбалаған уақиғалар үрдiсiне куə болдық, бастан өткердiк. Жоқшылық пен тоқшылық, жақсылық пен жамандық, iзгiлiк пен аярлық таразы басына түскен сəттердiң ең ортасында болдық. Осының бəрiн көзбен көрiп, жүректен өткiзуiмге бiздiң о баста өзiмiз қалаған мамандығымызға адалдығымыз басты өлшем болғанын атап айтқым келедi.

	Ежелден белгiлi қағида: «Өлi разы болмай, тiрi байымайды». Ауызға алуға қанша жерден ауыр болса-дағы осы бiр нақылды айтпасқа тағы болмайды. Сол елудiң iшiнде қазiр арамызда жоқ, ал бiрақ соңынан өшпестей iз қалдырған курстастарымыз бар едi.

	Қатар құрбылардың алдынан көрiнiп, ел дамуының өркендеуiне, руханиятының қанат жаюына үлес қосқан достарымыздың атқарған iсi бiздер үшiн мақтаныш! Ақ жарқын, ақиық Қалдыбай десе – мəрт мiнез, қызу қанды, үстiндегiсiн досына шешiп беретiн азамат тұлғасы көз алдымызға тұра қалады. Курсқа шынашақтай болып келiп, республикамыздың бiрқатар газет-журналында шарболаттай шыңдалған Əмiр, өтпелi кезеңде Қазақ телевизиясының бүкiл ауыртпалығын мойымай көтерiп, телепублицистиканың дамуына үлес қосқан Абдолла, Торғай өңiрiнiң қияндағы түкпiрiнде жатып алып республика тарихнамасына талмай қызмет еткен Мылтықбай, тəржiманың түбiн түсiре қызмет қылған, Елордамызға алғашқылардың бiрi болып аттанып, қазақ зиялы қауымының қалыптасуына үлес қосқан Болатбек, театртану бойынша маманданып, табанды еңбек еткен Жұмабай, сырбаз қалыпты Сапар, қолға алған шаруаны тиянақты шешудiң шеберi болған Мəншүк есiмдерiн мақтанышпен қалайша айтсақ та жарасымды.

	Олардың соңында iзiн жалғастырар ұрпағы қалды, жан иiрiмдерiн əлдилеген шығармашылық мұралары қалды.

	Оқу бiтiрiсiмен Ақтөбеге аттанып, аудандық, облыстық газеттердiң барлық қызмет сатыларынан өткен Əмiр Оралбай салиқалы, салмақты басшы бола бiлдi. «Жас Алаш» газетiнiң меншiктi тiлшiсi ретiнде де бiр мектептен абыройлы өттi.

	Облыста шығатын екi тiлдегi облыстық газеттiң басын қосып, бiр жауапкершiлiгi шектеулi серiктестiк құрған ол сол мекеменiң бас директоры қызметiне тағайындалды. Бұл жауапты орында да ол əрiптестерiнiң iлтипатына бөленiп жүрдi. Ал «Егемен Қазақстан» газетiнiң облыстағы меншiктi тiлшiсi қызметiнде жүргенде оның бүкiл қабiлет-қарымы, қаламгерлiк таланты бар қырынан ашылды.

	Журналисттiк жолдағы жемiстi еңбегiн ол ғылыми-зерттеушiлiк салада да сынап көрдi. Қ. Жұбанов атындағы Ақтөбе мемлекеттiк университетiнiң шəкiрттерi алдында лекция оқып, кейiн филология ғылымдарының кандидаты дəрежесiне жеттi.Əттең, не керек, кандидаттық диссертацияны қорғағанымен, оның дипломын көре алмай кеттi Əмiрiмiз. Əмiрдiң соңында батыр қызымыз Əлия Молдағұлова ғұмырнамасына арналған кiтабы, очерктерi мен сұхбаттары, көсемсөздiк желiлерi қалды.

	Абдолла туралы тебiренбей жазу мүмкiн емес. ҚазҰУ-дың дайындық бөлiмiнде бiрге оқып, журналистика факультетiн бiрге бiтiрген досымыздың қаламгерлiк шалымдылығы бiрден байқалған. Диплом алғаннан кейiнгi оның тағдыр-талайы, шығармашылық соқпағы Қазақ телерадио компаниясымен тiкелей байланысты болды. Абдолла Қазақ радиосының насихат редакциясында жүргенде оның дайындаған хабарларының ерекше сапалы екендiгiн əрiптестерi əрдайым бiзге айтып жүрушi едi. Ал Қазақ телевизиясына жұмысқа ауысқаннан кейiнгi шығармашылық iзденiсi жаңа өрiстерге бет алды. Əбекең қазақ қаламгерлерiнiң алғашқыларының бiрi болып, Семей ядролық сынақ аймағынан арнайы материалдар циклын дайындады. Көрермендердiң көкейiндегi мəселенi қозғаған бұл хабарлар тележурналистиканың алтын қорынан орын алуға əбден лайық деп бiлемiз. Өмiрiнiң соңғы жылдарында «Қазақ газеттерi» жабық акционерлiк қоғамының бiлiктi бiр маманы болып қызмет атқарған Абдолла осы мекеменiң елiмiздiң ақпараттық кеңестiгiнен лайықты орын алуына үлкен үлес қосты.

	Торғайдың сонау бiр түпкiрiнде жатып, елiмiздiң тарихнамасына, əлеуметтiк-экономикалық дамуына қатысты сараптамалар жазатын Мылтықбайымыздың жөнi бiр бөлек. Оқу бiтiрiсiмен-ақ жолдаманы елге алған Мылтықбай аз уақыттың iшiнде-ақ аудандық газеттi, оның баспаханасын майлышекше айналдырып, өзiн көрсете бiлдi. Мұнысымен қоса облыстық газеттiң меншiктi тiлшiсi қызметiн қоса атқарды. Мылтықбайдың мықтылығын бiрден байқаған республикалық газеттер мен телевизия басшылары талай рет оны қызметке шақырды. Қазақстан Республикасы Телевизия жəне радио хабарларын тарату жөнiндегi мемлекеттiк комитет төрағасының бiрiншi орынбасары Мақсұт Əубəкiров ағамыз Мылтықбайға деп бiр қызмет орнын алты ай бойы бос ұстағанын бiлетiн едiк.

	Студент кезiнен-ақ топты ортаның көшбасшысы бола бiлген Болатбек досымыз туралы қалай айтсақ та жарасымды. Студент кезiнен деймiз-ау, Бөкең бұл шақты қоя тұрып, тiптi пионер кезiнен-ақ бүкiл республика оқырмандарына танылған едi. «Қазақстан пионерi» газетiнiң ең белсендi тiлшiсi ретiнде «Артекте» болды. Бұл ол кезең үшiн үлкен абырой, зор биiк саналатын. Студенттiк шағында қоғамдық ұйымдардың басшысы болып курстастарының iлтипатына бөленген Болатбек кейiн мемлекеттiк мекемелерде тiл саясатын жүзеге асыруда қыруар күш жұмсады. Ол қай министрлiкте жұмыс iстесе де өз ортасының құрметiне ие болды. Елордамыз Арқаға қоныс аударғанда алғашқылардың бiрi болып Бөкең де аттың басын Астанаға бұрды. Соның тұрғылықты азаматы атанды. Жаңадан қалыптаса бастаған зиялы ортаның қатарынан көрiне бiлдi. Жас қала жаңа Астананың əр қадамына өзiнiң төл перзентiндей қуана бiлiп, мен iссапарға келген сайын қуанышын бөлiсуге асығатын едi. «Жазып-сызғандарым жетерлiк, солардың басын құрап бiр жинақ шығарсам деп едiм. Оның аты «Қоңыр күз едi» деп аталса». Бөкең осы сөздi соңғы кездерi жиi айтатын.

	Бiрақ сұм тағдыр оның бұл арманды шаққа жетер жолын келте қылды...

	Оқу бiтiргеннен соң 90-жылдардың аяғына таман Жұмабаймен кездесiп қалудың сəтi түстi. Ол кез Жұмекеңнiң кандидаттық дипломды қалтаға басып, ендi докторлыққа құлаш ұрып жүрген кезi екен. Монографиясына пiкiр ұйымдастырып беру керек болды. Қали досымыз сөзге келген жоқ, Жұмабайдың кiтабына деген жылы лебiздi «Жас Алашта» жарқ еткiздi. Кейiн Жұмабай докторлық қорғады. Х.А.Яссауи атындағы Қазақ-Түрiк университетiнiң профессоры болды. Бұл бiздiң курстасымыз бағындырған үлкен бiр белес едi.

	Сапардың қаламынан туған дүниелер Оңтүстiктiң аудандық, облыстық газеттерiнде жиi жарияланып тұрды. Ежелгi əдетiмiзше орталық кiтапханаға барған сайын мерзiмдi басылымдар бөлiмiне бас сұқпай кетпеймiз. Сондай кездерi Сапардың жазған мақалаларын газет-журналдардан оқығанда бiр марқайып қалатын едiк. Ал Мəншүк қал-қадерiнше сүрiнгенге сүйеу болсам деген мақсат жолында жүретiн. Жазу-сызуы да бiр кiсiден кем емес едi.

	Қатарымыздан ерте кеткен қурстастарымыздың рухы пейiште шалқысын, жатқан жерi жайлы, топырағы торқа болсын деген тiркестердi жүрегiмiзден қан жылай отырып жазамыз. Алла тағала оларға рақымы түсiп, жұмақтың төрiнен орын бергей. Олардың аруағы кейiнгi ұрпақтарын желеп-жебеп жүрсiн.

	Сөз басында iстеген iстерi айтуға тұрарлық ел игiлiгiне қызмет қылған азаматтар қатары бiздiң курстан да сəн түзеп шықты дедiк.

	Ол – рас.

	Желтоқсан дүмпуi бүтiндей алып империяның шаңырағын шайқалтқаны белгiлi. Ғаламға Қазақ деген ұлттың қаһармандығы мəлiм болды. Ал осы желтоқсан жаңғырығының алғашқы шежiрешiсi бiздiң курстасымыз Талғат екенiн бар дауыспен мақтанышпен айтуға хақымыз бар. Осы тақырыпта сүбелi кiтап жазып, есiмi Алты Алашқа асқан Қайым-Мұнар досымыздың қаламгерлiк шеберлiгiне таңдай қақпағандар кемде-кем!

	Осыдан соң тəуелсiз ел тарихнамасына бiздiң курс ерекше үлес қоспады деп кiм айтады?! Ал Қазақ журналистикасының өлара кезеңде қатпар-қатпар шаруасына жегiлiп, бар қиындығын көтерiп, оған қалтқысыз қызмет қылғандар есiмi аталғанда бiздiң жiгiттердiң еңбегi туралы сөз қозғамай тұра алмаймыз. Дүрəлi, Өтеген, Мейрамбек, Кəрiбай, Еркiн, Шархан, Ғазиз, Қали, Қайнар, Дəуiтəлi, Уəлихан, Азат, Самат, Əндiржан, Ержан, Сəбит, Иса, Мырзағали, Бауырғали, Мұрат, Ерболат, Қайыржан, Батырбек, Серғазылардың ел руханиятына сiңiрген еңбегi аз емес. Бұл қатарда осы жолдарды жазып отырған Жұмабек есiмдi курстастарыңыздың да бар екенiн айта кетсек артық болмас.

	О бастан-ақ курс ағалары атанған Əшiрбай, Жайлаубай, Жаппарлар күнi бүгiнге дейiн сол дəстүр иесi қалпынан танған емес. Елге шыққаныңда құрақ ұшып қарсы алады, ауыл абыздарының қалпымен бар дəмдiсiн дастарқанына қояды, ағыл-тегiл əңгiменiң тиегiн ағытады.

	Қыздар да қабырғалы iстерге бiлек сыбана кiрiсуден шет қалған емес. Бұл фəниде ұрпақ өсiру, ұлт ертеңiн даярлау секiлдi миссиядан асқан абыройлы мiндет жоқ шығар?! Кешегi жабайы нарықтың жойдасыз қиындығына да төтеп бергендердiң қатарында бiздiң қыздарымыз болды. Сəтен, Оңлагүл, Күлəш, Балқия, Алма, Салтанат, Гүлмира, Гүлбану, Тұрар, Қалдыгүл, Несiбелi, Əтiркүл, Шолпан, Шара, Роза, Бақыткүл, Бағдат, Светалар бiр қолымен мақала жазып, өлең өрнектей бiлсе, екiншi қолымен «сары бала, қара қазанның» қарекетiн күйттей бiлдi. Сөйтiп жүрiп-ақ журналистика көшiне үлкен үлес қосты.

	Қалтқысыз еңбек қашаннан қайтарымсыз қалмаған. Сол себептi де осы достарымыздың бiрқатары жоғары мемлекеттiк марапаттауларға ие болды. Президент сыйлығының лауреаттарын, грант иегерлерiн, түрлi деңгейдегi атаулы сыйлықтың жеңiмпаздарын бiздiң қатарымыздан табуға болады. Ендi бiр тобымыздың кеудемiзде бүгiнде орден-медальдар жарқырайды. Осының бəрi айтуға ғана жеңiл. Ал ақиқатында, бұның астарында тапжылмай атқарылған тiрлiктiң, үздiксiз iзденiстiң, ақ-адал маңдай тердiң қалыбын жазбай тануға болады.

	Курстастардың студенттiк жылдардан кейiнгi өмiрбаянына көз жүгiртсеңiз, көңiл тояды. Марқаясың, мақтанасың! Бəрi де үлкендi-кiшiлi бiр-бiр басылымның тұтқасын ұстаған қаламгер-қайраткерлер атанды. Мемлекеттiк қызметке араласып, ел өмiрiндегi тағдырлы мəселелердiң шешiлуiне үлес қосып отыр. Бүгiнгi заман талабына сай кəсiпкерлiкпен шұғылданып жүргендерi де баршылық!

	Арғымақ мiнiп, ат ойнатқан деген, мiне, осы!

	Тəңiрiм курстастар керуенiнiң сапарын ұзақ етсiн, қолға алған қарекеттiң шырайын кiргiзiп, мақсатымызға жете берейiк!

	2011 ж.





ҮМІТ ҮКІЛЕГЕН КҮН БОЛДЫ




	Өткеннің бəрі – тарих. Бұл мен ашып отырған жаңалық емес. Осы заңдылық ай мен ай, күн мен күн астасқан сайын, мезгіл шіркіннің əр сəтін өрнектеп, зергерлеп отыратыны тағы ақиқат.

	Бұған дəлел: 2011 жылдың көктемі. Дəлірек айтсақ, мақпал мамырдың 21, 22 жұлдыздары.

	С.М.Киров атындағы Қазақ мемлекеттік университеті журналистика факультетінің 1981 жылғы түлектері осы бір күнді асыға күткен еді. Себебі оқу бітіргелі бері ширек ғасырдан асса да курстастар болып, бас қосудың сəті түсе қоймаған-ды.

	Рас, университеттен соң, Алматыда қалып жұмыс істеп жүрген жігіттер жанұяларымен бірге оқу бітіргеніміздің 5 жылдығы деп шай ішкеніміз бар. Аз-кем уақыт Горький саябағын аралап, Панфилов саябағында балаларды сейілдеттік. Кейін, «Отырар» мейрамханасында кездесудің шырайын келтіргендей болғанбыз. Соңы студент кездегідей ыдыс-аяқтың сыңғырына ұласты... Ол енді түсінікті жай ғой. Жатақхананың «жаңғырығы» əлі басыла қоймаған кезі.

	Арада жылжып жылдар, сынаптай сырғып күндер өтіп жатты. Бəріне Уақыт ағзам төреші. Біз курстастар бір Дəуірден өтіп, екінші Дəуірді еншіледік. Тұтастай Қоғам, заман өзгерді. Сол қат-қабат тіршіліктің зіл батпан салмағын жүректен өткізіп, алға ұмтылған курстастарды Тəңір қуаты 2011 жылдың мақпал мамырына жетектеп жеткізген еді.

	Курстастар кездесуін өткізу айтуға ғана жеңіл екенін сол күндері анық сезінді жігіттер. Оған əзірлік шараларын былай қойғанда, əрқайсымыздың жүрегімізде біз осы күнге дейін не бітірдік, не істедік деген жауап жетегінде жүргеніміз тағы шындық.

	Ал осы үлкен сауалға көңілімізді көншітетін бір-ақ жауап айтуға болар еді. Біздер курстастар осы есепті шаққа ұл-қыздарымыз, немерелеріміз мерейленіп атап-атап айтатын дəрежеде келдік. Ол – біздің əрқайсымыздың қал-қадерімізше қоғамға адал қызмет етіп жатқанымыз, Тəуелсіз еліміздің тұғырлы болуы үшін қалтқысыз еңбек етіп жүргеніміз! Қазақ елінің аламан дүбірінде тізгін ұстайтын ұл-қыздарды бəйгеге баптап қосып отырғанымыз!

	Курстастар кездесуін ұйымдастыру шаралары 2011 жылдың 15-ақпанында қолға алынды. Дəл осы күні курстастарға арнап хат жазылып, мамыр айының 21,22 жұлдызында кездесу болатындығы хабарланды. Хатта кездесу бағдарламасының нобайы ұсынылып, жігіттер мен қыздардың əрқайсысының қандай іс-шараға жауапты екендігі тəптіштеліп жазылды.

	Хат дайындалып болысымен курстастардың байланыс телефондары мұқият іздестіріліп, оларға алдын ала кездесудің мəн-жайы айтылды да, кейін шақыру мəтіні «Қазақ газеттері» ЖШС-ның жəне «Тоғанай Т» баспасының электронды пошталары арқылы жіберілді.

	Қысқасы, курстастар кездесуін өткізу осылайша жоспарлы, жүйелі басталып, кейін көзделген əрбір мəдени іс-шара көптің көкейінен шығатындай болып атқарылғанына қыз-жігіттердің көзі жетті.

	Қандай да бір қолға алған жұмыстың мəйекті болуы ақпараттық қолдауға байланысты. Осыны ескере отырып, кездесу өтетін күннен біршама уақыт бұрын курстастардың шығармашылығын оқырмандарға таныстыратын материалдарды, бұ дүниеден өткен азаматтар туралы еске алулар республикалық мерзімді басылымдарда жариялана бастады. Ал кездесудің дəл қарсаңында «Ана тілі», «Алматы ақшамы» газеттерінде айқарма беттік «Арман қуып, арғымақ ойнатқан», «Курстың күлкісі» деп аталатын мақалалар жарияланса, «Қазақ университеті» газеті өзінің тұтастай нөмірін журфактың 1981 жылғы түлектеріне, яғни бізге арнады.

	Ал кездесу соңына орай қорытынды материал ретінде «Ана тілі» газетінде (№22, 2-8 маусым 2011ж.) «Құс қайтып оралды Алматыға» деп аталатын тақырыппен мақала жарияланды. Газет мақаласы тақырыбының да бұлай аталуы тегін емес-ті. Себебі кездесу басталардан дəл 15 күн бұрын «Тоғанай Т» баспасынан мақаланың тақырыбы аттас 21,5 баспатабақ көлемді кітап жарық көрген еді.

	Курстастар кездесуінің басты олжасы болған осы кітапты баспаға əзірлеуге Талғаттың, Еркін мен Сəбиттің айрықша күш салғанын атап айтқым келеді.

	Кітап шын мəнінде курс қазынасына айналды. Курстастарды былай қойғанда, кейін бейтаныстар мен көзтаныстардың осы кітапты іздеп, шарқ ұрып жүргенінің куəсі болдық. Астанаға бір жолым түскенде оның бір данасын ұлым Дастанның үйіне апарып қойған едім. Қызы Лиза магистратураға оқуға түсетін болып, Қызылордадан келген Мақпалдың құдағиы Гүлжахан Дастанның пəтеріне аялдаған екен. Астана күніне орай мен де қалалық əкімшіліктің шақыртуымен Елордаға барғам.

	Сонда бір байқағаным, отырса да, тұрса да құдағиымның қолынан біздің курстың кітабы түспеді.

	– Жүке, – деді бір орайы келген əңгімеде ол. – Мына кітапты жастанып жатып оқымау мүмкін емес! Бұл бүтіндей бір толқынның, бүтіндей бір ұрпақтың жүрек лүпілі кестеленген маржан ғой. Өзімнің де студенттік шағым еске түсіп отыр. Қайран, жастық!.. Бір күн, бір түнде оқып бітірдім!

	Мен марқайып қалдым.

	Осы кітаптың тұсаукесері де курстастар кездесуінде журфактағы Т.Қожакеев атындағы аумақты мəжіліс залында өтіп еді. Сол жолы да шəкірт студенттерді былай қойғанда, оқытушы-ұстаздар, профессорлар бірінен-бірі аттай қалап алып жатқанның куəсі болдық.

	Тұсаукесер демекші, осы тұсаукесер өткен сəтке дейін университет ұстаздары мен студенттерінің, жалпы зиялы қауым өкілдерінің есінде қаларлық əңгіме-дүкен, сыр-сұхбаттар болды. Ол отыз жылдан соң қайта қауышқан достардың өздері қанат қаққан білім ордасының алаңқайында орналасқан əл-Фараби жəне Ө.Жолдасбеков ескерткіштеріне гүлшоқтарын қоюдан басталды.

	Мұнан соң өткен ғасырдың 70-80 жылдарындағы өздерінің бұла дəурендерімен қайта табысқандай болған курстастар білім ордасының мұражайын аралап көрді. Журналистика факультетінің баспасөз орталығы бүгінде ақпарат кеңістігіне батыл қадам басқан отаулардың бірі болып отыр екен. Осындағы интернет-шаңырағында өздерінің жас жеткіншектерімен, ізбасарларымен болған кездесу айрықша əсерлі өтті.

	Профессор Т.Қожакеев атындағы мəжіліс залында болған дидарласу ерекше есте қалмақ. Осында жиналған қауым курстастардың қатарынан о дүниелік болған азаматтарды бір минут үнсіздікпен еске алып, олардың рухына тағзым етті. Курстастардың жүрегінде осы үлкен жиын ортасынан Жұмабайдың, Мəншүктің, Қалдыбайдың, Сапардың, Болатбектің, Əмірдің, Абдолланың, Мылтықбайдың жарқын жүздері табылғанда ғой деген өкініш ұялап тұрды. Біздер үшін бұл аттары аталған достарымыздың əрқайсысының орны бөлек еді.

	Амал не, тағдыр өз үкімін біреуге ерте, біреуге кеш шығарады. Біздер достарымыздың рухы пейіште шалқысын деп ниет білдіреміз, құран бағыштаймыз, соңдарында қалған ұрпақтарына дін амандық тілейміз. Біздің ендігі жерде қолымыздан келер бар амалымыз осы ғана...

	Осы кездесуге қатысуға ерекше ықылас білдірген университет ректоры, академик Ғ.Мұтанов шұғыл арада іс-сапарға кетуіне байланысты ол атқаратын міндетті оқу ордасының бірінші проректоры, профессор М.Бүркітбаев өз құзырына алды. Ол ректордың ақжарма тілек ниетін жеткізді. Мұнан соң, университеттің тəрбие жөніндегі проректоры Ш.Жаманбалаева мен журналистика факультетінің деканы, профессор Е.Алауханов осы жоғары оқу орнындағы жəне факультеттегі атқарылып жатқан қат-қабат ізденістерді тілге тиек етті. Олар жылма-жыл дəстүрге айналып отырған мұндай кездесулердің студенттер арасында жүргізілетін тəрбие жұмыстары үшін айрықша маңызды екендігін атап өтті.

	Түлектер атынан сөз алған жігіттер мен қыздар қазіргі таңдағы ақпараттық кеңістіктегі өзекті мəселелер төңірегінде ойларын ортаға салды. Əсіресе, жас журналист кадрларын даярлаудың толғаулы тұстарына назар аударды. Университет əкімшілігі жоғары оқу орнымен байланыстың дəнекері болғаны үшін бірқатар курстастарымызға мадақтау дипломдарын табыс етті.

	Ал атақты №5 жатақханадағы кездесу айрықша есте қаларлықтай еді. Студенттік күндердің ең бір қимас сəттерінің куəсі болған осы жатақхананың тұрғындары отыз жылдан соң, сол дəуренді шағымен қайта табысып жатты. Бұл №5 жатақхана кімдердің қаламына азық болмады дерсіз?! Кімдердің қаламына қуат бермеді дерсіз?! Шынында да, жатақхана тақырыбына жыр жазбаған ақындар кемде-кем.

	Жігіттер мен қыздар этаж-этажды кезіп кетті. Арманды күндерімен, асыл шақтардың елесімен еркелей қауышып жатты олар. Курстың келіні Сəуле Абдолласының бөлмесінен шыр айналып шықпай жүр. «Ана жерге барғанда олай еді... мына жерде былай еді...» – деп дəл күні кешегідей бəрін бірде күлімсіреп, бірде жанары мөлтілдеп еске алып жатыр.

	Талғат пен Болатбектің, Мейрамбек пен Мылтықбайдың сері күндерінің қалтарыс-бұрылыстарын секундомеріне салып қойған бұл бөлмелер туралы айтар əңгімені жігіттердің өз еншісіне қалдырып отырмын.

	Мамыр айы ғой, жатақхана құлпырып, төңірегі түрленіп, жайнап кетіпті. Факультеттің көркемөнерпаздар үйірмесінің мүшелері бізге арнап əн-шашу жолдады. Фотосессия болды. Осынау көңіл-күй кемерінен асып төгілердей болған əңгіме-дүкен, кешкісін мейрамханада жалғасын тапты. Кеште ұстазымыз, профессор Əбілфайыз Ыдырысов ағай ақ тілегін білдірді. Əдеттегідей, жеңгемізбен қосылып «Қыз Жібек» операсынан Төлегенің ариясын айтты. Сексеннің сеңгіріне шықса-дағы көңілі əлі сол бəз баяғы қалпы.

	Əттең, сайтан алғыр инсульттың ағамыздың бір аяғы мен бір қолын əлсіздендіріп қойғаны болмаса.

	Осы кітап өндіріске дайындалып жатқанда сұм ажал тағы 2 курстасымызды өзінің қармағына іліктірді. Ақпан айында Маңғыстаудағы Мұрат Əбуов, оның алдында Жамбылдағы Оңлагүл Арзықұлова дүниеден өтіп кетті. Өкініштісі, бұл екеуі де кезінде денсаулық жағдайымен курстастар кездесуіне қатыса алмай қалып еді.

	Болған іске Уақыт емші, болашаққа тағы да Уақыт төреші. Себебі біз бəріміз де Тəңір талабынынң құлымыз. Өмір – өзен...

	Мақаланың соңында осынау көшелі шараларға бір жағадан бас, бір жеңінен қол шығара отырып, атсалысқан достарға рахмет айтқым келеді. Олар ортақ шаруаға қоғадай жапырыла кірісіп, шын жанашырлық танытты. Кісімсіп, кергімеді.

	Сол бір күндері біздің осылайша қарбаласып жатқанымыз əрбір отбасына да игі шарапатын тигізді ғой деп ойлаймын. Себебі кездесу қарсаңында жəне ол өтіп жатқан сəттерде əрбір жанұяның микроклиматы өзгеше болғаны анық.

	Біз ол күндері 80 жылдардың арман-аңсарымен, сол шақтың тəтті қиялымен, ешкімге қимас сəттерімен өмір сүрдік. Үй ішімізбен, бала-шағамызбен осы кездесудің жай-жапсарын күйттеумен болдық. Таңғы шай «Енді не істеледі? Ана шаруа қалай? Мына мəселе былай болдымен» басталып, жатар орындағы əңгіме «орайы келген іс екенмен» аяқталатын.

	Сынаптай сусып, ол кез де өте шықты. Дəл қазір осы мақаланы жазып отырып, сол бір қарбалас күндердің өзін сағынасың. Өйткені ақындарымыздың айтатынындай, басы жұмыр пенде сағыныштар мен сабылыстардан жаралған.

	Кездесудің финалы қала шетіндегі Қайнардың үйінде, орталықтағы Тəкеңнің шаңырағында жалғасты. Бəрі де сəнімен, салтанатымен үндестік тауып жатты.

	Кездесуден кейін 2 жыл өтсе де, оның əңгіме-жыры таусылар емес. Екі-үш жанұя қосыла қалса болды, айтылатын əңгіменің арқауы курстастар кездесуінің сəтті де, тəтті күндері. Сондай бір əңгіме-дүкен тұсында: «Тəке, 21-мамыр курстастар күні болсын» деп ұсыныс айтып едім. Игі бастаманы жиылған достар дуылдаса қолдап кетті.

	Енді былай болмақ. Жыл сайын 21-мамыр күні аяғы жеткен жігіттер Алматыда бас қосып, «Курс күнін» атап өтуге уағдаласты. Келе алмағандарға өкпе жоқ.

	Осының бəрін ой сарабына сала келе, мен де мақаламның тақырыбын «Үміт үкілеген күн болды» деп қоюды жөн көрдім.

	2013 ж.





ІІ. ЖАҚСЫ ЖҮРГЕН ЖЕРІНДЕ ІЗ ҚАЛАДЫ





ҚАНЖЫҒАЛЫ БӨГЕНБАЙ




	Уа, Алатаудай ақшадан,

	Асып тудың, Бөгенбай.

	Болмашыдай анадан,

	Болат тудың, Бөгенбай.

	Қалақайлап дулатқан,

	Қалдамандап шулатқан,

	Қалмақты алдың, Бөгенбай,

	Құбыла көшкен байтақтың,

	Ордасындай Бөгенбай.

	Темір жұмсап, оқ атқан,

	Қорғасындай Бөгенбай,

	Қолтығы ала бұғының.

	Пəйкесіндей Бөгенбай,

	Жалаң қия жерлерден

	Жазбай түсіп түлік алған.

	Білегі жуан бүркіттің,

	Тегеуріндей Бөгенбай.



	Əйгілі от ауызды, орақ тілді Үмбетай ақын толғай да толғай осылай толғана жырлаған Бөгенбай батыр туралы исі қазақ жұртының білмейтіні кемде-кем-ақ секілді. Ал сəл-пəл ойланып, осынау дулығалы дала перзенті туралы не білеміз, келер ұрпақ ол жөнінде бізден қандай мұра қабылдап алмақ деген сауал көкейге қонақтағанда кібіртіктеп қала беретініміз де рас. Ілгеріректе ел ішінде қазақтың қара өлеңінің балқаймағы бұзылмай тұрған шақта шежіре сырдан сəулетті сарай салдырған небір жайсаңдар мен жампоздар Қанжығалы Бөгенбай туралы таңды-таңға ұластыратын əңгіме айтар еді. Қыстың қыраулы қысқа күнінде, тіпті 60-ыншы жылдардың жуан ортасына дейін қиялға серік болып, талайларға таңдай қақтырған сол бір саумал шақтар дəстүрі де көрген түстей ұмтылып, жылыстаған жылдар тасасында қалып барады... Ал бүгінде қай-қайсымыз да кінəмшіл боп алдық. «Құйма құлақ шəкіртің қане, түге» деп қариялар тепсінсе, «Ғасырдан ғибрат айтар аңыздар болса шіркін» деп көзі ашық, көңілі ояу жастарымыз таусылады. Қалай болғанда да осы сөздердің жаны бар. Зəухайырда «Е, Бөгенбайды, батыр бабаны білмей не көрініпті деп өзіңді күстəналайтын қарсы сұраққа тап боласыз. Ал əңгіме жеме-жемге келгенде болашақ үшін басын оққа байлаған батыр туралы білетінімізден білменгеніміз көп екеніне айқын көз жеткізер едік.

	Соңғы жылдар үрдісінде ел тарихын, жер тарихын зерделеу мұратында қыруар іс тындырылып жатқаны белгілі. Бұның өзі егемендік алып, оң-солын зерделеп отырған халық үшін ауадай қажет құбылыс. Тарихты білу – тініңді білу, діліңді білу. Олай болса, кезінде жат жұрттықтардан отбасын, өскен ортасын, айпара атамекенін қорғап, жауға алдаспан сілтеген ақберен ұлдардың есімін ардақтау, əспеттеу мына біздің парызымыз, ұрпақтар парызы. Баһадүр бабаларды білу, олардың ерлік істерін, ел танытар қайраткерлерін жалпақ жəмиғаттың жүрегіне қонақтату дəл қазіргі күннің ғана шаруасы деп өлшеп-пішу келтелік болмақ. Өйтсек, қайырымы қысқа ғана парасаттың ісімен айналысқанымыз.

	Ел иесі, жер иесі – келешек. Ал келешек кешегісіз болмайтыны тағы ақиқат. Сондықтан міне, дулығалы дала перзенттерінің ерлігі кеше мен келешектің арасындағы ұрпақтар дəстүрі сабақтастығының алтын көпірі болу керек. Бұл жалаң қағида, жалған ұран емес. Соңғы жылдар белесінде жастар арасындағы зердесіздік пен жадсыздық, пигилистік пиғыл мен мəңгүрттік індеті өріс алған шақтарда осылай демеуге амал жоқ.

	Осынау ой торабын сауғанда, біріншіден, өз ұрпағының келешек жолында жаумен жалғасып, найзаласқан, арпалысқан ардагер аталарымыздың рухы сайын даламызда салтанат құрып тұру үшін не істеп, не қойып, батыр есімін əспеттеу жолында не қайран қылдық деген сауалдарға жауап іздеріміз кəміл.

	Қазақ даласын қанға бөктіріп, туырлығын тулақ қып талай тағдыр иесін тентіреткен XVIII-ші ғасыр белесінде сол ауыртпалықтан азат еткен ақберен ұлдар шыққаны мəлім. Солардың алдыңғы легінің қатарында дəйім Қанжығалы Бөгенбай (1690-1775 ж.ж.) есімі ардақталады.

	Тарихи деректерге жүгінсек, кенен кешегімізде екі Бөгенбай батырдың есімі аталатыны белгілі. Бірі – біз əңгіме етіп отырған Қанжығалы Бөгенбай да, екіншісі Шақшақ Жəнібек тарханның інісі Бөгенбай. Бір ескертетін жайт ел аузындағы əңгімелерде осы екі тұлғаға қатысты естеліктер жиі шатыстырылады. Өйткені бұл екеуінің өмір сүрген уақыты тұстас. Міне, осы мəселені діттей отырып біз тарихи очеркімізді Қанжығалы Бөгенбай туралы өрбітпекпіз.

	Қанжығалы Бөгенбай баһадүр туралы білетінімізді байыптап, пысықтай түсу үшін шын дерек, соны пікір ести аламыз ба деген үмітпен Ақмола облысының Ерейментау ауданына ат басын тірегенбіз. Өйткені біз тілге тиек етіп отырган Бөгенбай батыр Ерейментау қыраты мен Сілеті өзені арасын мекендеген ел ортасынан шыққаны тарихтан белгілі. Батыр баба туралы материалдар жиыстырып, оның мұраларын көздің қарашығындай сақтауға себесінім тисе деп жүрген азаматтар бұл өңірде көп-ақ екен. Солардың бірі, осында батырға ескерткіш орнату жөніндегі мəселелерге мұрындық болып отырған зиялы кісі Молдахмет Досаевпен кездесіп, көп жағдаяттарға қанығудың сəті түсті.

	– Бірден басын ашып айтар мəселе – Бөгенбай баһадүр туралы күні бүгінге дейін ештеңе жазылмады, түк те жоқ деп ауызды қу шөппен сүртсек күпірлік болады, – деп бастады əңгімесін Молдекең. Бөгенбай есімі аузымен құс тістеген Бұқар, Үмбетай, Тəтіқара, Қожаберген сынды өлең сөзден сарай салдырған жыраулар жырының түп қазығына, алтын діңгегіне айналған. Ал Совет дəуірінде 1935 жылы Алматыда тұңғыш рет «Бөгенбай» деп аталатын дастан басылып шығарылған. Coм алтынның сынығындай осы бір дүниенің жарық көруіне білімдар ғалым Сəрсен Аманжолов көп еңбек сіңірген екен. Ал бертін Бөгенбай Əнуар Əлімжановтың, Софы Сматаевтың туындыларында суреттеледі. Көзі қарақты, көңілі ояу Амантай Сатаев, Нөгербек Мағзұмов секілді азаматтардың зерттеу-зерделеулерінде де батыр өмірі, ол өмір сүрген орта арқау болған. Ал соңғы кездері жазылған ойлы мақалалардың бірі белгілі журналист-жазушы Балғабек Қыдырбекұлының «Шапырашты Наурызбайы» дер едік. Осы мақалада да Бөгенбайдың батырлық тұлғасын, елге тұтқа болсам деген ерен бейнесін байқататын қасиеттері аз жазылмаған.

	Жалпы, Бұқар жырындағы:



	Қаракерей Қабанбай,

	Қанжығалы Бөгенбай,

	Оларды қазақ көруші еді,

	Шапырашты Наурызбай –

	Жер жібіткен наурыздай, –



	деген жолдарда үлкен ой жатқаны анық. Исі қазақ елінің ұранына айналып еліне тірек болған ақберен аталар есімін ұрпақтар жадында сіңіру үшін қолда бар мүмкіндіктің бəрін пайдалану керек. Ақиқат, міне, осы.

	***

	Молдекеңмен Ерейментау өңірінде сапарлас болған сəтімізде бірқатар ойлы азаматтармен пікір тоқайластырдық дедік ілгеріде. Сондағы сыр-сұхбаттың, əңгіме-дүкеннің иіні қайтып айналып халқымыздың жаугершілікке тап болған тарихына, Бөгенбай баһадүр өмір сүрген замана сырларына маңдай тіреп жататыны да заңдылық. Өйткені белгілі бір тұлға туралы ой толғағанда ол ғұмыр кешкен ортаның арғы-бергісіне үңілмей өту əбес болар еді.

	...XVIII ғасырда қазақ жұрты қияметтің қыл көпірінен өткен, елдік пен бірліктің сынына түскен. Батыр ұрпақтарының айтуына қарағанда 85 жыл ғұмыр кешкен (Қазақ Совет Энциклопедиясындағы деректер де осыны қуаттайды) Бөгенбай тұлғасы тұтастай бір қиғаш дəуірдің қаттамасы десе де болғандай. Себебі Бөгенбай есімі ауызға алынғанда сол дəуірдегі дала уақиғалары көз алдыңызға жөңкіліп көше берері сөзсіз. Ал тарихнамашылар бұл хақында былайша ой толғайды: «XVIII ғасырдың ең басынан бастап қазақ хандықтары сыртқы саяси жағдайдың одан əрі шиеленісуінен туындаған ауыр күйзелістерге ұшырады. Тəуке хан феодалдық өзара тартыстарды уақытша тиып, үш жүздің үшеуінде де тыныштықты қалпына келтіріп, осы арқылы қазақ руларының табыстарын сыртқы шапқыншылықтардан қауіпсіздендіре алған еді. Деректемелерде айтылғандай, оның өз билігінде 80 мыңға тарта жауынгердің болуы əлгіндей жетістікке жетуіне себепші болған еді. Алайда сұлтандардың өз алдына оқшауланып, билік үшін күресуі көп ұзамай бірлікті бұзды. Ал мұны көрушілер дереу пайдаланды. Оңтүстік Батыстан Шайық қазақтары қолдаған Волга қалмақтары шапқыншылық жасады, солтүстіктен Сібір казак-орыстары сұғынды. Жайық сыртындағы жерлерге башқұрттар көз алартты. Оңтүстіктен қазақтарды Орта Азиялық хандықтардың (Бұқара, Хиуа) феодалдары ығыстырды. Алайда қазақ халқына неғұрлым қатерлі қауіп шығыстан күшті əрі агрессияшыл əскери феодалдық Жоңғария хандығы тарапынан төнді» (Қазақ ССР тарихы, үшінші том, 14-15-беттер). Байқап қарасаңыз, ауыз əдебиетінде де, жазба əдебиетте де көп айтылып, жазылып жүрген жоңғарлардың қазақ жеріне көз алартуының бір сыры міне осындай. Нақты жағдайларға байланыстырылғанда күмəн жоқ. Өйткені өзге көршілер батыстан, солтүстіктер қазақ жерін қайтсек жырмалап, жырымдап молынан қарпып қалсақ деп аранын ашқанда Жоңғар қонтайшылары да қазақтың ұлан-ғайыр даласынан «өзіндік үлесін» алып қалуға тырысқан. Бастапқыдағы арагідік қақтығыстар кейін екі халық арасындағы бітіспес жаугершілікке, қантөгіске ұласты. Бейбіт отырған қазақ елінің момындығын малданған жоңғарлар бүтіндей ауыл-ауылды шауып алып, қанды қырғын жасады. Бұл туралы əйгілі ғалым Ш.Уəлиханов, сондай-ақ қазақ жерінің əдет-ғұрпын, тарихын зерттеген Я.Гавердовский, А.И.Левщин нақты деректерге сүйене отырып баяндайды.

	Miнe, осындай ел басына күн туған сəттері халық өз тағдырын ту ұстаған ұлдарына, біртуарларына топ бастаған серкелеріне табыстаған. Осынау бір тарихи үрдіс Бұқар жырында былайша кестеленген:



	Қалданменен ұрысып,

	Жеті күндей сүрісіп,

	Сондағы жолдас адамдар:

	Қаракерей Қабанбай,

	Қанжығалы Бөгенбай,

	Шақшақұлы Жəнібек,

	Сіргелі қара Тілеуке,

	Қарақалпақ Құлашбек,

	Тігеден шыққан Естербек,

	Шапырашты Наурызбай,

	Құдаменді Жібекбай қасында

	Бақ-дəулеті басында.

	Секербай мен Шүйбекбай,

	Таңсыққожа, Мамыт бар,

	Қасқарауұлы Молдабай

	Қатардан жақсы қалдырмай

	Айнақұл Бəти ішінде

	Өңкей батыр жиылып

	Абылай салды жарлықты.



	Міне, осынау батырлар легінің ішінде біз тілге тиек етіп отырған Бөгенбай Абылай заманындағы атақты қолбасшы, қазақ жауынгерлерінің үлкен ағасы болған екен. Деректерге қарағанда, батыр Бөген өзенінің бойында туып, Торғай өзенінің бойында қайтқан. Ол жерді қазір Шахта дейді. Бұрынғы аты – «Бөгенбай сөресі». Бөгенбай батыр есімінің халық жадында айрықша сақталып, ардақталып, ғасырлар бойы өлең жырдың өзегіне айналып келуі, біріншіден, оның ел алдындағы перзенттік парызына адалдығы болса, екіншіден, елін сүйген ерге деген халық махаббатының мызғымастығы, мəңгілігі.

	1710 жылы Қарақұмда исі қазақ баласы өкілдерінің мəслихаты өтеді. Осы мəслихатта жүз-жүзге, ру-руға бөлініп қазақ өз жерін сырт жаудан қорғай алмайтындығы айтылады. Рух біріктіру, күш біріктіру қажеттігі дəлелденеді. Мəслихатта жасақ құру керектігі сөз болып, оның қолбасшылығына Бөгенбай батыр сайланады. «Қазақ елінің тəуелсіздігі үшін талай шайқастарға кірген оның даңқы, Бөгенбайдың даңқы, əсіресе Құба қалмақпен (Жоңғар), кейін Қытай əскерімен соғысқанда ерекше дəуірледі деп жазылған Қазақ Совет Энциклопедиясында. 1725-1927 жылдары қазақ жұртының астанасы Түркістан мен Саураннан жоңғарларды қуып шығып, қаласын қорғауда қайрат көрсеткен Абылаймен бірге қазақ жастарын соғысқа бастады. Сөйтіп, Түркістан мен Саураннан жоңғарларды қуып шығып, Жоңғар Алатауынан асыра бөксерді». Көне тарихтың сараң баяндаулары осылайша ғана тіл қатады. Ал оның астарында тұтастай бір елдің, халықтың тағдыр-талайы қатпарда-қатпар шежіресі бөгіп жатқаны кəміл. Жоғарыда айтып өткеніміздей, бұл кезеңде, əсіресе, жоңғар қоңтайшылары түгін тартса майы шыққан шұрайлы қазақ жеріне əлсін-əлсін қоқан-лоққы жасап, ақыры басып кіреді. Тарбағатайдан тұтқиылдаған жау Жетісу өңіріне дейінгі аралықта бейбіт жатқан елді қанжоса етіп зар илеткен. Жоңғарлар онымен де қоймай Түркістанға жетіп, осы жерде хан ордасын күзетудегі Қаракерей Қабанбай қолымен шайқасады. Осы соғыс жөңкіле көшкен елдің аз уақыт мұрсат алып Сырдарияның арғы бетіне өтіп кетуіне жағдай жасаған. Халық аузындағы, тарихындағы «Ақтабан шұбырынды Алқакөл сұлама» деген атпен қалған зарлы, заман запыраны осылайша хатталған тарихта.

	Ал енді осы кездері біз əңгімеге қазық етіп отырған Бөгенбай батыр не қайран қылған? Ауыртпалық жылдарында Бөгенбай өз төңірегіндегі қолына қару ұстай алатын еркек кіндіктілерді жиып, о шеті Ырғыз, бұ шеті Есіл Торғай аралығын мекендеген халықты жауға қарсы соғысқа əзірлейді. Бұған құлақтанып қалған жоңғарлар бас көтеруге əзірлікке кіріскен қазақтарды «жөргегінде құртудың» амалын ойластырады. Сөйтіп қайысқан қалың жоңғар Арқаға беттейді. Торғай даласында болған соғыс ойранында Бөгенбай қолы жеңіске жетіп, жаудың тас-талқанын шығарады. Міне, осы жеңіске жігерленген қазақтар ендігі жерде бүкіл елді жаулап азат етудің қамына кіріседі.

	Билік құру, билік айту бір өнер болса, сол билікке құлақ аса білу екі есе өнер саналған қазақ топырағында. Осы тұрғыдан келгенде қазақтың қазақ болып бip мəмілеге келуіне бір жеңнен қол, бір жағадан бас шығаруына əйгілі Төле би Əлібекұлының рөлі ерен болған екен, – дейді көнекөз қариялар. Бөгенбай баһадүр де, міне, сол Төле бимен ұдайы мəслихат құрысып, кеңесіп отырған. 1730 жылы исі қазақ жұртының Арғанатыға жиылып, күш біріктіруіне, жауға соғыс салуға əзірлікке кірісуіне де Бөгенбай мен Төле би мəслихатының үлкен рөлі болғаны сөзсіз. Сол жылы Ұлытауда бас біріктірген қалың қолдың ұзын саны 40 мыңға жетіп, жоңғарларға қарсы соғысқа тас түйін əзірлікке кіріседі қазақ елі. Соғысқа əзірлік оңайға соқпады. Қару-жарақ тапшылығы қол-байлау жасайтын түрі болған. Сондықтан жер-жерге кісілер жіберіліп, қолының месекері бар ұсталарды Ұлытауға жиған. Бөгенбай мұнымен де шектелмей, Ташкент, Бұхар жақпенде хабарласып, қайткенде де өз қолын қару-жарақпен қамтамасыз етудің əрекетін жасаған.

	Бес қаруын бойына асынған қазақ əскерлері Ұлытаудан Шуға бет алып, одан Жетісуға маңдай тіремек ниет қылды. Бұл хабарға құлақтанып үлгерген жоңғарлар Іленің бойында қазақ əскерлерін тосады, сөйтіп Іленің Аңырақай ағысымен түйіскен тұсында аспан айналып жерге түскендей сұрапыл соғыс болады. Осы жан алыс, жан берісте небір ақберен арыстар өмірден көшеді, о дүниелік болады. Əйгілі Бəсен тиін Малайсары батыр да осы маңда жантəсілім етті деген дерек келтіреді өз зерттеулерінде ғалым-жазушы Амантай Сатаев. Осы соғыста естен тана жеңілген жоңғарлар Ілені өрлей қашады. Сол қашқаннан жылыстай отырып жау Талқыға барып бекінеді. Жау бекінісінің қыр-сырын, əдіс-амалын, соғысқа даярлық тəсілін ізін суытпай біліп отырған Бөгенбай бұл жолы да жоңғарларға жойқын соққы береді. 1733 жылғы соғыста да қазақ əскерлерінің айы оңынан туып, жұлдызы жанады. Əрине, бұл жеңістердің бəрі оңайға түскен жоқ. Мұнда елім, жерім деп жауға арыстанша атылған азаматтардың қайрат-жігері, арымнан жаным садаға деген иманды сөз жауынгерлерді рухтандырады. Бұл майдандардағы Бөгенбай баһадүрдің соғыс өнеріндегі білгірлігі, жаужүректігі қазақ даласына аңыз болып тарайды.

	Жоңғар қалмақтарымен арадағы бейбіт өмір онша көпке ұзамады. Əйгілі қанішер Қалдан Серен өлгеннен кейін хан тағына отырған Лама Əрдене-батор бұрынғы кекті қайтаруға кіріседі. Бұған қарсы Абылай қол аттандырып, кейін жоңғарларды Аякөзге дейін қуады. Бұл уақиғалардың бəрі, тарихшылардың шежіресіне қарағанда, 1750-інші жылдар шамасында болса керек. Осы тұстары жоңғардың əлсіздігін байқаған қытай əскерлері шабуылға шығып, бүтіндей Жоңғарияны тас-талқан етеді. Бұл жеңіске масайрап, масаттанған қытайлықтар қазақ еліне көз алартады. Міне, осыны ауыздықтауға Бөгенбай басқарған қол қарсы тұрады. Ол Қытайдың қолын кейін түріп тастайды. Бөгенбай баһадүр қатысқан ірі соғыс қырғыз манаптарымен болған қақтығыс. Бұл кезде батыр 77 жаста екен. Қарабалтада өткен ойранда да халқы ардақтаған Бөгенбай қолының абыройы асқақтайды.

	Жұмыр басты пендеге ерте ме, кеш пе, əйтеуір бір ажал. Ал осы бір дауасыз тағдырмен кім қайда, қалай кездеседі? Міне, гəп сонда. Біреулер азаматтық ар-иманын ардақтап өтеді – халқына қызмет қылады. Біреулер тышқаншылап тіршілік жасайды. Бөгенбайды осының алдыңғыларының қатарына жатқызамыз. Баһадүр өзінің бүкіл саналы ғұмырын туған топырағының тағдырымен байланыстырған, сөйтіп, халқының құрметіне бөленген, елі ардақтаған ұлдардың бірі. Бөгенбай өлімі бүкіл қазақ даласын күңірентуі де сондықтан. Бұл жөнінде ел аузында əрқилы əңгімелер бар. Ал ақмолалық Рақымжан Мұқанов былай деп жазады: «Батыс Сібірде қазіргі Көкшетау, Омбы облыстарының шектесетін жерінде «Үлкен Қарой, Кіші Қарой» дейтін жерлер бар. Ереймендегі Бөгенбай елі осы аталған жерлерді жайлаған. Қазақ ССР тарихы оқулығындағы бір мағлұматтарға қарағанда, Россия патшасының Жарлығы бойынша қазақтың сұлтандарына тұрақты жерінен мың шақырым, ал билерге ел басқарған батырларға 500 шақырым жерге дейін көшіп жүрулеріне рұқсат етілген. Абылайдың Қызылжарға шейін жайлап қайтатынын білеміз. Ендеше, Бөгенбайдың өз ауылдары мен Еремейден 500 шақырымдай тұратын «Қаройға» шейін барып жайлап қайтуы шындық. Сол жайлаудан қайтып келе жатқан жолда Бөгенбай дүние салады. Абылайдың Жарлығы бойынша Түркістанға апарып жерлеу үшін батырдың денесін былғарыға орап, əрбір жол-жөнекей қонған жерлерде сөреге қойып жел қақтырып отырса керек. Үлкендердің айтуынша, сол Қаройдан бері қарай бірнеше жерде ертеде «Бөгенбай сөресі» деген жер аттары болған... Батырдың былғарыға оралған сүйегін сол жылы өзінің немере інісі Бапан бастаған 40 адамнан құралған жолаушы тобы Түркістандағы Қожа Ахмет Ясауи мавзолейіне, яғни мұнара зиратының іргесіне апарып жерлеген. Тарихи шындық осы.

	Батырдың о дүниелік болуы ел-жұртты қатты қайғыртады. Оның ажалы ақын-жыраулардың өлең-жырларынан шер-мұң болып төгіледі. Мəселен, ақиық Үмбетай жырау:



	Бөгенбай сынды батырың,

	Береке берсін артыңа-ай.

	Сабыр берсін халқыңа-ай.

	Жасаған ие жар болып,

	Бейіште нұры шалқығай,



	– деп жырласа əйгілі Бұқар баһадүрдің қазасын Абылайға естірткенде былай деп толғанады:



	Еңбек қылған ел үшін,

	Жауда кеткен кек үшін,

	Қазақтың абырой-арына,

	Сарып қылған бар күшін.

	Қайыры болсын халқына,

	Сабыр қыл ойлап келмесін,

	Қарияң келіп жырлап тұр,

	Еңбегі сіңген ер үшін

	Батырың өтті Бөгенбай!



	Батыр дүниеден көшкенменен, оның соңында атын ардақтаған ұрпағы қалды. Олар кімдер еді? Шежіреге қарағанда, Бөгенбайдан үлкен бір зерделі, иманды ұрпақ ерген екен. Батырдың өз кіндігінен Батырбек, Тасыбек, Тұрымбай, Жылқыбай, Қайназар, Тұраналы, Арғымбай, Шілдебай, Нарбай атты кісілер тарайды. Бұлардың қай-қайсы да өз ортасына, ел-жұртына сыйлы адам болған деседі. Ал енді осылардан өрбіген ұрпақ Қанжығалы Бөгенбай есімін алқалы жиын, мəнді мəслихаттарда сүйінішпен ауызға алдыратын болған. Бұған Тұраналыдан тарайтын Бапан бидің, одан туған Саққұлақ шешеннің халқына еткен қызметі дəлел.



	Еліне құрбан болмаса,

	Абырой-бедел қонбаса,

	Ағайын-туыс ел, жұрты,

	Батырым-ау деп тұрмаса,

	Ер дегенің немене.

	Арыңды сатпа, малыңды сат,

	Жалған айтып болма шат.

	Жалған айтып жандассаң,

	Жүрегінде қалар дат,



	– деп еліне насихат айтқан Бапан бидің шайырлығынан оның перзенті Саққұлақ та кем түспеген.

	«Бапан бұқарашыл, кішіпейіл шамасынша ақиқатты сүйген рақымды адам болған. Əкесінің осындай қасиеттері Саққұлақтың да бойына дарыған», – деп жазады Ғалым Сейсенбай Созақбаев. Жас кезінен зерек болып билердің шешендік өнерін, əдеттік правосын нормаларымен қатар Тəуке ханның «Жеті жарғысын» жақсы меңгерген екен.

	Осыған орай, ол қазақ даласында бұрынғы кезеңде өмір сүрген ділмар жыраулардың дастандары мен өсиет-қиссаларын қазақ халқының ежелден бергі тарихын жəне генеологиясын жетік білген жан. Мал-жайын жақсы білген, қолы ісмер болыпты. Қарттардың айтуынша, табақ, саптаяқ сияқты үй тұрмысына қажетті бұйымдарды сол аймақта одан артық ешкім жасай алмаған көрінеді. Ермек болады деп ол кəсібін қартайған шағында да тастамаған екен. Саққұлақ шешен саятшылықпен де айналысыпты. Ол кісі 88 жасында дүние салады.

	«Саққұлақ шешен айтқан екен...» деген мына бір шумақтар ел аузында əлі күнге дейін бар. Ғалым Сейсенбай Созақбаевтың қағазға хаттаған осы ғақлианы оқырман назарына ұсынуды жөн көріп отырмыз.



	Аңсағанда ішкен су,

	Шекер емей немене?

	Ат жолынан табылған,

	Бекер емей немене?

	Парасатпен салған жол,

	Жетек емей немене?

	Даңғыл жолдан шыққан ұл,

	Тентек емей немене?

	Жақсы болса ат шіркін,

	Қанат емей немене?

	Жылы болса, тайтерің,

	Жанат емей немене?

	Теріс жолға бастаған,

	Көрген-білген іс болса,

	Залым емей немене?

	Сабақ емей немене?

	Жүрген-тұрған жеріңіз

	Суат емей немене?



	Сөз басында батыр есімін ардақтау, əспеттеу бүгінгі ұрпақ парызы, парасаттылық белгісі дедік. Олай болса, осы бағытта нендей шаралар қолға алынып жатыр. Енді осы хақында бірер пікір. Баһадүр есімін жас ұландардың жүрегінде зерделету, жалпақ жəмиғаттың жадында сіңіру үшін ұлан-ғайыр істер атқаруға тура келеді.

	1989 жылы Бөгенбайға ескерткіш орнату жөніндегі əңгіменің сеңі жүріп, сол кездегі Қазақ ССР Министрлер Советінің №173-інші қаулысы шықты. Бұл қаулыда аты аңызға айналып, ғасырлар бойы өлең-жырға арқау болған батыр бейнесін халық жадында қастерлеу мақсатындағы жергілікті қоғамдық ұйымдардың бастамасы мақұлданған. Сөйтіп, халық депутаттары Целиноград облыстық Советінің атқару комитеті, Советтік мəдениет қорының Целиноград бөлімшесі, сəулетшілер одағының Целиноград ұйымы, облыстық Тарих жəне мəдениет ескерткіштерін қорғау қоғамы Қазақ ССР Министрлер Советінің 1989 жылғы 12-інші маусымдағы қаулысын негізге ала отырып, Бөгенбай батырға орнатылатын ескерткіш-белгінің жобасын дайындау жөнінде конкурс жариялады. Ол конкурсқа байланысты арнайы ереже де жарияланды. Бұл конкурстың мақсаты – қазақ халқын сыртқы жаулардың шапқыпшылығынан қорғауда ерекше көзге түскен Халық батыры, көрнекті қолбасы Бөгенбай батырдың ескерткіш белгісінің жобалық жəне көлемдік шешімін, көркемдік сипатын анықтау. Конкурсқа ұсынылатын жобаларға идеялық мазмұны мен жоғары архитектуралық көркемдік сапасының ерекше болуына талап қойылды. Бұл ескерткіш Ерейментау қаласына кіре берістегі қыраттардың арасы əзірге шартты түрде ескерткіш белгінің қойылатын орны деп танылып отыр. Бұл белгі Ақмола – Павлодар, Ерейментау – Павлодар, Ерейментау – Ақмола жолдарының тоғысқан торабына, яғни батырдың туған жеріне орнатылмақ. Ереймен жеріне барған сапарымызда осы жерде болып ескерткіш орнататын жерді көрдік. Жобалық ұсыныста архитектуралық көркемдік ойдың жан-жақты шешім табуы қамтамасыз етілуге тиіс. Мемориалдық аймақ жанында көлемі 50-70 шақырым шаршы метр экспозициялық бөлме болуы қарастырылмақ екен. Үздік жобалық ұсыныстар үшін ақшалай сыйлықтар берілмек. Ескерткіш халық қаражатына салынбақ. Бұл үшін əлеуметтік тұрғын үй бəйгенің мəдени қорының 000702401 (қала үшін) жəне 000702703 нөмірлі село үшін арнаулы есеп ашылған. Осы бастамаға Ақмола өңірінің кəсіпорындарынан, еңбек коллективтерінен, жекелеген азаматтардан қаржы түсіп жатыр екен. Алғашқы кездері-ақ батырға ескерткіш орнату қорына облыстық астық өнімдері бірлестігі Целиноград пен Вишнев құс өсіру бірлестіктері 25 мың сомнан қаржы түсірген. Осындай ортақ іске алғаш боп үлес қосқандардың қатарында Ерейментау ауданындағы орталық аурухана, «Өлеңті» совхозы, «Целинсанмехмонтаж» тресі, электростанция жəне электр өнеркəсібі қызметкерлер кəсіподағының облыстық комитеті мен басқа да мекемелер қаржы аударған. Облыс көлемінде осындай шаралар қолға алынып жатқанда Бөгенбай батырдың өзі өсіп-өнген жерінде қандай мəселелердің басы қайырылып отыр деген сауал туады.

	– Аудандағы «Қазақ тілі» қоғамының жанашырлары бас болып, Бөгенбай есімін ардақтау, əспеттеу бағытында игілікті шаралар қолға алынып жатыр, – дейді Ерейментау ауданы əкімшілігінің қызметкері Өмірсерік Мұсабаев. Негізгі жұмыстың атқарылар тағаны аудандағы қазақ орта мектебіне түсіп отыр. Бөгенбай салтанатына əзірлік жан-жақты қолға алынып, батыр жөніндегі тың деректерді жиыстыру ісі жүріп жатыр. Аудан орталығында музей ашылады, онда Бөгенбайға, оның ұрпақтарына қатысты материалдар жинастырылмақ. Аудан орталығы мен Малтабар бөлімшесінің аралығында үлкен трасса бойында Бөгенбай атындағы алаңқайға үлкен комплекс түспек. Міне, осы комплекс біздің елге ат ізін салған адамдардың тынығып-демалатын, осынау тарихи өлкенің кешегісі мен бүгінін зерделейтін үлкен тарихи орынға айналмақ. Осындағы шаруашылықтарға, ірі мəдени орталықтарына Бөгенбай атын беру қолға алатын мəселе.

	Соңғы жылдар көлемінде елін сүйген ерлер рухына бағышталған ауқымды шаралар өткізіліп те жатыр. Айталық, Қаракерей Қабанбай батыр тойының өткізілуі бұған дəлел. Бұл орайда мынадай бір ой келеді. Той өткізген жақсы. Ал бірақ сол тойыңыздың қызығы, айта жүрер əңгімесі ұзаса бір айға, я бір жылға ғана жетпек. Батырлар есімін ардақтауды той-томалақпен ғана шектеп қаламыз ба? Міне, осы тұста Ғылым академиясы жалпы қазақ елінің азаттығы үшін жаумен арпалысқан батырларға арнап ғылыми-теориялық конференция неге өткізбейді деген мəселе иық көрсетеді. Ол конференция өз деңгейінде дайындалса, қолына қалам ұстаған талай зиялыларымыздың шығармашылық мүмкіндігін ашатын үлкен бір мəслихат болар еді. Бұл, сөз жоқ, кейін ғылыми зерттеулердің объектісіне айналмақ. Сонда ғана біз бүгінгідей олқылықтың орнын толтыра алар едік. Сонда ғана кейінгі ұрпақ батырлар туралы толымды зерттеулерді қолға алып, аталар мен бабалар тарихынан сыр тартар еді.

	Ендігі бір ұсыныс: жер-жерде батырларға арналған ескерткіш орнату мəселесі қолға алынып-ақ жатыр. Құптарлық шаруа. Ал бірақ егеменді Қазақстанның оңтүстік астанасы, бас қаласы Алматыда сол бабаларымызға арналған үлкен бір ескерткіштер кешені болса несі айып.

	Бұл, əрине, науқаншылықтан туған пікір емес, дəл қазіргі қоғамдық-əлеуметтік ой сана үрдісі осыны қажет етіп отыр. Алматыға алғаш рет ізін салған шет жерлік қонақтарды былай қойғанда, өзімізді-өзіміз тануға, зерделеуге де осы бір игілікті істің дəнекер болары сөзсіз.

	Ел иесі, жер иесі – келешек деп келеміз қашанда. Ал келешек кешегісіз болмайтыны тағы ақиқат. Сондықтан міне, дулығалы дала перзенттерінің Ерлігі, Есімі кеше мен келешектің арасындағы ұрпақтар дəстүрі сабақтастығының алтын көпірі болуға керек. Бұл жалаң қағида, жалған ұран емес. Соңғы жылдар белесінде жастар арасындағы зердесіздік пен жадсыздық, нигилистік пиғыл мен мəңгүрттік індеті өpic алған шақтарда осылай демеске амал жоқ.

	Мақаланың басында батыр ерлігі, ол өмір сүрген орта туралы мерзімді баспасөзде арагідік болса да жазылып қалып жүр дедік. Ендігі шаруа солардың басын біріктіріп «Бөгенбай батыр» деп аталатын кітап шығарса. Бұл да сонда келер ұрпақ үшін құймасы мол қазынаның біріне айналар еді. Ерейментау жерінде болғанымызда Бөгенбай ұстаған, ол пайдаланған дейтін қару-жарақтардың, тіпті дулығасының да жекелеген адамдардың, мұрагерлерінің қолында жүр дегенді естіген едік. Сондықтан да сол қымбат мұрағаттардың бəрін бір жерге жиыстырып, жалпы қазақтың рухани игілігіне айналдыратын кез жетті. Ол мұрағаттар Орталық музей төрінде тұруға тиіс.

	Осының бəрі, түйіп айтқанда, біріншіден, өз ұрпағының келешегі жолында жаумен жағаласып, найзаласқан, арпалысқан ардагер аталарымыздың рухы сайын даламызда салтанат құрып тұру үшін не істеп, не қойдық, батыр есімін əспеттеу жолында не қайран қылдық деген сауалдарға жауап болмағы кəміл. Қоғамдық өмірдің бүгінгідей өлара шағында, ел тағдыры, жер тағдыры еңбектеген баладан еңкейген қарияға дейін қатты ойландырып отырған шақта мұндай іргелі мəселелердің жалынан ұстау кісілік келбетімізді айқындай түсер еді.

	***

	Ең соңында ескертеріміз – бұл очерк Бөгенбай батыр хақындағы толғамның соңғы сөзін айтып отыр деуге болмайды. Əлі де нақтылай, дəлелдей түсер тұстары болуы ғажап емес. Бөгенбай батыр тақырыбы – исі қазақ жұртына ортақ тақырып. Қай-қай мəселенің де көп болып ақылдасқанда ғана мұратты жерге жетері ақиқат. Олай болса, батыр туралы тың дерек айтып, соны пікір білдірем деушілер болса, бұл ниетті қабыл аламыз.

	1994 ж.





АЛАШТА БІЛІМ АСЫРҒАН




	Рухани көш-керуеніміздің кемеңгерлері Ахмет Байтұрсынов пен Міржақып Дулатовтың Торғай топырағында өткен асынан соңғы ой.



	Торғай!

	Осы бірауыз сөз қаншама ойдың белін қайыстырып тұр десеңізші! Кеше мен бүгіннің қыруар уақиғасын өн бойында өрнектеп, Тарих пен Тағдыр дейтін ұғымның өлшеусіз құпиясы өңірінде бөгіп жатқан осынау қасиетті һəм қастерлі мекеннің мəртебесі қашан да биік, қашан да қанатты! Бұл ақиқат от ауызды, орақ тілді ақындарымыздың өлең-жылына өзек болған, оқымыстыларымыздың ой-орамдарына айналған, ел жадында шежіре сыр болып жатталған, атадан балаға аманат боп сақталған.

	Үстіміздегі жылғы маусым айының 8-9 жұлдызында осынау киелі жердің даңқы Алаш жұртына тағы бір рет бар болмысымен асқақтады. Торғай өңіріндегі бұл жолғы мереке қос кемеңгер Ахмет Байтұрсынов пен Міржақып Дулатовтың есімдерін ардақтау, əспеттеу ниетінен арна тартып жатқандай. Торғай елі той атаулыны тойлай білетін, сонымен қатар елдің ертеңін ойлай білетін азаматтар кеніші ғой, шіркін! Осы жолы да торғайлықтар, кесіп айту керек, өздерінің сол дəстүрінен танған жоқ. Үш күн бойына республикамыздың түкпір-түкпірінен жиылған небір жайсаңдар мен жампоздардың ішер асқа, ойын-күлкіге ғана қарық болмай, елдік пен егемендіктің алуан қырын толғайтын қабырғалы кеңес құрып, Ахаң мен Жақаң армандаған, көксеген келелі мəселелерді ортаға салуы, сөйтіп туған топырақты қайтсек түлетеміз дейтін пəтуалы пікірді ой-аңсарға айналдыруы, міне, осының бəрі асты ұйымдастырушы Торғай азаматтарының ерен қайраткерлік қасиетімен сабақтасып жатқандықтан болар, бəлкім!

	Сонымен, дүркіреп той өтті. Ол бізге несімен қадірлі, одан қандай тағылым түюге болады? Miнe, гəп осында.

	Соңғы жылдары, əсіресе, соңғы бірер жыл көлемінде елін сүйген ерлер есімін ардақтауға бағышталған іргелі мерейтойлар өткізу дəстүрге айналды. Олар негізінен кезінде шолақ саясаттың құрбанына айналып, бірақ халық жадынан берік орын алған, ұрпақтарының рухани ұранына айналған арда азаматтар есіміне байланыстырылып жүр. Ахмет нен Міржақып асы, міне, осы бір үрдістің жарқын мысалына айналды. Ал оның саяси, əлеуметтік жəне эстетикалық астарына үңілгенде, ең алдымен, «Егемендік!» деп теңдікке ұмтылған жалпақ жəмиғаттың жүрек лүпілін аңғарасыз. Екіншіден, ұлттық салт-дəстүрді, болмысты баянды етуге деген ізгі-ниетті сезініп тұшынасыз. Бұл екеуі бірін-бірі үстемелеп, толықтырып тұрған мəселелер. Астың өн бойының алтын діңгегіне айналған осы бір желі Ақан мен Жақаңның музейін ашу рəсіміне арналған салтанатта, ғылыми-теориялық конференцияда айрықша байқалып тұрды.

	Кемелдік пеп кенендік дейтін ұғымды түсіндіру үшін əдетте қиыннан қиыстыра мысал іздеп, ол өзі былай ғой деп əріден орағытып жататынымыз бар. Ал сəл-пəл ой тоқтатып, зерделеп кеп жіберсеңіз оның дəлелін байқаудың түк қиындығы жоқ екен. Осы аста исі Алаш еліне тəн кемелдік пен кенендік дейтін қасиеттің салтанатына куə болдық. Өйткені бұл той ресми түрде Ахмет Байтұрсынов пен Міржақып Дулатовтың күндері аталғанымен, ақиқатында Қазақ жұртының демократия мен жариялылық бойға дарытып, ойға қанат бітірген, өзінің Ұлылығын сезіндірген, тұщындырған мəйекті мəслихаты болды. Ал Ұлылықты сезіну қай елдің болса да ендігі жерде өз тағдырыма өзім иемін, өзіме-өзім қожамын дегені. Екі күннің бірінде

	«Егемендік!» деп айтар əңгімеміздің саяси сипатының бір арнасы, міне, осыдан бастау алып жатса керек. Осы ойлар арнайы астанадан шақырылған қонақтар мен ел азаматтарының өзара пікірлесуінде, əңгіме-дүкенінде өрелесіп өрбіп жатты. Дастарқан басылық құрғақ марапат мадақтан гөрі Ақаң мен Жақаң елінің кемел кешегісі мен бедерлі бүгіні, халықтық мəселелердің қадау-қадау шаруалары қаузалды. Өсер жұрттың, өркениетті жəмиғаттың аяқ тастасы, міне, осылай болсын дейміз. Саясат пен парасаттың таразы басында тең түсуі де міне осындайдан көрінбек.

	Өткенді сыйлау – өзіңді сыйлау. Ал өзін-өзі қадірлеген жұрт қашан да жалаулы. Өткенді сыйлау кісіліктің кілті. Бұл тұрғыдан алып қарағанда да торғайлықтар алдына жан салмаған. Аудан орталығының музей қала атануының да бір мəні осыдан шығар. Торғай төсі думанды дүбірге бөленген ас күндерінде музей-қалада тағы бір рухани мəдени орталықтың есігі ашылып, Ақаң мен Жақаңа ескерткіш орнатылды. Екі арыстың мұраттарын топтастырған музей алғашқы көрермендерін қабылдады. Жалпы, тарихи-мəдени ескерткіштерді жиыстыру, оны көздің қарашығындай сақтау, сол арқылы жас ұрпақ бойында жер тағдырына деген қастерлі сезімді қалыптастыруда бұл елде қыруар жұмыс атқарылып отыр. Музей ашу еріккеннің ермегі емес, ол халықтың өзін-өзі танып білуі, өз болмысына бойлауы, дəстүр сабақтастығының салтанаты. Біздің халық шолақ ойлап, келте пішудің құрбаны болып келген ғой қашанда. Сол думанды ас күндердің бірінде мынадай əңгіме естігеніміз бар.

	– Музей ашу бұл жерде науқанға айналып кеткен жоқ па екен, осы, – деген қара галстукты қылқына таққан біреу.

	– Мұныңыз қалай отағасы, осы ауданның əр совхозында музей болса артық демес ек. Музей сол жердің шежіресі, ал шежірені, өзінің өткенін білмеген ұл-қыздан не үміт, не қайыр?

	Miнe, əңгіменің бар пошымы осы.

	Соңғы бір жыл көлемінде жасарып, құлпырып, екінші тынысы ашылғандай болған ежелгі Торғайдың сəнін, салтанатын келтіріп тұрған бірегей құрылыстардың бірі осы музей болса, ол халықтық қаражатқа салынған екен. Сондықтан да ондағы əрбір экспонат талғампаздықпен жиыстырылып, əр мұрағат өз ретімен қойылып, көрермендердің көз қуанышына айналған. Қысқасы, мұнда алыстан ат сабылтып келген əрбір жан еңбегім еш болды демесіне кəміл сендіруге болады.

	Ай мүйізді арыстарымыздың рухына бағышталған бұл астың əлеуметтік сипатына бойлағанда тағы да бұл ел халқының ауызбіршілігіне бір жағадан бас, бір жеңнен қол шығара білетіндігіне сүйсінбеске амал жоқ. Аталы сөзге құлақ асып, кісілікті істі қадірлей білетін ел ғой бұл. О баста Ақаң мен Жақаң тойын көктем айында өткізу хақында əңгіме қозғалған екен. Сонда тұрып Кенжебек Үкин:

	– Мұндай ардақты азаматтар тойына жүрдім-бардым қараған жараспас. Ақылдасайық, ел ағасымен кеңесейік. Нəті, бұл шаруаны жер аяғы кеңейген шақта қоғамдастырған дұрыс болар, – деп пікір қосқан екен.

	Осы сөзді дұрыс көрген ел əйтеуір қалайда өткізілетін бір той, қапысыз қалмайық деп ас даярлығына білекті сыбана кірісіп кеткен. Іле ел ағасының ризашылығымен республикалық комиссия құрылады да, оның төрағасы болып Мырзатай Жолдасбеков тағайындалады.

	Бұл аудан əйгілі «отыздың» – республикамыздағы əлеуметтік жағынан артта қалған отыз ауданның бірі еді ғой. Бұл хақында əңгіме тиегі ағытылса оның жыры да таусылмас, мұңы да таусылмас. Бір көңілге медет тұтатыны осы асқа əзірлік кезінде қолдағы бар аз-мұз қаржыны, Үкімет тарапынан бөлінген көмекті тиімді пайдаланудың жолдары қарастырылып, бірқатар əлеуметтік мəні зор объектілер салу көзделген екен. Ақиқатын айтайық, дəм жазып былтырғы жылы осы мезгілде Торғай қаласында болғанымыз бар. Сізге өтірік, маған шын – былтырғы Торғай мен биылғы Торғайды салыстыруға мүлде болмайды. Ac қарсаңында көшелерге тас жол төселіп, қаланың əрін аша түсер елдің ортақ игілігіне айналар құрылыстар салынып, пайдалануға берілген. Анау Ардагерлер үйі, демалыс кафесі, Ақаң мен Жақаң музейі, Шақшақ Жəнібек алаңы, сауда орындары, байланыс мекемесі, ақшаңқан тұрғын үйлер – бəрі-бəрі жарасымын тауып, көңілге қуаныш үйіреді. Ал ең бастысы торғайлықтар үшін мұның бəрі Ақаң мен Жақаң асына арнап салынған құрылыстар еді деп айта жүрер шаруа болды.

	– Шіркін, – дейсің, – шіркін, жер-жерде өткізіліп жатқан мерейтойлардан елдің əлеуметтік мұқтажын өтейтін осындай ескерткіштер қалса қандай ғанибет! Нарықты экономика өкпеден қысып, түкпірдегі түтінді деміктіре түскен шақта ел дəстүрін, салт-санасын, болмысын əдіптейтін осындай іргелі той-думанның кəдімгі тіршілік заңына иек артып, бір жағынан жыртығымызды жамап, жоғымызды түгендеп жатқаны қандай жарасымды. Бұл, міне, Ақаң мен Жақаң ізбасарларының елін сүйген азаматтардың мəселені тереңінен толғай білетіндігінің дəлелі. Кенендік пен кемелдіктің мысалын осыдан көріп айтсақ керек.

	Үш күн бойына Торғай төсін тебіренткен, толғантқан астың эстетикалық астарынан да түйер тағылым мол, тəжірибе де ұшан-теңіз. Ең алдымен айтарымыз Алты Алаш азаматтары бас қосқан осынау ас бір кездері даламыздың біртуар ұлдары Ақаң мен Жақаң негіздеген шешендік өнер сайысына айналғандай (Бұл жерде біз жалпақ жəмиғатты қуанышқа кенелткен ақындар айтысындағы тапқырлықты, тілмарлықты емес, ресми бас қосуларда, алқалы жиын мəслихаттарда айтылатын сөз өнерінің сарабдал үлгілерін еске алып отырмыз).

	Қос кемеңгердің аруағы арқаландырып жіберді ме, қайдам, ескерткішті орнату салтанатында, ғылыми-практикалық конференцияда, «көгілдір от» рəсімінде құдіретті ана тіліміздің екінші тынысы ашылғандай боп бар бояуымен, болмысымен естір құлақты еліктіріп, ет жүректі бaypaп жатты. Ел зиялылары Мырзатай Жолдасбековтің, Ғафу Қайырбековтің, Қуаныш Сұлтановтың, Кенжебек Үкиннің, Шайсұлтан Шаяхметовтің, Рымғали Нұрғалиевтің, Тұрсынбек Кəкішевтің, Сəкен Жүнісовтің, Еркеғали Рахмадиевтің, Жақан Қосабаевтың кесек-кесек ой орамдары ағыл да тегіл тағылымды топшылаулары осы астың иықты бір шаруасы деп білеміз. Осы тұста мына бір мəселені еске алмасқа болмайды. Анабір жылдары ресми жиылыстарда сөз сөйлегеннің реті осы екен деп шылғи қазақ отырған жерде баяндама орысша жасалып, жұрт жарыссөзде шатты-бұтты орысшалап əлекке түсіп жататын. Зəуқайырда қазақша сөз сөйленсе, ол орысша түпнұсқаның тəржімəсі болып қан-сөлсіз бірдеңе болып шығатын. Бұл ащы да болса ақиқат еді. Осы жағдай көбіне аудан, облыс тағдырын қолына ұстаған азаматтардың басына тəн жағдаяттар еді. Шүкір, соңғы жылдары халықтық маңызы зор осы шаруаның беті бері қараған секілді. Мəселен, ас тойда Кенжебек Үкиннің тілдік қорымыздың мерейін шығара баяндама жасауы, күмбірлете күй шертуі көп нəрсені аңғартпай ма? Өзгелерге үлгі етерлік қасиет.

	Кешегі от кешу жылдары арда ағаларымыздың атын əспеттеткен де осы шешендік өнер еді ғой. Сол арқылы дүйім жұртты соңынан ертіп, көш бастаған ел серкелерінің мерейі аспаса кеміген жоқ. Астан түйер тағылымның бірі міне осы.

	Ac тойдың эстетикалық мұратын əспеттеген де, даңқын асырған да келелі бір шаруа бүтіндей той-төбе кешеніндегі жағдаяттар. Қонақ күту үшін тігілген 200 үйден басқа Ахмет ауылы мен Міржақып ауылының əрқайсысы бас-басына өзінше бір өнер мен сұлулық салтанатына айналғандай. Қос ауылды аралап жүріп, үстіміздегі ғасырдағы қазақ жұртының тарихымен іштей сырласасыз, кеше мен бүгін белестерін таразы басына тартасыз. Айталық, Ақаң ауылында тігілген бір үйдің иесі «Еңбек» совхозы екен. Бұл үй Ақаң өмір сүрген кездегі зергерлік, ісмерлік дəстүрді көрермендерге көрсетіп жатты. Бір аңғарғанымыз – мұнда əйтеуір қалқиып тұрса болды ғой деп кім болса соны əкелмеген екен, қайта, шын мəнінде осы бір өнерді қастерлеп, мирас тұтып жүрген кісілер ел алдында бар білігін сарапқа салып жатты. Айталық, Қият Дідəбеков, темірден түйін түйіп, сақина соғып жатса, Сапаржан Бекмұратов ісмер екен. Ал Күйкентай Жармағамбетов қамшы өреді. Үйлер тақырып-тақырып бойынша сақталған. Бірі – «Жар кешу жаңғырығы», екіншісі – «Ыбырай мектебі», ал үшіншісі – «Алаш-алаш болғалы» деп кете барады. Міржақып ауылының сипаты да дəл осындай. Осының бəрі бұл ас тойдың бір ерекшелігі болса, мəдени бағдарламаға сай өткізген ақындар айтысы, көркем өнерпаздар концерті, спорттық сайыстар той табиғатының бояуын құлпырта түсті. Тойтөбе төсін алуан реңке малындырған осы бір дəстүрлі ойын-сауық Ақаң мен Жақаң армандаған заманға сай өз жарасымын тауып жатқандай еді.



	Көзіңді аш, оян, қазақ, көтер басты

	Өткізбей, қараңғыда бекер жасты.

	Жер кетті, дін нашарлап, хал харам боп,

	Қазағым енді жату жарамас-ты.



	Қалың жұртын оятуға шақырған Міржақып ақынның осы бір өлең-жырлары қадам сайын ойға орала берген. Араға 60 жыл уақыт салып қайта қауышқан қос арыс Ахмет Байтұрсынов пен Міржақып Дулатов өз елі етек-жеңін жиғандығын, оянып сілкінгендігін осы ас күндері айқын дəлелдеп берді. Ендігі жерде қалғыма, қазақ деген ұран бүгінгі күннің өзекжарды өткір сөзіне айналғандығына ешкім шүбə келтіре алмас. Дүбірлі ас тойдан түйген тағылымның да тағылымы, міне, осы еді.

	1993 ж.





МƏҢГІЛІК ҒҰМЫР




	Қайда жүрсең де еркіңнен тыс бір беймəлім күшпен үнемі өзіне жетелеп тұратын қастерлі жерлер болады. Кеңес Одағының Батыры Илларион Романович Васильевтің жүрегінде жатталып, бүкіл бітім-болмысы санасында сансыз рет жаңғырыға беретін осындай мекендердің ұзын саны үшеу еді. Олар: Лунчат, Алматы, Дубосеково. Бұлардың əрқайсысы батыр өмірінің өшпес белгілері қалған қасиетті де қадірлі жерлер. Өйткені осы атаулардың əрқайсысында ұлы ерлік дастанының бастауы, жүректі шымырлатар шежіресі, таусылмас тарихы бар. Ал осы тарих Илларион Романович Васильев сынды қарапайым орыс шаруасының өнегелі өмірін өрнектеп, əспеттеп, айдай əлемге паш етіп отыр.

	Бүгінде сонау Камерово облысының Крапиневск ауданына қарасты Лунчат селосының тұрғындары осы жерде Илларион батырдың туғанын мақтанышпеп ауызға алады. Сүйсіне əңгімелейді. Бұл – Отан үшін өзегі өртене жауға атой салған батырдың туған топыраққа деген шексіз сүйіспеншілігінің, перзенттік махаббатының қайтарымындай.

	Кішкентайынан жоқ-жұтаналықтың, кедейліктің зардабын тартып өскен əкесі Романның өлер алдындағы баласына табыстаған аманаты да осы туған жерге деген махаббат сезімі еді. О баста-ақ, «əке балаға сыншы» дегендей, ұлының бейімін байқағыштап жүретін əкесі Илларионның жерді аялай білетініне, қадір-қасиетін сезіне білетініне қуанатын. Сол қасиет қаршадай Илларионды өзі секілді көрші хутордың қызылқарын балаларымен достастырды да, ал Денис кулакты жебеушілермен жауластырды да.

	...Ұмытпаса, 1916 жылдың күзі болатып. Ми айналтқан ыстық қылтанақтап бас көтерген шаруа астығын қуырып бара жатқан кез еді ол. Хутордағылар əні-міне жауын болып қалар, енді біразырақ күте тұрайықпен астық оруды кешеуілдеткен шақ. Үлкендер жағы алқапты түнемелікке ит-құстан қорыса, ал балалар да олардан қалыспайтын. Күндізгі қарауыл солардың мойнында. Бүгін де кішкене Илюша Тимофейдің Петясы, Христофордың Аркашаларымен бірігіп, егістік алқапты мал тұяғынан қорғауға шыққан болатын. Күн тас төбеге көтерілгенде егістіктің түстік басындағы көкжиектен шаң көрінді. Балалар бір-біріне үрпиісе қарағанша болған жоқ, əлгі қою шаң жақындай берді. Бірінші тіл қатқан Петя болды:

	– Ой, мыналар қайтеді-ей, қаптады ғой.

	Балалар тұра-тұра ұмтылғанша жөңкілген сиыр табыны алқапты жапырып, алға қарай тарта берген. Іле табын артынан қиқулаған көрші көпес деревнясының жігіттері бұларды келемеждеп, құйындатқан күйі сақ-сақ күле кете барған.

	Əлгінде ғана ырғалыса бас изескен астықты алқаптың астан-кестеңі шықты. Балалар да есесін жібермеуге тырысты. Алпамсадай жігіттер бұлардың жерден тас лақтырғанын шыбын шаққан құрлы көрмей, жөңкілген табынды іле қайырып тағы бір рет шаңдатып өткен. Дəл осы сəтте Илюша да өзіне-өзі есеп беріп үлгермеді. Мана қолына іле шыққан өткір күрек күн көзіне шағылысып, жарқ еткен. Қас пен көздің арасында балтырынан қан дірдектеген секпіл бет жігіттің өзіне төніп келе жатқандығын байқады. Қашып үлгермеді. Етпетінен құлаған ол бүйірін солқ еткізген ауыр соққыдан басқасының ешқайсысын да білмейтін...

	Miнe, осы оқиға Илюшаның тайша тулаған кішкене жүрегінде көпес деревнясына деген ашулы кектің бір мысқалын тастап кеткен еді. Жанын жегідей жеп, сыздатқан бұл оқиға оның сəби жүрегінде шемендеп қатып қаларын сол сəт өзі де білмеген. Бертін келе қатпарланған осы ашулы кек бозбала Илларионды Денис кулакпен талай рет жүз шайыстырғанда, адам өліміне дейін барған жағдайлар да болды.

	...Бертін Луячат селосын да өмір өзінің шуағына бөледі. Түгін тартса майы шыққан мынау астықты алқап Васильевтер əулетінің құт мекеніне айналды. Осы селоға кіре берісте кешегі аумалы-төкпелі заманның куəгеріндей алып емен ағашы тұр. Тамырын тереңге жайған осы еменнің əр бұтағы бұл өңір өрімталдарының өмірінен сыр шертіп жатқандай. Осы емен саясында ағашты ат қып мінген балалар есейе келе осы емен түбінен ерлікке аттанатын. Иə, луячаттықтар осы жерден алыс сапарларға жол жүріп, осы жерде жанарлары қуаныш жасына тола бауырларымен табысатын. Солардың бірі – қарапайым шаруа Роман Васильев те өз ұлы Илларионды мəуелі бəйтерек түбінен сонау шығыстағы қазақ жеріне аттандырған еді. Отанымызға фашистік Германияның тұтқиылдан шабуыл жасағандығын Илларион Васильев Алматы облысының Қоғалы ауданында колхозшы болып жүріп естіді. Өзегін өртше шалдырған бұл хабар Васильевті де бейтарап қалдырмады. Ол майданға өз еркімен сұранушылардың бірі болды. Арада айға толар-толмас уақытта Алматыда 316-ншы атқыштар дивизиясы құрыла бастаған еді. Илларион Романович та осы дивизияда алынды.

	Дивизияның 1075-полкының командирі Илья Капров о бастан-ақ истребительдер взводын жасақтауды өз қолына алған болатын. Взвод командирі капитан Павел Гунделевич екеуі полкты аралай жүріп, соғыс өнеріне біршама жақын-ау дегендерді взводқа тартқан. Сондай таңдаулылардың бірі – қатардағы қызыл əскер Илларион Васильевке де түсіп еді. Ол майданға алғаш рет 1941 жылдың 14-октябрінде кірісті. Ал мұнан соңғы шайқас бүгінде əлемге əйгілі болып кеткен 16-ноябрь күні басталды. Ол күнгі алапат оқиғаның əр сəті жауынгерлердің санасында əлі күнге сайрап тұрғаны анық. Ұрпақтан-ұрпаққа аңыз боп таралып, ұлы ерлік шежіресіне айналған осы күндер туралы Илларион Васильевтің өзі əр кез тебірене де толғана айтып отыратын. Ол 1943 жылы «Казахстанская правда» газетінің 23-февральдағы номіріндегі естелігінде былай деп жазды: «... Отанымыз бізді шақырып, Москваны қорғауға бұйырды. Дубосеково разъезіне келіп окоп қазып орналастық. Блиндаждарымызды мықтап бүркемелеп тастадық. Бел жазбастан еңбек еттік, ешкім бізді үгіттеп сөз айтқан жоқ. Бірақ əрқайсымыз бұл арадан жалғыз қадам шегіну болмайтынын ұқтық. Өліспей беріспеу. Халықтың бізге берген тапсырмасы, Сталин мен командованиенің бұйрығы осы еді. Таң сəулесі кезінде мынадай оқиғаны көрдік. Гитлердің жаяу əскер отрядтары Берлинге парадқа шыққандай-ақ лек-легімен тура бізге қарап жүріп келеді.

	Сол кезде, Добробабин қатты ысқырып дыбыс берді. Біз оқты боратып жібердік. 80-нен артық гитлерші азғындар құлады. Қалғандары жан сауғалап қаша жөнелді.

	Политрук Клочков окопқа қарғып түсіп: «Жарайсыңдар, батырлар» деді. Дəл осы кезде құлаққа бір жат дауыстар естілді. Жыланбауыр дөңгелектер сатырлап, бұранды тажалдар бізге қарай жылжып келеді.

	– Ресей зор, бірақ, шегінетін жер жоқ. Артымызда Москва! – деді политругіміз, сонымен ұрыс басталды. Біздің гранаттарымыздан фашист танкілері лаулап жанды. Жолдастарымыз бірінен соң бірі қатардан шыға бастады, сержант Добробабин да қаза болды. Петр Дутов, Бондаренко қансырап жатыр. Қожабергенов гранаттарды таңып алып, екі қолын кеудесіне қойып өлімге қарсы жүрді. Мен екі танкіні қиратып, Мұсабек Сеңгірбаев екеуміз үшінші танкіге қарай ұмтылдық...».

	Алапат майдан Васильевке мұнан арғы оқиғаларды есіне сақтауға мұршасын келтірмеді. Аспан мен жер өрт-жалынға оранған шақтың бірінде дəл жанынан гүрс етіп жарылған снаряд жарықшағы Илларион Романовичтің сол аяғы мен сол қолын сындырып, бүйірін қатты жаралады. Есі кіресілі-шығасылы ол жан дəрмен алға ұмтылды. Орманға жетуге тырысқан...

	Көзін ашқанда өзінің медсанбадта екендігін, генерал Доватордың жауынгерлеріұрыс даласында қансырап жатқан жерінен тауып алып, осында жеткізгенін біледі. Мұнан соң өлім аузынан оралған азамат Илларион Романович Васильев ұзақ уақыт госпитальда емделеді. Кейінірек жарасының беті бері қараған кезде қайтадан майданға сұранды. Кезінде өзі құрамында болып, жауға қарсы шайқасқан 8-інші гвардиялық дивизияға жіберуін өтінді. Алайда, 16-ншы армияның командованиесі мұны жарасының ауырлығынан алдыңғы шепке жібере алмайтындығын білдіреді. Сөйтіп, 1942 жылдың мамыр айында Илларион Васильев Алматы облысының Қоғалы ауданындағы Көксу ауылына қайта оралады. Сұрапыл соғыста өліммен бетпе-бет келіп, ажалды жеңген азамат енді тылдағы еңбек майданына да бел шеше кірісіп кетті. Мен соғыстан келдім, жаралымын» деп отырмады. Қаралы күндердің ауыртпалығынан əбден тұралаған колхоз шаруашылығында аянбай еңбек етті. Қан мен терде шыңдалған солдаттың əр ісі көпке өнеге болды. Бір ғажабы – Илларион Романович колхоздың қайда ауыр жұмысы бар – сонда баратын. Ал өзін мүсіркегенді жаны қаламайтын. Арагідік «Ағайындар-ау, мен панфиловшымын ғой. Ал панфиловшының орны – алдыңғы шеп. Қиындық қайда – мен сонда барамын. От-жалынның ортасында қалған Əлікбай мен Нарсутбайлардан, Мұсабек, Ивандардан менің жаным артық емес. Шыбын жан сол боздақтардың аруағының садағасы» дегенде ауылдың шал-кемпірлерінің кəдімгідей сай-сүйегі сырқырай, көзіне жас алатын.

	Илларион Романович аз уақыттың ішінде жеке басының қадір-қасиетімен де, шаруашылықты саралай білетін іскер жан ретінде де көксулықтардың жүрегінен орын алды. Жаңалыққа жаны құштар Иллариои Романович колхоздағы «Бəрі де майдан үшін» деген қозғалыстың үдей түсуіне лайықты үлес қосты.

	Ал жұмыстан қолы қалт еткен сəтте мектеп оқушылары мен жастар кешіне жиі-жиі қатысып, өзінің панфиловшы əріптестерінің ерен ерлігі жайлы сыр суыртпақтайтын. Сол əсерлі əңгімелер, естеліктер жүрегінде шемендеп қалған дерттің шипасындай көрінетін.

	***

	1942 жылдың қоңыр күзінде Илларион Романовичтің өмірінде тағы бір ерекше оқиға болып еді. Мұны, майдандас досы Георгий Михайлович Шемякин екеуін Москвада Бүкілодақтық староста М.И.Калинин қабылдады. Осы оқиға туралы майдандық «Фронтовик» газеті 11-ноябрьдегі нөмірінде былай деп жазады:

	«...Дубосековода жендеттердің 50 танкісі қорғасынша балқыды. Бірақ панфиловшылардың Отан алдындағы адалдық, азаматтық сезімі жаудың ғаламат техникасынан да күшті болып шықты. Сұрапыл шайқаста қаһармандық көрсеткендердің қатарында жауынгерлер И.Р.Васильев пен Г.М.Шемякин де бар еді. Жақында Ұлы Октябрь социалистік революциясының айтулы мерекесі қарсаңында жəне Дубосеководағы гвардияшы-панфиловшылардың өшпес ерлігінің бір жылдығы алдында қос батырға Отанымыздың жоғары наградалары тапсырылды. Олар Совет Одағы Батырының «Алтын Жұлдыз» медалі мен Ленин орденіне ие болды.

	П. Логвиненко».

	Осы очеркті жазу үстінде сарғайған газет тігінділерін, 28 гвардияшы-панфиловшылардың ерлік шежіресіне айналған кітаптарды парақтауға, қилы тағдырлы адамдармен кездесуге тура келді.

	–Илларион Романович үлкен парасат иесі еді, – деп еске алады бүгінде генерал И.Панфиловтың қызы Валентина Ивановна. – Мен оны ең жақын білетін адамдардың бірімін ғой деп ойлаймын. Соғыстан соңғы жылдары ол өзі майданға аттанған Қоғалы ауданындағы Көксу ауылында еңбек етті. Астана мен осы жердің арақашықтығы онша алыс болмағандықтан, бір-бірімізде жиі қонақта болып, кешегі сұрапыл күндерді жиі-жиі еске алысатынбыз. Бертінірек ол семьясымен Кемерово қаласына көшіп кетті, бірақ арадағы жақсы байланысымыз үзілген емес.

	Сол семьялық достықтың белгісі ретіндей, Валентина Ивановна Кемеровадан жолданған бірнеше хатты, фото-суреттер мен альбомдарды, газет қиындыларын алдымызға жайып салды. Сарғыш тарта бастаған сəлем хаттар тасқыны Илларион Васильевичтің көзі тірісінде Алматыда қалай жолданса, қазір де сол қалыптан танған емес. Бұл күндері Валентина Ивановна Панфилова батырдың Кемерово қаласындағы семьясымен үзбей хат алысып тұрады екен. Мына бір хат Илларион Романовичтің əйелі Клавдия Емельяновнадан, ал мына бір құттықтаулар олардың балалары Анатолий мен Алексейден, Зинаида мен Галинадан келіпті. Ал олардың бəрі де Кемерово қаласында жемісті еңбек етіп жатыр. Біз батыр өмірінің соңғы жылдарының куəсіндей болған хаттармен танысып шыққаннан кейін, оның Кемероводағы семьясымен хабарластық.

	– Əкеміздің жеке архивтік документтерін, оның ішінде Совет Одағы Батырының куəлігін, СССР Жоғары Советі президиумының 1942 жылғы 21-июльдегі Указы жазылған Грамотаны, кіші колиберлі винтовканы жəне ол кісінің əскери парадтық киімін Кемерово өлкетану музейінің өтініші бойынша, сонда тапсырдық, – дейді Анатолий Илларионович. – Ал кейбір жекелеген заттарды, деректерді іздестіруге əкеміздің досы Владимир Евсеевич Жмуров көп көмек көрсетті. Осы хабардан соң Владимир Евсеевичпен тілдесуді ниет қылдық. Оның да сəті түсті. В.Жмуров шын мəнінде досына қатысты əрбір документті мұқият жинақтап, іздестіріп, оның ұмыт қалмауына жанашыр болып жүрген кісі екен. Осынау қастерлі іске Кемерово қаласындағы В.Волошина атындағы Пионерлер үйінің Қызыл ізшілері де елеулі үлес қосыпты. Пионерлер Илларион Романович болған жерлерге хат жазып, батыр туралы тың деректердің жиналуына септігі тиіпті.

	– Іске деген ыждағаттылық, мұқияттылық Илларион Романовичтің бойындағы асыл қасиеттердің бірі еді. Ғажабы сол – ол кездесу кештеріне, жиындарға үлкен мəн бере қарайтын, – дейді В.Жмуров. – Сондықтан да оның жастар алдындағы əңгімелері, алқалы топтағы пікірлері бірсарынды қайталау болмайтын. Оның əрбір естелігі жаңа сипатпен баяндалып, тыңдаушының шын ықыласын тудыратын.

	Жақында Кемероводан Алматыға тағы бір посылка келді. Оны батырдың досы Владимир Евсеевич жіберіпті. Посылканың ішінде Илларион Васильевтің өміріне қатысты тың деректер, оның атына жазылған хаттар мен құттықтаулар, документтер бар екен. Посылкадан сондай-ақ батырдың фуражкасы, белбеуі, погоны шықты.

	– Бұлардың бəрі Офицерлер үйі жанынан ұйымдастырғалы отырған панфиловшылар музейінің тың экспонаттары болмақ, – дейді музейдің жанашыры болып, істің басы-қасында жүрген Валентина Ивановна Панфилова. Сонан соң ол сөрелерге қаттала жиналған түрлі папкаларды мегзеді. Олардың да ұзын саны жиырма сегіз екен. Бұл, əрине, кімге де болса түсінікті жайт. Валентина Ивановна жиырма сегіз батырдың əрқайсысы үшін жеке-жеке папка ашыпты. Батырлардың өмірбаянын, олардың ерлігіне қатысты жайларды толығырақ білем деген жан осы папканы ашып қараса болғаны. Əлгі посылкамен келген заттар, документтер де тіркеліп, нөмірленеді екен. Мұнан соң олардың қысқаша сипаттамасы Илларион Романович Васильевке арналған папкадан орын алмақ.

	Музей демекші, осы шағын бөлмедегі əрбір экспонат, даңқы ерліктің ғұмырнамасындай. Олардың шертер сыры мол.

	...Ер есімі ешқашан ұмытылмайды. Көзініц тірісінде-ақ халқының зор ілтипатына бөленген Ленин, Суворов орденді И.В.Панфилов атындағы Режица гвардиялық моторлы атқыштар дивизиясының жауынгері Коммунистік партияның мүшесі Илларион Романович Васильев есімі қазір де зор құрметке ие. Біз жоғарыда оның соңғы жылдарда Кемерово қаласында тұрғанын айтып едік. Даңғайыр батыр 1970 жылы қайтыс болды.

	Батыр өлгенімен, оның өшпес даңқы қалды артында. Сол даңқ, атақ-абырой Илларион Романовичтің асыл бейнесін күн өткен сайын тұлғаландыра түскендей. Бүгінде кеншілер тамаша даңққа бөленген өз жерлестерінің есімін зор мақтаныпшен айтады. Қаладағы бірнеше пионер отрядтары, дружиналар Совет Одағының Батыры Илларион Романович Васильев атында. Атақты панфиловшы жүлдесі үшін мұнда дүбірлі спорт жарыстары да жиі-жиі өтіп тұрады. Халық депутаттары Кемерово қалалық Советі атқару комитетінің шешімімен бір көшеге батырдың есімі берілген.

	Күн өткен сайын астанадағы 28 гвардияшы-панфиловшы атындағы парк құлпырып, көркейе түсуде. Осындағы «Мəңгілік от» комплексінен жылдың қай мезгілінде болса да келушілер легі үзілген емес. Көзінің тірісінде Илларион Романович Васильев те осында əрдайым болып, майдандас достарының рухы алдында бас иетін, тəжім ететін. Мұндағы өткізген əр сəті оны ерекше бір сезімге бөлейтін. Сол сезім құдіреті болса керек, анабір жылдары көктем айында сонау Дубосеково даласына арнайы барып, 28 гүл шоғын үзіп əкелгені де бар. Бұл – шындық. Өйткені ол жүрегінің соғуы тоқтаған сəтке дейін сұрапыл соғыста шейт болған 26 боздақтың мəңгілік рухымен өмір сүрді.

	Осы жолдарды жазып отырғанда белгілі орыс ақыны Гарольд Регистанның мына бір жыр шумақтары еріксіз ойға орала берді:



	Мен өлмеймін,

	Мен жерге батамын ба?

	Қуат жиып алғанша жатамын да,

	Жаратылыс жырына құлақ түріп,

	Атып тұрам,

	Табытты лақтырып.



	Қайдан пайда болды деп ақырсын көп,

	Тұрып келем зəулім бір самырсын боп.

	Самырсын боп тағы да өмір сүрем

	Жанам тағы

	Бір ата көңірсімен.



	Иə, біздің əңгімемізге арқау болған атақты 8-гвардиялық дивизияның жауынгері мəңгілік ғұмыр иесі – Илларион Романович Васильев, міне, осындай азамат еді.

	1990 ж.





СЫРНАЙ САЗЫ




	Журналистік сапар қай қияға бастамаған! Бірде адам айтса нанғысыз оқиғаның ортасына түссеңіз, енді бірде тағылымы мол тағдырлардың сырына үңілесіз. Бірде бұрын-соңды естіп білмеген жайларға қанықсаңыз, ал енді бірде ұрпақтарға ұлағат берер ғұмырдың ғибратына кенелесіз. Сөйтіп, жан дүниеңізді тамаша бір əсерге бөлеген əлемді толғана еске аласыз, тынымсыз күй кешесіз.

	Жолдың сəті түсіп, Краснодар өлкесінің Тимашев ауданында болғанбыз. Осы ауданға келген адам бас сұқпай кетпейтін қастерлі де қасиетті орын бар екен. Ол – Бірінші Май хуторындағы ағайынды Степановтардың музей-үйі. Бұл музей бүгінде жас ұрпаққа интернационалдық-патриоттық рухта тəрбие берудің орталығы болын отыр. Тілі басқа тілегі бір, жүзі басқа жүрегі бір жандар айрықша бір сыйластық, қастерлі сезіммен қолтаңба қалдырады. Сосын ана махаббаты мен перзент парасатын бедерлеген осынау мекеннен бойына ғұмырлық қуат алып аттанбақ əр шалғайға.

	Еліміздің түкпір-түкпірінен бауырластық белгісіндей ағылыпжатқанхаттар легі, телеграммалар мен құттықтаулар музей атқарып отырған сол арнайы жұмыстың жемісі іспеттес. Өйткені осы музейге келіп, он сегізінде от кешкен боздақтар рухына бас иген жан сол есіл ерлерді тəрбиелеп өсірген қарапайым орыс əйелінің ғибратты ғұмырынан сыр суыртпақтар еді...

	***

	Қолында көкшіл конверт екен дейді. «...Көп кешікпей жеңіспен ораламыз, мама. Ал егер олай-бұлай болып кетсем, менің Советадамдарының бақыты үшін, болашақбейбіт өмір үшін мерт болды деп біліңіз. Сау-саламат болыңыз. Сіздің Илюшаңыз. «Маржандай тізілген хат жолдарына сүйсіне қарап, қайталай ежіктеп оқыған Епистиния Федоровнаның жасаураған жанары алдында ілкі сəт қызылды-жасылды жолақтар тартыла қалған. «Япыр-ау, маған не болған» деген ой санасында сынапша сырғып өтсе де, тұла бойын шымырлатып, ет-бауырын елжіреткен тəтті қиялдан арылғысы келмеген ана өң мен түстің арасындағыдай күй кешкен. Əлгі қызғылт əлем бірте-бірте рауандаған таң шапағына малынды. Көкжиекке қол созым қалған екен дейді. Аяғын адымдап, жылдамдата жүрген-ақ секілді. Мұндайда жолдың да өнбей қоятынын қайтерсің... Miнe, міне қырдың астында... Ильюшаның ақсары жүзі қылаң берген секілді ме. Оу, мынау дəл соның өзі ғой... Илья... Ильюша... келсеңші, келші, келсеңші балам-ау. Сырнайың қайда, құлыным-ау... Əніңді аңсады ауылың... Ақ киімі иесі. Кенет... Қызыл сырнай сазы – құлағына талып естілгендей болды. Илья, Илюша... Епистиния Федоровна тағы да өз дауысынан өзі шошып, ентігіп оянды. Бастырылып қалыпты. Мана іңір қараңғысында оң жақ бүйірінен жатқан секілді еді. Бет-аузын жуып, самайлаған ащы терді сұқ саусағымен сылып тастады. Қарт ана əлден уақытта дейін өз-өзіне келе алмай, біраз сергиін деп тысқа шыққан. Хутор əлі ұйқы құшағында екен. Тысыр еткен жан дыбысы білінбейді. Задында Епистиния Федоровна осындай саумал тыныштықты ұнататын. Сондай бір сəтте Илюшасының сырнайының сазы қалықтап, бақытты ананың беймаза тірліктен қол үзетін сəттері басталатын. Тоғыз ұлы мұны төңіректей отырып тамаша ертегілер еліне саяхат шегетін. Анасының алдында бірінен-бірі асып түсуге құмар-ақ еді балалар. О, о да бір дəурен екен-ау... Содан бері, міне, ел ағасының жасындай уақыт өтіпті. Тоқсанға келсе де тəтті қиялын серік ете білген, кешегі от кешу жылдары тоғыз ұлынан айырылған ана жүрегі осылайша еңіреп, осылайша тебіренеді. Əр таңы осылайша күні кеше көз алдында құлдыраңдаған құлыншақтарын іздеумен атады. Өксігенде өзегі өрт болып, қан идірген соғысқа қарғыс айтады.

	Епистиния Федоровна тағдыр тауқыметін ерте бастан-ақ тартқан еді. Осы Кубань өлкесінде ғасырға жуық уақыт ғұмыр кешкен жан туралы айтар əңгіме де көп, ел аузындағы аңыз да мол. Федор есімді шаруа семьясында дүниеге келген нəрестеге жергілікті священник грекше «Епистиния деп ат қояды. Бертін Епистинияның əкесі Солтүстік Кавказға қоныс аударады. Осы жерде ол Михайл Степанов деген шаруа баласына тұрмысқа шығады. Жастайынан жоқшылықтың, аштықтың зардабын тартқан Епистиниядан есейе келе де қалмады. Кейін олар қайтадан Кубаньға, Бірінші Май хуторына оралады. Жас aнa қасірет-қайғыға алғаш рет 1918 жылы тап болды. Ақ гвардияшылар үлкен ұлы 17 жасар Александрды айуандықпен кескілеп өлтірді. Ал 1933 жылы ері Михайл Николаевич қайтыс болды. Епистиния Федоровна балаларына əке орнын жоқтатпай өсірді. Үйде де, түзде де тəрбиелі, үлгілі балаларды бүкіл хутор ауыздарынан тастамайтын. Қашан көрсең де əзілі үзілмейтін Василий, ақын болуды арман еткен Ваня, болашақ мұғалім Павел, есеп-қисапқа жетік Саша, он саусағынан өнер тамған сырнайшы Илья, комсомол активісі Николай, шабандоз Федор, жер тамыршысы агроном Филипп... Ел ағайынды Степановтарға сүйсіне қарайтын, сүйіне айтатын. Қолдың саласындай болып бұлар кіріскенде бітпейтін іс те қалмайтын. Алынбайтын қамал да жоқ еді...

	Ел басына күн туған шақта əуелі Федор мерт болды. 1941 жылғы 22 июльдегі қиян-кескі шайқаста Павел Степанов хабар-ошарсыз кетті. Ал Василий соғыстың алғашқы сəтінен-ақ алдыңғы шепте еді. Ол Қырымдағы 553-інші артиллериялық полк құрамында жауға қарсы шайқасты. 1942 жылы В.Степанов фашистер қолына түсіп қалып, темір тозаққа салынды. Бұл жерден қашып шығып, партизандармен байланыс жасаған ол аса маңызды тапсырмаларды орындайды. 1943 жылдың ноябрінде «Отан үшін» деп аталатын партизан отрядының тапсырмасын орындау кезінде тағы да жау қолына түсіп қалады. Екі аптадан соң Никополь түбінде жендеттер 78 патриотты атты. Солардың ішінде Вася Степановтың жас ғұмыры үзілді. Ал Ваня Степанов Отан соғысына ұрыс өнерінің азды-көпті тəжірибемен кіріскен. Оржоникидзе əскери училищесін ойдағыдай тəмамдаған ол 1940 жылы ақ финдерге қарсы шайқаста өзін білікті офицер ретінде танытқан еді. Гитлершілдерге қарсы соғыста Ваня соңғы патроны қалғанша атысып бақты. Алайда айлакер жау совет офицерін қолға түсірді. Сөйтіп оны азап торына салды. Тұтқыннан қашып шыққан В.Степанов партизандар отрядына қосылады. Алайда кезекті бір жауынгерлік тапсырманы орындау үстінде ол тағы да фашистердің қармауына тап болады. Бұл жолы жендеттер Ваняны аяғы ауыр əйелінің көз алдында атып өлтірді.

	Хуторлықтар қашан да көрсе де үш танкіші туралы əуезді əнді қалықтатып, маңайын ойын-сауыққа бөлейтін. Илья о баста-ақ танкіші болуды қалаған. Оның бұл арманы орындалды да. Саратовтағы автобронетанк училищесін аяқтаған И.Степанов Прибалтикадағы 25 танк бригадасына взвод командирі етіп жіберілді. Білікті де білімді офицер талай рет ұрыста көзге түсті. Ал 1943 жылдың жаз айында гвардия капитаны И.Степанов Курск иініндегі қиян-кескі жан алыс, жан берісте жау танкісінің шынжыр табанында оратылып кетті. Епистиния Федоровна Николайдан да қара қағаз алған болатын. Ол 1944 жылы бесінші гвардиялық Дон кавалерия полкінің құрамында жүргенде ауыр жараланды. Өлім аузындағы Н.Степановтың өмірін ажалдан арашалап қалу үшін дəрігерлер сегіз ай бойына емдеу жұмыстарын жүргізді.

	1945 жылдың август айы болатын. Соғыстың соңғы зіркілі болғанына да екі-үш айдың жүзі өткен. Ал Епистиния Федоровна өзінің ұлдарының бірі болмаса бірі майдан даласынан оралатындығына сенетін. Күн сайын қолын көлегейлеп қара жолға көз тігетін. Бүгін де міне əдеттегідей қоржын бөлмелі үйдің төбесіне шығып, сонау құба жонды жанарымен шарлаған. Кенет қара жол бойындағы солдат бейнесі көзіне жылы ұшырай берген. Дəл соның өзі – Николай. Бертін келе апасының көз алдында қайтыс болды.

	Кенже ұлы Александр майдан еріктілер қатарында аттанды. 19 жасында большевиктер партиясына қабылданған ол жиырмасында омырауында Қызыл Жұлдыз ордені жарқырады. Ол 1943 жылы күзде Семише-Бобрицы участогіндей арпалыста А.Степановтың взводы айрықша көзге түсті. Жаудың алты шабуылға тойтарыс берген взводта жетінші шабуылына келгенде бір-ақ адам қалғап еді. Ол ең соңғы гранатамен өзін қоршап алған фашистерді жайратты, өзі де опат болды. Осы ерлігі үшін Александр Степановқа Совет Одағының Батыры атағы берілді.

	Ал Филипптің қазасы қасіретке толы ана маңдайына тағы бір əжім түсірді. Ол 1945 жылғы 10 февральда ұлын Германиядағы 326 концлагерьде азапталып өлтіргенін білді. Міне, осы мəліметтер қарт ананың жүрегінде қатпарланып қалған қасіреттің ізіндей. Ол осынау өзегін өртеген от кешу жайттарды қырық жыл бойына сең-сеңдеп арқалап келді. Алайда оның жанары жұмылған сəтке дейін көкірегінде үміт оты өшпеген. Ғазиз ана жүрегі тоғыз ұлын өлді деуге қимаған. Епистиния Федоровна қырық жыл бойына үйінің алдындағы шарбаққа сүйеніп, қара жолға телміре қарады. Мынау дөңге бастайтын соқпақ. Сол соқпақпен дөң үстіне көтеріліп ең соңғы рет қол бұлғай қайырласқан ұлдарының жайдары жүзі қыр астынан қайтадан қалықтап келе жататындай болатын əр сəт. Ал олардың сапары ерлік сапары екен-ау, даңқ сапары екен-ау. Алғашында батыстан хаттар легі ағылатын. «Фашистерді жойып жатырмыз...», «...Жендеттерді қуып барамыз», «Мама, өзіңізге бекем болыңыз...» деген хат жолдары таңның атысынан күннің батысына дейін колхоз даласында еңбек ететін Епистиния Федоровнаға айрықша рух, күш-жігер беретін. Арада біраз күн өтер-өтпестен соң қайсар ананы қаралы қағаздар қасіреті шырмалады. Ұлдарын өлді деуге қимаған ана жүрегі басына қара орамал да тартқызбаған.

	Халықты қансыратып еңсесін езген соғыс та аяқталды. Ұлы жеңіс мерекесі тойланды. Содан бері Епистииия Федоровна ұлдарын күткізген «келіп қалар» деген үміт сəулесінің жетегінде болды. Күн сайын кешке балаларының көзіндей көретін киім-кешектерді, қаттап жиналған хаттарды жайып салып əрдайым өзімен-өзі сырласатын. Олардың əрқайсысымен өзінше үн қатысып тұратын. Сол сəт ана жүрегі айрықша бақытқа кенелетін. Оның көкірегінде шаттық сезімі ойнайтын. Осы шағын ғана дүние-мүліктерде ұлдарының мінез-құлқы сайрап тұрғандай. Бірінен-бірі көкшіл дəптерден балғын жыр шумақтары төгілсе, бірінен қызғылт сырнайдан əуезді əн қалықтап жөнелгендей. Бірінен – кішкене модельдерден техника сырына деген құштарлықтың иірімдері байқалса, бірінен – көне мұқабалы кітаптардан ғылым əлеміне бастаған ұлының апыл-тапыл қадамын жүрегімен сезгендей болатын. Талантты ұлдардың тамаша шоғырын өсіріп, бала тəрбиесінің тамаша лəззатына кенелген Епистиния Федоровнадан бақытты жан болмайтын сірə, сол сəт. Елпілдеп өскен құрақтай ұлдары ел бақыты үшін, Отан үшін адал қызмет ете білсе деп армандайтын. Ал қан құйлы соғыс алапаты қарапайым шаруа семьясында шыңдалған ағайындылардың сертіне берік, мəрт жандар екендігіне сын болды.

	***

	Қырық жыл бойы қан кешу майдан даласынан ұлдарын торыға күткен ержүрек ана Епистиния Федоровна Степапова 94 жасында қайтыс болды. Ол көзінің тірісінде Днепровск станциясының Даңқ монументіне келіп, тоғыз ұлының есімі қашалып жазылған құлпы тас бедерлерін əжімді алақандарымен аялайды екен.

	1977 жылы СССР Жоғарғы Советі Президиумының Указымен тоғыз ұлы Отан соғысында мерт болған солдат анасы Епистиния Федоровна Степанова бірінші дəрежелі Отан соғысы орденімен наградталды. Бұл Отан қорғауда тоғыз ұл аттандырып, өзі де тылда ерен ерліктің үлгісін көрсеткен қарапайым анаға көрсетілген зор құрмет еді.

	***

	Тимошев ауданындағы Бірінші Май хуторында үлкен де кіші ерекше бір қастерлі сезіммен қарайтын үй бар. Ол ағайынды Степановтардың семьялық музей-үйі. Осы қастерлі мекеннен жан-жүрегіңді тебірентіп, əуенімен əлдилейтін сырнай сазы есіп тұрады. Ол саз ерте көктемде музей-үй төбесіне ұя салған құстардың құйқылжыта caлғaн əнімен үйлесім тапқан. Илья сырнайының сазы хутор аспанында осылайша қалықтап тұр.

	1990 ж.





ҰЛЫ ҚАЗАҚ ЕЛІНІҢ ТАРИХЫНА, ТАҒДЫРЫНА ТАМСАНҒАН ЖƏНЕ ТАҢДАНУДАН ЖАЛЫҚПАҒАН ЖОЛАУШЫ




	Азия мен Еуропа құрлықтарының түйіскен кіндігінде орын тепкен кең-байтақ қазақ жері ежелден түрлі мəдениеттердің диалогына, интеграциялық байланыстың алтын көпіріне арқау болып келеді. Ал Шығыс пен Батыстың арасын байланыстырған Ұлы Жібек жолының Жетісуды жағалап, Сарыарқа мен Бетпақдаланы бойлай, Қазақстанды басып өтуі, тіптен, өз алдына бөлек шежіре. Шығысынан мұсылмандық түркілік жəне араб-парсылық, одан қалды, діні бөлек қытай-моңғол мəдениеттері, батыстан славяндық орыс, украин, поляк мəдениеттерімен қатар, католиктік еуропалық өркениет қазақ мəдениетімен біте қайнасып, біздің тіліміз бен ділімізді, əдебиетіміз бен өнерімізді байыта түсті.

	Бұған қазақ тіліндегі кірме сөздердің көптігі, этнографиясы мен фольклорындағы сырттан енген құндылықтардың сан-алуандығы, транзитті аймақтағы ұлт ретінде еліктегіштігі мен қарым-қатынасқа бейімдігі дəлел.

	Протоқазақтар тарихына қатысты «Тарихтың атасы» атанған Геродоттың, Орхон-Енисей сына жазулары мен көне Қытайдың жазба деректері, орта ғасырлардағы əл-Фараби бабамыздың «Шығыс Аристотелі» атануы, жалпы, қазақ ақын-жырауларының туындыларына Омар Хаям, Фирдоуси, Шамси, Сағди сияқты шығыс шайырларының ықпал етуі, ислам қағидаларының қазақ философиясымен ықпалдасуы да ұлтымыздың ерте заманнан мəдени-рухани алмасуға бейім екенін айғақтай түседі.

	Бір өкініштісі, осынау ұлан-ғайыр кеңістікті жайлаған Қазақ Елі сыртқы жаулардың шапқыншылығынан көз ашпай, халқы қырылып, қалалары қирап, мəдени-рухани тұрғыдан күйзелісті көп көрді... Бұл туралы еуразиялық идеясымен танымал ғалым Л.Н.Гумилев «Древняя Русь и Великая степь» атты еңбегінде «Странно, но долгое время считалось, что народы Евразийской степи, в особенности кочевые, не имели собственного культурного развития, собственной истории и уж обязательно – оригинального искусства. Раскопки на Алтае, в Монголии и Сибири показали, что искусство евразийских народов существовало, история их ныне написана, прочтенные тексты показали наличие передовой философской литературы, а фольклор зафиксировал оригинальные сюжеты. Все у них было, но мало что сохранилось» деп атап көрсетеді (Гумилев Л.Н. «Древняя Русь и Великая степь» // http://gumilevica.tripod. com/ARGS/args101.htm/). Бұл қазақтардың бас сауғалап, Ресей патшалығына қосылуына мəжбүр еткен тарихи-саяси факторлардың бірі еді.

	Қазақтар Ресей патшалығына қарағаннан бастап ұлт мəдениетіне батыстың ықпалы арта бастады. Сəйкесінше, қазақы мəдени алмасудың дəстүрі ағартушылық дəуірі атанған ХІХ ғасырда осы үрдісте жалғасын тапты. Бұл кезеңде көршілес Ресейде А.Пушкин, М.Лермонтов, Н.Гоголь, Ф.Достоевский, Л.Толстой, Г.Потанин, А.Чехов, В.Белинский, И.Крылов, А.Герцен, Н.Чернышевский, т.б. украиндардан Т.Шевченко, П.Кулиш, поляктардан А.Мицкевич, Ю.Словацкий, А.Янушкевич, Г.Зелинский, З.Красинский, Р.Дмовский, ал қазақ жерінде Махамбет Өтемісұлы, Шоқан Уəлиханов, Абай Құнанбаев, Ыбырай Алтынсарин, Шəкəрім Құдайбердиев сынды ұлы ақын-жазушылар мен ойшылдар данагөй шығармашылығымен танылған еді. Абай Пушкин мен Лермонтовтың өлеңдерін қазақ тіліне аударып, олардың шығармашылығын қазақ халқына көркемдікпен жеткізсе, Шоқан Уəлиханов Достоевскиймен дос ретінде хат алмасып, П.С.Семенов-Тян-Шанскиймен, Г.Потанинмен тығыз араласты. Ы.Алтынсарин Толстой мен Крыловтың шығармаларын қазақшаға аударып, Потанинмен дос болды.

	Өз кезегінде А.Пушкин 1833 жылы қыркүйек айында Николай І патшаның рұқсатымен «Пугачев тарихы» жəне «Капитан қызы» атты шығармаларына материал жинау үшін Орынбор арқылы Оралға келіп, қазақтардың тұрмыс-тіршілігімен танысып, олардың əдебиеті, өнері, мəдениеті туралы мағлұмат жинаған. Зерттеуші Н. Жуанышбековтың көрсетуінше, ол тіптен Махамбетпен кездесіп, одан «Қозы Көрпеш-Баян сұлу» туралы жырдың аудармасын жазып алған. (Джуанышбеков Нурболат. Свет Пушкина в Казахстане / Учебное пособие. - Алматы: Искандер, 2000. - 132 с./). Г.Потанин қызмет бабымен қазақ жерінде біраз болып, қазақ зиялы қауымымен достық қарым-қатынаста болған. Украиндық Т.Шевченко Қазақстанға жер аударылып келіп, өзінің шығармашылығымен отандық тарихымызда ізін қалдырды. Ал поляк А.Янушкевич 1841 жылы Омбыға көшіп келіп, 1842 жылдан бастап Сібір қырғыздарының шекаралық басқармасында қызмет етті. Қазақ жерін көп аралап, қазақ тілін үйренді. 1846 жылы Қазақстан тарихы үшін құндылығы зор саналатын «Сібірге сапардың күнделігі» атты еңбегін жазды.

	Сондықтан да, бүгінгі қазақстандықтар өздерінің тарихы мен мəдениетін құрметтеген, оның қадір-қасиетіне жеткен, тиісінше бағалаған шетел азаматтары туралы ұдайы сүйіспеншілікпен, айрықша ықыласпен ауызға алады. Солардың алдыңғы легінде поляк халқының адал перзенттері, Адам Мицкевич, Густав Зелинский, Адольф Янушкевич секілді əдебиет пен мəдениеттің, қоғам қайраткерлері де бары анық. Бұлардың қай-қайсы да ХІХ ғасырдағы қазақ қоғамының жай-күйі, əдет-ғұрпы, салт-санасы мен дəстүрі туралы танымды шығармалар жазып, кейінгі ұрпаққа қалдырған.

	Əсіресе, А.Янушкевич пен Г.Зелинскийдің мұралары Қазақ даласының болмыс-бітімін, ондағы тыныс-тіршілікті білсем, дарқан Дала тарихының сырына қанықсам дейтін оқырман үшін үлкен олжа болғаны сөзсіз. Сондықтан да біз ең алдымен осы аттары аталып отырған кісілердің ішінен Адольф Янушкевичтің тұлғасы туралы аз-кем тілге тиек етіп, ой қорытсақ деген ниетіміз бар.

	Жастайынан төңіректегі құбылысқа ойлана көз жүгіртіп өзінше пікір түйе білген Адольф Янушкевич кішкентай кезінен-ақ əйгілі Тадеуш Костюшконың көтерілісі туралы мағлұматтарға қанық болып өсті. Ол поляк халқының осынау асыл перзентінің ұлағатты өмірі мен өз елініңтəуелсіздігі жолындағы күресінде басын бəйгеге тіккен Костюшконың ерлігіне еліктей білді. Кезінде Винницы гимназиясын үздік бітірген ол кейінірек Вильно университетінің тіл-əдебиет факультетінде оқиды. Осы жылдары жас патриоттың Адам Мицкевич басқарған студенттердің астыртын ұйымына деген ерекше ілтипаты пайда болады. Бұл ұйымның революциялық қозғалыстың басшыларымен, тіпті орыс декабристерімен де байланысы болғаны мəлім («Қазақ Совет Энциклопедиясы», Қазақ Совет Энциклопедиясының Бас редакциясы, 12 - том, 1978ж., 542б.).

	Адольф Янушкевич университетті бітіріп, өзінің туған жеріне, өскен ортасына оралғаннан соң да оның революциялық рухтағы əріптестерімен байланысы үзілмеген еді. Осы тұста ол өзінің шығармашылық белсенділігімен де оқырман қауымға таныла бастаған болатын. Айталық, 1821 жылы «Dziennik Wilenski» деп аталатын журналда «Мелитон жəне Эвелина» деп аталатын сентименталды поэмасы жарық көрді. Адам Мицкевичтің творчествосын қастерлеушілердің санатынан табылған ол кейін Подольеде оның поэзиясын белсенді түрде насихаттаушы атанды.

	1826 жылы А.Янушкевич Каменцедегі Азаматтық сот жөніндегі бас палатада депутат болып қызмет атқарды. Алайда, кейінірек денсаулығына байланысты бұл қызметтен шығып, емделу мақсатында Германияда, Оңтүстік Францияда, Италияда болды. Осы кездері ол Римде саяхатшылап жүрген А.Мицкевичпен жəне А.Одынцпен кездеседі.

	1830 жылы қыркүйек айында елге қайта оралып, Қараша көтерілісіне қатысады. Осы кезде ол қақтығыс сəтінде жараланып, тұтқынға түседі. 1832 жылғы 4-наурыздағы сот үкімімен өлім жазасына кесіліп, кейін бұл үкім оның Сібірге жер аударылуына алмастырылады. Сонымен қоса, ол дворяндық атағынан айырылып, бүкіл дүние-мүлкі тəркіленеді.

	Міне, осы кезден бастап, нақтылап айтқанда, 1833 жылдары Адольф Янушкевичтің ежелгі Қазақ жеріндегі өзінің жазасын өтеуге байланысты айды-айға, жылды-жылға алмастырған өмір кезеңі басталады. Алғашында, өзінің жаза өтеу күндерін Тобылда бастаған ол кейінірек, дəлірек айтқанда, 1835 жылы Есілге ауыстырады. Өзімен бірге елден алдырған шағын да болса кітапханасын əкеледі. Сол кітаптармен бірге мұнда алыстан Еуропадан əкелінген мерзімді басылымдар да бар еді. Осы кітапхана Янушкевич секілді өзге де жер аударылғандардың рухани қазына бұлағына айналып, жазасын өтеушілердің жиі бас қосатын, əңгіме-дүкен құратын мекені болады.

	Есілде Янушкевич Г.Зелинскиймен, А.И.Одоевскиймен кездеседі. Кейін белгілі болғанындай, поляк əдебиетінің көрнекті өкілі Г.Зелинский Янушкевичтің ықпалымен атақты «Қазақ», «Дала» поэмаларын жазған. Бұл поэмада сол кездегі қазақ тұрмысы мен өмірінен мол мағлұмат алуға болады. Романтикалық сарында жазылған дастанның артықшылығы сол Еуропа оқырмандары қазақ даласының болмысын, оның табиғаты мен тағдырын бағамдай, бағалай алатындай əсерде болатыны сөзсіз («Қазақ Совет Энциклопедиясы», Қазақ Совет Энциклопедиясының Бас редакциясы, 4 - том, 1974ж., 596-597б.б.). А.И.Одоевский Янушкевичтің өзіне де бірнеше жыр жолдарын арнаған.

	Янушкевич 1841 жылы Омск қаласына қоныс аударады. Мұнда ол Омбы өлкелік сотында кеңсе қызметін атқарушы болады. Кейін «Сібір қырғыздарының» Шекаралық басқармасына ауысады. 1845 жылдан бастап Адольф Янушкевич Шекара бастығы генерал Вишневскийдің құрамында Орта жүз, Ұлы жүз мекендеген өлкелерді аралады. Сөйтіп жүріп ол қазақ тілін бір кісідей-ақ меңгерді. Оның ұлан-байтақ қазақ жерінен көргендері мен білгендері кейіннен өзі жазған күнделіктері мен хаттарында маржандай тізіліп жатты. Янушкевичтің жазып қалдырған күнделіктері мен хаттары Қазақстан тарихын зерттеушілер үшін үлкен деректік мəні зор мұрағат болып табылып келеді. 1853 жылы ол Пермь губерниясындағы Нижний Тагильге қоныс аударып, қаладағы бірінші кітапхананың бірінші кітапханашысы атанған болатын. Бұл кітапхана кезінде əйгілі А.Н.Карамзиннің жəне бірнеше Орал зауыттарының иесі, граф А.Демидовтің бағбаншысының өкімімен ашылған еді.

	Алла тағала берген ғұмырының көбін жазасын өтеу үшін айдауда өткізген А.Янушкевич 1856 жылы биліктің рақымымен туған өлкесіне оралады да, ал келесі жылы қайтыс болады.

	А.Янушкевичтің қазақ жеріндегі ғұмыр сапары 1848 жылдан басталып өзі қайтыс болған 1957 жылдың 1 жылы кеміне дейін өтті десек, оның шығармашылығының да дені осы кезеңге арналған. Саяхатшының «Күнделіктер мен хаттар» деп аталатын кітабында оның қазақ жерін бүкіл жан-тəнімен көріп білуге тырысқаны айқын аңғарылады. Оның жазбаларынан тек қана өзі көріп-білген жағдаяттарды тізбелеп қана қоймай, əрбір құбылысқа өзінше баға беріп, ой түюге, пікір қорытуға құлшынатындығы байқалады. Біз қазір Қазақстан Республикасындағы мемлекеттік тіл – қазақ тілінің болашағы, оның қазіргі дамуы мен жай-жапсары туралы көбірек жазып, оны əңгіме арқауына айналдырып жүргеніміз анық. Бұл туралы арнайы заң қабылданып, пəленбай рет қаулы-қарарларға қол қойылды. Дүркін-дүркін жиналыстар өтіп, ақпарат құралдарында пікір-сайыстар өтіп жататындығы тағы шындық.

	Ал А.Янушкевич 1848 жылы 17 мамырда інісіне жазған хатында қазақ тілінің қаншалықты өміршеңдігі туралы пікірлеріне келтірілген деректеріне қайран қаласыз. Саяхатшы өзі тоқтаған Семей қаласындағы тілдік ахуалға аз-кем тоқтала келіп, былай дейді: «Жоңғарлар қиратқан ескі қалалардың орнына салынған Семейде 7 мыңға тарта тұрғын бар, олардың көбі татарлар, ташкенттіктер, бұқарлықтар. Сондықтан шіркеу біреу, ал мешіт алтау немесе жетеу. Қазақ тілі барлық жерде дерлік қолданылады. Тіпті мұндағы сəн-салтанаты асқан ресейліктердің тең жартысы, біздің əйелдеріміздің французша сөйлейтініндей, осы тілде еркін сөйлейді» (Янушкевич Адольф «Күнделіктер мен хаттар». Алматы, «Жалын», 1979ж., 23б.). Демек, ежелгі қазақ жерінде кеңестік-тоталитарлық жүйеге дейін қазақ тілінің қаншалықты мəртебеде болғанын осы пікірден-ақ айқын аңғаруға болады.

	Ал саяхатшы осы жылдың 22-мамырында інісі Януариға жазған хатында иісі қазақ əулетінің өздерінің əдет-ғұрпында тазалық пен мəдениеттілікке қаншама мəн беретіндігіне көңіл аударады. Мысал келтірейік. Əдеттегідей жолжүргіншілер кешкі тамаққа отырады, сондағы болған жайтты саяхатшы былайша баяндайды: «Қазақтың əдет-ғұрпын жетік білетін Виктор бір ережені бұзған үшін мені тамақ үстінде едəуір сөкті. Мен онымен қабаттаса құйылған су астына қолымды тосыппын. Түрегеліп емес, жүрелей отырып, əрқайсысымыз жеке-жеке жууымыз керек екен. Мен мұны білмеппін. Мені ұятқа қалдырған тағы бір қатем: қомағайланып табаққа түсе жаздап, еттің сүйегін мүже бастаппын. Шынында, əрбір көргенді адам белдігіне байлап жүретін пышағымен əуелі оның етін турауы керек екен» (Янушкевич Адольф «Күнделіктер мен хаттар». Алматы, «Жалын», 1979ж., 30б.). Байқап қарасаңыз, А. Янушкевичтің осынау жазбаларынан ежелгі қазақ даласындағы тазалық пен əдептілікке қаншалықты мəн беріліп келгендігін аңғару қиын емес.

	Біз осы күні ішімдік пен шылымды адам денсаулығының басты жауы деп айтып та, жазып та келеміз. Ал ХІХ ғасырда осыған дала қазағының пікірі, көзқарасы қандай болды дегенге мына бір диалог жауап берсе керек:

	«Кешкі тамақтан кейін біз сигар тартып едік қазақ жігіті:

	– Сен не тартып тұрсың? – деп сұрады Виктордан.

	– Сигар тартып тұрмын.

	– Сигар дегенің немене?

	– Бұратылған темекі.

	– Оның құны қанша?

	– 5 тиын.

	– Күніне сен бұның қаншасын тартасың?

	– Кей-кейде 15.

	– Қайран, ақылсызым-ай! Одан да сен бұл ақшаңды қалтаңа сала берсең ғой.

	Бұл ащы шындыққа қайтаратын жауап та жоқ еді» (Янушкевич Адольф «Күнделіктер мен хаттар». Алматы, «Жалын», 1979ж., 31б.).

	Осы диалогтан дала қазағының ой-өрісі бүгінде екі күннің бірінде айтылатындай көп мəселеге нарықтық өлшеммен қарай білетіндігі айқын аңғарылады.

	А.Янушкевич Қақ жайлауын кесіп өте жүріп, қазақ тұрмысының сəн-салтанаты мен өзіндік ерекшелігіне, оны мекендеген халықтың даладай дарқан көңілі мен ілтипатты ниетіне əлденеше рет көз жеткізеді. Ол өзі жазғанындай, «Даланы таза ұстауды қазақ өзінің қасиетті парызына санайды» деп білсе, бұл қағидаға бірнеше мəрте көз жеткізгені тағы шындық.

	Поляк саяхатшысының алысты болжай білу қасиетіне бүгіндері қазақ зиялы қауымы таңғалысып жүргені тағы шындық. Оның нақты бір дəлелін мына бір деректерден айқын байқауға болады. А.Янушкевич 31-мамыр күні Аягөзден жазған хатында былай дейді: «Жаңа Аягөз болса, қауызын жарған қырмызы гүлдей толысып келеді. Əскери горнизон мен əкімшілікке телінген қазыналық үйлерден басқа теректен қиюластырылған бірнеше үй бар. Бұл бара-бара дала өңіріндегі аса маңызды мекендердің бірі болатын секілді. Осы далада ғана, шамасы, Солтүстік Америка Құрама штаттарындағыдай құбылысты байқауға болады. Халқы тым көбейіп кеткен ескі Еуропаға бейтаныс бұл құбылыс – жаңа елді мекендердің тууы немесе жерді жарып шыға-шыға келетін саңырауқұлақтар тəрізді жыпырлап өсуі. Ақмола, мəселен, бүкіл даланың болашақ астанасы. Ақтау, Атбасар, Көкпекті, Құсмұрын – осының бəрі менің көз алдымда туып-өскен мекендер» (Янушкевич Адольф «Күнделіктер мен хаттар». Алматы, «Жалын», 1979ж., 57 - б.). Байқап қарасаңыз, Тəуелсіз Қазақстан мемлекетінің жаңа бас қаласы Ақмола болатынын Янушкевичтің XIX ғасырда-ақ айтып кетуі оның сəуегейлігі емей немене?! Мұнан соң бүтіндей қазақ даласын бүкіл ынта-шынтасымен жақсы көрген поляк перзентін қалайша құрметтемей тұра аласыз?!

	Қазақ қоғамында, бүтіндей оның əдебиеті мен мəдениетінде Абай Құнанбаевтың есімі айрықша аталады. Ол əдебиетіміздің классигі, біртуарымыз. Ал енді, мына қызықты қараңыз, Янушевский өзінің 6-тамызда жазған күнделігінде сол Абайдың туған əкесі атақты тобықты болысы Құнанбай Өскенбаевпен кездескенін, онымен қол алысқанын суреттеп жазады. Бір жазбаларында Құнанбайдың асқазаны қатты ауырып жатқан баласын қалай емдейтіндігін баяндаса, ал екінші бір күнделік хатында Құнанбайдың өз шежіресін қалайша тарқата баяндайтынын сүйсіне жазады. Қысқасы, ол Құнанбайдың тегін адам емес екендігіне көз жеткізеді. Құнанбайдың өзімен тікелей пікірлесе отырып, оның зерделі кісі екеніне назар аударады (Янушкевич Адольф «Күнделіктер мен хаттар». Алматы, «Жалын», 1979ж., 173,178 б.б.). Қысқасы, поляк саяхатшысының осыбір деректері бүгіндері қазақ зерттеушілері үшін көптеген ой түюлерге түрткі болып жүр.

	Өзінің бастауында А.Янушкевич секілді азаматтар болған қазақ-поляк ынтымақтастығы бүгінгі таңда нығайып, дамып келеді. Оның нақты бір мысалына мына бір деректер анық көз жеткізеді. Айталық, ХХ ғасырдың басында оқу-тоқу іздеген жас қазақ өрендер Польшаның жоғары оқу орындарына аттанады. Олар, негізінен, Варшава университетінің заң факультетіне, сондай-ақ осы қаладағы ветеринарлық институтқа оқуға түседі. Мəселен, қолдағы бар мəліметтерге жүгінсек, К.Боранбаев (Алматы), А.Күшіков (Семей), Ж.Сұлтанаев (Жетісу), А.Тұнғаншин (Торғай), Уəлиев, А.Шалымбеков (Семей) аталған оқу орындарында білім алып, 1914 жылы атамекенге қайтып оралған (Алаш оқығандары // «Ана тілі». 2-8 ақпан 2012 ж.).

	Қазақстан өз Тəуелсіздігін жарияланғаннан бергі уақытта осы дəстүр жаңа сапалық деңгейге көтерілді. Қазір Польшаның біраз жоғары оқу орындарында көптеген қазақстандықтар өздерінің аталары салған дəстүрді жалғастыра отырып, білім алып жатыр, тəжірибеден өтіп жүр. Мынандай бір нақты деректерді келтіруге болады.

	«Соңғы мəліметтерге қарағанда, Польшада 500-ге тарта қазақстандық студент оқиды, ал Познаньдағы Адам Мицкевич атындағы университеттің қазақ тілі мен əдебиеті кафедрасында 50-ге тарта поляк студенті білім алуда» (Волков А. 20 лет установления дипломатических отношений между Казахстаном и Польшей. Варшава, «Офицынна Ольшинка», 2011ж., 81б.).

	Ал Густаф Зелинский «Қазақ» жəне «Дала» атты дастандар жазып ХIX ғасырдағы қазақ тұрмысы мен салт-дəстүрінің əлеуметтік теңсіздіктің жай-жапсарын өз шығармаларының өн бойына арқау еткен. Сол кездің өзінде-ақ осы «Қазақ» дастаны неміс, чех, француз, ағылшын тілдерінде басылып шығып, оқырмандарының ықыласына ие болған. Екі дастанның екеуінде де қазақ сахарасындағы оқиғалар, табиғаттың таңғажайып сырлы құбылыстары шынайы бейнеленген. Қазақ оқырмандарына оның шығармалары туралы біліктілікпен жазған белгілі жазушы, поляк əдебиеті мен мəдениетін зерттеуші Ғабит Зұлқаров деп білеміз. Біздің əңгімемізге өзек болып отырған Адольф Янушкевичтің шығармалары туралы да толымды пікір айтып келе жатқан осы кісі.

	Біз мақаламыздың басында Александр Затаевич туралы да айтқан едік. Қазақстандықтар оны Адольф Янушкевич бастамаларының рухани жалғастырушысы ретінде біледі. Себебі ол ақындардың ұрпақтан-ұрпаққа жеткен мұраларын жиыстырып, көшпенділердің өнер əлемінің небір інжу-маржандарын Қазақ Елінің бүгінгі ұрпақтарына табыстаған жан (Бадовски Р. Польские певцы Казахстана. Варшава. «Bernardinum», 2006ж., 94-б.).

	Оның тапжылмай жанқиярлықпен атқарған шығармашылық ізденісінің нəтижесі 1935 жылы баспадан шыққан «Қазақ халқының 1000 əні» деп аталатын кітабына енді. Ел арасында бірден таралып, оқырмандардың айрықша ықыласына ие болған бұл кітап кейіннен бірнеше рет аса көп данамен қайта басылып шықты.

	Қазақ жəне поляк халықтарының арасындағы рухани байланыстардың тарихына үңілетін болсаңыз онда бүгінгі ұрпақ зор мақтаныш сезіммен еске алатын, айтып отыратын көптеген мысалдар келтіруге болады. Мəселен, КСРО Халық артисі Роза Бағланованың орындауындағы поляктың халық əні «Шла девэчка до лесэчку» шын мəнінде қазақ өнер сүйер қауымының да сүйіп айтатын əніне айналды.

	Халық артисінің Ұлы Отан соғысы жылдарында майдан даласының алдыңғы шебіне үнемі концерттік бағдарламалармен болғаны тарихтан мəлім. 1944 жылы Польшаны фашистерден азат ету кезеңіндегі бір сапарында ол поляктың халық əні «Шла девэчка до лесэчку» əнін естиді. Əннің мəтіні мен ырғағы əншінің жүрегін баурап алғаны соншалық оны табанда жаттап алып, жауынгерлердің алдында əлденеше рет орындап үлгерген. Кейінірек əннің мəтінін қазақшаға аудартқызып «Сұлу қыз» деген атпен орындап жүрді. Қазір осы əн поляк жəне қазақ халықтарына ортақ əнге айналды.

	Деректер тілімен айтсақ, поляктар қазірде еліміздің Солтүстік Қазақстан, Ақмола, Қостанай облыстарында көптеп мекендейді. Əсіресе, Солтүстік Қазақстан облысында поляктар осы өңір халқының 2,6 %-ын құрайды. Бүгінде Қазақстандағы поляктар одағы «Polonia» деп аталады. Бұл одақ Қазақстан халқы Ассамблеясындағы басқа да еліміздің үкіметтік мекемелеріндегі поляк тұрғындарының мұрат-мүддесін білдіріп отырады. Олар, негізінен, халықтық дəстүрлер мен əдет-ғұрыптарды жаңғырту бағытында поляк тарихы мен оның ана тілін оқып-үйренуге байланысты мəселелерді қозғайды. Қазақстандық поляктар өздерінің тарихи Отаны Польшамен байланысты нығайта отырып, ежелгі Қазақ еліне ризашылық сезімін білдіреді, онда тұрып, мекендеп жатқан ұлттар мен ұлыстарды қадірлейді. Қазақстан поляктарының алғашқы бірлестіктері 1989 жылы А.Дячинскийдің бастамасымен Көкшетау қаласында құрылған болатын. Дəл осындай бірлестіктер Қарағандыда, Алматыда шаңырақ көтерді. Бұл бірлестіктер 1992 жылы заңды тұрғыдан тіркеліп, «Қазақстан поляктары» одағын құрды. Бұл одақтың 13 облыста бөлімшелері жұмыс істейді. Аудандар мен селоларда полоня ұйымдары құрылған. Олар облыстық Қазақстан поляктары одағының құрамына кіреді. Ал республикалық деңгейдегі «Қазақстан поляктары» одағын Республикалық үйлестіру кеңесі басқарады.

	Қазақстанның өзінің Тəуелсіздігін жариялаумен орайлас жергілікті поляктардың да мəдени, рухани дамуына байланысты жаңа серпін пайда болды. Қазақстандық поляктар санатынан жыл сайын жүзден аса студент Польша Республикасының жоғары оқу орындарында оқып, білім алып келеді. Олардың қатарында, əрине, қазақтар, орыстар, корейлер мен украиндықтар да бар. Қазақ Елінің іргелі жоғары оқу орындарында да атап айтқанда, Көкшетау университетінде жəне Абай атындағы Қазақ ұлттық педагогикалық университетінде «Поляк тілі мен əдебиеті» мамандығы бойынша кадрлар даярланып жүр.

	Осыдан бірер жыл бұрын қазақ-поляк байланысының жарқын бір көрінісі ретінде Қарағанды мемлекеттік университетінде үлкен жиын өтті. Ол поляктардың Қазақстанға депортациялануының 75 жылдығына арналған ғылыми-тəжірибелік халықаралық конференция еді. Ондағы негізгі əңгіме сол бір қанқұйлы жылдардың адам жанын күйзелтер оқиғаларын еске алып, сталиндік зұлмат кезеңінің енді қайтіп қайталанбауының алғышарттарын талдау еді. Əрине, тарихтан белгілі поляктардың негізгі депортациялануы 1936 жылдары оларды Украина мен Белоруссиядан əкелумен тығыз байланысты.

	Солардың елеулі бір бөлігі – Қарағанды облысының үлесіне тиеді. Конференцияда аталып көрсетілгендей, Қарағанды облыстық «Палония» поляк қоғамы өз қандастары арасында мəдени, рухани жағынан ағартушылық жұмыс жүргізуде көптеген тəжірибе жинақтап қалған.

	Облыстық поляк қоғамының төрағасы Виталий Хмеловскийдің айтуынша, Қарағанды облысында тұрып жатқан поляктар мен Польша Республикасы арасындағы байланыс жылма-жыл өркендеп келеді. Айталық, осында құрылған «Вспуль нота Польска» акциясы бойынша поляк тілін оқып-үйренуге бейімі бар балаларға ерекше қамқорлық жасалып жүр. Жиырма-жиырма бестей мектеп оқушылары Польшаның мəдениеті мен тарихын жете білу мақсатында жыл сайын Польша Республикасына барып қайтады. Осы акцияның ауқымында поляк тілін тереңдетіп оқыту мақсатында курстар жүргізіліп келеді. Конференцияға Польшадан, Ресейден, сондай-ақ Қазақстанның Павлодар, Қостанай, Солтүстік Қазақстан, Ақмола өңірлерінен де өкілдер қатысып, ой бөлісті. Конференция кезінде «Поляктар Қазақстанда» деп аталатын көрме көрсетіліп, поляктардың депортациялануының жай-күйіне арналған деректі кинофильм көрермендер назарына ұсынылды.

	Осы жылдары, əсіресе, 2011-2012 жылдары жоғарыда аталған датаға орай, Қазақстанның бұқаралық ақпарат құралдарында да көптеген мақалалар жарияланды. Баспасөз беттерінде радио, теледидар хабарларында Қазақстан мен Польша арасындағы дəстүрлі достық ынтымақтастық байланыстың өркенді тəжірибелері үнемі насихатталып келеді. Осының өзі бір кездері өзі көзімен көріп, бай, өркенді де қазақ даласы туралы мол рухани мұра қалдырған атақты саяхатшы Адольф Янушкевичтің ізгі ниетімен сабақтасып жатқандай. Соның жарқын бір мысалы ретінде қазақ-поляк қарым-қатынасындағы рухани байланыстың жаңа бір сатыға көтерілгендігі осы жолдардың авторы біз, өткен 2013 жылдың ақпан айында Познань қаласында болып, поляк саяхатшысының мұраларын ұлықтаушы азаматтармен дидарласқан едік. Бұл жөнінде «Ана тілі» газетінде арнайы жазған да болатынбыз. Сол жолғы сапардың нəтижесінде «Қазақ газеттері» ЖШС-і мен Польша Республикасының бірқатар мемлекеттік жəне бейресми ұйымдарымен ынтымақтастық байланыс орнады. Бұл күндері Польшада «Қазақ газеттері» ЖШС-ның арнайы өкілі жұмыс істейді. Ал Польша-Қазақстан Сауда өнеркəсіп палатасының президенті П.Гузовский «Экономика» газетінің ақылдастар алқасының мүшелігіне еніп отыр. Соның нəтижесінде, «Қазақ газеттері» ЖШС-і мен Польша-Қазақстан Сауда өнеркəсіп палатасы арасында келісім шартқа қол қойылды. Ежелгі екі ел арасындағы мəдени-рухани байланыстың дəнекері, алтын көпірі болған поляк перзенті Адольф Янушкевичке деген қазақстандықтар құрметі əрдайым шексіз. Оның кітаптары дүркін-дүркін басылып оқырман игілігіне айналып келеді. Сол риясыз сүйіспеншіліктің жарқын бір көрінісі Қазақстанның мəдени жəне рухани орталығы Алматы қаласында Адольф Янушкевич атындағы көше бар. Осы көше бойымен жүріп өткен əрбір жан екі халық арасында қазақтар мен поляктар достастығының алтын көпірін тұрғызып кеткен поляк перзентінің тұлғасын ризашылықпен еске алары сөзсіз.

	2014 ж.





ҚҰРЫШТАН ҚҰЙҒАН




	«Ерлік өнегелері тарихты нұрландыра түседі жəне ол өнегелер - адамдарды алға

	жетелейтін жарығы мол шамшырақтардың бірі

	В.Гюго





«Құдіреті зор қазақ бауырым»




	Онда май айының мамыражай күндерінің бірі еді. Хенрик қарт əдеттегідей кемпірінің оны-мұны шаруасына көмек етпек болып, үй айналасын жиыстырып жүрген. Бір заматта Хильданың даусы шықты: «Не деген таусылмайтын шаруа дерсің бұл, ə? Күндегіміз осы ғой, осы...». Қарт бəрін де түсініп тұр. Соңғы рет осыдан бір ай бұрын жаңа үйге қоныс аудару туралы əңгіме қозғалғанда да өз дегенінен қайтпай отырып алған. Осы баспанасының əр қадасы жүрегіне тым ыстық, тым жақын. Осы үйдің албарында мұның балдəурен-балалық шағы өтті. Бозбала күніне, онан есейіп ер жеткен жылдарының ең уыз сəттеріне де, міне, осы шаңырақ куə. Дүниені теңселткен кешегі от кешу жылдарының халықты қан жылатқан көздеріне де, міне, осы шаңырақ куə.

	Бұл үй сол уақытта талайларға баспана болды. Бір қараған жанға осы үйдің қаусап тұрғаны да шамалы. Тек ептеп арагідік жөндеп қою керек. Ал кемпірі өз ойын шалына тура айтпағанымен, істің, сөздің сыңайында тұспалдап аңғартып-ақ қалуға тырысады: иə, өзгелер құсап бұл да қолын жылы суға малып отырмас па? Хильда шешей ара-тұра осылайша ойлағанымен, бұл райынан тез қайтатын да кездері бар. Шалы кешегі от кешу жылдарында жан алыс, жан берісте қатысқан майдангер. Оның ерлігін бүкіл Климанчевница аңыз ғып айтса, ал оның өз аузынан айтылар əңгімені тыңдаудан ешкім жалыққан емес. Əсіресе, деревнядағы мектеп оқушылары Хенрик қартқа үйірсек-ақ.

	Апта сайын келіп қос қарияның қолын ұзартып, отындарын жарып, суын тасып едəуір қолғабыстарын тигізеді. Үйдің іші-сыртын мұнтаздай таза етіп, қиюы келмей тұрған істі көптеп, көлемдеп істей салады. Міне, сондай сəттері Хенрик пен Хильда бір марқайып, бір шалқып балаларымен бірге шүпірлесе асқа бас қойып, мəртебелері өсіп қалатын.

	Мектеп оқушыларының Хенрик қартқа үйірсектігінің тағы бір сыры бар. Қарт осы өңірдің жай-жапсарын, əр нəрсенің қадір-қасиетін жетік білетін жан. Былайша айтқанда, деревняның шежіресі десе де болады. Балалар көбіне өздеріне беймəлім дүниенің сырына Хенрик қарттан қанықса, ал деревня мектебіне қатысты əңгіме бола қалса қарттың есімін мақтанышпен ауызға алады. Бір ғажабы бұл əңгімені олар Хенриктің өз аузынан емес, басқалардан естіген.

	Жұрт деревнядағы мектепке қазақ азаматы Бекқожа Кəкімжанов есімінің берілуіне осы Хенрик қарт себепкер деседі. Мұның, əрине, мынадай сыры бар-ды.

	Анабір жылдары деревняға жаңа мектеп салу қолға алынды да, орталық көшедегі бірнеше үй бұзыла бастады. Мұндайда ескі үй қабырғаларынан түрлі қару-жарақтарды тауып алу жергілікті құрылысшылардың үйреншікті əдетіне айналған. Олар табылған заттарды дереу тиісті орындарға хабарлап отырады, сонда тапсырады.

	Бір жолы экскаваторшы жігіт Войцех əдеттегіден де ерекше затқа тап болды. Түс əлеті еді. Жолдастарының асықтырғанына қарамастан, ағаш үйдің соңғы қабырғасын қаусатып, машинаға тиеп жібермекші болған. Бір сəт эксковаторының шөміші қабырғаның іргесін қауып, түйдек-түйдек топырақты көтере бергені сол еді, сопаң етіп қара портфельдің шыға келгені. Жалма-жан кабинадан секіріп түскен Войцех портфельді ашып қарады — бірнеше мəрте қатталып оралған документтер.

	Сол заматта-ақ осы оқиға деревня тұрғындарына мəлім болды. «Кеңес офицерлерінің документтері табылыпты» деген хабар Хенриктің құлағына тиісімен бұл да байыз тауып отыра алмады. «Мүмкін... Иə, иə, сол баяғы боздақтардың документтері емес пе екен? Солай болуы да əбден мүмкін ғой... Меніңше, солардың бірінің фамилиясы азиялық болуы тиіс... Кəкім... Кəкімқұлов... жоқ-жоқ Кəкімжанов... Қайран Юлиан... Юлиан... документтерді фашистер таппас жерге тығам деп еді-ау... Егер бұл документтер сол есіл ерлердікі болса, рухыңа нұр жаусын мың мəрте бауырым! Бір парызыңды өтегенің...»

	Осынау ой жетегінде кеңсеге қалай жеткенін білмей қалған Хенрик келе табылған документтердің кімнің қолында екенін сұрастырды. Ал мұндағылар оны Граеводағылар сұратып алдырды дегенді айтты. Климанчевинцадан бірден Граевоға тартқан Хенрик тура ПОРП аудандық комитеттің бірінші секретары Ян Янушкевичтің кабинетіне кірген. Кірген беті сол екен, Янушкевич те жанындағы бірнеше адаммен Климапчевницадан табылған документтерді қарап отыр екен.

	Бірінші секретарьдың столына жақындай бергенде көзіне оттай басылды — сол! Қырық төртінші жылы өз қолымен Юлианға берген документтер!

	Сол сəт жанарына жас үйіріліп, жан дүниесі астан-кестен болған Хенрик қарт тілі байланған адамдай бір орында тапжылмай қатқан да қалған. Əлден уақытта барып, өз-өзіне келген қарт отырғандарға істің мəн-жайын түсіндіріп берген.

	Ал Климапчевницада жаңа мектеп салынып біткенде осы мектепке қазақ жігіті Бекқожа Кəкімжанов есімін беру жөнінде мəселе көтерген де осы Хенрик қарт. Кейін ол деревняның азаттығы үшін мерт болған батырлар жөніндегі əңгімені қайта-қайта қозғап, тіпті, Белостокқа дейін барған. Ақыры, қоярда-қоймай жүріп деревнядағы мектепке кіші лейтенант Бекқожа Кəкімжановтың есімін бергізіпті. Бұл шаруаны ол есіл боздақтардың рухы алдындағы борышым деп түсінген. Содан бері мектеп оқушылары мен қарт майдангер арасындағы байланыс бір сəтке де үзілген емес. Дəстүрлі кездесу кештерінің қақ төрінде Хенрик қарт отырар еді, əңгімеден əңгіме сабақтап. Сол сұхбат кештерінде балалар өздерінің мектебі есімімен аталатын Бекқожа Кəкімжанов туралы, оның өскен ортасы, ел-жұрты жайлы жаңа бір деректерге қаныға түсер еді. Қазақ деген батыр халық, қаһарман халық. Ол меймандос ел, берекелі, берері мол ел. Оның Шоқан, Ыбырай, Абай сынды біртуар ұлдары, Аманкелді, Əліби, Бауыржан тұрпатты хас батырлары бар. Бекқожа міне, осындай ерлерді өсірген елден шыққан... Хенрик қарт өзі біліп, көкірегіне түйгенін осылайша суыртпақтай берер еді.

	Хенрик үйдің шаруасы бір ретке келді-ау деген шақта газет қарамақ боп күншуаққа бет алған. Албардың есігін жаба бергені сол еді, көше басынан балалардың шуылдасқан даусы естілді. Қарт: «Оу, бұлары несі, бүгін келмейтін күндері емес пе еді, өткен жолы сенбіде деп уəделесіп едік қой. Ал бүгін осы сəрсенбі емес пе еді, ə?» деп өз-өзінен күбір еткен. Сөйткенше болған жоқ, əлгі дабырласқан топ Хенрик қарттың ауласына баса-көктеп кіре берген. Бəрінің де əй-шайға қарайтын түрі жоқ, əлденеге елеңдеулі. Жүздері балбұл жанады.

	– Атай, қуанышты хабар, Кеңес Одағынан қонақтар келеді екен бізге!

	– Қазақстаннан дейді.

	– Есімі біздің мектебімізге берілген батырдың жұбайы келмек дейді.

	– Кəкімжановтың ба?

	– Иə, иə.

	– Ерлігін талай рет өзімізге айтып берген батырдың жұбайы дейді.

	Хенрик қарт осының бəрі өңім бе, түсім бе дегендей, не істерін білмей, бір сəт тұрған орнында қатқан да қалған. Аз-кемнен соң ғана жүрегі алабұртып, айналасындағы балалардың бірінің кекілінен сипап, бірінің арқасынан қағып айтуға сөз таппай қиналған. Бар болғаны, үйден жүгіре шыққан кемпіріне: «Хильда, киімдерімді əзірле!» деді.

	«Шіркін, сол есіл ердің ең болмаса туған-туыстарының бірін көрсем-ау» деген арманы бартын мұның. Енді, міне, соның сəті түскелі тұр. Бекқожаның батырлығын, өзі көрген жайды айтып бермек. Соңғы жылдары соғыс салған жара меңдеп, қыңқыл-сыңқылы көбейе берген. Сондайда, батырлардың ерлігін туған топырағына, оның өскен ортасына қайтіп жеткізе алам деген ой меңдейтін.

	Балалар бұған жеткізген хабарға іле бүкіл деревня құлақтанып үлгеріпті. Үлкені бар, кішісі бар, əйтеуір, осы төңіректегі жұмыр басты пенденің бəрі ауданнан хабар алынғалы бері байыз табар емес. Ал Хенрик қарттың толқуы да, тебіренуі де тым бөлек, тым ерекше еді. Өйткені сол бір оқиғаны көзімен көріп, көкірегі қарс айырыла қан жылаған санаулы адамдардың бірі ғой бұл.

	Климанчевницалықтар тықырши тосқан сəт те келді. Келісілген уақытта деревняға бір топ адам сау ете қалды. Қарсы алушылармен аз-кем қауышудан соң ПОРП Граево аудандық комитетінің секретары Ян Янушкевич бастаған қонақтар тура совет офицері Бекқожа Кəкімжанов атындағы мектепке ат басын тіреді.

	Балалардың айтқаны рас болып шықты. Кездесу қонақтарының ішінде осы деревня үшін айқаста мерт болған Бекқожа Кəкімжановтың жұбайы Жамал да бар екен.

	Хенрик қарт сол бір сұрапылда өзінің көрген-білгенін айтқысы кеп қанша оқталғанымен, Жамалды оңашалап əңгімеге тартудың қисынын келтіре алмады. Ал мынадай алқалы топта өз ойын, көкейіндегісін жеткізе алмасын біледі ол. Ана бір жолғыдай толқып тұрып құлап қалам ба деген де қаупі жоқ, емес еді. Жұрт айтып жатыр, айтып жатыр... Мектептің қазіргі жайынан сөз қозғалды. Балалар Кеңес Одағындағы Қазақстанның сонау бір түкпіріндегі Ақмола облысы Алексеев ауданы оқушыларымен хат алысып тұрады екен. О да дұрыс, əрине. Ал бірақ, Жамал естуінше, ең басты əңгіме айтылмай барады. Ал оны осы отырғандардың ішінен тек қана Хенрик біледі. Кездесу кеші аяқтала бере Хенрик орнына тұрып сөз сұрады. Манадан бері Климанчевницаның қадірменді қарты Хенриктің сөз алуын тьқырши күтіп отырған дүйім жұрт күбір-сыбырды күрт тиып тыныштала қалған. Олар аз-кемнен соң-ақ сол бір сұрапыл дүниенің от-кешу сəттерін саналарында жаңғыртса, ал осынау Даңқ сабағына жиналған жас өрендер қазақ батырының қаһармандық ерлігіне қаныға түскен.





Төртеудің тегеуріні




	...1944 жылдың тамыз айы. Командованиеден шұғыл тапсырма алған төртеу іңір қараңғысында Климанчевница деревнясына келіп кірді. Үй-үйді бұқпантайлаған барлаушылар фашистердің казармасына жақындады.

	– Жолдас кіші лейтенант, мыналардың қарасы көп көрінеді. Екі жүзге жуық-ау деймін. Өздері алаңсыз думанға көшкен секілді ғой, – деп Михаил күбір етті.

	– Иə, оңай жаңғақ емес екен, – деп Виктор топкомандиріне сұраулы пішінмен қарады.

	– Жігіттер, қалай болғанда да бір амалын табуымыз керек. Əйтпесе, ертең бозала таңнан үй-үйді тінтуге кіріседі. Соңғы мəлімет бойынша, бұлар деревнядан 150 адамды Берлинге аттандырмақ. Ал одан арғысын өздерің білесіңдер ғой. Міндетіміз ертеңгі сағат 7 мен 9-дың арасында бұлардың осы жоспарының күлін көкке ұшыру.

	Істің мəнісін бірінің бірі қас-қабағынан түсінетін жігіттер əңгімені бұдан əрі созып жатпады. Əрқайсысы-ақ алдағы айқастың оңайға түспейтінін іштей сезетін сияқты. Сондықтан да бұлардың əр қимылы барынша жай, барынша нық. Мұндайда уақыт өтіп болған ба? Бір сəтке көз іліндірмек болғандарынан да түк шықпады. Көз жұмулы болғанмен, көңіл ояу. Қиял шіркін əрқайсысын əр қиянға ала қашқандай. Бірі сонау Ақмоланың Ақкөл деп аталатын жеріндегі елін, жан-жарын, ойласа, бірі Рязаньда қалған қос құлыншағын сағынып, қамығады. Бірі «Күтем сені, Витя» деген үмітке толы үнді іштей қайталаса, ал бірі ананың əжімді алақанын аңсағандай...

	...Команда берілісімен фашистер сапқа тұру алаңына қарай жүгірісе жөнелді. Іле бергі есіктен месқарын офицер шықты. Ол қазір бағыныштыларына бүгін атқарылар жұмысты түсіндірмек; хабарландыру айтпақ. Арада екі минуттай өткенде жанында жандайшап деревня старостасы бар төртпақ офицер алаңға беттеді. Манадан осының бəрін бақылап жатқан барлаушылардың да күткені дəл осы сəт еді. Əуелі дымын білдірмей, қарауыл-фрицтің көзін жойды. Сөйтті де, төртеуі алаңның төрт бұрышына шұғыл жетті. Сосын ортаға фашистердің тағы да ұйлыға түсуін тосты. Аз-кемнен соң осы оңтайлы сəтті пайдаланып қалуға тырысқан барлаушылар қос-қос автоматпен оқты себелей жөнелді. Қапелімде не істерін білмей сасып қалған фашистер өлгені өліп, өзгелері бас сауғалап қаша жөнелді.

	Азан-қазанайқайшудан деревня аяғынан тік тұрды. Оңын оң, солын сол баудай түсірген төртеудің жойқын қимылы тым ерен еді. Кеңес барлаушыларының мына ерлігіне іштей сүйсінген деревня тұрғындарының тілеулестіктен басқа қолдан келер айласы да жоқ еді. Мылтықтың үні естілісімен көше-көшеге өре шыққан итаршы полицейлер қаруларын кезеніп, казармаға қарай ешкімді де беттетпей қойған.

	Фашистер көптігін істеді. Қым-қиғаш атыстан сытылып шыққан біреуі дереу іргелес мекендегілеріне хабарлап үлгерген болуы керек, машиналы, мотоциклді жау лезде барлаушылар бекінген жерді қоршап алды.

	Əуелі барлаушылар командирі Бекқожа Кəкімжанов жараланды. Есі кіресілі-шығасылы сəтте:

	– Құтылып шығыңдар, орманға... – деп өзгелеріне команда берді.

	Командирді жау қолына тастап кету өліммен пара-пар. Бекқожаны сүйеп, демеген қалпы қалған үшеуі соңғы патрондары қалғанша атысып бақты.

	Арада жарты сағат өткенде атыс сап тиылып, басын қатерге тіккен қаһармандар ерлікпен қаза тапты. Міне, осының бəрі Климанчевицаның тұрғыны Хенриктің де көз алдында болған оқиға еді. Артынша-ақ құтырынған фашистер деревня тұрғындарын мылтықтың дүмбісімен ұрып-соғып, əлгі алаңға алып келді. Ақырып, тұлданған неміс офицерлері не істерін білмей қалш-қалш етеді. Əлден уақытта төрт жүк машинасы келтірілді. Бұл кешегі жоспар бойынша деревня адамдарын Германияға жөнелтуге тиісті машиналар еді. Офицер екі езуі көбіктене, екілене əлденені айқайлай айтып, қолын өліктер жатқан жерге қарай шолтаң-шолтаң еткізеді.

	– Тиеңдер, тиеңдер деп тұр ғой офицер мырза. Кəне, тез-тез...

	Деревня старостасы қолындағы мылтығын бұларға безей түсіп, өлікті мегзей берді. Хенрик қас қағым сəтте бүкіл казарма маңын шолып өтті: жүз қаралы фашист өлігі жайрап жатыр екен.

	Өліктер тиелген төрт машина Граевоға қарай бет алысымен фашист офицері кеңес жауынгерлерінің денесін деревняның маңындағы сайға апарып тастауға бұйырды...

	Ымырт жабылып қас қарайысымен Хенрик жанына көршісі Юлианды ертіп алып күндізгі сайға қайта оралды. Төңіректе тірі жан жоқ екеніне көз жеткізген бұлар жалма-жан қимылға көшті. Төрт қабір қазылды да жас поляктар совет жауынгерлерін арулап қойды.

	– Міне, мынау есіл ерлердің документтері. Сенде болғаны дұрыс-ау, Юлиан. Сен қағаз-қаламға жақын едің ғой, – деп Хенрик жауынгерлердің документтерін досына ұсынды.

	Күні бойы жанкешті əрекет кешкен Хенрикке совет жауынгерлерінің аты-жөнін білу керектігі сол сəтте ғана санасына сақ ете қалған. Ол шарқ-шұрқ оқ тескен документтерді апыл-ғұпыл парақтап шықты да, Юлианнан бұларды немістер қолға түсіре алмас жерге тығуын өтінді. Сол жолы ол жауды жайратып, жастықтарын ала жығылған ержүрек төртеудің кіші лейтенант Бекқожа Кəкімжанов, аға сержант Михаил Абрамович, ииженер Виктор Кобылев жəне лейтенант Ф.Валивкин екенін білген.

	Соғыстың аты соғыс. Арада көп ұзамай Юлиан да мерт болды-дағы, бұл документтердің қайда тығылғанынан Хенрик бейхабар болып қалған. Бірақ мұның көкейінде түптің түбінде сол документтер табылуға тиіс деген ой қонақтап қалған-ды.

	Жау бұл өңірден тазартылып, ел есін жиған шақта деревня тұрғындары өздерін қатерден алып қалып, бастарын өлімге тіккен жауынгерлерді бауырластар қабіріне жерледі. Олар туралы əңгіме аңыз болып айтылып, климанчевницалықтардың жүрегіне мəңгіге жатталып қалды.





Ұрпақтарға ұлағат




	...Жүрдек пойыз заулап келеді. Вагон терезесінен тысқа ойлана қараған бидай өңді əйелдің жүзінен терең тебіреніс пен толқу табын байқау қиын емес. Бірде сəл күлімсіреп, əлденеге разылықтың нышанын танытқандай дидары енді бірде қуқыл тартып əп-сəтте өзгеріп сала береді. Аптаға жуық Польша жерінде өткен күндердің əр сəті алма-кезек санасында сансыз рет қайталанып, өз иірімдеріне жетелей түскендей. Ал қолындағы фотосуреттер мұның жан-жары Бекқожаға деген поляк халқының айрықша ілтипатын, тілмен айтып жеткізгісіз махаббатын өрнектеп жатқандай. Міне, мына бір суретте ержүрек совет жауынгерлері басына орнатылған ескерткіш бейнеленіпті. Құлпытасқа былай деп жазылыпты:



	«Абрамович Михаил, аға сержант

	Көбеев Виктор, инженер

	Какимжанов Бекқожа, кіші лейтенант

	Валивкин Ф., лейтенант

	Опарин А., аға лейтенант

	Гаршарин Василий,

	Парадоса Иван,

	Шулик Николай,

	Семенов Виктор

	Токарев Иван жəне 62 белгісіз солдат».





	Ал мына бір суретте жақында ғана өзі мектеп оқушыларымен кездесу өткізген мектеп бейнеленген. Бұл – Бекқожа атындағы білім ұясы. Суретке үңіле қараған жан мектеп жанындағы ескерткіш белгіні анық байқар еді. Ол – мектептің совет офицері Бекқожа Кəкімжанов атында екендігін білдіретін ескерткіш.

	Ойды ой жетелейді. Өзінің жəне бүкіл ауылдастарының Бекқожа атында Польшада мектеп барын білуінің өзі бір ұзақ əңгіме. Ал бəріне Бекқожаның туған інісі, мұның қайнысы Əнуарбектің Польшаға сапары түрткі болған еді. Сол сапарын сүйсіне есіне алар Əнекең əңгіменің былайша сабақтайтын əр кез.

	– Əлі есімде, – деп бастайтын сонда ол. – 1970 жылы болуы керек, Қазақстаннан бір топ адам, шаруашылықтың сан-саласында істейтін қызметкерлер арнаулы делегация құрамында Болгарияға, Польшаға бардық. Сол сапарда Варшавада болған соғыс ардагерлерімен кездесу кешіндегі бір əңгіме елең еткізген мені. Бекқожадан 1944 жылы қара қағаз келгенімен, оның қайда жерленгенін білу бір арман болатын. Соғыстан кейін, ел есін жиған шақта сұрау салдырып жан-жаққа хабар бергенбіз. Одан пəлендей көңіл көншігерлік деректер болмаған. Енді мынаны қараңыз. Сол кеште баяндама жасаған кісі Граево қаласында ерлік көрсетіп, бауырластар зиратына жерленгендердің қатарында Бекқожа Кəкімжановтың да атын атады. Осы хабарды өз құлағыммен естігеніне сенбей əлгі кісіден қайталап тағы сұрадым. Енді не істеу керек. Кездесу кеші делегация сапарының соңғы күнінде өтіп отыр. Ал Граевоға барып-қайту едəуір жер. Қалай болғанда да, Польшаға келіп тұрып ағаның басына бармай кету күнəмен тең. Пікірімді осылайша түйген мен сол сəтте делегация басшысымен келісіп, жағдайдың бəрін түсіндірдім. Көп кідірмей Граевоға тартып та кеттім. Мұнда мені Граево аудандық партия комитетінің нұсқаушылары Юмян Мосейко, Мачкелав Шесны қарсы алды. Сапардың мəн-жайын ұғысқан соң бірден азаттық үшін арпалыста жан пида еткен жерге келіп, есіл ерлердің рухына тағзым еттік. Сөйтіп, міне, жиырма бес жылдан соң поляк жерінде мəңгі ұйқыда жатқан бауырымның дерегін осылайша білдім.

	Сонау бір қиырдағы Польша жерінен жүрек тебірентерлік хабар жеткізген Əнуарбектің осы əңгімесі Ақкөлдегі ағайын-бауырдың өлгенін тірілтіп, өшкенін жаңғыртқандай болған-ды. «Кəкімжан атындағы мектеп бар екен Польшада» деген сүйінішті хабар бұл төңіректің əр жерінен дүңк-дүңк естіліп жатты. Ауылдың ақсақалдары бас қоса қалса, Бекқожадай арда азаматтың өнеге тұтар қасиеттерін еске алысты. Ал «О-о, Кəкімжан партячейканың хатшысы болып тұрғанда...» деп басталатын əңгімелер ұзағынан қайырылатын. Қарттар осындай бір əңгімелерден айрықша лəззат алып, өздерінің бұла дəуренімен қайта қауышқандай болар еді. Ойлап қараса, ол мұз жастанып, қар жамылған кезең екен ғой. Сондықтан да болар оның жүрекжарды қуанышы да, қасірет таңбасын салған қайғысы да алма-кезектесіп отырған.

	Шынында да, жалынды жастығы, бұла дəурені отызыншы жылдардың қиын-қысталаң кезеңімен тұспа-тұс келген Бекқожа мен Жамалдың тұстастары тым ерте есейген еді.

	– Қына ауылынан бір тон жас үдере комсомолға өтті. Əрқайсымызда бір-бір таудай арман, іңкəр тілек: оқу оқысаң дейміз. Сол топтың ішінен Бекқожа жанының елгезектігімен, қоғамшылдығымен өзгемізді қай іске болсын еліктіріп əкететін. Жамал апайдың əңгімесінен Бекқожаның өз ортасының ғана емес, бүкіл Ақкөл еліне сыйлы азамат болғанын аңғарамыз. Жастайынан көнтерлі еңбектің ащы-тұщысын бірдей көтере білген ол «Мамай» совхозында бақташы болып, 1932 жылы партия қатарына қабылданды.

	Бертін оған ауыл коммунистері үлкен сенім көрсетіп, Омбыдағы партия-совет мектебіне жолдама береді. Оны ойдағыдай бітірген соң сол «Мамай» совхозына қайыра келіп партия ұйымының хатшысы болады. Ал 1937 жылдан майданға аттанғанға дейін аудандық партия комитетінде жауапты қызметтер атқарған. Кішкентайынан қай мəселеге болсын көзі қанықты, білікті жан əскер қатарына алынысымен бірден Томскідегі əскери училищеге жіберілді. Қысқа мерзімде оны бітірісімен Бекқожа майданның алғы шебіне аттанады.

	– Майданға аттанып бара жатқандағы ең алғашқы жəне ең соңғы үшбу сəлемі мынау ғана болды, – деп Əнуарбек сарғайған солдат хатын ұсына берді. Маржандай тізілген хат жолдары қалам иесінің ақыл-парасатынан, ой-зердесінен көп сыр аңғартқандай.

	«Бауырым Əнуарбек, – деп басталады хат, – бұл хатты саған Новосибирскіден жазып отырмын. Фотосуретімді жолдадым. Офицерлік мектепті бітірдік, майданға кетіп барамыз. Ойымызда қорқыныш жоқ. Бір нəрсені білемін: ерлік – өлім, бұл – парыз.

	Əнуарбек, қазақтар «Жаман айтпай жақсы жоқ» дейді ғой. Балалық күндерімізде саған үлкендік көрсетіп, қол көтергенім де бар. Кешір, жаным менің.

	Сенің Бекқожаң. 7-июль. 1944 жыл. Туған Алексеевкада кездескенше».

	Өз тағдырын болжап білгендей ме, сірə, осы хат жөнелтілісімен тура екі айдан соң Бекқожа жауынгер достарымен бірге неміс-фашистерімен кескілескен ұрыста жантəсілім етті. Сөйтіп Жамал 1944 жылдың сентябрінде Польшадан қара қағаз алады.

	– Майданнан қара қағаз алғаныммен, Бекқожа өлді дегенге көңіл сенбеді, əйтеуір ең болмаса жатқан жерін барып көру бір арман болды, – дейді əңгімесін сабақтай түсіп Жамал.

	Жылжып жылдар соңынан жыл өтіп жатты, бірақ үміт жібі үзілмеді. Ойлап отырса содан бері қырық жылдан аса уақыт Жамал өмірінде де өз белгісімен, өз беделімен есте қалады екен. Бастапқыда Жеңістің 10 жылдығы, 20 жылдығы, 25 жылдығы, 30, 40 жылдықтары дүбірлі тойланып жатты. Ал бұл кезде ақиқатына келсе, Жамал үшін Бекқожаның рухына есеп беру кезеңдері болыпты.

	Толарсақтан саз кешіп, тылдағы тірліктің қай-қайсысын да ойланбастан кіріскен Жамалдың жүрегінде иненің жасуындай үлесім ел игілігіне асса деген арман жүретін. Бұл араласпаған шаруашылық саласы жоқ десе де болады. Ал қарынды еңбек қашанда қайтарымды. Соның белгісіндей бүгінде оның омырауында «Германияны жеңгені үшін», «Тың жəне тыңайған жерді игергені үшін», «В. И. Лениннің туғанына 100 жылдығы» медальдары жарқырайды. Əлденеше рет ауылдастарының сенім, құрметіне ие болып, ауылдық, аудандық Советтердің депутаттығына сайланды. Бертін еңбек демалысына шыққан Жамал Кəкімжанова бүгінде мектеп оқушыларының əрдайым асыға күтер қонағы. Оның əңгімелері сонау бір жылдар тасасында жылыстап қалған сұрапыл күндер көрінісін қайта жаңғыртса, ал жас өрендер сол қан кешу уақытта ғаламат ерлік үлгісін көрсеткен қазақ офицерінің болмысына бойлап түскендей. Осы игі дəстүр, тамаша өнеге Поляк Халық Республикасының сонау бір түкпіріндегі Белосток воеводствосының Климанчевница деревнясында да лайықты жалғасын тауып келеді. Деревнядағы орта мектеп қазақ офицері Бекқожа Кəкімжановтың есімімен аталады. Оқушылар өздерінің бақытты болашағы үшін мерт болған батырдың семьясымен, туған-туысқандарымен хат жазысып хабарласып тұрады. Ал Бекқожаның жұбайы Жамал арагідік өзінің жары мəңгі ұйқыда жатқан поляк жеріне келіп кездесу кештеріне, Даңқ сабақтарына қатысады. Өйткені мұнда жыл сайын Жеңіс мерекесі қарсаңында Б.Кəкімжановтың жəне оның майдандас достарының рухы құрметіне Даңқ сабағын өткізу дəстүрге айналған.

	Дүниені дүмпумен теңселтіп, шайқалтқан екінші дүние-жүзілік соғыс өртінің өшкеніне де қырык жылдан асты. Отан соғысы елдің елдігіне, ердің мəрттігіне сын болды. Сол ерлердің тұлғасын асқақтата түсетін де уақыт деген сарапшы екен. Əр көрінісі жылдардан жылдарға жаңғырығыш, ұрпақтар өнегесіне айналған от кешу күндердің орны өзгеше. Ал олардың бəрі дəуір сабағының, даңқ сабағының алтын діңгегі.

	1991 ж.





ЖАҚСЫҒА ЖАН ҮЙІРСЕК




	Қазақ өз тарихында халықшыл қайраткерлерден кенде болған емес. Біз білетін алдынғы толқын ағалар Темірбек Жүргеновтың, Ілияс Омаровтың, Жұмабек Тəшеновтың, Оразалы Қозыбаевтың, Өзбекəлі Жəнібековтың қадір-қасиетін, парасат-пайымын ел іші тамсана айтып отыратыны рас. Жылдар өте біз осы ауызға алып отырған перзенттер есімінің асқақтай беретіні, жадымызда қайта-қайта жаңғыра түсетіні тағы шындық.

	Ол ненің құдыреті? Мұнда қандай сыр бар?

	Біздің пайымдауымызша, ол сыр – асыл ағаларымызыдң халықшылдығында, өз жұртын, өз елін шексіз сүйетіндігінде, кіршіксіз тазалығында дер едік. Жоғарыда есімдері аталған кісілердің ішінен Оразалы Қозыбаевтың, Өзбекəлі Жəнібековтың қолына су құйып, ризашылығын алып əңгімесін есіткен шуақты бір сəттер болып еді.

	...Ана бір жылдары Торғай жиі тасып, өзен жағалай қоныстанған жұрттың берекесін ала берген. Ол уақытта Орекең ағамыз аупарткомның бірінші хатшысы еді.

	Ел-жұртты тосыннан келетін тілсіз жау қатерінен аман алып қалу мақсатында аудан ағалары ел ішінде болатын əр кез. Міне, солардың басы-қасында үнемі Оразалы аға болар еді. Əлі күнге дейін көз алдымда вертолеттен қарғып түсіп, белуарына дейін қонышын тартқан резіңке етікпен су кешіп құтқарушылардың тобын өзі бастап жүретін еді ағамыз.

	Міне, мен білетін осындай азаматтардың бірі Серік Əбікенұлы Үмбетов дер едім. Ал, Серік Үмбетов кім? Ол ең алдымен асыл азамат, ардақты əке, асыл жар, айнымас дос. Ол мемлекет қайраткері, қабырғалы істің бас-қасында жүретін қоғамшыл тұлға.

	Секеңнің осынау қасиеттерін тарқата баяндайтын мақалалар жазылды, ақ парақ бетінде эсселер өрнектелді. Жүрек жарды лебіздер легі мерзімді баспасөз беттерінен көрініп жатады əр кез. О да заңды. «Жақсы жүрген жерінде із қалады» дейтін болсақ, ел қамы үшін атқарылған əрбір игі істің адресаты көрініп тұруы қажет.

	Менің Серік Əбікенұлымен таныстығым сонау 1992 жылдың күз айынан басталады. Ол еліміз өз тəуелсіздігінің екінші жылының мың сан қарбаласын бастан өткеріп, жариялылық пен демократияның нақ бел алып тұрған шағытын. Ал, мен бас редактордың бірінші орынбасары болып істейтін «Халық кеңесі» газеті сол өтпелі дəуірдің төл перзентіндей болған газет еді.

	Ол шын мəнінде қарапайым оқырманның сөз алып ойын еркін ортаға салар мінберге айналған-ды. Өзі алғаш шыға бастаған күннен-ақ елді елең еткен газет аз уақыт ішінде жетпіс мыңға жуық тиражбен тарап отырды. Газет таралымын ұлғайту шаруасымен ел ішіне жиі шығатынбыз. Əлгі тиражымыздың өсу деңгейінің көрінісі сол ел ішіндегі біздің кездесулеріміздің нəтижесі болса керек.

	Кезекті іссапарымыздың бірінде жолымыз Алматы облысының Күрті ауданына түсті. Жанымда газетіміздің парламент бөлімінің меңгерушісі, білікті қаламгер Мейрамбек Төлепберген. Екеуміз Алматы таңының алакеуімен Ақши қайдасың деп тартып кеттік. Қаладан жүз шақырымның о жақ бұ жағындағы аудан орталығына əп-сəтте жетіп бардық.

	Біздің келетінімізден алдын ала құлақтанған əкімшілік басшылары кеңседе күтіп отыр екен.

	– Серік Үмбетов, - деп қолын созды таныстық ишарасымен бидай өңді азамат. – Аудан əкімі қызметіне тағайындалғаныма онша көп уақыт бола қойған жоқ. Сондықтан мен қарап үлгере қоймаған шаруашылықтардың ой-шұқырын сіздермен бірге аралап көретін боламыз.

	Əкім мұны ерекше бір ілтипатты лебізбен, бізді өзіне іштарта ниеттестер іздеген кісінің пейілімен айтты. Талай атқа мінген азаматтарды көріп жүрміз ғой, ал мына əкімнің əңгімесінің əлқиссасы бізге ұнап қалды. Оң қабақ танытып, жылы-жылы сөйлегенді кім теріс көруші еді. Сол кездесудің сəтті өткені соншалық ауданның о шеті мен бұ шетін əбден араладық. Осы сапарда алдында ғана Тоқаш Бокин атындағы шаруашылықтың директоры болып жүрген азаматтың аудан əкімінің лауазымына көтерілуінің бар сырына қаныққандай болдық. Ал ақиқатына келсек оның түк те құпиясы жоқ екен. Бар мəселе Серік Əбікенұлының қарапайымдылығында, елмен етене араласуында, əділдігінде, өзгені сыйлай білуінде, сонымен қоса өзін де өзгенің сыйлата білуінде.

	1994 жылы қоңыр күзде Кербұлақта халқымыздың қайраткер перзенті Тұрар Рысқұловтың 90 жылдығына арналған мерейтойлық іс-шаралар өтті. Кербұлақтағы сол той кейін талай алқалы ортада айтылып жүрді.

	– Жас əкімнің іскерлігін айтсаңшы, - десті біреулер сүйсініп.

	– Аруақты сыйлағанның аты озады, - деді екіншілері.

	– Бұл жігіт əлі талай биіктерді бағындырады, - деді дуалы ауыз ағалар.

	Көп пікірі осылайша бір арнада тоқайласып жатты. Зымыраған жылдар бедері көп пікірінің ақиқатына көз жеткізді. Содан бергі уақытта Серік Əбікенұлы əр жылдары екі облысты – Алматы жəне Жамбыл облыстарын басқарды. Ол қай қызметте жүрсе де көпшілік алдында бетегеден биік, жусаннан аласа қасиетінен танбады. Бұл оның өмірлік кредосы еді.

	***

	Қызметтегі кісіде үнемі тақтайдай жол бола бермейтіні тағы шындық. Бұған Серік Əбікенұлының ғұмыр жолындағы бел-белестер дəлел.

	Қайраткер кісіге қабырғалы іс сыншы дейміз. Қызылағаштағы су тасқыны кісінің кісілігіне, мəрттігіне, іскерлігіне сын болған сəт еді. Міне, сол қылкөпірден біздің Секең соңынан сөз ертпей, ел алдындағы сүйкімін жоғалтпай шықты. Ал ақиқатына келсек сол бір аласапыран кезең асыл азаматтың бүкіл қайраткерлік таланты таразы басына түскен шақ болатын.

	Сол 2010 жылдың 13-22 наурыз аралығындағы əлемдік БАҚ ақпараттарына, тіпті өзіміз шығарып отырған газет-журналдар материалдарына көз жүгірткенде су тасқыны облыс экономикасына қаншалықты зардап ала келгенін анық байқайсыз. Табиғат апаты болған алғашқы күндерден-ақ 700 отбасын Талдықорғанға көшіру, 300 отбасын Сағабүйен ауылына қоныстандыру, қайтыс болған 34 адамның сүйегін жерлеу, хабар-ошарсыз кеткендерді лай үйіндінің астынан іздеу, тасқыннан аман қалған мал бастарын қауіпсіз аймаққа жеткізіп, жем-шөппен қамтамасыз ету секілді кезек күттірмес мəселелерді ұйымдастыру айтуға ғана жеңіл болғанымен шын мəнінде нағыз жанқиярлық қасиетті талап ететін жағдайлар еді.

	Мұның сыртында төтенше жағдайлар салдарын жою жөніндегі штаб жұмысын үйлестіріп отыру да қыруар күш-жігерді қажет еткені сөзсіз. Соның нəтижесінде апат салдарын жою жұмыстарына 600-дей адам тартылып, 137 арнайы техника мен авиация жұмылдырылған. Сөйтіп, білек біріктіріп қимылдағанда алынбайтын асудың болмайтындығына жергілікті тұрғындардың көзі жетті.

	Апаттан зардап шеккен адамдар үшін шұғыл түрде асханалар ашылып, ол халыққа тегін қызмет етті. Жедел дəрігерлік нүктесі қолға алынып, сырқат адамдарға ем-дом көрсете бастады. Аймақтың сыртқы əлеммен байланысын қамтамасыз ету мақсатында телефон жүйесі қалпына келтіріліп, шұғыл арада электр желілері іске қосылған.

	Міне, осынау бірінен бірі туындап жататын мəселелердің шешімі материалдық-қаржылық қолдаудың нəтижесінде жүзеге асатыны белгілі. Сондықтан зардап шеккендерге қайырымдылық қорын құру туралы шешім қабылданып, ол халықтың қолдауына ие болды.

	Міне, осынау Қызылағашта қат-қабат атқарылған тірліктің бəрі ұдайы баспасөз беттерінен, өзге де ақпарат құралдарында шынайы көрініс тауып жатты. Мұның бір мəнісі журналист-қаламгерлердің осы бір тұтқұйылдан келген апат жағдайын халыққа уақытылы жəне анық-қанығын шынайы жеткізіп отыру міндетімен ұштасса, екіншіден өздерімен сыйлас Серік Əбікенұлы сынды азаматқа қайтсек көмек қолын соза аламыз деген ниеттен туған шын жанашырлық құлшыныс болатын.

	***

	Секеңнің қаламгерлермен сыйластығы кеше-бүгін ғана басталған үрдіс емес, оның түп-тамырында қайраткер азаматтың өзінің алдыңғы толқын ағалардан алған тағылымы, кісілігі жатыр.

	Тəуелсіздіктің ұраншысы болған журналист ағайындар неден ұтты, неден ұтылды? Ұтқаны ‒ шын таланттар жазу-сызу өнерінің мың-сан иірімдеріне бойлады. Нені жазам, қалай жазам деген сауал қаламгердің өз ықтиярында болды, ешкімді ноқталау болған жоқ, тек заң аясынан аспауың керек. Ал ұтылғаны – көпшілік қаламгер-ағайын өзгенің мұңын мұңдап, жоғын жоқтаймын деп жүріп өзінің қарақан басының əлеуметтік-тұрмыстық мəселелерін шешуге келгенде əкімқаралардан теперіш көрді. Баспана кезегіне тұра алмады, өзіне тиесілі жер телімін ала алмады, қошемет сый-сыяпат шөмішінен қағылды.

	Осының бəрі айналып келгенде жергілікті билік пен «төртінші билік» арасында көзге көрінбейтін қамал орнады. Ал, Секең өзі ес біліп, етек жапқалы бері қай лауазымда жүрсе де əлеуметтік сала қызметкерлеріне айрықша көңіл бөле отыруды бір сəтке де назардан тыс қалдырған емес. Сондықтан болу керек, Алматы-Талдықорған арасындағы тас жолда ақжарылқап көңілмен сапарлап жүрген қаламгер-ағайындарды, мəдениет пен өнер қайраткерлерін жиі көруге болады. Өйткені, олар өздерін осы Жетісу өңірінде иненің жасуындай болса да жасалып жатқан игі істердің жаршылары, ақжолтай хабаршылары деп түсінеді.

	Себебі мұның астарында «Жақсыға жан үйірсек» деген қанатты қағида жатыр!

	2014 ж.





ШОЛПАН




	Науқас түні бойы ұйықтамай шықты. Орнынан əлсін-əлі ұшып түрегеледі де, түсініксіз əлденені айтқан болады. Сонан соң қайтадан төсегіне қисаяды.

	– Əлгінде ғана көзі ілініп еді, – деді қарт кісі жанындағы науқас жігітті мегзеп.

	– Жарайды, олай болса мазаламаймын. Дем алсын, – деді медбике Гүлбаршын.

	Арада біраз уақыт өткен соң дəрігер қыз қайта келді. Жігіт бұл жолы түрегеліп отыр екен. Басын орамалмен шандып тастапты. Үсті-басы терге əбден малынған.

	– Хал қалай? – деді Гүлбаршын.

	– Түнде ұйықтай алмап едім, қазір көңіл-күйім жақсы. Дəрігер қыз жігітті қарынан екті. Сонан кейін:

	– Кеше ауылда көп жүрдіңіз. Соның əсерінен шығар... Енді абай болыңыз. Əйтпесе, қайталап қалуыңыз мүмкін.

	Осы кезде медбике көрші бөлмеде жатқан науқастардың көңіл-күйін сұрап шықты.

	– Көптен-көп рахмет, қызым. Кешегі дəрің бойымдағы дертті бұрынғыдан əлдеқайда жеңілдетті. Шамасы, бірер күннен қалмай үйге шығармын деген ойым бар, – дейді орта жастағы əйел оған.

	– Апай, асықпаңыз əлі. Ақырына дейін емделген жақсы.

	Сонда ғана құлан таза сауығып шығасыз.

	Науқас дəрігер қыздың мына сөзіне риза болған қалып танытты.

	Аурухананың бөлмелері мұнтаздай таза. Терезенің үлкен көздерінен күн мейірлене шуағын төгеді. Кереуеттер қаз-қатар қойылған, төсек-орындар кіршіксіз.

	Мына бір бөлмеде дəрігердің өздері отырады екен. Əне бір жердегі сөреге дəрі-дəрмек орналастырылған. Ақ халаттар ілулі тұр. Науқастардың туған-туысқандары, дос-жарандары алдымен осы бөлмеге келіп, кетіп жатыр. Ал оларға мінсіз қызмет көрсеткен медсестра қыздардың жүздері қашанда жайдары.

	– Бұлардың да осында имене басып келгені кеше еді, – дейді бас дəрігер Шолпан қыздарды мегзеп. Уақыт шіркінде белгі бар ма?! Өзіңнің өкшелеп келе жатқан сіңлілеріңді көріп-ақ жылжыған жылдар тасасында қалған сол бір күндер еске оралады...

	***

	...Күн бесінен ауып бара жатқан. Апақ-сапақта жинала қалған көршілердің оқыс қимылы қолайсыз оқиғадан хабар бергендей. Артынша болған жоқ, «ой, бауырымдаған» запыран дауыс ауладағылардың сай-сүйегін сырқыратып ала жөнелді.

	Өз көзіне өзі сенер емес. «Япыр-ау, жаңа ғана емес пе еді «құлыным» деген ыстық жалынның маңдайынан өпкені...

	«Жо-жо-жоқ... Апа... Апатай! Кеткенің бе мені тастап!».

	Иінағашымен шелегін лақтырып тастап, ішке беттеген бойжеткен төрдегі кереуетке қарай ұмтыла берген... Қариялар Шолпанға басу айтып, анасының қан-сөлсіз дидарын көрсеткеннен кейін қолтығынан демеп, басқа бөлмеге алып кетті.

	Ол шешесінің қазасынан соң көп ұзамай туған-туысқандарының: «Шырағым, бір-екі жыл үйде бол, оқу деген қайда қашады» дегендеріне қарамай, ана аманатын орындауға серт еткен.

	Марқұм Хадиша көзінің тірісінде қызымен оңашада:

	– Осы мені жүрегім-ақ қажытып болды... Түбінде жетсем, осыдан кетермін-ау. Құлыным, мен болсам қараңғылықпен оқымай қалдым. Əкең марқұм да əптиектен əрі аса алмаған. Сені оқытып, адам қылсам деп армандаушы еді. Менің де тілегім сол, – дейтін де, – əне бір жылы Қостанай жақтан келген доқтыр баланы айтамын-ау. Əй, өзі бір мың жасағыр екен. Осындағы əлгі Естөренің Егінбайын екі аяғынан қаз тұрғызып жібергені есіңде ме... Сол секілді сен де першілдікті мұрат қылсаң екен, жаным, – деп əңгімесін қызының келешегіне үміт арта аяқтайтын.

	Ақыры, апа аманаты алға жетелеген Шолпан 1954 жылдың жазында Алматы медицина институтына келіп түсті. Сөйтіп, жас қыз үшін қызығы мен қуанышы мол студенттік өмір басталды. Аудитория... кітапхана. Түннің бір уағына дейін шамы сөнбейтін оқу залдары... Думанды ортадағы өмір... өнер, искусство жайлы айтыстар... Медицинаның caн қырлы проблемалары туралы өтетін қызықты кештер.

	Міне, осының бəрі сонау Торғай топырағынан келген жас қызды білімнің сиқырлы сырына шым-шымдап тарта берген. Оны профессорлар И.Қарақұловтың, Б.Балмұхановтың оқыған лекциялары ғылым əлемінің жаңа бір қырымен сусындатты. Өйткені, олардың сабағы əрдайым өмірмен тікелей байланысты болатын. Аудиторияда дəріс алып отырған шəкірттер халыққа ем-домның озық тəжірибелері мен профессорлардың теориялық тезистерін ой сарабына салатын. Өзіндік баламалар жасайтын.

	I960 жылы Алматы медицина институтын ойдағыдай тəмамдаған Шолпан Оспанова тың төскейінде жаңадан құрылған шаруашылық – «Қайыңды» совхозына жолдамамен келді. Учаскелік ауруханаға қызметке орналасқан жас маманды алғашқы жылдардың қиыншылығы мен қуанышқа толы сəттері де күтіп тұр еді. Өзінің жылдар тасасында қалған сол бір мазасыз күндерін еске алса болды, əсіресе, мына бір көрініс оның көз алдынан кинолентасындай тартыла қалады.

	... Жолдасы Жандарбек жұмыстан өте кеш оралған. Оған ас ысытып, дастарқан жая бергені сол еді, терезені əлдекім дүрсілдетіп ала жөнелді.

	– Бұл кім?

	– Шолпан... Meн Əлжанмын ғой. Үйдегі кішкентайдың қаттықысылыпжатқаны, мана күндіз қой өргізугешыққанда сап-сау жүрген бала... Білмеймін не болып қалғанын...

	Істің мəн-жайын түсінген Шолпан:

	– Жандарбек, тезірек ауруханаға телефондашы. Шофер жігіт жедел жəрдемді от алдырсын... Мен жолға қамдана берейін.

	Арада бірнеше минут өткенде жедел жəрдем машинасы Құлтаба жайлауына қарай ызғып бара жатты.

	Бұлар жеткенде алты жасар баланың аяқ-қолы сіресіп, қысылып жатыр екен. Əлсін-əлсін аузынан ақ көбік ағады. Əуелі укол беріп байқаған дəрігер, кейін баланың қол-аяғына массаж жасауға кірісті. Төрт сағатқа созылған жан-таластан соң, науқастың тұла бойынан моншақтап аққан тер төсек-орнын шылқытып жіберді. Сырқат баланың жағдайы бірте-бірте оңала бастады. Бұл минуттар жас маман үшін де, науқас бала үшін де үлкен сын болғанын сол көріністің куəларының бəрі іштей түсініскен.

	Шолпан үйіндегілер сол күнгі таңды көз ілмей атқызды. Ертеңіне баланың беті бері қарасымен ауруханаға жеткізілді. Арада он бес күн өткенде бала сырқатынан құлантаза айығып шапқылып ойнап кетті.

	***

	Зымырап күн артынан күн өтіп жатты. Жылдан-жылға Шолпанның да шеберлігі шыңдала берді. Кешегі жас маман бүгінде көп құрметіне бөленген шипагер жан атанып отыр. Ол – учаскелік аурухананың бас дəрігері, іргелі коллектив ұйытқысы. Шолпанның жолдасы Жандарбек Кетебаев шаруашылықтағы майталман құрылыс мамандарының бірі. Ал Айымкүл ана жолын қуды. Ол Қарағанды медицина институтын ойдағыдай бітіргеннен кейін облыс орталығы

	– Арқалық қаласындағы емханада қызмет етуде. Базарбегі маңдайалды механизаторлардың бірі. Бауыржан – əскер қатарында азаматтық борышын өтеп келгеннен кейін, Алматы халық шаруашылығы институтына оқуға түскен болатын. Ал одан кейінгілері Мұхтар, Асқар, Айгүлдер мектеп оқушылары. Сəкен мен Жангүл бала-бақшада.

	Ел алдындағы қалқтысыз қызметі мен көп құрметіне бөленген Шолпан Оспанова халық қалаулысы ретінде ол шаруашылықтың экономикасы мен мəдениетін көтеруге де үнемі белсенді атсалысады. Мұны оның əр сөзінен-ақ аңғаруға болады.

	– Ауыл мəдениетін көтеру бүгінгі таңдағы басты проблемалардың бірі, – дейді ол əңгімесін сабақтай түсіп. Мұның денсаулық сақтау ісіне де зор қатысы бар. Əсіресе, жаз, көктем айларында түрлі аурулардың шығуы көше тазалығының сақталмауынан. Ауыл мəдениеті дегенде ауылдағы клуб пен көркемөнерпаздар үйірмесінің жұмысын ғана еске алу жеткіліксіз. Түптеп келгенде селоны көркейту, оны жасыл желекке бөлеудің де еңбекшілердің тұрмысына, олардың өнімді еңбек етуіне қамқорлық жасаудың басты шарттарының бірі екенін ұмытпауымыз керек. Сондықтан бұл іске халық депутаты ретінде əрі денсаулық сақшысы ретінде ұдайы көңіл бөлемін.

	«Бейнет түбі – зейнет» дейді халық даналығы. Қарапайым дəрігердің халыққа көрсеткен осындай көпжылдық мінсіз қызметінің айғағы – ел алғысы, ауыл адамдарының жүрекжарды тілегі.

	Ал учаскелік аурухана бас дəрігерінің қабылдау бөлмесіне бас сұға қалған жан одан көп нəрсені аңғарар еді. Мұндай тазалық, əрқайсысы өз орнында тұрған түрлі приборлар, медициналық əдебиеттерге толы шкаф. «Озат ұжымда» деп жазылған вымпел бөлмеге кірген адамның назарын еріксіз өзіне аударады. Осындағы аурухананың өтініш-шағым кітапшасын парақтай отырып денсаулық сақшыларының атына айтылған ақ тілектерді, тебіреніске толы лебіздерді оқисыз.

	«Шын көңілден ықыласымды сөзбен жазып жеткізе алар емеспін. Аяулы дəрігер Шолпанға мың алғыс!

	Əуезова Мəрия, көпбалалы ана».

	Ал осы совхоздың №1 бөлімшесінің шопаны Əбдеев

	Хамза былайша лебіз білдіреді:

	«Биыл 14-қаңтар күні қатты ауырып ауруханаға түстім. Осындағы дəрігер Шолпан Оспанованың шипалы емінің арқасында ғана ажал аузынан оралдым. Шолпан науқастарды шипалы емімен де, биязы сөзі, қамқор мейірімімен де емдейді». Miнe, дəптердегі мұндай тілек лебіздер бірінен соң бірі жалғасып кете барады.

	Ауылдың маңдайалды механизаторы Рамазан Хамзинның, мұғалім Сəлімгерей Бекентаевтың, жүргізуші Бейсенбай Пішенбаевтың, кітапханашы Гүлмайра Балабаеваның қолдары қойылған жолдар тек Шолпанға ғана емес, ол еңбек ететін ұйымшыл өнегелі ұжымға да ризашылығын білдіреді. Шындығында да, учаскелік ауруханадағы Қатира Жұмабаева, Орынбике Рахметова, Гүлбаршын Əлжапарова, Орынкүл Сейдалина сияқты медицина сестралары өз істеріне жан-тəнімен берілген жандар.

	– Қазіргі таңда əрбір маман үшін оқу орнының білімімен шектеліп қалу аз. Əсіресе, біздің мамандық иелеріне ұдайы білім жетілдіріп отыру көрек. Қажетті əдебиеттерді, баспадан шыққан медициналық соңғы басылымдарды құр жібермей қарап отырған абзал, – дейді ауыл дəрігері оз мамандығы жайлы толғана əңгімелеп. – Сондықтан да біз қызметкерлерді ұдайы мамандық жетілдіру институттары мен курстарға жіберіп отыруды дəстүрге айналдырдық. Медициналық жаңа басылымдарды да үзбей талқылап отырмыз. Мəселен, биыл Мультиновтың «Жеті жасқа дейінгі балалар гимнастикасы», Измеровтың «Жалпы жəне коммунальды гигиена», Кузмихееваның «Балалардың инфекциялық аурулары» атты кітаптарын талқылап, ондағы кейбір кеңестерді тəжірибеге енгізе бастадық. Мұның бəрі дəрігерлердің кəсіби шеберліктерін жетілдіруіне, ауруханадағы денсаулық сақтау ісінің жақсаруына оңды əсер етуде. Коллектив мүшелерінің іскерлігін, біліктілігін арттыруға септігін тигізеді.

	Дəрігер бүгінде жұмыстан əдеттегіден кеш шықты. Оның да өзіндік себебі бар. Ол ертең алыстағы малды ауылды аралайды. Сондықтан қажетті карточкаларды толтырып, жолға əзірлік жасады. Осы сапарына орай дəрігер əкімшіліктен де тапсырма алған болатын. Əкім дəрігерден еңбеккерлерге «Егеменді ел ертеңі», «Бір ауыл – бір бауыр» деген тақырыптарда лекция оқуды өтінген. Біраз уақыты соған əзірленуге кетті.

	Қыс аспаны шаңытып тұр. Көк күмбезінде сансыз жұлдыздар жымыңдасады. Ол пальтосын қымтана түсті де үйіне қарай жылдамдата бет алды. «Малшылар ендігі күтіп те жүрген шығар, ертең күн ашық болса екен» деген мазасыз ойлар легі асықтыратын секілді...

	1996 ж.





САХНА САҢЛАҒЫ




	Шымылдық сырғи ашылысымен ғасырлар қойнауына сапар шегеміз. Арсен қаласының өмірі Мехменебанудың жалғыз сіңлісі Шырын əл үстінде. Ойлары сан-саққа жүгіріп, əрқайсысы қара басының қамына кіріскен сарай төңірегіндегілерде дегбір жоқ. Сырқаттың дертіне дауа таппай сарсаңға түскен тəуіп:

	– О, сұмдық-ай, ə! Көзге елестетудің өзі қандай қорқынышты. Сіңлісі көз жұма қалса, менің де басымның алынғандығы ғой... Қашу керек, қашу керек... Мұның əкесі менің сүйікті ұстазымды өлерінен бес-ақ минут бұрын астырып жібермеп пе еді?.. О, сұмдық-ай, – деп өз-өзінен не істерін білмей шарқ ұрса, жанын шүбірекке түйген Жұлдызшы да осы қасіретке өзі кінəлідей сезінеді. Айналасына жалтақ-жалтақ қараған ол сарайдан қалай сытылып шығудың амалын таппай қиналды. Ал тақ иесінің тəкаппар қылығына құмартып, сұлулығына сұқтана қалған бас уəзір:

	– О, ғажап-ай, ашулы көзінің кезінде қандай сұлу еді, – деп емінеді.

	Шым-шытырық психологиялық тартыспен өрбіген осынау оқиға ортасында сұлулық пеп сымбаттылықтың, қатігездік пен қасіреттің символындай болған бір тұлға бар. Ол – Мехменебану бейнесі. Шырын үшін сұлулығын тəрк етіп, сапырылысқан сезім шырмауында жүрген Мехменебанудың бір басындағы қайшылық та жетерлік-ақ. Фархадқа деген уыздай махаббатын үрлеп ұшырып, көкірегі қарс айырылып қан жылаған Мехменеде қатыгез тəрбиенің тəлімі де жоқ емес. Ол сіңлісінің өмірі жолында бүкіл қала халқын қырып жіберуге де бар.

	Иə, айдай сұлу көркімен Арсен халқының мысын басып, тақ тұғырының дүйім елді иіріп-жусатып отырған Мехменбану образы Назым Хикметтің «Фархад-Шырын» драмасындағы басты тұлғалардың бірі екендігінде дау жоқ. Ал осындай күрделі образды сахнаға шығаруға Қазақстанның халық артисі Шолпан Жандарбековаға тапсырылуында да мəн бар.

	Спектакль М.Əуезов атындағы Академиялық қазақ драма театрында алғаш рет М.А.Гольдблаттың режиссерлігімен 1955 жылы қойылған болатын. Сол жолы Шырын рөлін сəтті шығарған актер творчествосы бүгінгі таңда кемелдену кезеңіне жетіп отыр.

	Ал орындаушылық шеберлігі шыңдалған актерге спектакльдің жаңа қойылымындағы Мехменебану секілді осыншама күрделі əрі ауқымды образдың сеніп тапсырылуы заңды да.

	Мехменебану (Жандарбекова) – үлкен сезім иесі. Онда уыз махаббатқа деген іңкəрлік те, атой салып аласұрған албырттық та, мəрттік те бар. Туған сіңлісінің өмірі жолында үлбіреген сезімін құрбан етеді. Жиырмаға енді толған қыр гүліндей қыз сезімі армандайды, аңсайды, аһ ұрады. Алайда, арнасынан асып төгіліп жатқан Фархадқа деген буырқанған сезімді тұншықтыратын, тежейтін бір күш бар. Ол – Мехменедегі рухани күш, қатігездік күші. Осыншама қайшылыққа толы күрделі образды сахнаға шығара білу, оны өз дəрежесіне дейін көтере білу актер шеберлігіне сын екендігі де ақиқат. Міне, бұл тұрғыдан келгенде жауапкершілік жүгін тереңінен түсіне білген Ш.Жандарбекованың Мехменебану рөлін аса бір шабытпен, үлкен шеберлікпен сахнаға шығара білгендігінің көрермен қауым куəсі болды. Күрделі образды көрермендермен жүздестіру міндетін толығымен орындап шыққан актердің ауқымды алғырлығына қуандық. Қазақ драма театрындағы сахна саңлақтарының бірі Ш.Жандарбекова творчествосындағы тағы бір белестің куəсі болдық. Сөйттік те, бір сəт өнер деп аталатын ұлы ұғымның ыстық-суығын бірдей көтеріп келе жатқан талмас талант иесінің өмір жолына үңілдік.

	Қазақстанның халық артисі, Республика Мемлекеттік сыйлығының лауреаты Шолпан Жандарбекованың театр өнеріндегі талмай ізденіс үстінде келе жатқанына, міне, аттай 40 жыл болыпты!

	Қырық жыл өнер адамының творчестволық өрлеу жолы үшін аз жыл емес екен. Ойлап қарасаң, қырық жылда Қазақ театры сахнасына қаншама қыз-келіншектер галереясы келген десеңізші! Ал соған елеулі үлес қосып келе жатқан актерлеріміздің бірі – халқының құрметіне бөленген Ш.Жандарбекова.

	Қырқыншы жылдары Алматы театр училищесінде оқи жүріп, астанадағы қазақ драма театры группасында ойнай бастаған Шолпан əуел бастан-ақ өнерге деген қабілетін, құштарлығын танытқан болатын. Алғашқыда М.Əуезовтің «Сын сағатта» пьесасындағы Рəш рөлін сахнаға шығаруға талап қылған Шолпан бірте-бірте көрермендер ілтипатына бөлініп, өнердегі өзіндік қолтаңбасы бар актер ретінде қалыптаса бастады.

	Рəш образындағы сыршылдық, Отанға деген шексіз сүйіспеншілік, қасіреттің қара түнегін əкелген фашизмге деген өшпенділікті барынша нанымды етіп шығара білген актердің бойындағы шеберлік нышандарын тап басып таныған А.Тоқпанов шəкіртіне көп үміт арта қарайтын еді. Ұстаз үміті ақталады да.

	Жазушы, драматург Ғ.Мүсіреповтің «Ақан сері Ақтоқты» драмасындағы Ақтоқтының рөлі Ш.Жандарбекова творчествосындағы басты белес болып табылады.

	Иə, Ақтоқты Ш.Жандарбекова творчествосындағы жаңа кезеңнің бастауы екендігі анық. Ұлы Отан соғысының отты жылдарында қазақ театрында қойылған жаңа спектакльдегі басты рольді сахнаға əзірлеу барысында ол режиссер Б.Гольдблаттың атақты актерлері Қ.Қуанышбаева, С.Қожамқұлов, Ш.Аймановтардың көмегіне, олардың ақыл-кеңесіне сүйенді. Жандарбекованың Ақтоқтысы уақыт талабына жауап беріп, көрерменнің көкейіндегісін дөп басқан бейне. Сол тұста халықтың төрт құбыланы қаңсыратқан фашизмге деген қарғысы Ақтоқтының Хазірет Рауанның қанды шеңгелі мен феодализмнің заң-зақпыртына деген бітіспес күресімен үндесіп жатқандай болды.

	Режиссурадағы уақыт, оқиға мəселелері осылайша шешіледі.

	Қазақ театры сахнасында 1950 жылға дейін қойылып келген спектакль арада бірнеше жыл үзіліс алып 1958 жылы Қазақ əдебиеті мен өнерінің Москвадағы он күндігіне қатысты. Спектакльдегі рольдерді орындаушылық алғашқы вариант бойынша, сол бұрынғы сахналық суреттерді қайталаумен шектелгенде, Ш.Жандарбекова, Ақтоқты ролін жаңа бір ізденіспен, соны шабытпен шығарды. Əсіресе, Ақтоқтының Ақанмен қоштасар сəттегі драматизмі анағұрлым басқаша реңк алды. Көрермендер екі ғашық қоштасуының ғана куəсі болып қойған жоқ. Таптық қоғамның тепкісіне түсіп, феодализмнің құрбаны болған сан мыңдаған бақытсыз жандардың бейнесін таныды. Ал Ш.Жандарбекованың эмоционалды, интеллектуалды əлемі Ақтоқтыны тек қана мөлдір сезім иесі емес, оны үлкен рухни күш иесі, қоғамдық құрылыспен бітіспес күреске дайын тұлға дəрежесіне дейін көтереді.

	Үздіксіз ізденіс, шеберлікті шыңдай түсу – бұл Ш.Жандарбекова творчествосының басты қағидасы. Осыдан 40 жыл бұрын труппа есігін жүрексіне ашқан оның творчествосында көрермендер көз алдынан кетпес көптеген арулар галлереясы жасалынды. Ол сахнаға шығарған Марфуға («Бөлтірік бөрі астында») мен Ажарда («Ажар мен ажал»), Рəуəш («Қилы-қилы тағдырлар») пен Үрияда («Той боларда»), Марианна («Сараң»), мен Негина (Таланттар мен табынушылар»), Дездемонада («Отелло») Жандарбекова мəнері, Жандарбекова дəстүрі бар. Ал ол дəстүр өнердегі сабақтастықпен тікелей байланысты. Міне, бұл жайында сөз болғанда актер мектебі туралы айтпай кетуге тағы болмайды.

	– Соңғы жылдары, – дейді Ш.Жандарбекова республикада өнерге талап құрған жастарға ұшан-теңіз қамқорлық жасалуда. Құрманғазы атындағы өнер институтының жанынан көркемсурет жəне театр институты бөлініп шықты. Мұның сыртында музыка училищелері мен өнер студиялары қаншама!.. Содан түлеп ұшқан жастар бұл күндері республика өнер ордаларында жемісті еңбек етіп жүр. Өнерді сүю бар да, өз өмірін өнерге арнау тағы бар. Бұл тұрғыдан келгенде өнерге талап қылған жастарымыз үшін ескеретін жайлар да жоқ емес. Көбіне көп жастарымыздың кейбір əсіре-қызыл еліктеушіліктен арыла алмай жүргеніне қарның ашады. Өнер институтында оқып жүргендердің жолы ортаға келгенде оқуды тастап кететіні қаншама. Сол оқу орнын бітіріп, бірақ ештеңенің байыбына бара алмай, мамандығының сырын меңгере алмай жүргендер ше? Тіпті басқа кəсіпке кететіндер де баршылық қой. Мұның бəрі, əрине, өнер ұғымын түсінбеушіліктен, оның ыстық-суығына көне алмаушылықтан болады. Бұл – үлкен өкініш. Өмірдегі өз жолын таңдай алмаушылықтың залалы дегеніміз, сірə, осы болар.

	Бұл – он екі жылдан бері өз өнерінің алпыс екі құпиясын жастар бойына сіңіріп келе жатқан ұлағатты ұстаз пікірі. Кезінде педагогтік қызметін А.Тоқпановқа ассистент болып бастаған бүгіндегі Алматы көркемсурет театр институты оқытушысының ойы.

	Күні бүгінге дейін Ш.Жандарбекова алдынан өнерге құлаш ұрған жастардың үш легі қанат қағыпты. Олардың қай-қайсысы болмасын республикамыздағы өнер коллективтерінде жемісті еңбек етіп келеді. Т.Мейрамов пен Ж.Мейрамова, М.Оспановтар Қазақтың М.Əуезов атындағы академиялық драма театрының артистері. Өнерге өзіндік қолтаңбамен келген өрім жастар. Олар Шолпанның өзімен бірге спектакльдерге қатысып, көрермендер құрметіне бөленіп жүр. Қарабай Сатқанбаев Жамбыл облыстық драма театрының белді актері. Жандарбекова шəкірттерінің келесі бір толқыны бұрынғы жылы Талдықорған облыстық қазақ драма театрын құрды. Жас театр артистері сахнаға шығарған Ғ.Мүсіреповтің «Қозы Көрпеш – Баян сұлуы», Ж.Б.Мольердің «Сараны» зор табыспен өтті. Осы спектакльдің премьерасына қатысқан Шолпан өнер қарлығыштарына сəт-сапар тіледі. Өзінің шəкірттері Тілек Абжалиев, Жанат Шайхиналардың өзіндік ізденісімен өнер əлеміне деген құштарлығына қуанды.

	***

	Өзіндік өнер мектебі бар үлкен талант иесі Ш.Жандарбекова театрдағы қоғамдық жұмыстардан да бір сəтке қол үзген емес. Ол драма театр жергілікті комитетінің председателі, Қазақстан кəсіподақтары кеңесі жанындағы республикалық əскери шефтік комиссияның председателі.

	Творчествосы кемеліне келген сахна саңлағының өнер өлкесіндегі ұшан-теңіз еңбегі де Отанымыздың лайықты бағаларына ие болып келеді. Ол қос Еңбек Қызыл Ту орденінің кавалері, бірнеше құрмет грамоталарының иесі.

	Міне, өз өмірінің 45 жылдан астамын Қазақтың М.Əуезов атындағы академиялық драма театры сахнасына арнаған үлкен талант иесі Шолпан Жандарбекованың өнер жолы осындай.

	1994 ж.





ӨРІМТАЛ


	немесе қазақ қыздарының арасынан тұңғыш халықаралық шебер атанған шахматшы туралы сыр



	Күні бойы шаршы тақтадағы шиыршық атқан позицияның əр сəтін қалт жібермей отырған Бөкең қара жағының фигуралары ерсілі-қарсылы кес-кестеген сайын тықырши берді. «Қайтер екен, ə? Тең ойынға келісетін шығар... Жоқ, əлде...». Іле ол жанындағы жұбайы Фанияға қарап еді, оның да жанарынан осы ойды оқығандай болды.

	– Көрмейсің бе, ақтық сында екеуінің бір жұпқа түскені...

	– Қайдам... Аиданың тəжірибесі мол ғой.

	– Гүлнəр үшін тең ойын жеңіліспен пара-пар-ау...

	– Онда спорт шеберлігінің нормасы қолдан сусыды дей бер.

	Бір сəт ерлі-зайыпты екеуінің де əңгімесі caп тыйылды.

	...Голланд қорғанысында отырған қара жағы даярлықсыз тым асығыс қозғалысқа көшті. Дəл осыны күткендей Гүлнəр да батыл қимылмен пешкелерін құрбан ете отырып, қарсыласының қорғанысының тас-талқанын шығарды. Ал жиырмасыншы жүрісте ойын тағдыры шешіліп те үлгерді. Аида жеңімпаз жас əріптесінің қолын бірінші болып қысты. Шахмат заңы солай. Ұстаз бен шəкірт арасында Бүкілодақтық жарыс деңгейінде өткен ақтық сайыс осылайша аяқталды. Финалдық сында 8,5 ұпай жинаған Гүлнəр КСРО спорт шеберінің нормасын орындады. Іле республикалық шахмат клубына жиналған жанкүйерлер де дүркірете қол соғып ала жөнелген.

	Ал мұндай зор құрмет, абырой, атақ үздіксіз ізденіс пен жылдар бойғы жиналған тəжірибенің арқасында ғана келгенін Гүлнəр да, оның əкесі мен шешесі – Баяхмет пен Фания да, сіңлісі Эльмира да жақсы біледі.

	Көгілдір Зайсанның əр көрінісі бір сурет. Жылдың төрт мезгілінде өзінше түлеп жататын жоталы жағалаулар қарт Зайсанның күміс күлкісі аймалаған сайын əрлене түседі. Шіркін-ай, бəрінен бұрын көлдің ақ жауыннан кейінгі ажарын айтсаңшы. Көк зеңгірде қос-қостан керіле қалатын кемпірқосақ сонау көкжиекпен астасады. Айдың бетінде тербетілген тамаша толқын қыз бұрымыдай өріле түседі. Ал жалбызға қонған жалғыз тамшы бір сəтке болса да адамзат атаулыға қуаныш лəззатын сый етсем дегендей мөлдірей қалады. Осы кез тынымсыз тіршіліктің таразышысы Жер-Ана да салқар ауаның шəрбатын жұтып, құлпырып, жайнап жасара береді. Ал Бəкең осынау көрініске қараудан еш жалықпас еді. Қолтығының астындағы қос құлыншағы Гүлнəр мен Эльвирасымен мына таңғажайып əлемнің құпиясы жайлы сыр ақтарысып, ертегілер еліне де сапар шегісетін. Сондай бір кездерде абзал əкенің шахмат өнері жайындағы айтқан аңыздары бала қиялына қанат бітіретін. Ал Бақтиярдың өзі де адамзаттың ақыл ойының, халық творчествосының тамаша жемісі – шахмат өнері жайындағы естіген, білгендерін оқыған-тоқығандарын қос құлыншағының санасына күн сəулесінше сыналап сіңіре беруден жалықпас еді.

	– Сона-а-ау ерте-ерте заманда, ешкі жүні бөрте заманда үнді елінде сыйқыры күшті Чатранга деп аталатын ойын түрі дүниеге келіпті, – деп басталатын сондай əңгімелерінің бірі. – Бұл ойынға елдің үлкені де, кішісі де құмарта қараған екен дейді. Тіпті ел мен елдің, тайпа мен тайпаның арасындағы ерегіс, дау-дамай да чатранга арқылы мəмілеге келіп отырған. Аптаның əр бейсенбісінде елдің игі жақсылары ауыл сыртындағы алаңқайға шығып, өнер сайысына түседі екен. Ал уақыт өте осы ойын өтетін арнайы сарай салдырған. Бертінірек чатранга Шығыс елдерінде де кең тарай бастапты. Араб халифаты тұсында чатранг-шатрандж болып аталған.

	Əр дəуірдің, заманның түрлі құбылыстардың өнері мен білімнің дами түсуіне игі ықпал ететіні секілді шатрандж-шахмат өнері де осылай бел-белестен өте бастаған екен дейді. Ал Еуропа құрлығының əуесқойлары шахматты нағыз шырқау биікке көтеріпті. Спорт өнерінің осы түрі жайында арнайы оқулықтар шығып, үлкен-үлкен сайыстар да болған. Келе-келе ол дүниежүзілік маңыз алыпты. Филиард, Ласкер, Капаблапка сынды шахмат шеберлерінің есімі əлемдік аренаға шыға бастайды.

	Əке айтқан осынау аңыздар Гүлнəр мен Эльвираның құмарта тыңдайды. Шахмат деп аталатын сыйқырлы өнер жайында суыртпақталған сыр оларды шахмат əлеміне жетелей беретін. Осындайда Бəкең көбіне-көп өзімен бірге шахмат тақтасын, фигураларын ала шығатын. Əкелі-балалардың табиғат аясындағы демалыстары үлкен спорт əліппесін игеруге де ұласатын. Сол сəт Баяхметті тұлымдары желкілдеген қос құлыншағының білсем-көрсем деген ниеті шахмат өнеріне деген айрықша ықыласы қуантатын. Гүлнəр мен Эльвираны сиқыры сан тарау шахмат өнері өзінің тұңғиығына шым-шымдай тарта беретін.

	Ал бұл күндер ойлап қараса, сол бір қимас сəттер, думанды күндер қос қызының үлкен спорт өнеріндегі алғашқы баспалдақтары екен-ау...

	***

	Сағатовтар семьясы Алматыға қоныс аударғаннан кейін Гүлнəр мен Эльвира арнаулы шахмат үйірмелеріне қатыса бастады. Гүлнəр оқитын астанадағы №41 орта мектептегі шахмат секциясына өз ісінің білгір мамандары жетекшілік ететін. Сондай жанның бірі – Александр Васильевич Лягустаев жас қыздың бойындағы шахматқа деген ерекше қабілетті бағалай білуші еді.

	...Əдеттегіден партияларды талдау өтіп жатқан. Бөлме іші құлаққа ұрған танадай тып-тыныш. Əркім əлгінде ғана Александр Васильевич берген тапсырманы тез орындаудың қамына кіріскен. Гүлнəр жан-жағына қарап еді, ешқайсысының да мойын көтеруге мұршасы болмай жатыр екен. Жайшылықта тыным таппай шарқ ұратын Дастан да, Серік те алдарындағы ала тақтаға шұқшия қалып тым-тырыс қалған.

	– Қане, кім айтады?

	Бапкер шəкірттеріне сұраулы жүзбен қарады.

	Əркім өзінше түсіндіргісі келіп жатыр. Бірақ бірде-біреуінің жауабы ұстаз көңілін қанағаттандырмады. Сəлден кейін кезек Гүлнəрға келді. Еңселі терезеге жақтаулас ілінген шахмат тақтасына жақындады да тағы бір рет пысықтап алайыншы дегендей əрбір фигураға жіті көз тастады.

	– XIX ғасырдың аяғында В.Стейнец негіздеген позициялық мектептің жалғасы атақты Александр Алехиннің ойын өрнегінен мықтап орын алғандығы белгілі. Ал Алехиннің шахматқа айрықша мəн беріп, оған үлкен өнердің бір түрі деп қарағандығы баршаға мəлім. Атақты орыс шахматшысының 1927 жылы кубалық Хосе-Раул Капабланкамен өткізген шаршы тақтадағы сайысын білмейтін жан кемде-кем. Əлемдік шахмат тəжі үшін болған сол жекпе-жекте Алехин жеңіске жетті. Сол жолғы оның партиялары, жүрістері спорт шахматының дамуына үлес болып қосылды. Ол дəстүр бүгінгі таңдағы шахмат өрнегі көтерілген биіктікпен сабақтасып жатыр. Ал мына позициялар атақты шахматшы негіздеген қарапайым дебюдтор арқылы шешіледі деді де, ол фигураларды алма-кезек орын алмастыра бастады. Төртінші жүрістен кейін-ақ əлгінде ғана мысы басым болып тұрған қара жағы лезде құрсауға түсті.

	Александр Васильевич осы сəт шəкіртінің көп ізденетіндігіне, шахмат туралы кітаптарды көп оқып, əр партияны талдайтын қасиет қалыптастырып келе жатқанына разы болған. Онда Гүлнəр жетінші класс оқитын еді.

	***

	Ұстаздар үмітін ақтасам, сенім биігінен көріне білсем деген ой оны жеңістерге жетелеген баспалдақ іспетті болды. Əуелі мектептегі, кейін Пионерлер сарайындағы жарыстарда үздік шығып жүрді. Қалалық, республикалық біріншіліктер Гүлнəрдың шахмат соқпағындағы талабын ұштай түсті.

	Спорт сайысының өз заңдылығы тағы бар. Ол спортшының ұдайы бабында жүруін талап етеді. Ал сəл ғана босаңсытып алсаң – нысаналы жерден шығу қымбатқа түсетіні сөзсіз. 1977 жылғы Рудный қаласында өткен республика біріншілігінде ол дəл осындай күй кешкені бар.

	Алдында ғана астанада аяқталған жарыста тамаша шеберлігімен дараланған Гүлнəрдың атына мақтаулы сөздер де көп айтылған еді. Бір жағы қуаныштан-ақ болар, сол жеңістің қызуымен жүріп үш-төрт рет дайындыққа келе алмады. Тіпті оны айтасыз Рудныйға да өзгелерінен бір күн кешігіп жеткен болатын. Miнe, осыный бəрі жарыс барысында өз белгісін бермей қалған жоқ. Сол жылы Гүлнəр барлық турды да ала-құла өткізді. Қорытындысында өз мүмкіншілігінен көп төмен ойнады. Ал осының бəрі кейін өзіне үлкен сабақ болғанын жақсы біледі. Бүгін де тетелес өсіп келе жатқан сіңлісі Эльвираға да əрдайым тоқмейілсуден аулақ бол деп айтатыны сондықтан.

	Уақыт шіркінде белгі бар ма. Арада жыл жарымдай мерзім зымырап өте шықты. Ал Гүлнəр жасөспірімдер арасындағы сайысты былай қойып, ересектермен де күш сынаса бастады.

	«Əр талапкер үздіксіз іздене жүріп, теориялық білімін тəжірибеде ұтымды қолдана білуі қажет. Əрбір партияны белгілі бір уақыттан кейін ой елегінен өткізіп, талдап отыру керек». Гүлнəрдың жаттықтырушысы спорт шебері Аида Мүсілімованің шəкірттеріне қояр талабы міне, осындай.

	– Мұнымен шектеліп қалу аз, – дейтін Аида Гүлнəрмен оңашада қалғанда, – шахмат ойыны адам психологиясының сарапшысы, мінез-құлықтың ерекше сапаларын дараландыратын тамаша өнер ғой. Шыдамдылық, тапқырлық əр нəрсені ақылмен пішіп, кестелей білу – мiнe, шахматшы болам деген жанға ауадай қажет қасиет осы.

	...1978 жылы Г.Сахатова тағы бір нық қадам жасады. Ол Қарулы Күштер спортшылары арасында өткен біріншілікте спорт шеберлігіне кандидаттықтың нормасын орындады. Бұл – он алтыға енді ғана толған қазақ қызы үшін үлкен жетістік, зор табыс болғандығы сөзсіз. Гүлнəр бертін келе де талай-талай дүбірлі жарыстарға қатысып, республика намысын лайықты қорғады. Командалас əріптестері арасында да үлкен беделге ие болды. Ал 1982 жылы ноябрь айында Алматыда өткен əйелдер арасындағы одақтық біріншіліктің қорытындысы бойынша Гүлнəр спорт шебері атағына ие болды.

	– Осыдан он шақты жыл бұрын шахматпен айналысатын қазақ қыздарының саны, тіпті аз болатын. Соңғы жылдардағы талпыныс сол кемшіліктің орнын толтырғандай... Қазір үлкен спорттың осы түрі бойынша жарыстар жиі өтіп жүр, – дейді ол. – Алайда мəселені жарыстардың өтуіне бүркемелеуге болмайды ғой. Шынын айту керек жергілікті жерлерде, ауыл-селоларда шахматқа деген жастар құлшынысы тиісті деңгейде қолдау таба алмай келе жатқаны жасырын емес. Қамқорлық қанат бітіретіні рас қой. Miнe, осыны да мықтап есте ұстағанымыз жөн. Meн айтар едім шахмат ой спорты ғана емес, ол мəдениеттің, рухани байлықтың белгісі. Сондықтан да оны жастардың бойында белсенді өмірлік позиция қалыптастырудың бір құралы деп ұққан дұрыс.

	Осылайша ой толғайтын шахматшы қыз 1985 жылдың февраль айында жанкүйерлерін тағы бір қуанышқа кенелтті. Чернигов қаласында шахматтан əлем біріншілігі алдындағы аймақтық іріктеу жарысы өтті. Оған еліміздің ең таңдаулы спортшылары жиналған болатын. Бұл аймақтық турнирде төрт жолдама сарапқа салынды. Шахматшы қыздар сайысында қазақстандық Гүлнəр Сахатова өзінің спорттық бабында екендігін дəлелдей, Л.Зайцева, М.Литинская, С.Матвеева секілді саңлақтармен бірдей шеберлік көрсетті. Барлық партияларын да жинақы өткізген Гүлнəр əділқазылар алқасынан лайықты бағасын алды.

	Жарыс қорытындысында оған халықаралық шебер деген атақ берілді. Сөйтіп, ол қазақ қыздарының арасында тұңғыш рет осындай жоғары атаққа ие болды.

	***

	Көршілері əдетте Сахатовтарды «шахматшылар семьясы» деп атайды. Онысы да рас. Астанадағы Шаумян атындағы фабриканың жұмысшысы, семья басы Баяхмет тумысынан осы ежелгі спорт жанкүйері болса, ал оның жұбайы Фания да қалыспайды. Шахматты бір кісідей ойнайды. Ал Эльвира да спорт шеберлігіне кандидат. Ол «Алматы күзі» шахмат фестивалінің чемпионы, қала біріншілігінің əлденеше дүркін жеңімпазы.

	Күнде кешкісін семья басы жиналған шақта əңгіме арнасы шахматқа ойысады. Түрлі позицияларға түсініктемелер беріледі, партиялар талданады. Ертең жарыс деген күні үй ішінде шахмат жөнінде əңгіме қозғалмайды. Бұл осы шаңырақта əу бастан қалыптасқан дəстүр. Тек кезекті сайысқа Гүлнəр «Сенемін саған, құлыным» деген əке-шеше тілегімен аттанады. Бүгінде бұл тілек шахматтан халықаралық шебері Гүлнəр Сахатоваға айтар жанкүйер қауымның жүрекжарды тілегімен ұласып отыр.

	Иə, «Сенемін, саған...» Ал сенім күші сең бұздыратыны тағы ақиқат қой.

	1994 ж.





ПРОФЕССОР ЖƏНЕ ОНЫҢ ТУЫНДЫЛАРЫ ТУРАЛЫ ОЙ




	Бұл осыдан 30 жыл бұрын болған жай еді. Қазақ ұлттық университеті журналистика факультетінде оқитын кезіміз. Студент халқының қашаннан құлағы түрік жүретіні белгілі. Алғашқы 1-2 курста небір профессорлардың алдынан дəріс алып, көп жағдайдың ұңғыл-шұңғылына қанығып қалған əріптестеріміздің бірі:

	– Ал, жігіттер, білесіңдер ме, философиядан бір жас доцент сабақ береді екен. Есіл уақытты қор қылғанша, екі парды жіберіп, “суатқа” тартсақ қайтеді? – деп былайғыларымыздан жауап күтті.

	– Сөйтсек, сөйтейік, – деп ішіміздегі сақа жігіттердің бірері алақандарын уқаласып қалды. Олардың көкейін тескендегісі – сырахана.

	– Лектор жас болғанмен, ұстаз ғой. Бəріміз ошарыла кеткеніміз қалай болар екен, – деп енді бірі екіншісін сабырға шақырғандай болып жатты.

	Өстіп тұрғанда көмірдей қара шашын əдемілеп тараған, үстіне су жаңа қара костюм-шалбар киіп, онымен қоса галстугын да сəнді етіп таққан, қоңыр папкалы кісі аудиториямызға жақындап келіп:

	– 312-нші осы ма? – деп сұрады.

	– Осы, осы, – деп шу ете қалыстық. Жаңағы кісі бізбен күлімсірей сəлемдесті де, бірден шалт қимылмен аудиторияға кіріп кетті. Сөйтіп, аз-кем уақыт аудиторияның ішін көктей шола барлап тұрды да:

	– Ал жігіттер, қыздар орнымызға жайғасайық. Мен сіздерге философия пəнінен дəріс оқитын ұстаздарыңмын. Аты-жөнім Раушанбек Əбсаттаров, – деді.

	Əңгіменің шыны керек, алғашқы сəтте жас ұстазға мойынсұнғысы келмеген, бұра тартуға ыңғайлас жігіттеріміз əрлі-берлі мінез көрсетуге ыңғайланып еді, оларынан түк шықпады. Жас лектор оларға мүмкіндік бермек түгілі өзінің бар болмыс-бітімімен, ырғақты дауысымен аудитория ішін алғашқы сəттерден-ақ баурап алды. Лекцияны оқулық ауқымындағы мəселелермен ғана шектеп қалмай, қазақ тарихымен, қазақ тағдырымен тікелей байланыстыра сабақтады. Лекцияның қызғылықты, мазмұнды болғандығы соншалықты, 45 минуттың қалай өткенін білмей де қалыппыз.

	Шəкірт жүрегін баураған осы алғашқы лекциядан соң-ақ біздер жас ғалымның дəрісі болатын күндерді асыға күтетін болдық. Ал сабақтан зытып “суатқа” беттеу деген əңгіме ептеп болса да екінші планға сырғып кетті…

	Өзіне деген студенттердің осындай бір ілтипатын сезген болу керек, Раушанбек ағамыз да білгені мен түйгенін құрмет тұтқан шəкірттерімен бөлісуге асығатынын біз де байқадық. Сөйтіп, ол үйірме құрды. Сол үйірмеге де топ-тобымызбен қатысып, баяндамалар əзірлейтін болдық. Онымыз университеттің студенттердің ғылыми конференциясында жақсы жағынан бағаланып та жататын.

	Кейін жылдар өте бақсақ, ұстаз деп аталатын ұлы ұғымның бар қадір-қасиетін бойына сіңірген оқымысты ағамыз Раушанбек Боранбайұлы Əбсаттаровосы бір дəстүрді өзінің өмірлік қағидатына айналдырған екен. Бізден кейінгі курстың студенттерімен де осылайша қауышып, достасып олардың үлкен ғылымның қия жолына бет алуына түрткі болғанын əріптестеріміз бүгінде жыр ғып айтады.

	Бір кездері Т.Г.Шевченко атындағы Киев мемлекеттік университетінің философия факультетін үздік бітіріп, өзінің бүкіл тағдырын Қазақстан ғылымының өсіп-өркендеу жолымен байланыстырған Рекең қашанда үлкенге іні, кішіге аға болу қасиетінен танған емес. Оның ғылыми-педагогикалық еңбектері Қазақстанның бүгінгі саяси өрлеу кезеңдерінің өзекті мəселелерімен сабақтас. Бұл туралы айтқанда мына бір жағдаятқа айрықша назар аударған дұрыс.

	Тоқсаныншы жылдары еліміздің ғылыми-педагогикалық саласында да түбірлі өзгерістер жасау міндеті тұрғаны белгілі еді. Міне, осы тұста профессор Раушанбек Əбсаттаров өзінің бар білігі мен білімін ортақ мүдделі іске бағыттауға тырысты. Бұған бір ғана мысал келтіруімізге болады. Айталық, Қазақстанда ең алғаш рет саяси ғылымдарының докторы ғылыми дəрежесін беру туралы диссертация кеңесінің ашылуына оның тікелей ықпалы болғаны сөзсіз. Өйткені осы мəселе төңірегінде Мəскеуге бірнеше рет хат жазылып, одан тиісті нəтиже шықпаған еді. Мұны көзі тірісінде профессор Тілеміс Мұстафин марқұм да айтып жүреді екен. Сөйтіп, ол Рекеңе қолқа салады. Ал Раушанбек Боранбайұлы бұл мəселеге білек сыбана кірісіп, КСРО Жоғары аттестациялық комиссиясында отырған лауазымды кісілермен əлденеше рет сөйлесіп, олардың осы мəселе төңірегіндегі əңгімеге көздерін жеткізіп, ақыр соңында саяси ғылым саласы бойынша диссертациялық кеңестің ашылуына ықпал етеді.

	Осы шаруаны оңынан орайластырумен бірге, өзі өзгелерге үлгі көрсете білді. Сөйтіп, ол елімізде əлеуметтік саяси ғылымдарының дамуына үлес қосып, 8 тілде 32 монография, түрлі кітаптар, оқу құралдарын, кітапшалар жəне 500-ден астам ғылыми жəне оқу-əдістемелік мақалалар жариялады. Осы еңбектерде ғалым саясаттану жəне əлеуметтану үшін іргелі жəне қолданбалы маңызы бар ғылыми нəтижелерге қол жеткізді. Республикада ұлтаралық қарым-қатынас мəдениеті жəне оған тəрбиелеу, этносаяси қауымдастық, ұлттық жəне жалпықазақстандық сана, қоғамдық келісім, ұлттық қарама-қайшылықтар жəне оларды шешудің жолдары, адами қызметтің əмбебаптануы жəне кіріктелу үрдісі, халықтардың бірлігі жəне олардың ойлау стилінің əртүрлілігі салыстырмалы саясаттану жəне тағы басқа бағыттардың қалыптасуы мен дамуына өз үлесін қосты.

	Оның тың көзқарастары, ой-толғаулары əлеуметтік саяси қатынастардың қағидатты жəне күрделі ғылыми проблемаларын шешуде батылдықпен, жаңашылдықпен ерекшеленді. Осы ретте Рекеңнің “Ғылыми-техникалық прогресс жəне ұлтаралық қарым-қатынас”, “Ұлттық қатынастардың дамуы: проблемалары мен басқаруы”, “Ұлттық үрдістер: ерекшеліктері мен проблемалары”, “Студенттерді ұлтаралық қарым-қатынас мəдениетіне тəрбиелеу: теориясы мен практикасы”, “Саясаттану жəне оның проблемалары” деп аталатын еңбектері зиялы ортадан, ғылыми педагогикалық қауымнан лайықты бағасын алған.

	Тəуелсіздіктің таңы атысымен қазақ ғалымдары бұрынғы сартап кеңестік идеологияның құрсауынан арылып, өздерінің ой орамдарын ғаламдық мəселелермен орайластыруға, шендестіруге тырысып келе жатқаны сөзсіз. Сондықтан да болу керек, қазіргі таңда қазақ ғалымдары төрткіл дүниенің төрт бұрышын шарлап кеткені мəлім. Осы орайда Раушанбек Əбсаттаровтың да Оңтүстік Кореяға, Түркияға, Жапонияға, Біріккен Араб Əмірліктеріне, Египетке, Ресейге, Украинаға, Белоруссияға барған іссапарлары нəтижелі болғаны ақиқат. Ол елуден астам халықаралық ғылыми-практикалық конференцияларда баяндамалар жасады. Тəуелсіз Қазақстанның саяси ғылымында атқарылып жатқан жоталы мəселелерді халықаралық қоғамдастықтың назарына салды.

	“Шəкіртсіз ұстаз тұл” дейтін қанатты қағида бар. Олай болса, Рекең бүгінде өзінің алдынан қанат қағып, тұсауын кескен жас достары туралы əрдайым мақтанышпен марқая əңгімелеп отырады. Ол күні бүгінге дейін 18 ғылым кандидатын, 3 ғылым докторын даярлап шығарған екен. Бұлардың қай-қайсысы да бүгінде халық шаруашылығының сан саласында, бірегей білім мен ғылым ордаларында жемісті еңбек етіп келеді.

	– Ғылыми-педагогикалық жұмыс түсіне білген жанға үздіксіз білім жетілдірудің ошағы. Өйткені бүгінгі таңда аудиторияға барып лекция оқу үшін үлкен дайындық қажет. Себебі қазіргідей ғылыми техникалық прогрестің қарқынды дамыған шағында терең білім мен біліктілікке қол жеткізу қазіргі ұстаз атаулыға қойылатын ең бірінші өлшем болуы тиіс, – дейді Раушанбек Боранбайұлы. – Сондықтан өзім, негізінен, ізденісімнің түпқазығына айналып отырған саяси ғылымның өсіп-өркендеуіне байланысты көргенім мен түйгенімді топтастырып, үш томдық кітап шығарсам ба деп отырмын. Ол “Саяси ғылымның ерекшеліктері мен проблемалары” деп аталады. Көлемі 80 баспа табақтай болмақ.

	Осынау бірегей еңбекке біздің байқауымызша ғалымның əр жылдары мерзімді баспасөз беттерінде жарияланған сүбелі туындылары топтастырылмақ. Себебі өзінің ұстаздық жолын Қазақ мемлекеттік университетінде бастаған оның ғылыми ізденістері Қазақстан Республикасы Президентінің жанындағы Қазақстан менеджмент, экономика жəне болжау институтында жалғасты. Еліміздің тəуелсіздік алуымен орайлас тұсауы кесілген бұл жоғары оқу орнында Рекең саясат əлеуметтануы жəне филосо-фия кафедрасының меңгерушісі болды. Өзінің білімділігімен, біліктілігімен əріптестерінен оқ бойы алда жүретін ғалымға Қазақстан Республикасы Президенті Əкімшілігі аппаратының кеңесшісі қызметі де ұсынылған болатын. Ол саяси ақпараттық-талдау жұмыстарын шебер де ұтқыр ұйымдастыра білуімен көзге түсті. Ол жұмысы да лайықты бағаланып отырды. 1997 жылдан ғалымның еңбек жолы Абай атындағы Қазақ ұлттық педагогикалық университетімен тығыз байланысты. Мұнда Рекең ғылыми педагогикалық кадрларды тəрбиелеуде қыруар тəжірибе жинақтады, онысын өзінің жас əріптестерінің бойына дарытуға күш салды. Тарих факультетінің деканы болды. Саясаттану жəне əлеуметтану кафедрасын шеберлікпен басқара білді. Ал қазір университеттің магистратура жəне PhD докторантура институты саясаттану жəне əлеуметтік экономикалық пəндер кафедрасының меңгерушісі.

	Рекеңнің ғұмыр жолына зер салып отырсаңыз ол біз жоғарыдағы тізбелеген қай жұмыста жүрсе де өзінің тындырымдылығымен, ұқыптылығымен əріптестерінің, шəкірттерінің ілтипатына ие. Сөз басында ұстаздың шəкірттермен арадағы таныстығынан бір деталь келтірген едік. Оның да өзіндік себебі бар. Өйткені, сол шəкірттерімен Рекең əлі күнге дейін тығыз қарым-қатынаста, шығармашылық байланыста.

	Ол еліміздегі байырғы басылымдардың бірі – ұлттық қоғамдық-саяси “Ақиқат” журналының редакциялық алқа мүшесі. Рекең алқа мүшесі ретінде журнал жұмысының бұқаралық сипат алуына үлес қосып келеді.





Салиқалы ойды сабақты пікірмен өрбіткен




	Ел тəуелсіздігімен қоса қоғамдық ой-сана үрдісінде де түбегейлі өзгерістер болып, болмысқа баға беруде жаңашылдық көзқарастар үстемдік ала бастағаны мəлім. Ілгерідегі сартап моноидеологияның шеңбері сетінеп, ендігі жерде төңіректегі болып жатқан құбылысқа тың көзқарас қалыптастыру қажеттігін уакыттың өзі ұсына бастады.

	Соны байламдар жасап, егемендік идеологиясының сарқылмас қуатына орай тиянақты қорытындылар мен дəйектемелер ұсыну қоғамтанушы ғалымдар алдына айрықша міндет жүктеді.

	Осы ауқымды міндеттің ең бір салмақты тұсы жаңа қоғамдық құрылыспен еншілесе келген қазақстандық саясаттану ғылымының туу, өсу, өркендеу үрдісіне тікелей байланысты болғаны даусыз.

	Несін жасырайық, еліміз тəуелсіздік алғаннан кейін күні бүгінге дейінгі он жеті жыл ішінде сан қатпарлы саяси ғылымның құпия сырын меңгеріп, саяси технологияның майын езіп ішкен дейтін тұлғалар некен-саяқ. Рас, қайраткерлер бар. Бұл тұрғыдан келгенде аузымызды құр шөппен сүрткіміз келмейді. Ал бірақ қайраткерлердің бəрі саясаткерлер емес қой.

	Өркениет саясаткерлеріне, саясаттанушыларына қойылар міндет қандай? Азаматтық позицияның нарқы немен өлшенеді? Бағамдау мен бағалаудың, талдау мен таразылаудың түп атасы неден бастау алады? Саясат пен парасат үндес болуы үшін не істеу керек? Міне, осынау шексіз де шетсіз сауалдарға жауап қайтару оңай шаруа емес, əрине. Осы тұрғыдан келгенде Абай атындағы Қазақ ұлттық педагогикалық университетінің саясаттану жəне əлеуметтану кафедрасының меңгерушісі, философия ғылымдарының докторы, профессор, Қазақстанда ғана емес, сондай-ақ шетелдерде де кең танымал саясаттанушы-ғалым Раушанбек Əбсаттаровтың қаламынан туған «Саясаттану жəне оның проблемалары» /Алматы, 2007 ж. 464 б./ деген оқу құралы жоғарыда біз тізбектеген сауалға жауап іздеуді мұрат қылған.

	Бірден басын ашып айту керек, оқулық ғалымның талай жылғы қажырлы еңбегінің, зерделі зерттеуінің нəтижесі, ғылыми педагогикалық тəжірибесінің жемісі екені сөзсіз. Қазақстан Республикасының «Мемлекеттік білім беру стандарттарына» сай оқырман қауымға жол тапқан бұл еңбекте саясаттанудың негізгі ұғымдары мен əдістер жүйесі, саяси технологияның қыры мен сыры байыпталған. Кітапта еліміздің жəне шетел ғылыми əлеуетінің кұнды материалдары негізге алынып, Қазақстан мен əлемдік қауымдастықтағы саяси үрдістің өзекті мəселелері талданған.

	Өн бойында саяси ғылым мен саясаттанудың ең өзекті деген он алты тақырыбы бойынша сараптама жасаған автордың өзіндік байламын, нақты проблемаларды шешу жолындағы білімі мен білігін оқырман қауым бірден аңғарары сөзсіз. Профессор Раушанбек Əбсаттаровтың «Саясаттану – ғылым», «Саяси ғылым тарихы», «Салыстырмалы саясаттану», «Саяси режимдер», «Қоғамның саяси жүйесі», т.б. пəндік дəріснамалық зерттеулеріндегі соны пікірлерді былай қойғанда, оның «Саяси сана», «Саяси мəдениет», «Саяси элита жəне саяси көшбасшылық», «Саяси технологиялар» тақырыптарындағы пайымдаулары тың көзқарастарымен қызықтырады. Ол сонымен бірге саясаттанудың жете зерттелмеген проблемалары мен дискуссиялық мəселелеріне де айтарлықтай көңіл бөлуімен назар аудартады.

	Неге?

	Негесі сол, ғалымның талдамаларындағы ой жосығына өзек болған толғаулы мəселелермен біз екі күннің бірінде бетпе-бет келіп жүрміз. Ал жиырмасыншы ғасырдың тоқсаныншы жылдарындағы демократиялық жаңғырулардың сабақтары күні кешегідей əлі жадымызда. Ол жылдардағы үрдістерге «көше митингішілдігі», «аула аттаншылдығы», «айқайшылдық» деп ат қойылып, айдар тағылды.

	Алайда қалай болғанда да мұның бəрі жылдар бойы сірескен сартап идеологияның сетінеген тұсындағы еркіндікті, бостандықты аңсаған халық көңіл ауанының көрінісі еді. Ал қазір ше? Қазіргі қазақ қоғамы ол жылдармен салыстырғанда көш ілгері алға кеткен.

	Қазіргі қазақ қоғамы кімнің кім екенін, ненің не екенін айтқызбай біледі. Өйткені ақпараттық басымдық əрбір шаңыраққа өз өктемдігін жүргізіп отырған шақта екінші, үшінші ауыздан естіген əңгімемен өзгені иландыруыңыз неғайбыл. Сондықтан да міне, келелі мəселелер төңірегіңде пікір алысқанда, не болмаса көгілдір экраннан мəлімдеме жасаушылар туралы ой тастағанда «саяси мəдениеті жоғары екен», иə болмаса «саяси санасы саяз екен» деген пікірлердің естіліп қалып жататыны тегін емес.

	Автор, өз туындысында міне, осындай пікірлердің астарына үңіледі, ой қорытады, тұжырым жасайды.

	Бұл ретте оның: «Саяси сананың құрылымы қоғамдық қызметтің əр түрлі салаларын кеңінен қамтиды жəне жеке саяси процеске қатынасу варианттарын қалыптастырады. Осылайша саяси сана құрылымының, менің көзқарасымша, келесі негізгі компоненттерін геносеологиялық, аксиологиялық жəне əлеуметтанулық деп бөліп көрсетуге болады» (312-бет) деуін қош көреміз. Мұнан соң автор осы негізгі үш компонентті бұтарлап талдап, таратып береді.

	Кітапта саяси сана мəселесіне айрықша мəн бермеудің, нақты жағдай мен мүмкіндікті ескермеудің, иə болмаса оны асыра бағалаудың салдарынан бүтіндей қоғам қаншалықты зардап шегетіндігі нақты мысалдармен дəлелденген. Айталық, горбачевтық «қайта құру» кезінде реформаның утопиялық бағдарламасы жасалып, оны жүзеге асыру арқылы 500 күнде елді дағдарыстан шығару жөніндегі демагогиялық бастаманың қалай күлкіге айналғаны əсерлі қиюластырылған.

	Қазақстан – ішкі саясатта көп реңкті: түрлі институттардың – ағымдар мен қозғалыстардың, саяси партиялардың қызметімен ерекшеленетін демократиялық, ізгілікті қоғам орнатуға ұмтылған ел. Сондықтан да автордың саяси сананың маңызды бір формасы саналатын саяси психология мəселесіне айрықша назар аударуы өте құптарлық.

	Р.Əбсаттаров «Саяси мəдениет», «Саяси элита жəне саяси көшбасшылық» тақырыптарында өзі тілге тиек етіп отырған мəселелердің түп тамырын тереңінен толғап, олардың дəл қазіргі Қазақстан жағдайындағы тұрқына талдау жасайды. Осы тұста, əсіресе, «Саяси элиталардың қалыптасу, ауысу процестері жəне олардың функциялары» деп аталатын мəселелер қарастырылған кезде автордың ғылыми саралау əдістерімен қоса оның азаматтық позициясы айқын аңғарылып отырады.

	Ол күні бүгін қоғамдық ортада болып жатқан теріс тенденцияларға, құбылыстарға бейжай қарай алмайтындығын білдіреді. Қазіргі Қазақстан элитасының қатарында жүрмін дегендердің түсін түстейді: ұятсыздар мен мансапқорлардың, жемқорлар мен жарамсақтардың, халық үшін көк тиын шығармайтын қайырымсыз адамдардың пайда болуының түп тамырына үңіледі. Бұл ретте автордың: «Саяси элита қызметінің тұрақсыздығы, əлсіздігі жəне тиімсіздігі көбіне-көп оның кəсібилігінің жеткіліксіздігінен, моральдық-этикалық көрсеткіштерінің төмендігінен, артық тұйықталудан, қоғамның өзге бөліктерінен алыстауға тырмысуынан, ұлттық мемлекеттік мүдделерді түсінбеуден немесе жоққа шығарудан туындайды. Ерте ме, кеш пе мұндай элита өзінің орнын əлдеқайда жоғары сапаларын көрсетіп жүрген контр элитаға береді» (362-бет) деген тұжырыммен келіспеске болмайды.

	Бұл оқулық, жоғарыда айтылған ой-толғамдарымен қоса несімен құнды деген сұрақ туғанда мына мəселелерді айрықша атап өту қажет. Біріншіден, бұл күндері тəуелсіз Қазақстанның саясаткерлері мен саясаттанушыларының жаңа толқынын əзірлеп шығару елеулі міндет болып отырғаны сөзсіз. Осы тұрғыдан келгенде еліміздің саясат өнерімен айналысатын жастарды дайындайтын жоғары жəне арнаулы оқу орындары үшін бұл оқулық ауадай қажет деп есептейміз.

	Екіншіден, көптеген партиялар мен қоғамдық қозғалыстардың жергілікті буындарының қызметкерлері өздерінің кəсіптік білімін жетілдіру мақсатында осы оқулықты үзбей пайдаланса артықтық етпейді. Үшіншіден, қазір бүкіл ел көлемінде ана тіліміздің мəртебесін өсіру жолында ұмтылыс жүріп жатқанымен ол бірқатар жерлерде түрлі кедергілерге тап болып отырғаны жасырын емес. Осы тұрғыдан келгенде профессор Раушанбек Əбсаттаровтың «Саясаттану жəне оның проблемалары» деп аталатын оқу құралының қазақ тілінде жазылып, мемлекеттік тіл бағдарламасын орындау жолындағы нақты бір құлшыныстың мысалына айналып отырғандығы қуантады. Сонымен қатар осы оқу құралы ЖОО-ның студенттері мен магистрлеріне, аспиранттар мен оқытушыларына, сондай-ақ саясаттанудың проблемаларына қызығушылық танытатындардың барлығына да саяси мəселелерді дұрыс түсінуіне барынша жəрдемін тигізеді деп сенеміз.





Қоғам өмірінің өлшемін айқындаған




	Қазақстанның саяси ғылымының көкжиегін кеңіту бағытында тағы бір нақты қадам жасалды. Еліміздің көрнекті саясаттанушысы, Абай атындағы Қазақ ұлттық педагогикалық университетінің кафедра меңгерушісі, философия ғылымдарының докторы, профессор Раушанбек Əбсаттаров «Саясаттану негіздері» деп аталатын қос томдық туындысын оқырман қауымға ұсынды. Есімі кең-байтақ республикамыздан тысқары жерлерге де кеңінен мəлім ғалымның бұл еңбегі шын мəнінде отандық саясаттану ғылымы үшін елеулі табыс болды.

	Жарты ғасырдан астам уақыттан бері ғылыми-педагогикалық жұмыспен айналысып келе жатқан ұстаздың «Қарасай» баспасынан шыққан жаңа кітабы, негізінен, сүбелі зерттеудің, жылдар бойғы қажырлы ізденіс пен тиянақты еңбектің жемісі деу орынды. Сондай-ақ оның шəкірттер алдында оқыған дəрістерінің, халықаралық жəне республикалық конференцияларда жасаған баяндамаларының, саяси пікірталас алаңдарында сөйлеген сөздерінің, бұқаралық ақпарат құралдарында жарияланған мақалаларының желісінде əзірленген материалдардың да кітап мазмұнын арттыра түскенін баса айту лəзім болмақ. Олардың бəрі қайта бір сүзгіден өткізіліп, ғылыми танымдық тұрғыдан қорытылып, бүгінгі оқырман қауымының талғам-таразысына сай даярланып жазылған.

	Еліміздегі саясаттану ғылымының қаз тұрып, қадам басуына айрықша үлес қосып келе жатқан ғалымның қаламынан отыз төрт монография, оқу құралдары бес жүзден астам мақала туса, солардың бəрі дерлік қазіргі таңда ғылыми айналымда жүрген еңбектер деп атап айтуға болады. Сондықтан да болар əріптестері мен тұстастары, шəкірттері Раушанбек Боранбайұлын тəуелсіз еліміздің саяси ғылымдарының негізін салушылардың бірі, сонымен қатар этносаясаттанудың, салыстырмалы саясаттанудың іргетасын қалаушы деп əділ бағалайды. Өйткені, оның қаламынан туған ғылыми еңбектердің бірсыпырасы шетел ғалымдарына етене таныс. Республикадан тыс жерлерде жарияланып жатқан еңбектеріне, сүйекті мақалаларына ілтипат білдірген өзге ел оқымыстыларының лебіздері назар аудартарлық. Олардың ішінде Қазақстан саяси ғылымының игі тəжірибесі мысалында профессор Р.Əбсаттаров еңбектеріне сілтеме жасаған ғалымдар қатары көптеп саналады.

	Ал оның тікелей басшылығымен, өзінің авторлығымен жасалған еліміздегі саясаттану пəні бойынша жасалған типтік бағдарламасының орны өз алдына бір бөлек.Бұл типтік бағдарлама еліміздегі арнаулы жəне жоғары оқу орындарында тиімді пайдаланылып жүргені баршаға аян. Баршаға мəлім бір ақиқат бар: қоғамдық ой-санадағы жаңа көзқарастардың үстемдігінен болар бəлкім, екінің бірі қазір саясатпен, саясаттанумен айналысқысы келеді. Ниет, əрине, дұрыс. Ал бірақ ол үшін сол кісінің өзінің іштей дайындығы, білімі мен білігі, бұл саладағы тəжірибесі керек қой. Саясаткерлік, саясаттанушылық адам бойында жылдар бойына қалыптасатын қасиет.

	Қолымыздағы қос томдық туындыда автор мəселеге осы өлшем тұрғысынан келіп, көне замандардан бастау алған ғаламдық саяси ой тарихнамасын сүзгіден өткізеді. Əр кезеңнің өзіндік сипатына, ерекшеліктері мен мəн-маңызын талдайды. Ғалым ғаламдық саяси ілім-білімнің қайнар көзінің басында болып, өркениеттің дамуына зор үлес қосқан білімпаздардың, əсіресе, Шығыс ғұламаларының еңбектеріне жан-жақты талдау жасайды. Олардан тағылым аларлық мəселелерге айрықша назар аударып, өзіндік ой қорытады, топшылайды. Сөйтіп, ол саясаттанушының да, саясаткердің де əп-сəтте бірден пайда бола қалмайтындығын байыпты пікірімен қорытады, нақты тұжырым жасайды.

	Ілкідегі осы мазмұндас оқулықтарда əлемдік, еуропалық ғалымдардың еңбектеріне көбіне-көп сілтеме жасалып, ежелгі қазақ топырағында туып-өскен оқымыстылардың шығармашылығы ұмыт қалып жататыны шындық еді. Профессор Раушанбек Əбсаттаровтың бұл туындысында осы бір кемшіліктердің орнын толтыруға қыруар күш-жігер жұмсалған. Қазақ елінің саяси ойын дамытуға үлес қосып, сол бағытта өмірін сарп еткен Ахмет Байтұрсынов, Міржақып Дулатов, Тұрар Рысқұлов секілді қоғам қайраткерлерінің рөліне лайықты баға беріледі. Сонымен қоса, жаңарған Қазақстанның саяси-əлеуметтік құрылысына үлес қосып жүрген азаматтардың еңбегі сарапталады.

	Автор кітапқа жазылған алғы сөзінде: «Саясаттану қазіргі əлеуметтік-гуманитарлық білім беру жүйесінде көрнекті орын алады. Алайда саясаттанудың көптеген проблемалары əлі де кең ауқымды зерттелмегенін атап өткен жөн» дейді. Осы олқылықтың орнын толтыру бағытында профессор Раушанбек Əбсаттаровтың тікелей өз басы қарымды еңбек етіп, Қазақстан саяси ғылымының жаңа биіктерге көтерілуіне зор үлес қосып отырғанын атап айтуымыз керек.

	Қазақстан Республикасының Президенті Н.Ə.Назарбаев Қазақстан халқына 2012 жылғы Жолдауында оқыту үдерісінің тəрбиелік құрамдасын күшейту керектігіне тоқталакеліп: «Олар – патриотизм, мораль мен парасаттылық нормалары, ұлтаралық келісім мен толеранттылық, тəннің де, жанның да дамуы, заңға мойынұсынушылық» деп атап көрсетті. Мəселеге осы тұрғыдан келгенде «Саясаттану негіздері» еңбегін жазу барысында автор, əсіресе, саясаттану курсын оқып үйренуші азаматқа қойылатын өлшемдер тұрғысынан пайымдайды. Оның ойынша, саясаттану оқу курсының міндеті студентке саяси ғылымының теориялық негіздерін беруден жəне дискуссиялық проблемаларын көрсетуден, негізгі категориялар мен ұғымдарды ғылыми жағынан ашудан жəне оны саяси тəжірибеден дұрыс хабардар етуге үйретуден, сол арқылы оны саяси өмірге белсенді араласуға даярлаудан тұрмақ.

	Халық даналығы «Шайнап берген ас болмас» дейді. Сондықтан болуы керек, қазақ оқымыстысы Раушанбек Əбсаттаров та саясаттану ғылымының көптеген өзекжарды мəселелерін түбегейлі зерттей отырып, жас саясаттанушыларға немесе осы бағытқа бет алған азаматтарға саяси ғылымды меңгерудің негізгі жолы əрбір адамның өзіндік жұмыс жасауымен айқындалмақ дегенге ерекше екпін бере айтады. Кітапты дендеп оқып қараған адамға мұнда саяси ғылымның сан тарау мəселелері біліктілікпен сарапталғаны айқын байқалады. Айталық, алғашқы томда ғалымның өзі түбегейлі зерттеген мəселелері он төрт тақырыпқа жүйеленіп бөлініп, оның əрқайсысы жеке-жеке тақырыпшалар арқылы жəне талданған.

	Бір қарағанда, жалпыға таныс тақырыптар болғанменен зерделеп келіп, оқыған жанға əр тақырыптың бүгінгі Қазақстан қоғамындағы мəселелермен тікелей үндесетіні анық. Айталық, «Саяси партиялар жəне қоғамдық ұйымдар, қозғалыстар», «Саяси элита жəне саяси көсбасшылық», «Тұлғаның саяси əлеуметтендірілуі», «Саяси технологиялар» деген тақырыптар бойынша берілген материалдар кім-кімнің де болса қызығушылығын тудырары сөзсіз. Тақырыптарынан-ақ байқалып тұрғанындай, Қазақстан қоғамындағы өзекті мəселелермен ұштастырыла зерттелген проблемалар енді бірде əлемдік деңгейдегі мəселелер қойылысымен салыстырыла қарастырылатыны сəтті шыққан.

	Бұл ретте, автордың саяси типология жасаудағы біліктілігі мəселенің мəнін терең зерттей білетін қабілет-қарымы айқын байқалады. Осы қасиет қаламгер зерттеуінің құндылығын арттырып отыр.

	Қос томдық еңбектің екінші томының көтерер жүгі де осал еместігі байқалады. Осы томда бүгінде еліміздің қоғамдық – саяси өміріндегі ең өзекжарды болып отырған жəне оның күн құрғатпай талдап шешуін қажетсінетін тақырыптар топтастырылған. Айталық, «Əлеуметтік-этникалық қауымдастықтыр жəне ұлт саясаты», «Саяси оппозиция», «Саяси жанжалдар жəне оларды шешу жолдары», «Саяси тұрақтылық жəне ұлттық қауіпсіздік», «Саяси маркетинг», «Саяси басқару» деген тақырыптардағы ой-орамдары автордың мəселені егжей-тегжейлі қарастыра білетін қолтаңбасының айқын дəлелі болса керек.

	Мəселен, «Саяси оппозиция» тақырыбы бойынша берілген зерттеуінде автор оппозицияның шығу тегі мен оның табиғатына терең үңіледі. Сөйтіп, оның түр-түрін жіліктеп шағып, қоғам өмірінің прогрессивті дамуына қаншалықты ықпал ететіндігін, я болмаса оны тоқырауға əкелетіндігін салыстырмалы түрде талдайды. Бұл, міне, ғалымның өзіндік қолтаңбасын айқындайтын ерекшелігі. Осы стиль автордың «Саяси жанжалдар жəне оларды шешу жолдары» деп аталатын тақырыптағы зерттеуіне де тəн. Немесе оның саяси мəдениет туралы толғамдарын тұщынып оқырыңыз хақ.

	Біздің қоғамға не жетіспейді? Бұл – үлкен сұрақ. Бір қарағанда төрт құбыламыз түгел сияқты. Іргеміз бүтін. Шаруашылығымыз орайласа жүріп жатыр. Бай елміз, бағлан елміз деп бөркімізді аспанға атудан кенде емеспіз. Ал бірақ бүгінімізден ертеңімізді нұрлы етуге кедергі келтіріп тұрған жайттар бар. Ол – елді індеттей жайлаған сыбайлас жемқорлық. Соның дені іс басында отырған портфель иелерінен болып отыр. Соңғы бірер жылдағы газет-журнал беттерін қарап отырсаңыз қазына қаржысына қол сұққан ыңғай ығай мен сығайлар. Осы тұста өзіміз əңгімеге тиек етіп отырған саясат пен адамгершілік болмыстың мəселелері бой көрсетеді. Саяси мəдениеттің жекелеген тұлғалар жұмырында қалай-қалай жұтылатынын осы жерден аңғаруға болады. Профессор Р.Əбсаттаровтың бұл тақырыптың тініне бойлауы біздің осы ойымызбен үндес шыққаны қуантады.

	Осы екінші томда автордың бұқаралық ақпарат құралдарына берген сұхбаттары мен ой-толғамдары орын алған. Сондай-ақ саясаттану пəні бойынша қосымша тесттердің сұрақтары мен жауаптары да топтастырылған.

	Қорыта айтқанда, Қазақстан Республикасы мен Еуразия елдерінің мемлекеттік білім беру стандартына сəйкес əзірленген бұл еңбек қай жағынан алып қарағанда да еліміздің саясаттану ғылымының сүбелі бір табысы болып есептеледі. Өзінің бүкіл саналы өмірін білім, ғылым саласына арнап, жас ұрпақты жоғары адамгершілік рухта тəрбиелеуге зор үлес қосып келе жатқан белгілі саясаттанушы ғалым Раушанбек Əбсаттаровтың бұл төл-тумасы қай өлшеммен алып қарасаңыз да өз биігінен көрінетін еңбек болып қала бермек.

	2012 ж.





ЖУРНАЛИСТИКАНЫҢ ЖЕЛМАЯСЫ





Жеңілді ойлап, саязда қалқымаған




	Осыдан тура 45 жыл бұрын сонау Көкше өңірінің бір түкпірінен талаптың тұлпарына үзеңгі салған жас талант былай деп үн қатты:



	Демеймін жаны жұмбақ, жалқы жаспын –

	Бірақ арзан күлкіге шалқымаспын.

	Өз ойым бар, өмірде өз орным бар,

	Жеңілді ойлап, саязда қалқымаспын.



	Əдебиет əлеміне осылайша өзіндік берік байламмен, сөз өнерінің қадір-қасиетін ерекше бағалап, серт беріп келген бұл жас өреніңіз Ақтай қарттың ұлы Сарбас бала еді.

	«Жеңілді ойлап, саязда қалқымаспын». Осы өлшем, ойлап қарасаңыз, біз шығармашылық жолына барлау жасағалы отырған қаламгердің ғұмыр жолының өлшеміне айналған екен. Егер алдына кітап шығаруды ғана мақсат етіп қойған жан болғанда осы күнгі кейбіреулер сияқты одан-бұдан шатып-бұтып, оптап-соптап бүйеңді, бүйірлі кітап шығара беруіне əлдеқашан-ак болар еді. Сəкең өйтпеді. Ол о бастан-ақ Сөз өнерінің киесіне бас иді, оған адалдық танытты. Талғам таразысының өлшемін биіктете білді. Сондықтан болар оның қаламынан туған тырнақалды дүниелерінен бастап күні бүгінде оқырманның көзайымына айналған «Ханзаданың қасіреті», «Қазақ ханымдары», «Оқжетпес» кітаптары секілді туындылары жылдар бойы шеберлік ұстартудың, шындаудың жемісі дер едік. Аз жазса да саз жазатын таланттар дəстүрінің тамаша үлгісі дер едік.

	Əдебиет əлемінде əуелі жас ақын болып танылған Сарбас Ақтаев бертін деректі прозалық шығармаларымен жұрт ілтипатына бөлене бастады. Бұл туралы кезінде Жұбан Молдағалиев былай деп жазды:

	«С.Ақтаев ежелгі қазақ жерінде күн сайын болып жатқан жасампаздық істерді, халықтың ерен еңбегін шынайы шыншылдықпен кестелей біледі. Бұл жағынан ол шеберліктің шын үлгісін көрсетіп жүр».

	Туған əдебиетіміздің тамаша тарландарының бірінің осылайша Сəкең шығармашылығына əділ баға беруі кездейсоқ емес, əрине.

	Əдеби ортаның осындай лайықты ілтипатына бөленуінің астарында жылдар бойғы ізденістің, шын қиналыстың ізі сайрап жатқаны ақиқат. Бұлай дейтініміз, ол ұзақ жылдар əдебиетшілік, жазушылық өнерді журналистік кызметпен қатар алып жүрді. Оның шындығына мына деректерге көз жүгіртсеңіз жетіп-ақ жатыр.

	1958 жылы оның ұзақ жылғы зейнеті мен бейнеті алмағайып түсіп жатқан журналистік жұмысы басталады. Алғаш Көкшетау облыстық газетінде əдеби қызметкер, бөлім меңгерушісі болған ол бірер жыл республикалық «Ара-Шмель» журналында саяси сатирамен шұғылданды. 1965 жылдың басында Алматы облыстық «Жетісу» газетіне Бас редактордың орынбасарлығына шақыртылып, одан бірінші орынбасар болып тоғыз жылдай қызмет етті.

	Қаламы кəміл шындалған тұста ол шығармашылық ғұмырының он жеті жылын республика баспасөзінің қара шаңырағы – «Социалистік Қазақстан» (қазіргі «Егемен Қазақстан») газетіне берді. 1973 жылдың қарашасында бас редактордың орынбасары болып келген ол кейін бірінші орынбасар болып ұзақ жыл еңбек етті.

	1990 жылы республика Жоғарғы Кеңесі мен Үкіметінің үні – «Халық кеңесі» газетіне бас редактор болып сайланып, айтақырдан айбынды газет жасады. Ал 1994 жылдың наурызынан бастап республикалық ежелгі басылымдардың бастысының бірі – «Акиқат» журналының бас редакторы болып тағайындалды. Күні бүгінге дейін, зейнеткерлік демалысқа шықканнан кейін де ол осы журналда жемісті еңбек етіп келеді.

	Біле білген жан журналистік еңбектің бағы мен сырын оңай ажырата біледі. Бейнеті мен зейнеті алмағайып түсіп жатқан осы мамандықты мақтаныш ете білген Сəкең күндізгі өндірістен қолы сəл босай қалған шақта көркем шығарма жазумен айналысты.

	Сонау 1963 жылы жарық көрген «Тұңғыш кітап» өлеңдер жинағынан бастап ол əдебиеттің барлық жанрында, əсіресе, деректі проза мен əдеби публицистика саласында өндіре еңбек етті. Оның шығармаларында өміріміздің көкейкесті мəселелері, замандастарымыздың жарқын бейнесі өз айшығын тапты. Сол себепті де кітаптары, очерктері мен əңгімелері қазақ деректі əдебиетінде лайықты орын алады. Жазушы қаламынан туған «Дала туралы толғау», «Бұлар бірінші болып еді», «Қапшағай хикаясы» кітаптары өміріміздің алуан қырын бейнелесе, «Абылай хан», «Ханзаданың қасіреті» «Қазақ ханымдары» кітаптары əдеби публицистикалық бедерімен, тарихи тың дəйектерімен дараланады. Оның Абылай хан, Шақшақ Жəнібек, Хан Кене, Айғаным, Батыр Бопай, Науан Хазірет, Зілқара жайындағы тарихи эсселері тың деректерге толы. Ал 2001 жылы «Жібек жолы» баспасынан жарық көрген «Оқжетпес» кітабы оның ұзақ жылғы ақындық еңбегінің қорытындысы іспетті.

	Сондай-ақ ол əлемдік жəне классикалық орыс əдебиеті туындыларын аудару саласында да талмай тер төгіп келеді. Оның еңбегі арқылы қазақ оқырмандары Э.Сетон-Томпсонның, Теодор Драйзердің жəне Михаил Шолоховтың басты-басты əңгімелерімен, В.А.Обручевтің «Жұмбақ жер», Н.И.Ановтың «Əн қанаты», А.Джаппарзаденің «Елге қайт», Альбер Камюдің «Оба», Кнут Гамсунның «Аштық», «Орман тəңірі», «Махаббат мұңы» романдарымен, сондай-ақ Р.Фрайерманның «Түз тағысы Динго», Б.Китановичтің «Жаужүрек» повестерімен, Д.Мамин-Сибиряктің «Қыр хикаяларымен» танысты.

	Оның тəржімашылық қызметінің тағы бір нəтижесі ұлы ғалымымыз Шоқан Уəлихановтың негізгі шығармаларының қазақ оқырмандарына жетуі. Сондай-ақ ол əр жылдары А.Пушкиннің, Т.Шевченконың, И.Тургеневтің, А.Майковтың өлеңдерін аударып, көпұлтты кеңес əдебиетінің көрнекті өкілдерінің жырларын қазақ оқырмандарына жеткізуге атсалысты.

	Біз сөз басында Сəкеңнің шығармашылық лабораториясының бір қырына тоқталып, ақындық даңқка бөленбегенімен қазақтың қара өлеңінің қадір-қасиетін жете білетін, оны қастерлей білетін азамат қаламгер екендігіне көз жеткізуге тырыстық. Осы тұрғыдан келгенде оның:



	Көркіне қызықтырып қыз-даланы,

	Шалғынның шашын сипап күз барады.

	Қайыңға сары алтыннан сырға тағып,

	Бір күңгірт айтылмаған сыр қалады,





	– деп келетін жыр шумақтары лирик ақындарыңыздың құлаш серместерінен бірде кем еместігін анық байқайсыз.

	Осылайша: «Қайыңға сары алтыннан сырға тағып» деп əдемі теңеу тауып жүрек қылын шертіп өтерліктей өлең жолдарын кестелей білген Сəкеңнің шын қаламгерлік таланты деректі прозада, аударма саласында айқын танылғанын атап айтуымыз керек Бұл осыдан жеті-сегіз жыл бұрын болған жай еді. «Халық Кеңесі» газетінің жарқ етіп шығып, оқырман аудиториясынан бедел ала бастаған шағы. Шаруашылық механизмдерінің жаңа арнаға бет алып, сонымен қоса ана тіліміздегі сөз қолданысқа тың ұғымдардың, сөздердің кіре бастаған кезі.

	Ірілі-уақты жиналыстарда, мəслихаттарда, редакцияға келіп түсіп жатқан хаттарда «рынок» деген сөз жиі айтылатын болды. Бірде өзара əңгімеде Сəкең:

	– Біз осы қашанғы рынок, рынок деп тақылдай береміз. Осының қазақша баламасын нарық деп алсақ қайтеді, – деді.

	– Мұныңыз дұрыс екен, бірақ осы мəселемен айналысып жүрген ғалымдар не дейді, – дедік біз де қуанып кетіп.

	Ойласа келе газеттің экономика бөлімін басқаратын Самат Ибраимды осы шаруаны өзі аралас-құралас ғалымдармен пісіріп келуге жұмсадық. Ол атақты экономист-ғалым, профессор Сайлау Байзақовпен пікірлесті. Жаңалық десе ішкен асын жерге коятын Сайлау ағамыз рынок сөзінің баламасы табылғанына бөркін аспанға ата балаша қуаныпты.

	Сөйтіп, міне, қазір екі күннің бірінде айтылып жүретін нарық сөзінің тұсауы «Халық кеңесі» газетінің шаңырағында кесілген еді. Ал оның авторы талантты тəржімашы Сарбас Ақтаев мырза болатын.

	Бұрын ауыздан түспей жүріп, бертін солақай саясаттын салдарынан қолданыстан шығып қалған «бап», «құқық» мəтіндерінің тілімізден өз орнын алуына да мұрындық болды. «Адам құқығының жалпы əлемдік Декларациясы» атты құжатты қырық жылдан соң өз газетіне алғаш аударып басқанда, аталмыш мəтіндерді қоса тірілтті. «Егемен» сөзінің де ресми қолданысқа енуі осы кісінің қаламымен ілесе келді. КСРО Халық депутаттарының съезіне Парламент тілшісі ретінде қатыса жүріп жазған бір репортажында, ұмытпасам 1989 жылдың ақпаны болуы керек осы мəтінді қолданған еді. Содан бері ол тілімізге балдай батып, судай сіңді. Қазір жиі қолданып жүрген бағдарлама, айқындама, тұғырнама, тұжырымдама, жағажай, саяжай сөздері де алғаш Сəкеңнің қаламымен енді. «Жағажай» дегенді пляждың сəтті табылған баламасы екен деп сонау Мəскеуде жатып жарықтық абзал ағамыз Нұртас Ондасыновтың жазған хаты да бар. Бұл қайтсем тыңнан соқпақ салып, соны сөз жасаймын деген пиғылдан емес, өзі бар ғұмырын сарп еткен газет жұмысының күнбе-күнгі қажетінен туғаны сөзсіз. Ал бұндай тапқыр балама тың мəтіндер оның керкем аудармаларында да аз емес.

	Сəкеңнің өзге кітаптарының орны бір төбе де «Ханзаданың касіреті», «Қазақ хандары» кітаптарының орны өз алдына бір төбе. Бұл кітаптар несімен құнды? Ең алдымен, міне, осы сауалға жауап беру керек. Соңғы жылдар көлемінде тарихи тақырыпқа, өткен дəуірдің ірі тұлғаларына арналып жазылған шығармалар аз емес.

	Байқап қарасақ, бұл үрдіс Сарбас Ақтаев шығармашылығын да айналып кете қоймаған екен. Сəкеңнің өзгелерден ерекшелігі өзі жазғанындай, «... Ел басына қатер төнсе, ерлермен бірге атқа қонып, өз халқының: бейқұт өңірі, бейбіт өмірі үшін шыбындай жанын алып, қасықтай қанын төккен аналар туралы» эсселер сериясына қалам тартқан. Айталық, ол Бопай ханша, Айғаным ханша, Күнімжан ханым, Фатима тоташ туралы бұрын-соңды ғылыми-тарихи əдебиеттерде кездеспеген мəліметтерді іздеп тауып, оны шебер пайдалана отырып оқырман қауымға көркем дүниелер ұсынған.

	Сарбас Ақтаевтың «Күнімжан ханым» эссесінің желісі автор өзі білек сыбана кіріссе, көркем повестке сұранып-ақ тұрған дүние. Ал автордың «Ханзаданың қасіреті» кітабы туралы əңгіме, тіпті бөлек болуға тиіс. Өйткені мұнда топтастырылған деректі туындылар Сəкеңнің жылдар бойы талғам таразысынан өткізген, сараптаған, салмақтаған шығармалары деп білген жөн. Кітаптағы «Абылай ханның ағасы – Сұлтанбет», «Науан хазірет», «Тезек төре» деп аталатын тарихи əңгімелері осы тұлғалардың тағдыр талайы қызықтырған қаламгерлердің шығармашылығына сеп болары сөзсіз. Əдетте, дəріс оқып, сабақ жүргізетін оқытушыларды ұстаз атаймыз да сөзімен үлгі беріп, ісімен ұлағат болатын қызметтес ағаларды ұмытып кететініміз бар. Ал газет, журналда əр сөзіңді саралап, əр тіркесіңді талдап, бағыт-бағдар беріп, тың тақырыптарға салып отыратын сарашыларды, яғни редакторларды неге ұстаз атамасқа. Əсіресе, жаңадан қалам тербеп, тіл ұстартуға құлшынған сөз өнерінің жас түлектеріне аға қаламгерлердің əсер-ықпалы мен үлгі-өнегесі бөлекше. Бұл тұрғыдан Сəкең талайларға ақылшы ұстаз болған тамаша тəлімгер. Кезінде «Жетісу», «Егемен Қазақстан», «Халық кеңесі» газетінде қызмет еткен, бүгінде қырықтың қырқасынан асып, алшаң басып, алпысыңды бетке алып бара жатқан белді қаламгерлердің біразы оны ақылшы аға ғана емес, абзал ұстаз санайды. Сырағаңның, Сырбай Мəуленовтың Сəкең жиі қайталайтын батыр Баукеңе арнаған, кезінде еш жерде жарияланбаған бір өлеңі бар.



	Күннің көзі тұрғанында қанталап,

	Тұрғанында жан-жақтан жау анталап,

	Өзің Батыр болмасаң да, ағажан,

	Шығып едің сан батырды арқалап.



	Сол сияқты Сəкең бүгінде өзі бас редактор болмаса да, қазақ баспасөзіне талай бас редактор даярлап берді. Оның қамқор қанатының астында түлеп, тəлім-тəрбиесін көрген азаматтар қазіргі таңда оннан астам республикалық, облыстық басылымдардың басында отыр. Олардың аға алақанының ыстық табы əлі де маңдайында тұрғандай сезінетініне, өз басым, кəміл сенемін.





...Ентікпей, шалдықпай жеткен жан




	Сарбас Ақтаев!

	Исі қазақ журналистикасына қатысым бар дейтін жұмыр басты пенденің бұл есімді білмейтіні кемде-кем.

	Heгe?

	Негесі сол, өткен ғасырдың сонау жетпісінші, сексенінші, тоқсаныншы жылдары қазақ баспасөзінің бүкіл ауыртпалығын мойымай көтеріп, сыр алдырмай желмаяша жортып өткен талантты топтың жуан ортасында осы Сəкең аты айрықша аталып жүрді. Ал енді кешегі шикіл сары Сарбас бала, бүгінгі ақылгөй Сəкең дана осынау атақ-абыройға қалай жетті, міне, гəп осында!

	Жетпіске жетудің де сан тарау жолдары бар. Жетпіске ентікпей-шалдықпай жүйткіп жетіп, жалауын желбіретіп, əуезе етіп əңгімесін айтыпотырғандар да бар, осынаубелеске келіп алып, желкесін қасып не бітірдім осы деп мүдірушілер де бар. Біздің Сəкең осы лектің алғашқыларының қатарына жатады.

	Қазақта мынадай бір əдет бар: мерейтой иесін мақтағанда Алатаудың ұшар басына апарып қондырамыз. Ұлы дейміз, классик дейміз. Əйтеуір, тіліміз жеткенше жер əлемдегі теңеуді үйіп төгеміз.

	Біз Сəкеңнің мойнына ондай қолайсыздық қамытын кигізгелі отырғанымыз жоқ. Ал бірақ ол кісінің ұстаздық, қаламгерлік, өнердегі ғибратты қасиеттерін əдіптеп айтуды парыз көреміз. Бұл туралы ол «Түркістан» газетінде (24 маусым 2004 ж.) былай деп жазды: «Институтта лекция оқып, дəріс бермесем де жанымдағы жастарға тəрбие беріп, соларды баулыған адаммын. Өз заманымда менен тəлім-тəрбие алған жастар бүгінде Қазақстан баспасөзін билеп отыр деп айта аламын. Олар мені ұстаз ретінде сыйлайды Өзім бас редакторлықтан қалсам да талай бас редактордың ұстазы болғанымды мəртебе санаймын».

	Бұл – Сəкеңнің ақ-адал сөзі, имандай шыны. Бүкіл саналы ғұмыры қазақ журналистикасына, оның ыстығына күйіп, суығына тоңған адамның сөзі бұл.





Ұстараның жүзіндегі жылдар




	Сəкең «Егемен Қазақстанда» 19 жыл жұмыс істедім дейді əрдайым. Аз уақыт емес. Сол жылдары алты жүзге жуық бас мақала жазыпты. Бұл кезеңнің өкінішін де жасыра алмайды Сəкең: «Қазір солардың бəрі «құмға сіңген судай» болып кетті. Əсіресе, сессиядан, съезден, пленумнан кейінгі нұсқаулық көлемді бас мақалаларды жазатынмын.

	Солардың ішінде əртүрлі қордалы ойлар болатын, бірақ автордың аты жоқ. Бір өкініштісі, кейбір ғалымдар алды-артына бірер сөз қосып, соларды өз еңбектерінде пайдаланып кетті» дейді.

	Сəкеңнің өкініш білдіретіндей-ақ реті бар. «Ерінбеген етікші болады» демекші, екі сөздің басын қосып мақала жаза алмайтын кейбіреулердің жазушы атанғанын көргенде қорланатыны рас-ақ. Шынында да, оның қолына су құюға жарамайтын бəз біреулердің «Мен жазушымын!», «Мен ғалыммын!» деп кеуде соққанын көргенде қараптан қарап, ұялатының рас.

	Ал екінші жағынан сол от пен судың ортасында өткізген 19 жыл үшін Сəкеңнің тым өкініш білдіре беруінің қажеті жоқ-ау деп те ойлайсың. Себебі, осы 19 жылда Сəкең талай жас таланттың томағасын сыпырып, қияға қанат сермеуіне үлес қосты. Олардың тілі мен стилін ұстартты. Үйретті. Ал солардың көбісінің қазір «Егемен Қазақстанға», Сəкеңе алғыстан басқа айтары жоқ. Ал шын бақыттың бақыты ұрпақ өсіру, шəкірт тəрбиелеу болса өзінің саналы ғұмырын осынау мақсат жолына арнаған Адам əрдайым ардақты! Осы тұрғыдан келгенде Сəкеңнің сүрлеуі сəнді де, салтанатты!

	Университеттен соң бірден «Социалистік Қазақстанға» орналасу талапкер журналист үшін, əрине, үлкен бақыт. Жоғары оқу орнындағы үздік оқығандығым, оның үстіне Алматы қалалық Советінің депутаты екендігім ескерілген болуы керек, ҚазМУ-ден соң «Социалистік Қазақстанда» жұмыс істеу бақыты бізге де бұйырды.

	Алғашқы əсердің аты алғашқы əсер! Қағаберіс, қалтарысына дейін бəрі есте.

	Оқып жүргенде: «Социалистік Қазақстандағылардың» жүріс-тұрысына дейін өзгеше. Дəліздерінде шыбынның ызыңы естілмейді. Онда темірдей тəртіп» дегенді жиі еститінбіз.. Сондықтан болуы керек, тіпті мақала апарып, редакцияның табалдырығынан аттауға жүрексінетінбіз. Ал бірақ редакцияға алғаш келген күннен бастап ол пікір өзгере бастады. Сырттай бағамдаған кісіге редакция суықтау көрінгенімен, араласа келе мұндағы адамдар да өзіміз секілді толғауы тоқсан тіршіліктің қамытын киген пенделер екеніне көзіміз жетті.

	Əзілі мен оспағы, əңгіме-дүкені жарасқан еңбек ұжымы аз уақыттан соң-ақ өз иіріміне тарта берді. Солайы солай болғанменен, өндірістік мəселелерге келгенде «Социалистік Қазақстандағы» талап шын мəнінде-ақ темірдей тəртіпке негізделген еді. Ал соның бəрі: киім киісің мен жүріс-тұрысыңнан бастап қоғамдық ортадағы орныңа дейінгі сенің қалпыңа міндет жүктейтін.

	Өндірістік мінездемелерде жіберілген кемшіліктер өткір сыналып, бастығы да, бағыныштысы да қуырылып жататын. Сондай сəттерде жастардың жазып-сызғандарына араша түсіп, үнемі қолдап отыратын екі кісі болса, соның бірі Сарбас Ақтаев еді, ал біреу болса, соның нақ өзі де Сəкең деп білу керек.

	Ұжым болған соң қызметкерлер арасында өкпе-наз айтылмай қалмайды. Артық-кем кететін тұстар да орын алмай тұрмайтын. Сондайда əңгіменің тігісін жатқызып, редакция басшылығы мен ұжым арасында мəмілегерлік қызмет атқаратын Сəкең екендігіне талай рет көзіміз жетті. Мүйізі қарағайдай Хаби Мыңжанов, Бекділдə Абдуллин, Сыдық Алдабергенов, Хайдар Баймұхамбетов, Хамидулла Рахматуллин секілді ардагерлердің тілін тауып, Нури Муфтах, Бекболат Əдетов, Сабыржан Шүкіров секілді «əрқайсысы бір-бір əлем» орта буын өкілдерін үнемі өзіне баурап əріптес ете білу, шынын айтқанда, екінің бірінің қолынан келе бермейтін шаруа.

	Үлкен ұжым болған соң оның əңгімесі де үлкен болады. Ал соның бəрін електен өткізіп, саралап салмақтап шешім қабылдау үшін үлкен жүрек керек, білім де керек, білік те керек!

	Білім мен біліктің арнасы бір. Ол – шеберлікті шындайды. Мына бір оқиға есімде. Қазақстан Компартиясы орталық комитетінің кезекті бір пленумы өтіп, оның материалдарын нөмірге беру қажет болды. Сол кезде пленумның бүкіл материалдарының аудармасын қарау, оны редакциялау жұмысына байланысты екі бригада құрылып, оның біріне Төлеубай Ыдырысов, екіншісіне Сарбас Ақтаев белгіленген еді. Аңғарған кісіге бұл Сарбас Ақтаевтың білігіне, кəсіби шеберлігіне көрсетілген үлкен сенім, зор құрмет еді.

	Сəкең өзі айтып-жазып жүргеніндей, «Социалистік Қазақстанда» өткізген 19 жылдың əр сəті үнемі сынақ жылдары, кəсіби шеберлікті шыңдау, ұстарту жылдары болды.

	Байқап қараса өзінікінен гөрі өзгенің жазып-сызғанын қашаумен, түзеумен өткізген жылдар екен. Газет шығару ұжымдық шаруа болса, соған көзмайын тауыса еңбек қылып, үлес қосқан жылдар екен.

	Ертеңгілік сағат тоғыздан кешкі сағат сегізге дейін тапжылмай редакцияда отырып жұмыс істеу, одан түнгі сағат 3-4-ке дейін беттерді қарау, салыстыру үшін қаншама күш-қайрат керек десеңізші?!. Таңертең газет шықты делік. Шығуын шыққаныменен ЦК-дағылар не деп қалады деп қылпылдап жүретінің тағы бар. Қате дегенің – ұры. Қай жерден мүлт кетіп қалдық деп ойлайтының да шындық. Осының бəрі жүйкені жейді. Осының бəрі апта бойы қайталанады, ай бойы, жыл бойы ... Сосын мұны ұстараның жүзі демей гөр.

	Сəкеңнің «Халық кеңесі», «Ақиқат» басылымдарына жетекшілік еткен жылдары оның ғұмыр жолына, шығармашылық лабораториясына өзгеше бір серпін əкелді десе де болады.





«Мамандығым – мақтанышым»




	Сəкең «Түркістандағы» мақаласында (24-маусым, 2004 ж.): «Журналистиканы ысырып қойып əдебиетке кеткенде біраз дүниелер жазар ма едік деген ой келеді» дейді. Мұнысы – шындық. Сəкеңнің еңбекқорлығы мен білімдарлығы, шын мəнінде ол əдебиетке ойысқанда осы күнгідей сəнге айналған 10-15 томдық дүниелер кітап сөрелерінде тізіле қаларына кепіл болар еді.

	Ал бірақ өзі жанындай қалап алған журналистикасынан таймады. Себебі оның мамандығы – мақтанышы!

	Сəкең қай ортада жүрсе де осылай дер еді. Кəсібін нəсібі еткен ағаның өз ісіне адалдығы оның «Халық кеңесі» газетінде, «Ақиқат» журналында бас редактор болып қызмет еткен жылдары айқын танылды.

	Он екіде бір нұсқасы жоқ, айтақырдан газет шығару, əрине, оңай емес. «Халық кеңесі» секілді газет шығару қажеттігі туғанда Сəкең бірден келісім берді. Жүрексінген жоқ. Жүрексінбегені газет жұмысының ауыртпалығын қайыспай бірге көтеретін шəкірттеріне сенді. Шынында келе-келе жағдай оның ойлағанындай болды.

	Мені – осы жолдардың авторын бас редактордың орынбасары, аса талантты сатирик жазушы Басқар Битановты редакцияның жауапты хатшысы етіп бекітті. Ал біз өз кезегімізде редакцияның ішкі құрылысын, бағыт-бағдарын қалыптастыруға тырыстық.

	Ештеңеден қолымызды қақпады. Редакцияның басшылық қызметіне келген отыздың үстіне енді ғана шыққан біздер үшін бұл үлкен Сенім, Күш болды. Редакцияға ыңғай жомарт жүрек, жалаңаяқ журналистер жиналды. Бертін газет көлемі ұлғайған шақта газет басшылығына тағы бір аса дарынды, талантты қаламгер қосылды. Ол – бүгінгі «Егемен Қазақстан» газетінің бас редакторы Жанболат Аупбаев еді.

	«Халық кеңесі» аз уақыттың ішінде бедел жинап, оқырман ілтипатына бөленді. Өйткені демократияның елең-алаңында əлеуметке қол созған бұл басылымның ең өткір, ең өзекжарды мəселелерді жазбай қойған күні кемде-кем еді. Газетпен бірге журналистер де өсті, қаламы қатайды. Кезінде «Халық кеңесінің» əр нөмірін айшықты мақалаларымен əдіптеген Мейрамбек Төлепбергеновтың, Марат Тоқашбаевтың, Самат Ибраимның, Самат Мусиннің есімдерін бүгінде қалайша мақтан етсеңіз де лайық. Ал осылардың бəрі дерлік Сəкеңнен – Сарбас аға Ақтаевтан тəлім алған таланттар.

	Газеттің атына заты сай болды. Небір тамаша тақырыптар мен айдарлардың тұсауы кесілді. Қараңыз: «Ғазалда – ғасыр ғибраты», «Замана запыраны», «Əуезе етіп айтар сөз», «Жоқшысы болмаса – жер жетім», «Атадан қалған асыл сөз», «Ізгілікті қоғамға барар жолда», т.б. деп аталатын айдарлармен жарияланатын мақалаларды жұрт іздеп жүріп оқитын болды.

	Жақсы бастама қашанда жалғасын табуымен ғұмырлы. «Халық кеңесі» жабылғаннан кейін де осы айдарлар өзге республикалық басылымдар бетінен тұрақты орын алды.

	Газеттің əр нөмірі ұжымға қуаныш сыйлады. Бас редакторымыздан бастап өзгеміз түгел баладай қуанатын едік. Сəкең «Ақиқат» журналына ауысқан шақта «Халық кеңесінің» тізгінін ұстау маған сеніп тапсырылды.

	Біз енді хал-қадерімізше ұжымда қалыптасқан жақсы дəстүрді баянды етуге тырыстық. Газетті бұрынғыдан да жақсартуға, құлпыртуға күш салдық. Ол ниетіміз бірде орындалып, бірде сол межеге жетеғабыл түсіп жүретінбіз. Ал соның бəрінің негізінде дəстүр сабақтастығын сақтау, мамандыққа адалдық деген талап жататын.

	Редакцияның материалдық-техникалық базасын нығайту, оны заман талабына сай құру айтуға ғана жеңіл болғанымен шын мəнінде оңай жұмыс емес еді. Егер ақиқаттың алдында бас иетін болсақ, Қазақстанда қазақ тілінде шығатын басылымдардың ішінде тұңғыш рет газет материалдарын өз редакциясында компьютермен теру, беттеу жұмыстары «Халық кеңесі» газетінің мысалында қолға алынды.

	Төрт түрлі бояумен түрлі-түсті газет шығару республика баспасөзінің тарихында тек «Халық кеңесінің» тəжірибесінде ғана жүзеге асты! Осының бəріне қаншама ерік-жігер, күш-қайрат қажет болды десеңізші! Тым жұлқынып алға озғандықтан ба, оған көз алартушылар көбейе бастады... Газет ақыры жабылып тынды.

	Ал шығармашылық бəсекелестікте шашасына шаң жұқтырмаған «Халық кеңесінің» баспасөз тарихында өзіне лайық орын алғанын көрер көз болса – көріп отыр, естір құлақ болса естіп отыр!

	Ілгеріде бір сөзінде Сəкең жазушылыққа біржола бет бұрғанда талай дүниенің тұсауы кесілер ме еді деген арманын жасыра алмағанын айтып едік. Осылай деуін дегеніменен Сəкеңнің қаламынан туған бірталай кітаптың оқырман олжасына айналғанының куəсіміз.

	Демек, бұл ретте де олқысынудың реті жоқ. «Ханзаданың қасіреті», «Қазақ ханымдары», «Дала туралы толғау» деген кітаптары, Ш.Уəлихановтың бес томдық шығармаларының ана тіліміздегі тəржімасы жазушы-журналист Сарбас Ақтаевтың төл əдебиетіміздің алтын қорына қосылған елеулі туындылары деп айтуға болады. Мұның сыртында оның көсемсөздік желілерге құрылған «Бұлар бірінші болып еді», «Қапшағай хикаясы» секілді очерктер жинақтары мен деректі əңгімелері, эсселері қаншама?!

	Осынау қажырлы еңбек, шынайы шығармашылық ізденіс ескерілмей қалған жоқ.

	Сөз соңында Қазақстан Жазушылар Одағы мен Журналистер Одағының мүшесі С.Ақтаев баспасөз саласындағы жемісті еңбегі үшін «Парасат» жəне екі мəрте «Құрмет белгісі» орденімен, бірнеше медальдармен марапатталғанын атап айту лəзім. Ол екі мəрте Қазақстан Жоғарғы Кеңесінің Құрмет грамотасына ие болды. Оған «Қазақстанның еңбек сіңірген мəдениет қызметкері» жəне «КСРО баспасөзінің үздігі» құрметті атақтары берілді. Шығармашылық табыстары үшін төрт рет Журналистер Одағы сыйлығына ие болды. Жасының жетпіс беске келгеніне қарамастан жазушының қалам қарымы қаз қалпында. Оған оның биыл ғана төрт кітабының жарық көруі айғақ. Журналист-жазушы сонымен бірге республиканың қоғамдық өміріне де белсене араласады. Кезінде Қазақстан Халық бақылау комитетінің мүшесі, Алматы қалалық кеңесінің депутаты, Қазақстан Журналистер Одағы басқармасының хатшысы болып сайланды. Казір де ол Тарихи ескерткіштерді қорғау жөніндегі республикалық қоғамының басқарма мүшесі. Ал ең бастысы осының бəрінен биік тұратын атақ та, абырой да – Сəкеңнің өз ортасында ел ағасы боп еңселі жүруі, Алаш азаматы деген ардақты ұғымға кір шалдырмай келе жатқандығы!

	2004 ж.





ЖУРНАЛИСТИКАДАҒЫ ЖАНКЕШТІ ҒҰМЫР


	Немесе Жанболат Аупбаев əлемі туралы айтар сыр



	ЖУРНАЛИСТИКА – сан қырлы, синтездік өнер, мəртебелі мамандық. Шынында да солай. Бүгінгі күннің өлшемімен қарағанда журналист үшін болған оқиғаны баяндап беру, соны қағазға түсіру аздық етеді. Сондықтан оның бесаспап болғаны абзал. Нарықты экономика тұсында осы талап əлденеше есеге ұлғайды. Өйткені, газет өндірісі ілкімділікті, іскерлікті қажет ететін күрмеуі көп, құпиясы мың сан мəселе болып шықты. Каржы көзін табу, жарнама берушілермен жұмыс істеу, сонымен қатар газеттің бет-бейнесін құбылту /дизайндық тапқырлық/, оқырман ойынан шығатын материалдар тауып ұйымдастыру, əрине, оңай шаруа емес.

	Осы санамалап отырған мəселелердің қай-қайсысын да осал шаруа деп ешкім айта алмас. Ал осылардың ішінде газет атаулының мұраты саналатын шаруа – оқырманға қызғылықты, тартымды материалдар сыйлау, қалың əлеуметтің рухани азығына айналар дүние беру десек, сол мақсатты үрдіс қаламы қарымды журналистердің шеберлігі арқасында ғана жүзеге асады. Ондай қаламгерлер өз өмірін баспасөз атаулының тар жол, тайғақ кешуіне арнайды. Өз тағдырын ауырлығы зіл батпан, күрмеуі көп күрделі мамандықпен сабақтастырған кісінің ғана мерейі үстем, мəртебесі қашан да биік. Егер бүкіл шығармашылық жолына, азаматтық болмысына зер сала қарасақ, журналист Жанболат Аупбаев, міне, осындай жан!

	Оның мұндай қабілет-қарымы республикалық «Халық кеңесі» газетінде, «Ақиқат» журналында бірге қызмет атқарған жылдары айқын байқалды. «Халық кеңесі» ел көлеміндегі демократиялық өрлеу кезеңінің айнасы болған басылым еді. Дəуір рухына сай дүниеге келген бұл газет аз ғана уақыттың ішінде қалың оқырман қауымның қолдауына ие болды. Таралым аясы күрт өсіп, Ахмет Байтұрсынов ағамыз айтқандай «Халықтың көзі, құлағы һəм тілі» болуға ұмтылды. Сол ұмтылыс өз нəтижесін берді де. Осы газетте XX ғасырдың 90-жылдары ыңғай бір сайдың тасындай, сен тұр мен атайын дейтіндей жігіттер жұмыс істеді. Солардың алдыңғы легінде Жанболат Аупбаев болды. Алғаш редакция басшылығының шақыртуымен газеттің бас редакторының орынбасары, кейін бас редактордың бірінші орынбасары қызметтерін атқарған ол газет өндірісі ісінде өзі де шыңдалды, өзге жас таланттардың да қаламының қатаюына үлес қосты.

	Біз ол жылдары ерекше бір жалынмен, үлкен махаббатпен, өз мамандығымызды мақтаныш етіп, оған деген кіршіксіз адалдықпен жұмыс істедік. Сондықтан болар, «Халық кеңесі» бас-аяғы екі-үш жылдың ішінде əлеуметтің зор ілтипатына бөленген, билік басындағылардың өзімен санаса білетін беделді басылымға айналды.

	Газет уақтылы шығып тұрғанымен, оның ішкі шаруашылық ұйымдастыру жұмыстары шаш етектен болатын. Редакцияны алты ай сайын бір орыннан екінші орынға көшіру, материалдық-техникалық базасын нығайту үшін жанталас, ел ішіне шығып ұйымдастыру шараларын атқару, редакцияны озық технологиялық желімен жабдықтау, баспасөзге жазылу мəселесін атқару, демеушілер іздеу, жарнама беруші қаржы көздерін табу, мұның сыртында редакция қызметкерлерінің əлеуметтік-тұрмыстық мұқтажын шешу, айтуға ғана жеңіл болғанымен, бетпе-бет келгенде қыруар қаржы-қайратты, күш-жігерді қажет ететін шаралар еді.

	Бас редактордың бірінші орынбасарының міндеті, о бастан газет материалдарының сапалы болуын қадағалау, жоба-жоспардың жүзеге асып отыруын бақылау ғой. Жақаң өзінің осы міндеттерін атқарсам болды деп шектеліп қалмай, жоғарыда атап өткен мəселелердің бəріне білек сыбана кірісті.

	Қандай шаруаны болсын жан-тəнімен істеді. Жəне осындай дағдыны өзі жетекшілік ететін бөлім қызметкерлерінен талап етті. Сондықтан болуы керек, редакция журналистерінің лайықты ілтипатына бөленді.

	Дүйсенбі сайын өтетін апталық жоспарлау газет архитектурасының негізін қаласа, өндірістік лездемелеріміз соны қалай əдемілейміз, əспеттейміз, қайтсек нөмірге жаңалық ұсынамыз, бүгінгіден ертеңгіні қалайша жақсырақ етеміз деген құлшынысқа толы болатын. Міне, сондай тілектестік, ниеттестік ізеттегі пікірталастарда талай тамаша тақырыптар, айдарлар дүниеге келіп жататын. Солардың біразы, өміршеңдігінен болуы керек, қазіргі газет-журналдың беттерінде жүр.

	«Ақиқат» – бір кездердегі Қазақстан Компартиясы Орталық Комитетінің теориялық журналы «Қазақстан коммунисінің» мұрагері. Жаңа заман рухына сай аты да, заты да өзгерген басылым бұл қазір. Осыдан 4-5 жыл бұрын Жақаң екеуміз бұл журналда мен бас редактор, ол бас редактордың бірінші орынбасары болып бірге қызмет атқардық. Жетпіс жылдық тарихы, өзіндік дəстүрі бар теориялық журналды бүгінгі күн талабына бейімдеу, əрине, оңай шаруа емес еді. Келе, қайтсек жаңалық əкелеміз, қандай серпіліс жасаймыз деген мақсат қойылды да осы ниеттің жүзеге асуына Жанболат Аупбаев күш-қайрат жұмсады.

	Ол бас редактормен тізгіндесіп, үзеңгі қағыстырмады. Не нəрсені қолға алса да үлкен əдеп, мəдениет сақтауға тырысты. Ал онысы өзіне үлкен абырой, бедел əкелді.

	«Ақиқат» журналының ардагерлері енді заман жастардікі деп жаңа буын журналистерге орын берді. Б.Бабақовтың, Е.Зікібаевтың, Ж.Қабылжанованың еңбек демалысына шығуы өзгелерге үлгі боларлықтай, жүрек тебірентерлік сəтте өтті. Сондықтан болар журналда біз ұрпақтардың дəстүр сабақтастығын сақтауға айрықша мəн бердік. Осы басылымда əр жылдары жұмыс істеген ардагерлермен əлсін-əлсін редакция ұжымында кездесу өткізу дəстүрге айналды. Ол кездесулердің əрқайсысы үлкен тағылым аларлық мəнді мəслихаттар болатын. Мұның сыртында «дөңгелек үстелдер», редакция алқасының көшпелі мəжілістері, «оқырман отаулары» қаншама рет өтіп, олар қаншама қуаныш, шынайы шығармашылық лəззат сыйлады десеңізші! Ал солардың бəрінің ортасында жанұшырып журналист Жақаң – Жанболат Аупбаев жүрер еді.

	Жақаңның шығармашылық, қаламгерлік белесінің бір биігі еліміздің жаңа Елордасы тарихымен тікелей байланысты. Мен «Қазақ əдебиеті» газетіне бас редактор болып қызмет ауыстырғаннан соң, көп ұзамай Жақаң Астанаға бет түзеді. Осындағы «Астана ақшамы» газеті бас редакторының бірінші орынбасары болды. Бұл еңбек ұжымын да ол жатсынбады. Келе білек сыбана жұмысқа кірісіп кетті.

	«Халық кеңесі» газетінде жұмыс істеген жылдары түнді-түнге, таңды-таңға ұластыра жүріп тапқан журналистік жаңалықтарымыз енді «Астана ақшамынан» көріне бастады. Бұл, əрине, қуанарлық жайт! Өйткені əр жаңалық, əр жақсылық жасампаздығымен жұрт жүрегіне жол табуы тиіс қой. Осы үрдіс, оның жұмыс стиліндегі осы ерекшелік қазір өзі қызмет етіп жүрген «Егемен Қазақстан» газетінде де лайықты жалғасын тауып келеді. Енді Жанболат Аупбаевтың шығармашылық лабораториясы хақында бірер сөз. Əне бір кездері «жазғыштар» туралы: «Ой, бұл бір өзі өлеңді де өлең етіп, шөпті де өлең етіп жазатын жарықтық қой» деп арагідік айтылып қалып жүретін. Бұл не болса соны, оң-солына қарамай жаза беретіндер туралы айтылған əзіл аралас шындық еді. Ал Жанболат Аупбаевты осындайлар қатарына қосу қиянат болар еді. Рас, Жақаң өнімді жұмыс істейді, бірақ ол нені жазса да аса талғампаздықпен, ұдайы өз оқырманының эстетикалық тұшымын ескеріп отыратын қаламгер. Бұл тұрғыдан келгенде ол портреттік очерк жазудың, деректі эссе қалыптаудың хас шебері. Оны 1997 жылы «Санат» баспасынан шыққан «Ғұмыр-дария» деп аталатын кітабының өн бойынан айқын аңғаруға болады. Кітаптың аңдатпасында айтылғандай, көбіне-көп ол тағдыры таңғажайып сирек мамандық иелері туралы ой толғайды. Айталық, халқымыздың біртуар перзенттері мемлекет қайраткері Дінмұхамед Қонаев, сəулетші ІІІота Уəлиханов, жазушы Сейдахмет Бердіқұлов, генерал Сағадат Нұрмағанбетов жəне басқалар өмірінің біз біле бермейтін сырлары туралы толғамдарды былай қойғанда, Ұлы Отан соғысындағы шайқастарда үш рет «өліп тірілген», сөйтіп ауылына үш мəрте «қара қағаз» келсе де отбасына аман-есен оралған Сыйқыбай Мамыров туралы, жау дзотын денесімен жауып... тірі қалған Сабалақ Оразалинов, атақты балуан Əбілсейіт Айқанов, қолөнер шебері Азат Əкімбек туралы очерктер кім-кімді де бейжай қалдыра алмасы сөзсіз.

	Осы үрдіс оның 1998 жылы «Қазақстан» баспасынан шыққан «Таңғажайып тағдырлар», 2000 жылы «Елорда» баспасынан шыққан «Бізге беймəлім бейнелер» деп аталатын кітаптарынан заңды жалғасын тапты.

	«Таңғажайып тағдырларда» ол Порт-Артур шайқасына қатысқан патша армиясының офицері О.Көбеев, «Нормандия-Неман» автоэскадрильясындағы техник Ө.Түсіпбаев, Антарктидаға барып қайтқан Д. Бименов, Қытайдағы қазақ генералы X.Рүстемұлы, киноактер А.Əшімов, антрополог Н.Шаяхметов, Моңғолиядағы қандасымыз, ұшқыш С.Зайсанов туралы ой толғайды. Ал «Ашылмаған аралдар» тұңғыш ғарышкер Ю.Гагаринге Орынбор авиация училищесінде сабақ берген қазақ Ж.Ысқақов, «Ленфильмнің» 1938 жылғы туындысы «Бірінші Петр» киносына түскен қазақ Қ.Қарсақбаев, «Комсомолец» сүңгуір қайығында опат болған капитан Т.Бөрқұлақов, Балуан Шолақтың немересі Хайролла, Египет президенті Гамал Абдел Насермен кездескен С.Оразалинов, Д.Қонаевтың жеке дəрігері А. Мүліков өмірлерінің бізге беймəлім жағдаяттары туралы сыр шертеді.

	Осы эсселер мен очерктердің қай-қайсысын алып қарасаңыз да тек қана Жанболаттың өзіндік қолтаңбасын айқындайтын ерекшелік бар. Жақаң бағзы бір кездердегідей өз кейіпкерлерінің бүкіл ғұмыр жолын баяндап шығуды міндет қылмайды. Ол кейіпкер тыныс-тіршілігінің бір ғана елең еткізер сəтін алады да сол арқылы ой өрбітеді. Ал сол детальдар мен штрихтар кейіпкер образын сомдауға сəтті пайдаланылады. Қазір ғой мына аласұрған заманда, ақпарат ағынының күшейген кезінде баспасөз керуенінің очерк атты үлкен бір ауылына көбіміздің қалам тербемей жүргеніміз. Телеубай Ыдырысов, Кəкімжан Қазыбаев, Сапар Байжанов, Сарбас Ақтаев сынды очеркистердің дəстүрін лайықты жалғастыра білген Жақаңның əлгі туындылары осы бір жанрдың өміршеңдігін, баспасөз атаулының белді арнасы екендігін тағы бір рет дəлелдеп отырғаны сезсіз.

	Ал осының бəрі түптеп келгенде сонау Нарынқолдан Алматыға журналист болсам деген арманмен жеткен қара баланың мақсаткерлігінің жемісі. Мұны енді қазіргі анықтамаға салсақ, журналистің белсенді өмірлік позициясының айқындығы, қаламгерлік идеалға адалдығы деген болып шығады.

	Сірə, журналистикадағы жанкешті ғұмырды осы айқындамалар əспеттеп жатса керек.

	2001 ж.





САЯСИ КӨСЕМСӨЗШІНІҢ АЗАМАТТЫҚ ҰСТЫНЫ




	Республикаға белгілі көсемсөзші, журналист Марат Тоқашбаевтың шығармашылығы туралы əңгіме жасамастан бұрын қаламгердің өмірбаянына, бұрынды-соңды жазған дүниелеріне азды-көпті үңілгеніміз бар. Бұрын бірнеше жылдар қызметтес болған əріптесі ретінде мен Мəкеңнің ұйымдастырушылық, іскерлік қабілеттерін, шығармашылық тұрғыдан сараптамашылық, отаншылдық, ұлтжандылық қасиеттерін атап өтер едім. Ол Қазақ КСР Жоғары Кеңесінің органы «Халық кеңесі» газетін құрысып, оның қалыптасуына үлес қосты, «Заң газетін» ашып бірнеше жыл оның бас редакторы болды, елімізде жүргізілген құқықтық реформаның басы-қасында жүрді.

	Ең бір қиын сəттерде басқарғанына қарамастан «Қазақстан-1» телеарнасының ұлттық рухын, шығармашылық қуатын сақтап қала алды. Оның жаңашылдық ізденістері «Қазақстан – ЗАМАН» басылымы мен қазір өзі басқаратын «Президент жəне Халық» газеті беттерінен айқын аңғарылады. Мен Марат Тоқашбаевтың өмірбаянын, қай жылы қай жерде қандай қызметтер атқарғанын түгелдей тізбелеп шыққым келмейді.

	Негізінен, оның шығармашылық қырларына тоқталсаң қаламгердің «Қос көлеңке», «Жаңбырлы түн» сияқты жинақтарға топтастырылған ертеректері əңгімелері мен новеллалары балалар арасындағы достық, адалдық, табиғатқа қамқорлық, махаббат тақырыптарын қозғайды.

	«Адамгершіліктің қарапайым қағидалары», «Ерлі-зайыптылық ережесі» деген кітаптары адамгершілік пен ізгілік жолдарын, отбасылық құндылықтарды əспеттеуге арналған. Дегенмен, Марат Тоқашбаевтың Қазақстан тəуелсіздігінің 20 жылдығына арнап шығарған «Дəуір дүрсілі» кітабына айрықша тоқталғымыз келеді. Кітаптың алғы сөзінде Қазақстан Журналистер одағының төрағасы Сейітқазы Матаев атап өткендей, бұл шын мəнінде Тəуелсіздігіміздің публицистикалық шежіресі. Бұл – басынан аяғына дейін автордың туған елі Қазақстанға деген шексіз сүйіспеншілігі, өз ұлтының тағдырына деген алаңдаушылығы, жүрегінен шыққан шынайы сөзі, ақиқаты. Марат Тоқашбаев Шона Смаханұлымен бірге қазақ мектептерін ашуға атсалысқанын білеміз. Сонымен бірге 1985 жылы Қазақстандағы қазақ мектептерінің ауыр халін жанайқай етіп көтергендігі осы кітаптан айқын көрінеді. Нақты цифрлар мен деректер келтіре отырып жазылған сараптамада сол кезде еліміздегі 9,5 мың мектептің үштен бірі ғана қазақ тілінде екендігін, олардың материалдық-техникалық базасының орыс мектептеріне қарағанда əлдеқайда төмендігін көз жеткізе дəлелдейді.

	Кітаптың «Құлдық психологиядан —ұлттық санаға» деп аталатын алғашқы тарауына кеңестік идеология салдарынан қалғып бара жатқан ұлттық сананы оятуға арналған материалдар топтастырылған. Бастыққа, бригадирге бағынып үйренген психологияны заңға ғана бағынатындай етіп өзгерту айта берсек, əлі күнге күн тəртібінен түскен емес.

	«Дəуір дүрсілінің» «Азаттық таңы алдында» атты тарауы Тəуелсіздік қарсаңында орын алған шиеленістерді көрсетеді. Коммунистік партияның солақай саясаты, шовинистік пиғылдарға қарсы күрес, Оралдағы казак-орыстардың патшаға қызмет етуінің 400 жылдығын тойлауына тойтарыс, Жаңа одақтық шарт мəселелері сөз болады. 1990 жылғы күзден бастап КСРО-ның орнына Жаңа одақ қажеттілігі айқын еді. Алайда таяу уақытта Кеңес өкіметінің темір құрсауынан сытылып шығу мүмкін еместей көрінетін. Сондықтан публицист өзінің «Референдум!», «Тарихи бетбұрыс алдында», «Шарт шатағы шешілсе», «Тəуелсіздік туымен – жаңа одаққа!» сияқты мақалаларында Жаңа одақтық шарт федерация бола ма, əлде конфедерация бола ма, бірақ қалайда да ол шын мəнінде Тəуелсіз мемлекеттер одағы болуға тиіс деген ойды жалғайды.

	Одақты сақтауға байланысты референдум өткізілер тұста сол кездегі халық депутаты Нұрбақыт Қойшыбеков арқылы Президентке референдумның қазақстандық нұсқасын ұсынып, нəтижесінде референдум одақтық сауалмен емес сəл өзгерістерімен қазақстандық нұсқа бойынша өткізілген. Шынайы патриоттық сезімнен туған бұл қадамға біз куəміз.

	Автор 1990 жылы маусым айында Қазақстан халық депутаттарына жолдаған ашық хатында «Шынайы да еркін Одақ дегеніңіз қатаң түрде еріктілікке негізделеді, келісімді кез келген сəтте бұзуға мүмкіндігі болады. Ондай мүмкіндік жоқ екен, онда бұл шынайы Одақ болмағаны. Дəлірек айтқанда, Одақ дейсіз бе, тіпті басқыншылық дейсіз бе, əйтеуір ақиқатында бір мемлекет өз шеңберінде екінші мемлекетті ұстап тұруы болып табылады» деген ойды сабақтай келе Жаңа одақтық шарт жобасын жасау үстінде 259 жылдан кейін тұңғыш рет туып тұрған Қазақстанның мемлекеттік шынайы тəуелсіздігіне жету мүмкіндігін қолдан шығарып алмауға шақырады.

	«Горбачев үшінші жаһан соғысында ұтылды ма?», «Жарылыстар жалғаса бере ме?», «Оралдағы оқиға», «Жеделхаттар жекпе-жегі», «Партия кешірім сұрамады», «Бүлік жаңғырықтары» сияқты мақалалар сол күндердің ахуалынан айнытпай сыр шертеді.

	Автор 1991 жылы 7-қыркүйекте жарияланған «Империя күйреді!» атты мақаласында «Мəңгілік ешнəрсе жоқ деген рас екен. Алдыңғы күні, 5-қыркүйекте КСРО Халық депутаттарының төтенше V съезінде əміршілдік-əкімшілдік жүйеге негізделген Кеңес Одағының тоталитарлық құрылысы өмір сүруін тоқтатты!» деп жар салады. Империяға бағынышты «одақтас республикалар» деп аталатын елдердегі ұлт-азаттық қозғалыстары шынайы мемлекеттік тəуелсіздіктерге қарай бет алды.

	«Зұлымдық империясының» дəм-тұзы таусылуымен бүкіл əлем мойнындағы ауыр жүк, жүректеріндегі қордалы үрей біршама жеңілдеді. Осыдан төрт ғасыр бұрын басталған отаршылдық саясатқа заң жүзінде əрең нүкте қойылды. Бұл империя əлемде тұңғыш рет парламенттік жолмен құлады. Ендігі бағыт – Қазақстанның толық тəуелсіздігіне қол жеткізу» – дейді.

	Марат Тоқашбаевтың азаматтық ұстанымын мына мысалдан да байқауға болады: 1991 жылы қыркүйек айының басында Қазақстан Компартиясының кезектен тыс төтенше съезі өтті. Сол съезде еркін микрофонды пайдалана отырып Марат Тоқашбаев партия басшылығымен жүргізілген жаппай коллективтендіру салдарынан 1932-1933 жылдары Қазақстан халқының тең жартысы қырылғандығы, 1937 жылғы жаппай репрессия салдарынан мыңдаған жандар қуғын-сүргін мен құрбандықтарға ұшыратылғаны, 1986 жылғы желтоқсанда студенттердің Мəскеудің империялық озбырлығына көрсеткен наразылығын күшпен басып-жаншуды ұйымдастырғаны үшін Коммунистік партияның қазақ халқынан кешірім сұрауын талап етті. Съезд бұл талаптан бас тартқан соң, Мəкең «Партия кешірім сұрамады» деген мақала жазып, «ондай партия құрамында болғысы келмейтіндігін» білдіріп, партия қатарынан шығып кеткен болатын. Сол материал да осы кітаптан орын алыпты.

	Журналист-жазушы ретінде ол əлемнің отыздан астам мемлекетінде болды. Біз 1990 жылдары Мəскеудің қылмыстық əлемін қазақ-қырғыз мафиясы билегендігін, Токиодағы мұсылман мешітінде жапон профессорлары құранды жапон тіліне аударғанын, Меккеде Арафат тауларынан Қағбаға дейінгі аумақты 18 мың камера қадағалайтындығын – Константинополь қорғандарының 2 мың жылдық тарихы бар екенін, Нью-Йорктегі «Эмпайрз билдинг ститс» ғимаратының 64-қабатында Қадыр Қарабай дейтін аудитор қазақ жігітінің компаниясы жұмыс істейтіндігін Мəкеңнің жазған жолжазбаларынан оқып, жүрізген телевизиялық репортаждарынан көріп білдік. Қазақ публицисінің кездескен адамдарының қатарында Ресей Президенті Борис Ельцин, Сауд Арабиясының Королі Фахд, АҚШ тың экс-президенті Билл Клинтон, Иран Президенті Махмуд Ахмединижад, Түркия Президенті Абдаллаһ Гүл, Румыния Президенті Константинеску бар.

	Кезінде Ресей Президенттігіне үміткер болып додаға түскен Аман Төлеевті Мəскеуге іздеп барып алғаш сұхбат алғаны газет үшін үлкен оқиға болған-ды. Сөйтіп, Аман Төлеев бауырымызды қазақ оқырмандарына ең алғаш таныстырған Мəкең болатын.

	Онымен əлі күнге байланысып тұрады. Мажарстандық ғалым Иштван Коңыр Мандоки туралы «Лениншіл жаста» алғаш мақала жазып, «Қазақ менің бауырым» деп жар салғызған да Мəкең.

	Кеңестік билік Бауыржан Момышұлына ұзақ жылдар Кеңес Одағының Батыры атағын қимай келгені мəлім. 1990 жылы көктемде «Халық Кеңесі» газетінде қаламгердің «Қазақстанның Халық Батыры» атағы белгіленсе, мұндай құрметті атақ, ең алдымен, Бауыржан Момышұлына берілсе деген ұсынысы жарияланды. Редакцияға оқырман хаттары жауып кетті. Осындай қоғамдық пікірдің нəтижесінде əрі Елбасының қолдауымен жарты жылдан соң Баукеңе Батыр атағы берілді!

	Жазушы-журналистің тағы бір қаламгерлік белсенділігі республика рəміздеріне байланысты. 1992 жылы Мемлекеттік рəміздер туралы заң жобасы талқыланатын тұста «Халық Кеңесі» газетінде Мəкең жариялаған мақалада Гимн сөзін – Əнұран, Герб сөзін – Елтаңба деп алғаны бар. Бұл терминдер заң жобасына ілініп, сол арқылы өмірімізге сіңіп кетті. «Елорда» сөзін де ойлап тауып айналымға қосқан Мəкең. Ол 1998 жылы Ақмола атауы Астана болып өзгерген кезде «Қазақстан-1» телеарнасының өзі басқарған жаңалықтар қызметі арқылы тез тарап кетті. Бұлардан өзге «отставка» – «доғарыс», «приспособление» – «айлабұйым», «час пик» – «нөпір шақ», «сувенир» – «кəдесый» жəне тағы басқа бірқатар сөздерді аударғаны есімізде.

	Бүгінде кемеліне келіп отырған көсемсөзші Марат Тоқашбаевтың «Дəуір дүрсілі» кітабы шын мəнінде дəуіріміздің тынысы. Бұл кітап автордың тəуелсіздігіміздің шынайы публицистикалық жыршысы бола білгендігін көрсетеді.

	2010 ж.





ДЕКАНДАР




	2011 жылы мамыр айында Алматы қаласында əл-Фараби атындағы Қазақ ұлттық университетінің журналистика факультетін бітірушілердің 30 жылдан кейінгі кездесуі өтті. Кездесуге жиылған курстастардың əңгіме өзегі ұстаздарымыз туралы естеліктерге көбірек ойысқан еді. Əркім өзінің жадында қалған естеліктерін айтып, бір мəре-сəре болып қалған-ды.

	Ұстаздарымыз туралы менің де əрекідік қойын дəптерге түртіп жүрген жазбаларым бар еді. Кейбірісі оның мерзімдік баспасөз беттерінде жарияланған да. Солардың басын қосып, жинақтап, осы курстастар кітабына қайта ұсынуды жөн көрдім.





Тегеурінді тағдыр




	... 1975 жылдың қоңыр күзі. Сол жылы мамыр айында əскерден оралдым да, күзге салым Алматы қайдасың деп тартып кеттім. Ниетім — сəті түссе, университеттің журналистика факультетінің дайындық бөлімінде оқу.

	Дайындық бөліміне тиісті құжаттар тапсырылып болған соң əңгімелесу негізінде қабылданады екен. Ол күн де келді. Комиссия алдына біртіндеп кіріп жатырмыз.

	– Ортада отырғанның екпіні қатты ғой, ə!

	– Ойбай-ау, деканыңыз сол кісі емес пе!

	– Бəсе, қоғадай жапырылып жатыр соған өңгесінің бəрі.

	– «Мəселені сол кісінің ыңғайы шешеді» дейді.

	– Енді қалай деп едіңіз?

	– Сөзі нық, қимылы ширақ.

	«Сөзі нық, қимылы ширақ». Əшірбай досымыз айтқан осы сөзі неге екенін қайдам, əйтеуір, күні бүгінге дейін жадымда сақталып қалыпты. Деканымыз деп таныған кісінің бүкіл болмыс-бітімін бейнелейтін осы сөздің дəл айтылғандығына, анық айтылғандығына кейін талай рет көзіміз жетті. «Əулиесің-ау, Əшірбай, əулиесің» деген тамсану мен таңдану бекер емес-ті.

	Журналистика факультетінің деканы Темкеңнің— Темірбек Қожакеевтің өзі бұл фəниден өте өткенше осы қалпынан, осы қасиетінен бір танбай кеткен кісілердің қатарынан еді, жарықтық.

	«Тура сөйлеген туғанына жақпайды» дейді халық даналығы. Əділ сейлеймін, тура айтамын деп Темағаңның қайсыбір кездері қаңқу сөзге ілігіп жүрген уақыттары да болған. Ол — шындық. Ал шындықтан айналып кете алмасың тағы ақиқат.

	Кезінде 86-жыл оқиғаларынан кейінгі дүрбелең науқанда Темекенді жазғырушылар көбейді, рушыл деді, жершіл деді. Күнəлаған, күстаналаған мақалалар шығып жатты. Ал бірақ оның «жершілдігі» бүгінгілердің «бармақ басты, көз қыстыларының» қасында əңгіме етуге тұрмайтын шаруалар екен. Егер ол өз ауылының, өз ауданының бірлі-жарымды талапкерінің оқуға түсуіне қол ұшын бере алмаса, онда оның азаматтығы қайсы, оқыған-тоқығандығы қайсы. Еліңді қадірлегің келсе, ең алдымен ауылыңды, ауданыңды, өскен өңір, туған топырағыңды қадірле дейтін ғақлия қайда қалады сонда?..

	Осының бəрін, тіршіліктегі таусылмайтын күйбең-сүйбеңді былай қойғанда Темкең, ең алдымен, өз ісінің білгірі, өз мамандығының қыры мен сырын жете меңгерген майталмандар қатарынан саналатын кісі дер едік. Бұған, біздер, жетпісінші жылдардың соңы мен сексенінші жылдардың басында ол кісіден дəріс алған шəкірттер талай рет көз жеткіздік.

	Тамаша лектор болатын. Қырық бес минут бойына аудиторияны баурап отыру шын мəніндегі ұстаздардың ұстазының ғана қолынан келетін шаруа, əрине. Ал Темекең, міне, өмір бойы осындай өлшем биігінен көрінген жан. Неге олай?

	Бұған жауап – оның ғұмыр бойы ə деп өзі қалаған мамандығына адалдығы, оның ыстығына күйіп, суығына тоңа білгендігі. Сондықтан болар, оның қаламынан туған дүниелер ғылыми-зерттеу жұмыстарының өзегіне айналып, көп мəселеде ақ пен қараны айыруға септесіндік жасады.

	Осы тұрғыдан келгенде, Темекеңнің «Көк сеңгірлер» деп аталатын еңбегінің орны бөлек. Еліміз егемендік алып, тəуелсіздікке қол жеткен шақта ол қайраткер қаламгер Алаш ардақтыларының тағдыр-талайы туралы толғауын қолға алды.

	Əдебиетіміз бен мəдениетіміздің алыптары Сəкен Сейфуллин мен Ілияс Жансүгіров, Бейімбет Майлин мен Ғаббас Тоғжанов туралы тың деректер негізіндегі очерктерін былай қойғанда, бұрын-соңды ресми баспасөзде аз-кем айтылып, жазылып жүрген Жүсіпбек Аймауытов, Міржақып Дулатов, Мағжан Жұмабаев, Тұрар Рысқұлов, Сұлтанбек Қожанов сынды арыстардың шығармашылық жолына арналған зерттеулері оқырман қауым үшін үлкен олжа болды.

	Ағалар ғұмырының өнегелі, ғибратты кезеңдерін жазу үшін Темекең талай архив парақтарын ақтарды, ерінбеді, жалықпады. Жасы алпыстың жуан ортасына келген кісі үшін көзмайын тауыса шаң басқан құжаттарды ақтарыстыру оңай шаруа емес еді, əрине. Сөзінің нықтығын, қимылының ширақтығын осы жолы да дəлелдеді ол.

	Мұндай пікірді оның қаламынан туған «Сатиралық жанрлар», «Сатира күштілер қаруы» деп аталатын еңбектері туралы да айтуға болады. Темекеңнің қай тақырыпта мақала жазса да тыңғылықты дайындықпен кірісетіні, мəселені түбірімен зерттеп барып қолға калам алатыны айқын байқалатыны сөзсіз.

	Темкең бертін өзінің туған топырағы, өскен ортасы туралы толғана кітап жазды. Оның аты — «Керімсал кент» еді. Кітапты оқып отырып Тараз тарихының арғы-бергісіне жаңаша көзқараспен ой түйіндеген ғалымның өзіндік байламдарына разы боласыз.

	Бір зандылық бар: бəріне Уақыт төреші, бəріне Уақыт емші. Бүкіл ғұмыр көші тағдыр тайталысымен безбенделген Темкең туралы жазылар естеліктер легі əлі алда деп ойлаймын.





«Журналистика – баршаға» деп келешекке қызмет еткен қаламгер туралы ой




	«Жақсы жүрген жерінде із қалады». Осы бір қанатты қағиданың ақиқаттығына айтулы қаламгер, ірі оқымысты, əмбебап журналист Марат Кəрібайұлы Барманқұловтың ғұмыр жолы, оның шығармашылық сапары айқын көз жеткізгендей.

	Себебі Мəкең өзінің көзі тірісінде-ақ журналистика жекелеген ғана тұлғалардың айналысатын кəсібі емес, ол бүтіндей бұқаралық сипат алған мамандық деп түсінетін. Сондықтан болар, оның кезекті бір кітабы осындай тақырыппен басылып шыққанын білеміз.

	Оның шығармашылық жолына қарап отырсаңыз, М.Барманқұловтың өне бойы өсу, шығармашылық шеберлігін шыңдау жолындағы қаламгер болғанын айқын аңғарасыз. 1965 жылы Мəскеу мемлекеттік университетінде портреттік очерктің проблемалары төңірегінде кандидаттық диссертация қорғаған ол бұдан былайғы ізденістерінде де бұқаралық ақпарат құралдарының қоғамдағы алар орнын айқындауға, оның адамдардың белсенді өмірлік позициясын қалыптастырудағы рөлін көрсетуге батыл қадам жасады.

	Ал 1981 жылы қорғаған докторлық диссертациясы бойынша баспадан шыққан монографиясы студенттер мен мамандардың, зиялы қауымның қолдан-қолға тигізбес кітабына айналды. Ғылыми жұмыспен айналысам, диплом қорғаймын деген талай талапкердің осы монографияға жүгінбегені кемде-кем-ақ шығар. Мұның сыртында оның «Телевидение: деньги или власть?» (Алматы: «Санат», 1997), «Тюркская вселенная» (Алматы: «Білім», 1996), «Наследники Белого Лебедя» (Алматы: «Рауан», 1995) деп аталатын туындылары оз оқырмандарын тауып, мерзімді баспасөз беттерінде лайықты бағасын алғаны мəлім.

	Марат Кəрібайұлы ұстаздықты ұлы мұрат тұтқан оқымыстылардың бірі. Сондықтан болу керек оның жетекшілігімен докторлық, кандидаттық диссертациялар қорғаған ізбасарлары бүгінде өзі ұзақ жылдар қызмет еткен білім мен ғылым ордасы – əл-Фараби атындағы Қазақ ұлттық университетінде жемісті еңбек етіп келеді.

	Марат Кəрібайүлы кезінде өзінің ғылыми жұмысын педагогикалық, қоғамдық жұмыстармен шебер ұштастыра білді. Мəселен, 1965 жылдың қаңтарынан бастап Қазақ мемлекеттік университетінің қарапайым ассистенттігінен журналистика факультетінің сырттай жəне күндізгі бөлімдерінің декандығына дейінгі жолдан өтті. Айтуға ғана жеңіл болғанымен, өз өмірінің ширек ғасыр уақытын арнаған осынау қызметте оның ұстаздық тəлімгерлігі мен шебер ұйымдастырушылық таланты айқын байқалды.

	Айталық, өзіміз осы журналистика факультетінің студенті болып жүрген кезімізде əлдене бір себеппен оның алдына барғанымызда мəселені шешуге орай «жоқ» деген сөзді естімеппіз. Үнемі ақ жарқын, үнемі қарбалас істің үстінде жүретін Марат Кəрібайұлы үлкеннің де, кішінің де мұқтаж шаруасын оң шешіп беруге тырысып-ақ жататын. Мен факультеттің 3-інші курсынан бастап кəсіподақ комитетінің төрағасы, Алматы қалалық кеңесінің депутаты болып сайландым. Бұның өзі маған үлкен жауапкершілік жүктейтін қоғамдық жұмыс еді.

	Студенттердің тұрмыстық мұқтажына байланысты Мəкеңмен жиі пікірлесуге, түйінді мəселелерді бірлесіп шешкен кез аз болмап еді. Сонда бір айқын аңғарғаным, мені ол студент аудиториясында шəкірт ретінде қабылдаса, ал, қоғамдық жұмыстар барысындағы кездесулерімізде əріптес азамат ретінде сөз қозғап, өзімен тең дəрежеде ұстайтын. Би-ағаң айтты дейтін «Ұлық болсаң, кішік бол» деген қасиетті осы Мəкеңнің болмысынан танитынбыз сол шақ. Бұл – кейінгі толқын журналистер ұдайы өнеге етіп ұстайтын-ақ қасиет.

	1991 жылы филология ғылымдарының докторы, профессор Марат Барманқұловқа зор сенім көрсетіліп, ол республикалық «Казахстанская правда» газеті бас редакторының бірінші орынбасары қызметіне тағайындалды. Бұл бір ел өміріндегі қоғамдық-саяси оқиғалардың алмағайып түсіп жатқан кезеңі еді.

	Өтпелі кезеңнің өзіндік талабы, əсіресе, бұқаралық ақпарат құралдарының жетекшілеріне ерекше қойылғаны сөзсіз. Мен сол кездері республикалық «Халық кеңесі» газеті бас редакторының бірінші орынбасары қызметінде жүрдім де, Мəкеңді əріптес ретінде əрі ақылшы ұстаз аға ретінде оған жиі телефон соғып, жұмыс бабында толғаулы мəселелердің түйінін бірлесе шешіп отыруға тырыстым.

	Сонда бір байқағаным, өмір бойы студент аудиториясында дəріс оқып, негізінен ғылыми-зерттеу жұмыстарымен шұғылданған азаматтың өзі бекітілген жаңа қызмет орнының ерекшелігін тез меңгеріп кеткендігі. Əрине, журналистикада тақтайдай жол жоқ. Оның кедір-бұдырсыз даңғылымен қоса қалтарыс-бұрылыстары да аз еместігі белгілі. Оның үстіне 90-жылдардың басы қоғамдық санаға демократиялық дүмпулердің тың серпін əкеле бастаған кезі. Бұл – қоғамдық пікірлердің алмағайып түсіп, шынын айтқанда, көше шерулерінің шырқау шегіне жеткен шағы болатын. Сол уақыт рухына сай редакцияға түсетін мақалалардың да сыпаты болмысты бейнелеп жататын. Ал соның бəріне тəуелсіздік стратегиясы мен мемлекетшілдік көзқарас тұрғысынан байыпты баға беру, жүзден бірін іріктеп алу, əрине, оңай емес еді. Мəкең, міне, осындай талап тұғырынан көріне білген басшылардың бірі болды.

	Замана талабына, уақыт бедеріне байланысты журналистикаға да жаңа міндеттер жүктелгені өзінен-өзі түсінікті. Оны бүгінгі таңдағы бұқаралық ақпарат құралдардың сыр-сыпаты айқын аңғартып отыр. Ал, Мəкең – Марат Кəрібайұлы өзінің шəкірттер алдындағы дəрістерінде, көзінің майын тауысып жазған ғылыми еңбектерінде осы мəселеге айрықша мəн берген еді.

	Оның өткен ғасырдың 90-жылдары айтқандары бүгінде ақиқатқа айналды. Себебі қазір ақпарат – саясат, ақпарат – бизнес, ақпарат – тарихи тағылымды талдау-сараптау көзі болып отыр. Ал бұдан соң журналистиканы баршаның айналысатын кəсібі демей көріңіз.

	Уақыт рухына сай редакцияларға түсетін мақалалардың да сыпаты болмысты бейнелеп жататын. Ал соның бəріне тəуелсіздік стратегиясы мен мемлекетшілдік көзқарас тұрғысынан байыпты баға беру, жүзден бірін іркіп алу, əрине, оңай емес еді. Мəкең, міне, осындай талап тұғырынан көріне білген басшылардың бірі болды.





Қажымайтын Қозыбаев




	Қазақстанның ақпараттық кеңістігіндегі ахуалды осыдан 20 жылғы жағдаймен салыстыруға мүлдем келмейді.

	90 жылдардың басында демократиялық бостандыққа қол жетті, ел өз тəуелсіздігін жариялады дегенімізбен бұқаралық ақпарат саласындағы үрдістерден əлі де болса ескі моноидеологияның ызғары есіп тұрған-ды. Ақиқатын айтқанда, ол жылдары жаңа мен көненің, тың көзқарас пен тоқыраған пиғылдың текетіресіп жатқан кезі еді. Əсіресе, мемлекеттік басылымдар тарапынан бұрынғы инерция бойынша жоғарыға жалтақтау, қоғам өміріндегі ең өзекжарды мəселелерді айнала өту секілді жағдаяттар болмай қалған жоқ. Ал бірақ сол басылымдардың бүтіндей материалдық-техникалық базасы, қаржыландыруы «бір көзден» қамтамасыз етіліп отырғандықтан да, бұл газет-журналдардың жұмысының ыңғайын бұрынғы сүрлеумен құрмасқа амалы жоқ та еді...

	Бұл əл-Фараби атындағы Қазақ ұлттық университетінің, журналистика факультетінің бұрынғы деканы, кафедра меңгерушісі, профессор, Қазақстан журналистика академиясының президенті Сағымбай Қозыбаевтың пікірі. Профессор Сағымбай Қозыбаевтың сөзінің жаны бар. Дегенмен де, уақыт шіркіннің бір орында тұрақтап кала алмайтыны, үнемі өзгерісте болатыны секілді Қазақстанның бұқаралық ақпарат құралдары қоғамдық болмыстың талаптарына сай өздерінің жұмыс істеу əдіс-тəсілдерін қайта құрып, оны біртіндеп жетілдіре бастағаны тағы шындық. Сөйтіп, осынау үрдіске, республиканың ақпараттық кеңістігінің бəсекеге қабілеттілігін дамытуға практик журналистермен қоса, БАҚ мəселесінің теориясы мен тəжірибесін таразылап талдауға ғалымдарымыз да айтарлықтай үлес қоса бастады.

	Мəселен, кешегі өткен Х.Бекхожин, Б.Кенжебаев, Т.Қожакеев, М.Барманқұлов сыңды ғалымдар салған соқпақты бүгіндері Н.Омашев, С.Қозыбаев, Б.Жақып жəне олардың соңынан ерген бір топ үркердей үмітті топ лайықты жалғастырып келеді. Ал осылардың ішінен тарих ғылымдарынын докторы, профессор Сағымбай Қабашұлының соңғы жылдардағы шығармашылығы хақында ой өрбітуді жөн көріп отырмыз.

	Ілгеріде біз ел өміріндегі өтпелі кезеңнің екінші сатысында қазақстаңдық БАҚ-тардың жұмыс əдіс-тəсілдерінде елең еткізерлік өзгерістер пайда бола бастады дедік. Бұрыннан бар журналистік қоғамдар, ұйымдармен қоса жаңадан шығармашылық бірлестіктер шаңырақ көтергені мəлім. Айталық, ғасырдың басында «Media Net» халықаралық журналистік орталығы, «Əділ сөз» сөз бостандығын қорғау жөніндегі халықаралық қор, «Қазақстан журналистер конгресі», «Eurasian Media Forum», т.б. журналистер қауымдастықтарының тұсауы кесіліп, жұмыс істей бастағаны белгілі. Міне, осылардың алдыңғы легінен Қазақстан журналистика академиясы лайықты орын алады десек артық айтқандық емес. Құрамында еліміздің БАҚ саласындағы ең таңдаулы қырыққа жуық кəсіби шеберлері кіретін бұл академия қоғамдық ортада өзін-өзі көрсете білді, республика журналистерінің шеберлігін ұстарту мақсатындағы жұмысқа лайықты үлес қосып келеді деп толық айтуға болады. Ал соның басы-қасында жүрген академияның президенті Сағымбай Қозыбаев.

	Сəкең Қазақстан журналистика шаңырағына кездейсоқ бас сұққан «жазғыштардың» немесе есіктен кіріп төр менікі дейтін пысықайлардың бірі емес. Ол өзіндік орнын айқындаған, қолтаңбасы қалыптасқан шын майталмандардың бірі. Бұл пікірді хаттап отырғанда біздің ойымызға Сəкеңнің жаңалыққа жаны құмар қаламгерлігі, ізденімпаз елгезектігі ойға оралады. Оның бұл қасиеті Қазақ радиосында бас редактордың орынбасары, кейінірек Бүкілодақтық радионың Қазақстандағы тілшісі болып жұмыс істеген жылдарында айрықша жарқырап көрінді. Журналистік сапарлардағы көргені мен түйгені мол Сағымбай өзінің зерттеушілік өрісінде де өзгелерге үлгі боларлықтай қасиетімен танылды. Ол журналистика тарихын зерттеуде, зерделеуде қыруар ізденістерге барды. Ұлттық баспасөзіміздің кенен кешегісі мен кемелді келешегіне қатысты ғылыми негізді, дəлелді байламдар жасады. Айталық, Сəкеңнің түптеп зерттеуінің нəтижесінде республикалық «Коре ильбо» газеті өзінің шыға бастау жылнамасын 1937 жылдан емес, енді 1923 жылдан бастайтын болды. «Экспресс К» газеті де (бұрынғы «Ленинская смена») осылайша шыға бастау шежіресіне өзгерістер енгізді. Сөйтіп, екі басылым да өздерінің 30 жылдық мерейтойын атап өтті.

	Ретті жерінде айта кетейік, осы газеттердің шығармашылық алқасы мен сан мыңдаған оқырмандарының қарапайым қазақ ғалымына оның басылымдар шежіресін зерттеудегі табандылығына айтар алғысы шексіз болғаны сөзсіз.

	Мақтануға, мақтауға тұрарлық па? Əрине!

	Сағымбай Қабашұлы өз қаламынан туған əрбір шығарманың, зерттеу еңбегінің қашан тұсауы кесілгенше толғанып, тебіреніп жүреді. Өмірде тақтайдай жол əркез бола бермейтіні акиқат. Алайда «біткен іске сыншы көп» деген нақылдың өз алдынан талай шыққанын Сəкең жақсы біледі. Оны мына бір жағдаяттармен салыстырғым келіп отыр. Осыдан 2-3 жыл бұрын Сəкең Қазақстан журналистикасының энциклопедиясын шығаруды қолға алды. Жұмыс жұмыстың арасында уақыт тауып, оған қажетті материалдар əзірледі. Тиісті мекемелерге сұрау салды. Жекелеген кісілерге, баспасөз ісінің төңірегінде жүрген азаматтарға ұсыныс айтты. Тым болмағанда, өздеріңіздің өмірбаяндық деректеріңізді беріңіздер деді. Осыған елп ете қойғандары көп болмады.

	Ал қолжазбаны өндіріске тапсыратын уақыт болса таяп қалды. Амалдың жоқтығынан жиналған материалдар барынша өткізіліп, кітап əу баста ойластырғандай энциклопедия емес, анықтамалық болып шықты. Шығуы шыққанымен, дау айтушылар, өкпе білдірушілер кебейді:

	«Мен неге ілінбей қалғам?», «Əні бір мəселе, мына бір проблема ұмыт қалыпты ғой...» деген секілді. Сəкең о бастан терісі кең адам, осының бəрін көтере білді де: «Бұл енді бірінші шығарылым ғой, сіздер белсенді атсалысқанда кем-кетігі де аздау болар еді. Анықтамалық келесі жолы энциклопедия болып шығады. Сонда міндетті түрде кіресіздер» деп олардың да көңілін көтере демдеп, жауапкершілік шылбырының бір ұшын өздеріне ұстатып қойды.

	Ал ақиқатына келсеңіз, энциклопедия шығару бір адамның ғана қолынан келетін шаруа емес, мұндай іске əдетте тұтастай институт ғалымдары жұмылдырып жатады. Сəкеңнің осындай күрделі шаруаны батыл қолға алып, оған із тастаудың өзі де үлкен ерлікпен пара-пар!

	Уəде – орындалумен құнды. Сəкеңнің өкпе білдірушілерге айтқан уəдесі жай ғана көңілжықпастық сөз емес екен. Ол өз сөзінде тұра білетін азамат екендігін де дəлелдеп жүр. Соның айқын бір мысалы, 2006 жылы «Қазақстан журналистикасы энциклопедиясының» жарыққа шығуы. «Экономика» баспасынан «Отандық журналистика» сериясымен дүниеге келген 531 беттік бұл көлемді ғылыми басылымның еліміздің бұқаралық ақпарат кеңістігінде алар орны ерекше болмақ.

	Сағымбай Қозыбайұлы осынау энциклопедияны жарыққа шығаруда қыруар дайындық жүргізгенін, оның ізашар басылымдардың тұсауын кескенінің куəсі болып жүрміз. Ғалымның қаламынан туған «Менің Ленсменам» (2001), «Жарық жұлдыздар. Отандық журналистика элитасы» (2006) сондай-ақ, «Масс-медиа. Словарь – справочник» (2007) деп аталатын кітаптар журналистер əулеті мен саясаттанушыларға, тарихшыларға кажетті таптырмас көмекші кұралға айналған. Осылардың ішінде, əсіресе, «Масс-медиа. Словарь – справочниктің» орны ерекше. Көлемі 720 беттен тұратын осынау энциклопедиялық басылымға үш мыңнан артық мақала енгізілген. Өзі басқаратын Қазақстан журналистика академиясының жұмыс ауқымында атқарылған елеулі іс боп танылатын осынау энциклопедиялық басылым масс-медиялық анықтама сөздіктермен қоса теориялық түсініктемелерді қамтып қана қоймай, Қазақстандағы БАҚ саласындағы заңнамалық актілер туралы да мағлұматтар береді. Бұл ретте, «Масс-медиа. Словарь – справочниктің» еліміздегі журналистика мамандығы бойынша дəріс алып жүрген шəкірттер үшін негізгі оқу құралдарының бірі болатындығына кəміл сендіргіміз келеді.

	Қазақстанның ақпараттық кеңістігінде Журналистика академиясының алар орны ерекше. Жылма-жыл өзінің сессиясында республикадағы бұқаралық ақпарат құралдары арасындағы шығармашылық сайыстың қорытындысын қарайтын оның əр мəжілісі үлкен мəртебеге ие екендігінде сөз жоқ. Себебі академия белгілеген жалпыұлттық «Алтын жұлдыз» жəне «Алтын самұрық» сыйлықтарын алу жолында еліміздің түкпір-түкпірінен талай үміткерлер бақ сынасады. Ал шын жеңімпазды таңдау, олардың тұғырлы орнын белгілеу нағыз кəсіби шеберлер мен білімпаздардың əділдігіне, азаматтық өре биігіне байланысты. Ақиқатын айту керек, Сəкең бастаған журналистика академиясының академиктері жылма-жыл осынау өлшем биігінен көрініп келе жатқандығы сөзсіз.

	«Ұлық болсаң – кішік бол», «Кең болсаң – кем болмайсың». Осынау бір қанатты қағидаларды өз ғұмырының бағдаршамындай ұстанатын профессор Сəкең – Сағымбай Қабашұлы Қозыбаев қазір зор шығармашылық шабыт үстінде. Қым-қуыт, қам-қарекет ішінде. Бірде – университетте, бірде – академияда. Бəріне уақыт тауып жүргені.

	Бүгінде университет аудиторияларында шəкірттеріне дəмді де дəлелді дəріс оқитын ұлағатты ұстаздың бітімі уақыт озған сайын тұлғалана түссе, ол – заңдылық. Абырой-бедел деген сол.

	Оның үстіне Қазақстан журналистика академиясының қат-қабат шаруаларын сүріндірмей, қабындырмай алып келе жаткан қайраткер азаматқа тілеуқорлар да көп.

	«Қажымайтын Қозыбаев!» деп мақтанышпен ауызға алатынымыз да сондықтан!

	2012 ж.





ШАРБОЛАТ




	– Шал-ау, неғып отырсың, мертіктірді ғой ана баланы...

	– Тыныш отыршы-əй, қайдағыны айтпай, əдісін алайын дегені де. Əйтпесе, не көрініпті Жəкенге... Анау да өзі қарайлас сияқты білем...

	Үшкемпір қарт қомдана беріп, телевизорға бір табан жақындай түсті. Өз-өзінен күбір етіп: «Иə, сəт құлыным. Нар тəуекел...».

	Көгілдір экранға ентелей қалған үй іші демдерін ішінен алып, алқалы топ ортасында өтіп жатқан арпалыстың əр көрінісін қалт жібермей қарап отыр. Бір сəт бөлме ішіндегі сілтідей тұнған тыныштықты қуаттағандай телевизор коментаторы да үнсіз қалған.

	...Шиыршық атқап шымыр білектер шартпа-шұрт айқаса қалысымен Жақсылық кəнігі əдісіне салуға ыңғайлана берді. Түрік балуаны қолын сəл босатуы мұң екен, ол көз ілеспес жылдамдықпен Борды белінен қапсыра құшақтай алды. Сөйтті де, қарсыласын шыр айналдыра беріп төрт тағанға түсірді.

	– Ой, бəрекелді! Менің ботам сөйтсе керек-ті! Қарт жан-жағына желпіне қарады. Осы сəт Күнтөре шешей де көзəйнегін түзей беріп жанарына үйірілген қуаныш жасын отағасына білдіртпей сүртіп алғанды.

	Іле коментатордың: «Сонымен, қымбатты телекөрермендер. Москва Олимпиадасының боз кілемінде талайды тамсандырған Жақсылық Үшкемпіровтің кезекті жеңісінің куəсі болдыңыздар. Осындағы өтіп жатқан əлем чемпионатының ақтың сынында түрік балуаны Борды 8:0 есебімен ұтқан Жақсылық енді бірнеше минуттан кейін алтыннан алқа тақпақ» деген хабары үй ішінің көл-көсір қуанышымен шалқыған шаттығына ұласқан.

	–Ура! Ура!.. Папам жеңді, Жандос, көрдің бе, əне!

	Апыл-тапыл басқан қос құлыншақ жүгіріп келіп қарт құшағына қойып кеткен. Кішкене Елдостың жүрекжарды даусын отырғандардың сезім пернелерін шертіп өткені де рас болатын.

	«О, құлынымның қос қанаты»... қарияның салалы саусақтары немерелерінің кекілін сипай берді. Со бір сəт сонау жылдар тасасында жылыстап қалған көне суреттер Үшекең қарт көз алдынан кинолентасындағыдай сырғып өткен.

	...Мамыр айының мамыржай күндерінің бірі еді. Көрші ауылдағы Мараттың əйелі ұл туып, төңіректің бəрі тайлы-таяғымен шілдеханаға жиналды. Əкесінің қой дегеніне болмай Жақсылық та ере келген.

	Ойын-сауықты бабына келтіре басқарып жүрген Тоқаш:

	–Ау, халайық ендігі кезекті күш өнеріне берсек қайтеді.

	Тамаша той сəні бала күресі емес пе?

	Жұрттың бəрі Тоқташтың осы ұсынысын күтіп отырғандай кеу-кеулеп əкетті.

	– Міне, қызық енді басталады!

	– Ал, балалар, белбеулеріңді тағыңдар.

	– Сапарғали осы жолы бəрін де қирата соғатын шығар.

	– Əшейін де қарап қалмас.

	Той думаншылары ауыл сыртындағы дөңеске көтерілді де алқа-қотан отыра қалысты.

	Күреске сайланып келген балалар ортаға бірінен кейін бірі шығып жатыр. Қарақан деген бала шыдатар емес. Үйіріп соғып, алып ұрады. Қарақанның мына қимылынан жасқаншақтаған өзгелер тоқырасып қалған.

	– Ау, бұл не тұрыс...

	– Қарақан шықсын тағы...

	– Қарақан шығарын шығар-ау, онымен белдесуге кісі табыла қояр ма екен, сірə?

	– Сапарғали тұрған жоқ па?

	– Əй, қайдам, сонікі құр дене ме деп қалдым.

	– Мен шығам!

	Жұрт назары бірден ортаға адымдай басып шыққан тəмпіш қараға ауды. Төреші талапкердің қалқасын көріп қорашсынды білем, бір сəт желкесін қасып, төңірегін тінте қараған.

	–Бастайық! – деді тəмпіш қара.

	Ұлының мына қылығы Үшкемпірді таңғалдырған.

	Қапелімде суырылып ортаға шыға келген Жақсылықты шақырып алайын деп бір оқталғанымен, əліптің артын баққан. Бір жерін мертіктіріп алмаса жарар деген ой да сызықтап өтті.

	...Белдесу басталып кетті. Жақсылық Қарақанға шалдырмай жүр. Бір кезде жамбасқа алам деп үйіре бергенде Қарақан өзінің қалай əдіс алдырып алғанын байқамай қалды. Тəмпіш қара іштен шалып үлгерген. Қарақан серең етіп құлағанда Жақсылық көз ілеспес қимылмен қарсыласының жауырынын жерге тигізді.

	– Ой, пəлі əдісқойын қарашы-ей, өзінің!

	– «Күш атасын танымас» деген осы да!

	– Жо-жоқ, Қарақан мүлт кетті.

	– Сізде айтады екенсіз, мəселе əдісте ғой.

	– Тəмпіш қарам ерледі, болайын деп-ақ тұр екен. Төреші жігіт Жақсылықтың қолын көтерді.

	...Ойлап қараса ұлы сол бір жылдары-ақ күрес өнерінің табалдырығынан аттаған екен-ау. Үшкемпір қарт ұлының үлкен спорттағы өмірбаянының осылайша басталғанына сүйініш білдірді.

	***

	1975 жылдың шілдесі. КСРО Халықтарының VI спартакиадасының программасы бойынша классикалық күрестеті Алматыда өткен жарыс Үшекең қарттың күні кешегідей əлі есінде.

	Астанадағы Спорт сарайында өткен бұл жарыстың əрбір сəтін семьясымен қалт жібермей қарап отырды. Қарт ұлының осы бір дүбірлі де аса жауапты спорт мерекесіне тыңғылықты əзірмен келгендігін білетін-ді. Жарыстың алғашқы күні Жақсылық еліміздің чемпионы əзірбайжан палуаны Құрбановпен шықты. Қос қарсылас боз кілем үстінде бар өнерін салған. Жақсылық үшін тек қана жеңіс керек. Өйткені Ригада өткен біріншілікте Құрбановқа кездесу тізгінін беріп қойып, қол созым жердегі алтын медальдан қағылған болатын. Міне, енді сол жеңілістің есесін қайтарудың сəті түсті. Құрбановтың тактикасының бүге-шігесіне дейін біліп алған Жақсылық алғашқы минуттардан-ақ ұпай санын молайта берді. Ал соңғы үш минуттықта əзірбайжан палуаны өзінің жер иіскей құлағанын аңғармай қалды. Сол сəтті Жақсылық ұтымды пайдаланды. Таза жеңіс!

	Сол күнгі қарқын қарқынға, жеңіс жеңіске ұласты. Ал спартакиаданың ақтық сынында Жақсылық КСРО құрама командасының белді мүшелерінің бірі Нецветаевпен кездесті. Боз кілем үстінде өткен тоғыз минуттық атой арпалыста қазақстандық палуанның мерейі үстем болды. Ол республика командасының А.Назаренко, В.Рязанцев, А.Быков секілді жігіттермен бірге жеңіс тұғырына көтеріліп, алтыннан алқа тақты.

	***

	Жанкүйерлердің жарғақ құлағын жастыққа тигізбей есіл-дертін алған Олимпиада күндерінің ақтық сынының өтер сəті де жетті-ау. Бұл күндер Вадим Александрович Псарев мазасыз күй кешкен. Қалай болар, екен, ə? Константин Александр да осал емес-ау. Былтырғы Прьевидзеде өткен əлем біріншілігінде қарсыластарының бəрін жер соқтырып, жолындағысын жайпап, жеңіс тұғырына жеке-дара көтерілген де осы Александр ғой. Оның Шумаковпен, Базинмен кездесулеріндегі айла-тəсілді шеберлігін айтып жеткізудің өзі қиын.

	Иə, қай бапкер өз шəкіртінің жарыс сөресін сəтті бастағанын қаламайды дейсіз. Сондықтан да Вадим Александровичтің толқуы да орынды еді. Дегенмен, Жақсылықтың Алматыдағы Прьевидзедегі біріншіліктердегі көрсеткен ширақ қимылдары, мінез жомарттықтары есіне оралғанда жаттықтырушы бір сəтке болса да көңілін тоқ санайтыны да жасырын емес.

	Жақсылық соңғы жылдары шын мəніндегі спорттық бабына енді. Соның бір дəлелі Ульяновскіде өткен біріншіліктің бас бəйгесін жеңіп алып, Олимпиада жолдамасына ие болуы.

	...Бозкілем үстіндегі белдесу ширыға түсті. Төрешінің ысқырығы естілісімен-ақ жойқын шабуылға көшкен румын палуаны өзінің кəнігі əдісіне салуға ыңғайланып-ақ бақты. Екеуі де əбден сүлесоқ болған. Қарсыласының əдісіне қанық Жақсылық та бой алдырмай жүр. Бір сəт шалқалай кеудесінен асыра лақтыруға ыңғайлана бергенде Жақсылық Александрға қарсы əдіс қолданып үлгерді. Қас пен көздің арасында румын палуаны төрт тағанға түсті. Есеп 6:1! Сол сəт төреші ысқырығы шыр етіп белдесу аяқталғандығы туралы белгі берілген. Олимпиадалық ойындарда Поляк палуаны Роман Керпачты, венгрлік Вренц Шерстреді таза ұтқан Жақсылық ақтық сында болгарлық Павел Кристовпен кездесті. Жақсылыққа дейінгі қарсыластарының бəрінен мерейі үстем болып келген Кристов та осал емес еді. Ол осының алдында ғана Фин палуаны Рейс Хакарантанмен өткен тартысты белдесуде қарсыласын 25:0 есебімен ұтып, талайларды таңдай қақтырған.

	...Шиыршық атқан бұлшық еттер ойнақшып, қорғасынша қабыса қалады да, енді бір сəт жойқын күш жебегендей білемдене шыға келеді. Самайынан жылғалап келіп көзіне құйылған ащы тер осынау арпалыстың əр секундының салмағын үстемелегендей. Кристовтың қарулы саусақтары ұстаған жерінен айырылар емес, бірін-бірі аңдысқан екі палуанның əр қимылын қадағалап отырған жанкүйерлердің «Жақсылық! Жақсылық!» деуі мұң екен, намысқа тырысты білем, болгар палуаны бұған қарай айбат шеге атыла берген. Жақсылықтың да күткені осы еді. Қарсыласының осал буынын дөп басқан ол қас-қағымда Кристовты төрт тағанға түсірді. Көзді ашып-жұмғанша болған жоқ, жауырыны жер иіскеп үлгерген болгар палуанына бармағын шайнай бергеннен басқа амал қалмаған. Бұл 1980 жылдың 23-шілдесі еді.

	Ал арада аз-кем уақыт өтпей-ақ Олимпиаданың баспасөз орталығынан ағылған информация ағындары классикалық күрестің бас бəйгесін жеңіп алған Жақсылық Үшкемпіровті əлем жанкүйерлеріне таныстырып жатты.

	– Сол күнгі тебіреністі толғанысты тілмен айтып жеткізу қиын, – дейді Жақсылық. – Оның бəрі, əрине, үлкен еңбектің тынымсыз ізденістің ізгі мақсатқа тас түйін жұмыла білудің басты қорытындысы деп білемін.

	Иə, тынымсыз ізденіс шеберлікті шыңдай түсу Жақсылықтың үлкен спорттағы тамаша көрсеткіштерінің алтын арқауы.

	Жақсылық бұл күндері спорттағы тамаша табыстарының сырларын жас буынна да жалықпай үйретуде. Ол Астанадағы «Қайрат» ерікті спорт қоғамына қарасты балалар мен жасөспірімдер спорт мектебінің жаттықтырушысы.

	***

	– Жақа, еліміздің тəуелсіздік алғанына жетінші жылға аяқ басты. Қазақ спорты тарихында да осынау жылдардың өзіндік бет-бедері бар ғой, ə? – дейміз Жақсылыққа сыр тартып.

	– Əрине. Бірақ бүгінгі табыс ертеңге меже болмауы керек.

	– Осы ойыңды тарқата түссең.

	– Айта берсек, əңгіме көп. Ал ең бастысы, ақиқатына келсек біз өз мүмкіндігімізді толық пайдалана алмай отырмыз. Көпшілік жерде тоқмейілсу, мардымсу басым. Еліміз егеменді ел болды, тəуелсіз болды деп бөркімізді аспанға лақтыруды сəнге айналдырдық. Осынымыздың өзі ұзаққа созылыңқырап кеткен жоқ па, ə?

	– Оныңыз рас, енді...

	– Мен бір-ақ нəрсені айтайын. Қазақ спортының жұлдызы жоғары болуы, əрине, жеке тұлғаларға, таланттарға байланысты екендігіне ешкімнің шүбəсі жоқ. Дегенмен де, сол таланттардың көзін ашатын, оның тұсауын кесетін жергілікті жерлердегі бұқаралық спорт ұйымдары ғой. Мен мəселен, осы қалпымда Олимпиада чемпионы болып аспаннан аяғым салбырап түсе қалған жоқ. Кезінде мен де, ауылдың қаратабан баласы спорт секцияларына қатысып, аудандық, облыстық біріншіліктерде күш сынастым. Демек, менің чемпиондық жолымда бұқаралық бастауыш спорт ұйымдарының алар орны зор болды десем асыра айтпас едім.

	Жақсылық осылайша толғанады. Оның пікірінің құйттай да қоспасы жоқ. Рас, соңғы жылдары нарықтық экономика қиыншылығы, қымбатшылық деген сылтаумен жергілікті дене тəрбиесі мен спорт ісіне деген көзқарасты салқындатып алғанымыз рас. Бір жылдары үлкен спортқа жолдама берген стадиондар мен жаттығу алаңдары бүгіндері есік-терезесі қаңырап, жоғарыдан келген өкілдердің анда-санда ат ізін салатын меңіреу ғимаратына айналған.

	Жергілікті жерлерде спорт десе ішкен асын жерге қоятын азаматтар жоқ емес, бар. Солардың энтузиазмін қолдап, жарқын іске жалын тұтатсақ бұдан ортақ ісіміз ілгерілемесе кейіндемесі мəлім.

	– Бір күйінетінің аудан əкімдерімен əңгімелесе қалсаңыз спорт ойындарын кейбір мерейтойларда өтіп жататын көңіл көтерерлік жарыстармен сабақтастырады, – дейді Жақаң сөзін сабақтап.

	– Ұлттық спорт ойындарын дамыту, денсаулық мерекесіне айналдыру ол да жақсы нəрсе, əрине. Бірақ бұқаралық спорттың бүкіл даму деңгейін осы мəселемен ғана өлшеп-пішу жеткіліксіз.

	Қазақ спортының қияға құлаш ұруына иненің жасуындай болса да үлес қосып отырған Жақсылық Үшкемпіров сынды азаматтың, ой-жосығы, міне осындай.

	1997 ж.





АҚҚУ СЕНІМ




	...Ұзын сəскеде ауыл сыртындағы қара жолдан автоклуб шаң берді де, артынша-ақ кеңсенің жанына кеп тоқтай қалды. Арада аз-кем уақыт өткенде дүкеннің алдындағы хабарландыру тақтасына қуанышты хабар ілінді.

	Iле «Алматыдан артистер келіпті. Бүгін клубта концерт болады екен» деген хабар оймақтай ауылды бір серпілтіп тастаған. Сол күні «Қырықжылдықтың» үлкені де, кішісі де қас қараюын асыға күткен-ді. Ай дөңгелеп, қыр үстіне қонақтаған сəттен жатаған клубқа жұрт тайлы-таяғымен жан-жақтан ағылды-ай кеп.

	Ойын-сауық түн ортасына дейін созылды. Бір сəт күнделікті күйбең мен сан-сапалақ шаруаны ұмыттырып, ауыл адамдарын əн əуезі баураған. Бірде Қайраттың майда қоңыр даусы түнгі аспанды тебірентіп, толқытса, енді бірде Қапаштың мың сан құбылған күміс үні еріксіз «Па, шіркін» дегізген. Əн күйге, жыр биге ұласты. Осынау əсем əлемді аңсай күтіп, өнерпаздармен сағыныса қауышқан көрермендер қайта-қайта дүрліктіре қол соғып, əншілерді сахнадан жіберер емес.

	Бір кезде алқалы ортаға тұлымы желпілдеген шынашақтай қыз шыға келді.

	– Оу, мынау Мұхамедиярдың қызы ғой.

	– Ой, пəлі, өнерпаздар өз арамызда да бар екен.

	– Бəрінен де бұрын жүрексінбей «Гүлдермен» өнер жарыстыруға шыққанын айтсаңшы.

	– Мақпал ғой бұл, Мақпал.

	Сөйткенше болған жоқ, əлгі кішкене əншінің балғын үні клуб ішін кернеп ала жөнелді.



	...Ауылымнан аттанарда,

	Алтын аймақ əн салады.

	Жол тынымсыз тартқан алға,

	Жүрегімді нұр шалады...



	Əн аяқталғанда, жұрт тағы да кеу-кеулеп, дүркірете қол соқты.

	– Мың жаса, айналайын!

	– Талабың таудай болсын!

	– Əн иірімін түсініп айтуын қарашы, тамаша!

	Осы сəт əлгінде ғана өздері де көрермендер құрметіне кенелген «Гүлдердің» өрімдей қыз-жігіттері байыз таппай сахнаға жүгірісе шыққан. Енді бірде құшағы қызғалдақтарға толы қаршадай əнші өнерпаздардың қолында қалықтап бара жатты...

	– Бұл осыдан он бес шақты жыл бұрын болған еді, – дейді республикалық «Гүлдер» жастар эстрадалық ансамблінің қаз тұрып, қадам басуына қамқор болғандардың бірі Кенжебек Тұяқаев. – Ал қазір ойлап қарасақ, бəрі де күні кешегідей сияқты. Сондағы кішкене əнші Қарағанды облысындағы Қазақстанның 40 жылдығы атындағы орта мектептің екінші класс оқушысы Мақпал Жүнісова еді. Ол «Гүлдер» ансамблінің жаңадан ғана құрылған кезі болатын. Алғашқы қадамынан-ақ көрермендерге өнер гүлін шашуды мұрат еткен жас коллектив пен балғын өнерпаздың творчестволық байланысы, осы тұста-ақ орнаған екен-ау.

	Кейін Мақпал ансамбліміздің негізгі əншілерінің бірі атанғаны баршаға мəлім. Өрімтал жастың үлкен өнер сапарына бекем бел бууына себептің бірі осы кездесу болса, оның ел назарына ілігіп, қанатының қатая түсуіне өнер десе ішкен асын жерге қояр ағалар қамқорлығының да елеулі əсері болмай қалған жоқ.

	...Тоғыз құрсақ көтерген Үміт осы «Қырықжылдықтағы» іргелі, сыйлы семья ұйтқыларының бірі. Жастайынан əн-күй десе елеңдеп тұратын ол бұл төңіректегі ойын-сауықтың сəні де өзі еді. «Қарлығашты», «Дайдидауды» нақышына келтіре айтқанда, өзгелер былай тұрмақ, өзінің Елемесі мен Құралайы, Мақпалы мен Маралы, Бағдаты мен Бекзаты, тіпті кішкене Анар, Арайлары да аналарының осы тамаша қабілетіне таңғалып, өздері де əн айтуға талап қылатын.

	Кешкісін шаруаны жайғап, қазан көтеріп болысымен қолына ұршығын алып, əн əлеміне берілетін əдеті бар-ды Үміттің. Сондай бір сəттері айналасына шүпірлесе отыра қалысатын балалары да əсем əн əлдиіне бөленетін. Анасы əнді аяқтай бергенде, іле Мақпал шырқай жөнелетін. Алғашында қызының мына қасиетіне онша мəн бере қоймаған Үміт, келе-келе Мақпалдың үнінде өзіндік ерекшелік барын сезе бастаған. Бірақ, бұл жөнінде тіс жарып ешкімге лəм-мим демеді. Қызының балапан талабына іштей сүйсінетін.

	Осындай бір сезім құшағында жүргенде, отағасы Мұхамедияр:

	– Үміт, ə, Үміт, Мақпалды Қарағандыдан оқытсақ қайтеді... Сен болсаң, мына тіршіліктің шылауында оратылып, бойыңдағы талантыңды тұншықтырдың. Мақпалжанның жүрегінде əнге деген ықылас, інкəрлік бар, байқайсың ба?! Мен сол жағын ойлаймын да. Онда көзі ашық, көңілі сергек музыка мұғалімдері бар ғой, – деген.

	Көп ұзамай Мақпал жаңа оқу жылында сабақты Қарағандыдағы №2 қазақ орта мектебінде жалғастырды. Қай мектепте болмасын даталы күндер қарсаңында үнемі класаралық жарыстар өткізу, өнер сайысын ұйымдастыру дəстүрге айналған. Сондай бір өнер сайысының мəресіне бесінші класс оқушысы Мақпал Жүнісова да жолдама алған еді. Сөйтіп, таланты жас мектеп көркемөнерпаздары құрамында, тіпті сонау Севастополь, Симферополь, Ялта қалаларына дейін барып, «Ақбұлақ», «Ауылым-əнім», «Қарағанды» əндерін нақышына келтіре орындап жүрді.

	Үміт қалаға əр келген сайын қызының тырнақалды табыстарына шексіз қуанып, өз-өзінен шүкіршілік етіп жүретін. Оның бұл қуанышын «Мақпал Қазақ телевизиясынан əн айтады екен» деген хабар үстемелей түскен.

	Бұл хабардың «Қырықжылдыққа» дүмп-дүмп жетуі журналист Сұлтанғали Қаратаевтың Қарағандыға келуімен тікелей байланысты еді. Қашанда жаңалыққа жаны құмар журналист ағайынның елгезектігі, жақсылық атаулыны қалт жібермейтін қасиеті небір сəтті туындылардың дүниеге келуіне, халық таланттарының көзін ашуға себепкер болған ғой.

	Қазақ радиосының арнайы тапсырмасымен творчестволық командировкада жүрген ол, ойға алған шаруасы ыңғайланып қалған соң қаладағы № 2 қаззақ орта мектебіне соғады. Ондағы ойы – мектеп өмірінде жылт еткен жаңалық болса пленкаға түсіріп алу, жас тимуршылар мен қызылізшілердің ізденісіне зер салу еді.

	Алғаш танысқан бетте-ақ мектеп директоры:

	– Иə, радиоданмын дейсіз ғой, ə? Келген жұмысыңыздың ойлағандай болуына көмектесеміз, əрине. Сонымен қоса бізде де бір тілек бар еді. Егер де айып етпесеңіз, – деген.

	– Жо-ға, о не нəрсе екен, біз айыпқа бұйыратындай.

	Əуелі көрелік те, не шаруа екен ол.

	– Айтсақ, мынадай шаруа. Осында бесінші класта Мақпал Жүнісова дейтін кішкене əнші қызымыз бар. Соның даусын пленкаға жазып көрсеңіз. Тым жақсы-ақ айтады əнді.

	Директордың өтінішін білдіруі-ақ мұң екен, Сұлтанғали бəзбіреулер құсап сөзін салмақтап тұрып алмады. Үзіліс арасында Мақпалдың əнін тыңдап көріп, кішкене əнші бойындағы талантты бағалай білу керектігін ұқты. Журналист уақыт ұттырып тұрмады, іле облыстық телевизияның мамандарымен хабарласты да, кішкене əншінің орындаушылық шеберлігіне назар аударуларын өтінді.

	Арада көп уақыт өткен жоқ, бесінші класс оқушысы балғын əнші Мақпал Жүнісованы облыстық телевизияға жазу жөніндегі қарбалас басталып кетті. Сұлтанғали кейін сол пленкаларды Алматыға сұратып алды да, өз репортеріне жазылған бірнеше əнді сұрыптап, балғын əнші туралы арнайы хабар дайындады.

	Журналист мұнымен де шектеліп қалмады. Мақпалдың талантын ұштай түсу үшін оны Алматыға алдыру керек деп ұйғарды. Осы мақсатпен алты ай бойына республика Оқу министрлігінің, басқа да жауапты мекемелердің есігін тоздырды. Балғын əншінің үнін естіп, көңілдері құлаған соң олар да иліге бастады. Не керек, əйтеуір, Алматы – Қарағанды арасындағы бір жылғы сабылыстан соң Мақпал Ахмет Жұбанов атындағы музыкалық мектепке ауыстырылды-ау.

	Жаңа білім ордасындағы талап та, талғам да жоғары. Ал, ұдайы соның биігінен көріну өнерге құлаш ұрған шəкірттердің алымына, алғырлығына сын. Үздіксіз үйрену, шеберлікті шыңдай түсу жас талаптың жолбасшысы болмақ.

	Алматы қашанда əн құшағында. Əсем астананың сəні де əнінде ғой. Қашан көрсең қыз қылығындай құбылмалы көркімен көз сүйсіндірерлік Алматының бар болмысы, сымбаты, салтанаты əн жолдарында өріліп тұр емес пе. Астана осынысымен қымбат, осынысымен сыйлы жас дəуренге.

	...Керімсал көктем еді. Алматы алуан реңге малынып, құлпыра түскен. Төңірек тамаша күй кешіп, қаланың жасыл желегі жас ғұмырдың жүрекжарды сырларын бөлісіп жатқандай. Оның да ақиқаттығына шек жоқ. Өйткені Қазақстанның түкпір-түкпірінен астанаға – ат сабылтып жеткен өрімдей өнерпаздар. «Жігер» фестивалінің бас бəйгесін сарапқа салмақ. Күміс жалды керуенге үдере ілескен əр талапкерде бір арман – жұлдызды шақпен қауышу.

	Жүзден жүйрік, мыңнан тұлпар шығар осынау өнер сайысына республикалық «Гүлдер» ансамбліне қабылдануға талапкер бір топ жас та қатысып, бағын сынаған. Алматы облысы, Нарынқол ауданынан келген Қанат Құдайбергенов, қызылордалық Бақтияр Тайлақбаев, алматылық Майра Нұркеновалармен қоса, Мақпал Жүнісова да «Жігердің» əділқазылар алқасы алдында өнер көрсетті.

	Осынау дүбірлі өнер бəсекесіне бір үміт, бір күдік жетегінде келген өрімдей қыз-жігіттер алғашқы күннен-ақ əсем əн мен күміс күйді шалқытты. Ақиқатына келсек, «Жігер» біле білген жанға екі жақты сын. Өйткені жас орындаушы дүйім елдің алдында қара қылды қақ жарған əділқазылар ойынан шыға алдым ба деп бір толғанса, қалың өнер сүйер қауым жас өнерпаз үміт биігінен көріне алар ма екен деп тағы тебіренеді. Бұл – өнер табиғатының заңдылығы, өнер – өмір мəні деп соққан жүрек осылайша лүпілдейді.

	Мақпал алқалы топ алдына сайыстың екінші күні шықты. Қолында үкілі домбыра, талдырмаш қыз сахнаға шығуы мұң екен аумағы ат шаптырым консерваторияның концерт залы гу-гулесіп ала жөнелді. Көрермендердің мұншалықты ықыласының да сыры бар-ды. Арагідік телевизордан көрініп, дəстүрлі юбилейлік мерекелерде əн салып жүретін жас əнші тамаша орындаушылық шеберлігімен жұрттың назарына іліге бастаған. Ана бір жолы «Тамаша» ойын-сауық кешінің концерттік программасына да қатысып, дүйім елді бір разы еткен.

	Домбыраның құлақ күйі бабында екен. Салалы саусақтар сымдай тартылған қос ішекті шертіп-шертіп қалғанда, зал іші сап тыйылып, іңкəр көңіл əн əуезіне құлақ қойған.

	Жазғы бір саумал самалдан аймалай түскен əн-құдірет бірде алпыс екі тамырыңды байлап-матап, енді бірде сырлы əлемге жетелей жөнелгендей. Бір ғажабы əуен мен əн сөзі өзара құйылысып, тыңдаушы жүрегін жаулап алып, тəтті қиял құшағына бөктіргендей.



	Бірауыз сөз қасіретті тыяды,

	Бірауыз сөз айықпас дерт жияды.

	Бірауыз сөз əлемге əйгі еткізсе,

	Бірауыз сөз жаман атқа қияды.



	Бірауыз сөз таң шолпанын əперер,

	Бірауыз сөз анаңдай боп мəпелер.

	Бірауыз сөз ұл туды деп қуантса,

	Бірауыз сөз əке өлімін əкелер.



	Мақпал əн жолдарын қайталаған сайын тоғыз пернеден төгілген домбыра үні де бебеу қағып өмір пəлсапасының өзіндік заңдылығын тыңдаушының құлағына құйып жатқандай. Жұртшылық əн аяқталмаса екен деп іштей тілек білдіреді.

	Əннің соңғы қайырмасына келгенде, Мақпал екінші тынысы ашылғандай, өлең жолдарының əр сөзін нақыштай түсті. Тоғыз пернеде тынымсыз ойнаған нəзік саусақтар бір сəт əр нүктеден сыр іздегендей саябыр тауып, əуен əлемін өрнектей берген...



	Бірауыз сөз жан тетігін табады,

	Бірауыз сөз мың əуреге салады.

	Қимас жандар көз жұмарда қоштасып,

	Бір-ақ ауыз сөз айтысып қалады.



	Əн аяқталысымен зал іші тағы да гу-гулесіп, енді жас орындаушыға деген ризашылығын жасыра алмай, сатырлата қол шапалақтай жөнелген.

	– Өте тамаша!

	– Тағы! Тағы!

	– Жүлде Мақпалға!

	Ілкі сəтте құшағы гүлге толы жас қыз тағы бір əн айтайын дегендей ишарат білдірген. Мұнан соң «Сыңар аққу», «Қымбат өмір» орындалды. Сөйтіп, əн əнге ұласты. Ең бастысы, жас əнші Мақпал Жүнісова өз аудиториясын тапты, «Жігер» сынды дүбірлі өнер сайысының лауреаты атанды.

	– «Қазір эстраданы қандай сапалық деңгейге көтеруіміз керек, оның əншісінің бойында нендей қасиеттер болуға тиіс?» деген сұрақ жиі қойылып жүр, – дейді Мақпал əңгіме республика эстрадасының бүгінгі ахуалына ойысқанда. – Өте орынды əрі дер уақытында қойылып отырған мəселе. Кезінде екі-үш гитара, бір дабыл қосылған шағын əншілер тобын да эстрада деп атап жүрдік. Олардың орындауында көбіне-көп еліктеушіліктен туған əндер болатын. Сөйтіп, жер-жерде осы бір жүрекке жақын, ұшқыр өнердің қадір-қасиетін кетіре бастадық. Бұл – шын, ақиқат нəрселер. Бүгінгі таңда да сол еліктеушіліктен арылып болдық деп ойламаймын. Демек, кемшіліктің түп-төркіні тереңде жатқан секілді. Мұның бəрі, былайша айтқанда, музыкалық мəдениеттің жетіспей жататындығынан-ау деген ой келеді. Сахна – қастерлі де касиетті əлем. Өйткені өмірін өнер өлкесімен сабақтастырған жанның қуанышы мен қайғысы, сүйініші мен салтанаты сол сахна-əлемде өтеді. Оған аса ілтипатпен қарау, айрықша сезіммен бару қажеттігіне қай-қайсымыз болсақ та түсініп жүрсек деймін. Сондықтан болуы керек, сахна тым еркешоралықты, тым бейбастақтықты көтермейді. Реті келсін-келмесін сахнада микрофонға жабысып алып билей жөнелгісі кеп тұратын əріптестеріңе еріксіз қынжыласың.

	Жас əншінің бұл ойы өзі мүше «Гүлдер» жастар эстрадалық ансамблінің қазіргі қадамынан, əріптестерінің аяқ алысынан арна тартып отырғандығы сөзсіз. Бір қуанарлық жайт – еліміздің қоғамдық өміріне жаңа серпін, күш-қуат əкелген қайта құру, бетбұрыс стратегиясының лебі бұл коллективті де өзіндік лебімен ширатып отырғандығы.

	Қазір бұрынғыдай емес, коллективте сын мен өзара сынға мейлінше сергек қарау ахуалы қалыптасқан. Соның нəтижесінде гастрольдік программалар жаңа, тың нөмірлермен байытылды. Жас əншілердің ізденісінің, олардың творчестволық мүмкіндігінің ашыла түсуіне тиісті жағдайлар жасалып жатыр.

	Коллективке жастар легінің келуі туралы да Мақпал ерекше бір сүйінішпен əңгіме сабақтады. Оның сөзінен «Гүлдерде» көптеген жақсы дəстүрлердің қалыптасқандығын сезінесіз. Ел арасына жиі шығып, халық таланттарын тани білу, оларды мүмкіндігінше өз қатарларына тартып тəрбиелеу өнер коллективіндегі арналы жұмыстың бір қыры екен.

	Бұл – ансамбльді соны ізденістерге, жаңа белестерге жетелейтін қадам. Өйткені коллективке қосылған əрбір жаңа есімге көпшіліктің көп үміт арта қарайтыны шындық. Осы қадам өнердегі дəстүр сабақтастығымен үйлесім тауып келе жатқандығы тағы да қуанышты. Оның жарқын мысалдары көп-ақ. Айталық, осыдан он шақты жылдар шамасында ансамбль табалдырығын бір үміт, бір күдік сезімімен аттаған Қ.Құлышева, Қ.Байбосынов, Н.Есқалиева, С.Жұмағалиевтер бүгінде түрлі халықаралық, Бүкілодақтық өнер сайыстарының жүлдегерлері. Оларды өкшелеп келе жатқан Мақпалдың Қанат Құдайбергенов, Бақтияр Тайлақбаев жəне Майра Нүркенова секілді талантты əріптестері өздерінің орындаушылық мəнерімен жұртшылықты қуантып отыр.

	Талабы да, талғамы да жоғары бүгінгі өнер сүйер қауымның көкейіндегісін дөп басу, діттеген жерден шығу оңай шаруа емес, əрине. Мұндай жауапкершілік жүгі коллективтің үздіксіз творчестволық ізденісте болуын талап етеді. Сондықтан да өздерінің бүкіл тыныс-тіршілігіне осы тұрғыдан қарайтын «Гүлдердің» əр мүшесінің репертуары мейлінше табиғи, көрермендеріне етене жақын.

	Шынын айту керек, халық əндерінің бояуы қаныға түсуі, жаңа туындылардың өмірлі болуы көп ретте орындаушыға байланысты. Орындаушылық шеберлікті жетілдіре түсу өзара сын пікірге құлақ асып, кемшілікті болдырмаудың жолдарын қарастыру өнер коллективіндегі тəрбиелік мəні зор жұмыстың бір саласы. Мұнсыз ілгерілеу болмайтыны тағы ақиқат. Сондықтан, «Гүлдердегі» репертуар таңдау жеке əншілердің ғана ісі емес, бүкіл коллектив мүдделі істің алтын арқауы. Жылына 200-ге тарта концерт қойып, халқымыздың құрметіне бөленіп отырған дарынды коллектив жас өрендерді де өрге жетелеп келе жатыр.

	– Əр жылдың өзіндік ерекшелігі, айтулы мерекелері болатыны мəлім. Іргелі өнер коллективтері ел өміріндегі елеулі оқиғаларға лайықты үлес қосып отыруы заңды.

	«Гүлдердің» «Атамекен» деп атаған бірегей концерттік программасы кең-байтақ республикамыздың əлеуметтік жəне мəдени түлеуін, замандастарымыздың жарқын істерін паш еткен еді. Көрермен қауымның лайықты бағасына ие болған бұл программа ұдайы жетілдіріліп келеді. «Атамекен» екі бөлімнен тұрады. Ол Рамазан Елебаевтың «Жас қазақ» əнімен ашылып, «Тойға шашу» жəне «Қазақстан – гүлстан» композицияларына ұласады.

	Жастар коллективі Бүкілодақтың Лениншіл Коммунистік Жастар Одағының 70 жылдығына да тамаша концерттік программа əзірлеуде. «Жастықтың жанартаулары» деп аталатын жаңа, күрделі программа жас қайрат өмірінің кешеден келешекке ұласқан алтын көпірін əн өзегіне айналдырды.

	Өнер жолы – күрделі, соқтықпалы-соқпақты жол. Сондықтан да осынау күрделі концерттік программаны əзірлеу оңайға түспегенін Мақпал да, оның əріптестері де жақсы біледі. Тыңғылықты дайындықсыз сахнаға шығудың қияметі қаншалықты қиын екенін өзінің азды-көпті тəжірибесінен байқап жүр. Өнер заңы солай. Əне бір жолы эстрада əншілерінің Юрмалада өткен Бүкілодақтық байқауының финалында сондай бір сəтсіздікпен бетпе-бет келген. Нəтижесінде орындағаы əннен өзі де, өзге көрермендер де рухани лəззат ала алмады.

	Міне, осының бəрі өнер керуенінде үлкен сабақ. Сондықтан да Мақпал репертуарындағы əр əннің өмір жолын, жүрек лүпілін сезінуге тырысады.

	...Талмаусыраған түс əлеті болатын. Төңіректегі тынымсыз тірлік бір сəт сап тыйылып, дала қосы мүлгіген тыныштыққа бөгіп қалған. Алқаптың апшысын қуырған аңызақ та енді ғана сабасына түскендей аптабын кілт қайырып, саумал самал есе берген. Күніне мың құбылған табиғат-ананың мына мінезі жас өнерпаздың да жүрек қылын шертіп өткендей. Күні бойы жол соқты болып, шаршағаны лезде ұмытылып, бойына əлдебір ерекше қуат бітті. Өзінің əкесі мен анасындай адамдардың астықты алқаптың əр қиянынан ағылғаны, мына дарқан даланың тамаша сұлулығы əншінің көгершін көңілін қалықтатып ала жөнелгендей...

	Іркілмеді, тосылмады, əн əуелеп жер-жаһанды шарлап бара жатқандай.



	Ғашық болған, асық болған арман құсым, сен

	Іңкəрімдей,

	сұңқарымдай самғар құсым, сен.

	Жаным, маған өмірімдей бол,

	Айнымайтын сенімімдей бол.

	Акқу көлі – арман көліндей,

	Мөлдіреген көңілдей.

	Жүзелік өмірге

	Аппақ аққу сенімдей.



	Дала қосы тамаша əуенге малынып тұрды. Осынау сұлу шақтан сыр тартқандардың əншіге айтар алғыс сезімінде шек жоқ-ты. Бір ақиқат – əншінің əр сапарынан соң Алматыға сəлем хат ағылар еді... Ол қалың өнер сүйер кауымның Бүкілодақтық, республикалық конкурстардың лауреаты, Қазақстан комсомолы XVI съезінің делегаты Мақпал Жүнісованың өнер жолын өрнектей түсер, қадамына гүл сыйлар, сəт-сапар тілер аққу-сенім хаттар.

	Құлақ түріңіз: Аққу қанатында əн қалықтап барады.

	1988 ж.





КӨГЕРШІН КӨҢІЛ




	...Сахна пердесі сырғып ашылысымен,табиғаттың тамаша суреттері көз алдыңызға тартыла береді. Бірде ақ шарбы бұлттар жөңкіле көшсе, енді бірде бозторғайы шырылдаған сары далада сағым ойнайды. Осы кезде көкжиектен қолында алмасы бар жігіт көрінеді. Жанында гауһар таспен қапталып, алтынмен апталған құмыра. Енді бірде жарқ-жұрқ еткен сəуле дірілімен əлгі көріністер ғайып болады да, іле тотыдай таранған хас сұлу мүлгіген əлемді сəндендіре түседі. Оның қолындағы желқаққыш тербетілген сайын айнала мың-сан түске боялып, сахна салтанатын көрермендердің көңіл қуанышымен дəнекерлеп жатқандай. Іле ғайыптан пайда болған əлгі жігіт қолындағы қамзолды қыз иығына жабуы мұң екен, үміт пен арманның аппақ құсы-ақ көгершіндер қалықтап ала жөнелді.

	Сол сəт манадан бері демдерін ішіне тартып, əліптің артын бағып отырған көрермен қауымның ризашылық сезімі айтып жеткізгісіз еді.

	Іле көрермендердің құдіреті күшті өнерге деген ынтызар көңілі, жас талаптарға деген жүрекжарды ілтипаты нөмірді орындаушыларды сахна төріне қайта шақырған. Өз кезегінде тауқыметі зор творчестволық ізденістің тағы бір иіріміне бойлап, қуанышты сəтті бастан кешкен қос өнерпаз тым бақытты еді. Өйтпегенде ше? Өнер иесін өрге ұмтылдырып, шабыттың айдын шалқарына жүздіртетін де осындай шуақты сəт емес пе?! Көрерменмен қауышып, көптің ықыласына бөленгеннен артық қандай бақыт болмақ. 1985 жылдың июль айында москвалықтар мен Астана қонақтарына осындай бір тамаша концерттік нөмір сый еткен қазақстандық жас сиқыршылар Раиса жəне Балтабек Жұмағұловтар еді. Шынында да, жас өнерпаздардың жастар мен студенттердің Бүкілдүниежүзілік XII фестиваліне əзірлеген «Ғажайып əлемде» программасына тамсанбаған жан кемде-кем. Өнер қайраткерлерінің Орталық үйінде өткен сол кеште СССР халық артисі Аркадий Райкин: «Үміт пен сенім жүгін арқалаған жастардың талабы қуантады. Өте тамаша!» – деп сүйсінсе, жас өнерпаздар сайысы əділ қазылар алқасының мүшесі, СССР халық артисі, тамаша дарын Юрий Никулин «Лениншіл жас» газетіне берген интервьюінде былай деп толғанған-ды.

	– Фестиваль мерекесі – достық пен жастық мерекесі. Жастарды көрген сайын, олардың өнерінің сырын білген сайын өзімнің бұла дəуренім еске оралады. Сондықтан да мен алдыма келген əр өнер иесінің шеберлігіне, талабы мен талпынысына əділ баға беруге тырысамын. Өйткені олардың бойындағы жылт еткен талант ұшқынын байқамау кешірілмес күнə. Қазір мен Халықаралық творчестволық цирк өнері шеберханасына жетекшілік етіп отырмын. Мұнда күніне 140-тан астам елдің цирк артистері амалшылар, иллюзионистер мен сиқыршылар келіп, өнер сайысына түседі. Солардың арасынан алғашқы күннен-ақ Қазақстандағы «Гүлдер» эстрадалық-жастар ансамблінің мүшелері Райса жəне Балтабек Жұмағұловтар орындаушылық шеберлігімен көзге ерекше түсіп келеді. Олардың «Ғажайып əлемде» деген нөмірі күн сайынғы фестивальдық концерттік пpoграмма беташарына айналды. Талантты жастар, əсіресе, СССР күнінде айта жүрерліктей өнер көрсетті. Жалпы алғанда, соңғы жылдары Қазақстанда цирк артистерін, амалшылар мен сиқыршыларды даярлауда қыруар жұмыс атқарылуда. Соның бір жарқын мысалы — Райса мен Балтабектің қазіргі құтты қадамы.

	Əлемнің түкпір-түкпірінен іргелі өнер сайысына жиналған небір жампоздармен бақ таластырып, шашаларына шаң жуытпай мəреге жеке-дара жеткен жастардың бұл табыстарының да өзіндік бір сыры бар-ды. Ол концерттік нөмірдің тап-тұйнақтай етіп арналы желіге бағындырылуында болатын. Сағымды сары дала... ақ шарбы бұлтты кеңістік... Сол əсем əлемде қыз бен жігіттің қауышуы... Арман құсы — ақ көгершіндердіц қанат қағуы. Осынау көріністердің барлығы Бейбітшілік, Достық, Ынтымақ деп соққан жер жүрегімен, ел тілегімен астасып жатқандай. Концерттік нөмірдегі тақырып танымының мұншама тереңдігі, көрермендер жүрегіне жол тапқан мұншама құйылысы ешкімді де бей-жай қалдырмағаны сөзсіз. Бұл өнер мұратының басты өлшемі болса керек. Сондықтан да жастар мен студенттердің Бүкілдүниежүзілік XII фестивалі сынды дүбірлі өнер сайысына қатысып, зор табысқа жеткен жас сиқыршылардың үлкен өнер соқпағындағы қадамы қалай басталып еді деген сұрақ ойға оралады.

	– Япыр-ай, қазір ойлап отырсам, кешегі ойын Сəкеннің ойыны болыпты-ау, ə, Зағытай, – деді Балтабай.

	– Осы Ақсуатта қанша жыл отырып байқамаппын-ау соны, əншілігі былай тұрсын, сиқыршы екен ғой өзі.

	– Бақ қонайын десе, сұрайды дейсің бе.

	– «Талантты ерге нұр жауар» деген осы ғой! Кешкі шайдағы əңгіме ертеңді-кеш ойын соқты боп маужырап отырған кішкене Балтабекті елең еткізген. «Сиқыр жасады дейді, ə. Сəкен ағаның сиқыршы болғаны ма. Оны қалай жасайды екен... Қызық... Шіркін, мен де сиқыршы болсам!». Жастыққа басы тигенше, осы ой шырмалаған ол тəтті қиял жетегіне ере берген.

	«Сиқыршы болсам бар ғой, сиқыршы болсам... мектептегі ең əдемі мұғалім – əн-күйден сабақ беретін апайға қалампыр гүлін сыйлар едім. Сонда қақаған қыста мұны қайдан таптың деп, кластың бəрі аузыма қарар еді-ау. Ең қызығы – Тұрсынбектің алтын ұшты қаламын бəлсінтіп сұрап жатпай-ақ, керек кезінде ала берер едім. Онда тұрған не бар, ə? Нақақтан күнделігіңе «екілік» қонып қалса, Болат секілді алмаспен өшіріп жатпас ек... «Фə, фə» десең өзінен-өзі жоқ болады... Бірақ мұның бəрі, Алтынбектің айкəмпитін қолға түсірудің жанында жай ғана нəрсе ғой. Шіркін... сиқыршы болсам».

	Балтабек ауыл көркемөнерпаздарының келесі концертін асыға күткен. Ол концерт Май мерекесі қарсаңында болмақ. Мұның оған дейін шыдамы жетер түрі жоқ. Сөйтіп, арада үш-төрт күн өткенде жергілікті театр өперпазы Сəкен Қалиахметовке өзі келді. Алғашында кішкене баланың сұрақтарына жүре жауап беріп, онша назар аудармаған, бертін келе Балтабектің алғырлығына, өнерге деген ынта-ықыласына қайран қалған. Кішкене баланың білмекке құштар қасиеті халық театрының тағы бір таланты – Асылбек Махамбетовті де сүйсіндірген.

	– Əдетте, жоғары класс оқушылары көркемөнерпаздар үйірмелеріне қатысуға бейім тұрады емес пе?! Мен де аудандық халық театры спектакльдерінің концерттерінің дайындық кештерінен қалмауға тырысып жүрдім, – дейді Балтабек сонау бір жылдар тасасында қалған бала дəуренді еске алып.

	– Қазір ойлап қарасам, мені өнер əлеміне жетелеген де сол жылдар екен ғой.

	Оның өнер деген ұлы үғымның ілкі сырына бойлауы Алматыға келуімен тікелей байланысты еді.

	Қазақ ССР Мəдениет министрлігі мен Алматы мемлекеттік консерваториясының арнаулы комиссиясы Семей облысына шығып, талапкер өнерпаздарды іріктейді. Солардың қатарына он жылдықтан соң, Ақсуатта киномеханик болып жүрген Балтабек те алынды. Сөйтіп, бұлар Алматыға келісімен консерваторияның сынақтарына даярланады. Алайда осы жолы ол музыкалық білімінің таяздығына көзі жетеді. Соңғы сынақта жолы болмады.

	«Енді не істеу керек? Ауылға, театрға тартсам ба екен. Күндіз дайындықтарға қатысып, кешкісін киномды қойып жүре бермеймін бе. Жо-жоқ, мұным болмас. Талаптың жөні бір басқа, теориялық даярлықтың жолы бір басқа. Оқу керек, оқу керек. Оқығанда қайда оқымақпын. Емтихан тапсыратын уақыт та өтіп кетті ғой. Қап!». Өз ойымен арпаласып жүргенде, ауылдас жігіт: «Сені Гүлжиһан Ғалиева деген кісі шақырады»,— деп хабар жеткізген.

	– Ал, айналайын, оқуға түсе алмадым деп өкінбе, ең бастысы, өнерге деген ықыласың жоғалмаса болғаны, – деген ол кісі келген бетте. – Бізде эстрадалық цирк студиясы жұмыс істейді. Сенің қабілетің маған ұнап тұр. Сонда оқуға қалай қарайсың.

	Алғаш көрген бейтаныс адамынан мұндай қамқорлық күтпеген Балтабек əп-сəтте абдырап, не дерін білмей мүдіріп қалған. Артынша-ақ... «Апай-ау, оның оқуы басталып кеткен шығар» – дей бергені сол еді, ана кісі: «Документтеріңді бере ғой, шырағым. Оған қам жеме. Менің саған айтайын дегенім мынау: əнеугүнгі консерваториядағы сиқыршылық-иллюзионистік нөмірлерді орындауға деген талабың мені қуантты. Бірақ бізде сиқыршылар даярлайтын бөлім жоқ. Соған қарамастан, сені студияға қабылдағалы отырмын. Əзірге вокалистер бөліміне жазамын. Негізінен, өзіңнің сиқыршылығыңмен айналысатын боласың. Қолдан келген көмегімді аямаспын. Бұл өзі қазақ топырағына өте кенжелеп келген өнер ғой. Енді соның көкжиегін кеңейту керек. Сұлтанғали мен Сара сынды өнерпаздар қатарын көбейту керек. Солай, айналайын. Ал жолың болсын» деген.

	Сөйтіп, Балтабек Жұмағұлов Алматы эстрада жəне цирк студиясының студенті атанды. Өзі қалаған сиқыршылық өнердің қыры мен сырын меңгеруге деген құлшыныс талай білгірлермен кезіктірді. Ал солардың ішінде бұл үшін Николай Григорьевич Коноваловтың орны бөлек еді. Кезінде тамаша өнерімен талайды тамсантып, «Қазақконцертте» жұмыс істеген ол соңғы жылдары езінің өмірлік бай тəжірибесін ізбасарларының бойына дарытып жүр екен. Алғашқы күндерден-ақ өзара тіл табысып, тығыз творчестволық байланыста болған ұстаз бен шəкірттің қарым-қатынасы кімді де болса сүйсіндірген. Балтабек Николай Григорьевичтің шағын шеберханасында осынау жұмбақ өнердің өзіне беймəлім сырларына бойлады.

	Николай Григорьевичтің əңгімелерінен бір түйгені: қазақ топырағында кенжелеп, дами алмай отырған өнердің өрісін кеңейте түсу – осы бір қиын да қызығы мол іске ден қойғандардың абзал борышы. Осындай мерейлі де мəртебелі міндеттің салмағы өзіне де жүктеліп отырған. Балтабек қарт ұстаздың əр күнгі сабағын үлкен істің игілігіне бағыштауға, зерделей түсуге ұмтылатын. Реті келгенде, ұстаз бен шəкірт арасындағы шынайы əңгіме қызу пікірталасқа да ұласатын.

	– Иллюзионистеріміздің қазақ өнеріндегі тарихын тым беріден бастау орынсыз болар еді, – дейтін сондай сəттерде ол. – Революцияға дейін де, тіпті одан да ертеректе ел арасында сиқыршылық өнерімен танылған талай кісілердің болғанын əкелеріміз, аталарымыз айтып отыратын. Табанына қып-қызыл шоқ басып, семсер жұтқандар ғайыптан пайда болып, аспалы арқан үстінде өнер көрсететіндер жайындағы əңгімелерді ел арасы əлі күнге дейін жыр ғып айтады.

	– Бұл пікірің өте орынды, Балтабек. Оны мына сен білесің, мен білемін. Мəселенің түп төркінін əркім əріден іздей ала ма? Гəп осында. Бұл үшін ғылыми білік керек. Сондықтан да осы мəселе өнер тарихына зер салып жүрген ғалымдардың айрықша назарында болуға тиіс.

	– Николай Григорьевич, осы жұмыс түбірлі қолға алынып, ғылыми сараптан өтсе, келешек үшін кемелді іс тындырылар еді-ау, ə!

	– Əрине, əрине.

	Қарт ұстаз осындайда шəкіртіне іштей разы болып, бір серпіліп қалатын. Николай Григорьевич Коновалов пен Балтабек арасындағы осынау творчестволық байланыс өрісін тауып, өрбіп келе жатқанда, Балтабек бірінші курстың аяғына қарай Совет Армиясы қатарына шақырылды.

	– Мына бір жай əлі есімде. Əскерге алынған алғашқы күндердің бірі болатын. Саяси жетекшіміз ортамызда.

	Əркім өз өнерін көрсетіп жатты, – дейді Балтабек. – Мен де қарап қалғаным жоқ. Азды-көпті білетін сиқырымды көрсеттім. Жұрттың бəрі мəз болып бір желпінісіп қалды. Кешкісін целиноградтық Александр Мишенков деген жігіт: «Балтабек, біздің үйде сиқыршылар туралы кітап болып еді. Соның саған көмегі тимес пе екен» дегені. Мен досыма жата кеп жабыстым. Сонымен не керек, арада екі аптаға жуық уақыт өткенде Целиноградтан А. Вадимовтың «Фокусы для всех» деген кітабы келді. Бұл кітапты Алматыда жүргенде де қолға түсіре алмаған болатынмын. Осылайша екі жыл бойына əлгі кітаппен өзімше дайындалып, Николай Григорьевичтен үйренгенімді ұдайы жетілдіріп жүрдім. Қысқа иллюзионистік, пантомималық нөмірлермен полктың, дивизияның көркемөнерпаздар құрамында өнер көрсеттім.

	Балтабек Отан алдындағы борышын абыроймен өтеп, Алматыға оралған соң, студиядағы оқуын қайта жалғастырды.

	Дəл осы жылы студияға қабылданғандардың қатарында шымкенттік жас талап Райса Сағдеева да бар болатын. Балтабек ə дегеннен-ақ өзіне ассистент іздей бастағанда, мұның ниетіне шын ықылас қойған да осы Райса еді. Райсаның бірден мұндай шешімге келуінің де өзіндік сыры бар-ды.

	Он жылдықты енді ғана тəмамдаған екі жас Райса Сағдеева мен Люда Николаенко Ленинград қайдасың деп тартып кетеді. Армандары киноактриса болу, киноға түсу. Күні бұрын газеттен хабарландыру оқып алып, сосын сапарға шықпағандарына өкінген бұлар ВГИК-тің Москвада екенін сонда ғана барып біледі. Екі қыз Ленинградқа келуін келгенімен, қайтып кетудің ретін тағы таппайды. Сөйтіп, олар С. М. Киров атындағы тоқыма фабрикасына жұмысқа орналасады да, Ленинград пантомима институтының кешкі бөліміне документтерін тапсырады.

	– Институттағы сабаққа зор ынтамен қатысып, зейін қоюға тырыстым-ақ. Амал не, Ленинградтың ауа райын денсаулығым көтермейді, – дейді Райса, – келесі жылы оқуды да, жұмысты да тастап, Шымкентке кетуге тура келді. Келе қаладағы «Победа» клубына жұмысқа орналастым. Өз білгенімді өзгелерге үйретуге тырыстым. Сөйтіп жүргенде Алматыдағы эстрадалық цирк студиясына қабылдауға конкурс жарияланғанынан хабардар болдым.

	Өнер соқпағындағы ендігі сапарлары ажырамасын іштей ұғысқан жастар сиқыршылық, амалшылық өнердің өздеріне беймəлім сырларына бойлай түсті. Бастапқыда орамалмен, шығыршықпен, таяқпен көрсетілген нөмірлер бірте-бірте күрделі программаларға ұласты. Қос өнерпаз алғашқы қадамдарымен студия оқытушыларын, өнерсүйер қауымды сүйсінтті. Оқу аяқталғанда отау тігіп, шаңырақ көтерген Райса жəне Балтабек Жұмағұловтар Қазақ филармониясына жолдама алды. Соңғы үш-төрт жыл көлемінде олар, міне, республикалық «Гүлдер» эстрадалық жастар ансамблінің құрамында өнер көрсетіп келеді.

	Қос өнерпаздың творчестволық маршруттары еліміздің о шеті мен бұ шетін жалғастырып жатыр. Олар қарт Балтық жағалауындағы өнер сайыстарына қатысып, БАМ құрылысшыларын қуанышқа кенелтті. Арқаның астықты алқаптарында, Алтайдың кенді алыптарында болып, үздік өнерімен, орындаушылық шеберлігімен қалың жұртты тəнті етті.

	– Міне, мыналардың барлығы сол көрермендер алдындағы қалтқысыз қызметтің қайтарымы, – деп Балтабек алдымызға бір папка Құрмет грамоталарын, естелік қағаздарды жайып тастады.

	– Ал мына бір Құрмет грамотасының орны тым ерекше. Алып қарасам, Гурьев облысы, Индер аудандық комсомол комитетінің грамотасы екен. «Мұның сыры неде екен?» – деген сұрақты айтқызбай ұқты білем, Балтабек іле ойын сабақтай жөнелді:

	– Бұл өткен 1987 жылы жазда болған еді. Кезекті бір концерттік нөмірді даярласымен Гурьев облысына, жас малшылармен жүздесуге жүріп кеттік. Қала ішіндегі концерттеріміз ойдағыдай өтті. Алыс аудандардағы, шалғай елді мекендердегі концерттеріміз де табыссыз өтті дей алмас едім. Шаруашылық пен шаруашылық арасы жетпіс-сексен шақырым жол. Соған қарамастан күніне екі-үш шаруашылық клубында, дала қостарында өнер көрсетуге тура келді. Осының бəрі, əрине, көрермен көңілінен шықсақ деген құлшыныстан туған еді. Сондай өнер сүйер қауыммен қауышу аудандағы «Толқын – 83», «Ақбота – 84» түйе өсіруші комсомол-жастар бригадаларында болды. Біздің гастрольдік сапарымыздан олар да хабардар екен. Сондықтан кештетіп жол ауыртпалығына қарамастан, уəделі жерге жеттік. Олар да екі көздері төрт болып, бізді күтіп отыр екен. Концерттен соң жастар тұрмысымен таныстық. Шынын айту керек, жастарға көрсетілмей отырған тұрмыстық қызметтің тым жадаулығы көңілімізге қаяу салды. Жас түйешілер апталап, айлап монша жүзін көрмейді екен, ал көгілдір экранның мүлде сынып, істен шыққанына да едəуір уақыт болыпты. Айлық аз, жастардың жататын бөлмелері тиісті мебельмен жабдықталмаған. Осының бəрін көре-тұра үндемей кету азаматтық мін болар еді. Сондықтан да аудандық партия комитетіндегі жауапты жолдастардың назарын осы мəселелерге аударуға тура келді. Аудандық комсомол комитетінің қолынан грамотаны ала тұрып, жастар тұрмысына қатысты байсалды принципті əңгіме өрбіттік. Реті де солай еді. Өйткені қазір құрғақ уағызбен ешкімді де өндірісте, шаруашылықта ұстап тұра алмайсың. Партиямыздың алдымен адам факторына айрықша назар аударып отырғаны да сондықтан емес пе. Кейін ауданмен хабарласқанымызда істің тиянақтап қолға алынғанын білдік. Бұл грамотаның, міне, осындай бір тарихы бар.

	Бұрнағы жылы Рая мен Балтабек өздерінің өнер соқпағында тағы бір белеске көтерілді. Олар «Ленконцерттің» творчестволық шеберханасында тəжірибеден өтіп, программаларын байытты. Бүгінде жас сиқыршылардың М.А.Ваильдың режиссерлігімен даярланған «Ғажайып əлеміндесі» дүбірлі өнер мерекелерінде бəйге алып жүр. Осы пікіріміздің айқын дəлелі – жас таланттардың творчестволық ізденісі еліміз амалшыларының, сиқыршыларының екінші съезінде лайықты бағасын алды. Олар съезд күндерінде москвалық В.Руднев, ленинградтық В.Букач, пермьдік В.Данигин, якутиялық В.Церенжапов сынды əйгілі сиқыршылармен иық тірестіре өнер көрсетті.

	– Осы үлкен өнер соқпағындағы көңілге қуаныш үйірер тағы бір жайды айтпай кетуге болмайды. Ол – бүгінде атағы бүкіл дүниежүзіне мəлім Сұлтанғали Шүкіров пен Сара Қабиғожинаның есімдеріне байланысты. Бұл айтулы таланттардың ізденісі, талмас творчестволық еңбегі біздер үшін əрдайым өнеге. Олардың республика Ленин комсомолы сыйлығының лауреаты атануы, республика халық артисі атағына ие болулары өнер атаулының осы бір ерекше түріне берілген жоғары баға деп білеміз. Біздің арман — соларға лайықты ізбасар бола білу.

	– «Ғажайып əлемінденің» финалында қолдарыңнан қалықтай ұшатын көгершіндер туралы не айтар едің?.

	– Олар кəдімгі көгершіндер ғой. Ленинградтатəжірибеден өтіп жүргенде қолға үйретіп едім. Көгершін — бейбіт өмір символы дейміз. Жер жүрегі бейбітшілік деп соғады. Міне, осы ой концерттік нөміріміздің алтын арқауына айналған. Көгершін демекші, сағатыңыз қанша болды.

	– Бес жарым.

	– Көгершіндерімді жемдейтін уақыт та болып қалыпты-ау.

	Іле ол бізбен асығыс қоштасты да, Ленин проспектісінің

	бойымен жоғары жүгіре жөнелді. Сол сəт маған жас таланттың көгершін көңілі қалықтап бара жатқандай көрінді.

	1988 ж.





ҚАРА ҚЫЛДЫ ҚАҚ ЖАРУ ПАРЫЗ


	деген ниетте құрылған Қазақстан Республикасы Конституциялық Сотының төрағасы Мұрат БАЙМАХАНОВПЕН сұхбат



	– Ассалаумағалейкүм, Мұқа!

	– Уағалейкүмуссалам, шырағым.

	– Сізге сан мыңдаған оқырмандар сəлемін əкеліп отырмын. Ең алдымен, жаңа жұмысыңызға жемісті еңбек тілейміз!..

	– Рахмет, айналайын, рахмет!

	– Көп жағдайда лауазымды қызмет иелері туралы біржақты түсініктің қалыптасатыны жасырын сыр емес. Қолына билік тиген соң əкімдеріміз, атқамінерлеріміз оқтау жұтқандай қақияды да қалады осы. Аяғы аспаннан салбырап түскендей. Иілмейді-ау, иілмейді. Сосын жұрт өзінше долбарлайды. Осы бір дерт соңғы кездері өршіп бара жатқандай көрінеді. Бұл бастықтар əулетінің бəрі осындай екен деген сөз емес. Бірақ та бес саусақ бірдей ме? Сізге келе жатқанда осыны ойладым. Халқына, еліне рақымы мол азаматпен сұхбаттассам екен деп тіледім. Бұл – бір. Айтыңызшы, Сіз де ет пен сүйектен жаралған пендесіз ғой. Мұндай зор мəртебелі қызметке кірісу мəселесі көтерілгенде қандай күй кештіңіз?

	– Тілектестігіңізге шын жүректен рахмет! «Жақсы сөз – жарым ырыс» дейді ғой халық даналығы. Ал қазақстан Республикасы Конституциялық Сотынын төрағасы болу жөнінде əңгіме көтерілгенде іштей толқығаным да, ептеп абдырап қалғаным да бар. Іштей: «Үлкен сенімді ақтай аламын ба?» деген сұрақ қойып, жүз ойланып, мың толғандым. Мен ешқандай да мамандықтың мəртебесін кеміткім келмейді. Бұл – қызмет түбегейлі түбірімен тың тұрпатты жаңа лауазым. Өйткені бұл қызметтің құлағында отырған адам бүтіндей бір елдің қоғамдық-саяси құрылымы жөніндегі мəселелермен айналысатын, соның көптеген өзекжарды құжаттарын ой сарабына, ақыл-парасатқа салатын адам болуы керектігі айдан айқын. Осыны ойлағанда іштей қатты толқығаным рас. Мəселені жан-жақты салмақтай келе, таңдау өзіме түсіп тұрғаннан соң тəуекелге бел будым. Біз қазір тəуелсіз мемлекеттің негізін қалап жатырмыз. Осындай бір тарихи кезеңдерде тартқыншақтап, жауапкершілікті өзгеге қарай ысыра салуды азаматтық арыма сын көрдім.

	Ал енді əлгі сөз басында қолына билік тиген азаматтардың мінез-тұрпаты, болмысы хақындағы пікірлеріңіз ойлантарлық. Ойлантарлық болғанда ол енді бүгінгі күннің ақиқаты ғой. Қазіргідей қоғамдық өміріміздің өлара шағында арпа ішінде бір бидайдың кетіп ортақ мүдде орайындағы ұмтылысымызға кедергі келтіретіні жасырын емес. Мұндаймен күресу керек, бітіспес күрес жүргізу керек. Бұл қолға сойыл ұстап атқа қон деген сөз емес, барлық мəселеде ақыл-парасат үстем болып, заң, заңдық актілер негізге алынуға тиіс.

	– Сіздің бұл пікіріңіз өте орынды. Халқымыз қашаннан жалтақтап, төбесінен шоқпар арылмаған халық қой. Бүгінгі нарықты экономиканың қиындығын саудаға салып, ел үстінен күн көруді əдетке айналдырған кейбір бастықсымақтардың əрекеті ойға оралған соң əңгіме қозғап жатқаным да. Бұл жөнінде редакция поштасына хаттар легі толастамай келіп жатады. Енді екінші сұрағыма көшсем. Республиканың Конституциялық Соты – мемлекетіміз тарихында бұрын-соңды болмаған тың құрылым. Сондықтан газет оқырмандары оның өзіндік ерекшеліктерін, ішкі əлемін білгісі келеді. Олары дұрыс та ғой деймін.

	– Дұрыс айтасыз. Конституциялық Сот сияқты мекеме Қазақстан тарихында, тіпті бұрынғы бүкіл Кеңес Одағы тарихында мүлде болған жоқ. Шынын айтқанда, барлық өкімет билігі əкімшіл, əміршіл жүйенің қолында тұрғанда толғаулы мəселенің тиянағын тауып, түбірлі шаруаға төрелік айтатын Конституциялық Соттың болуы да мүмкін емес еді. Бірақ демократия мен жариялылықтың толқыны оның ауадай қажеттігін күн тəртібіне қойды. Алдымен Конституциялық бақылау комитетін құрайық деген пікір үстемдік алған еді, бірақ жан-жақты талдаудан соң Конституциялық Соттың кажеттігі айқын байқалды.

	Конституциялық Сотты басқа сот мекемелерімен теңестіруге болмайды. Оның өзіндік сипатын жəне көптеген ерекшеліктерін еске алуымыз керек. Сот деп аталғанымен ол ешкімді жауапқа тартпайды да, жазаламайды да. Бізде қылмыстық жəне азаматтық істерді қарайтын арнайы сот жүйесі ежелден қалыптасқан болатын, сонымен қатар көп жылдар бойы мемлекеттік арбитраждар да өз міндетін атқарып келеді. Ал Конституциялык Соттың мақсаты басқа. Ол – тəуелсіз Қазақстанның Негізгі Заңын қорғау.

	Бұл мақсатқа жету жолдары екі заңда белгіленген. Олар – «Қазақстан Республикасының Конституциялық Соты туралы» жəне «Қазақстан Республикасында Конституциялық Сот ісін жүргізу туралы». Осы екі заңның қағидаларын басшылыққа ала отырып, біздің сот мемлекет құрылысында туындайтын көптеген маңызды мəселелерді қарайтын болады.

	Əрине, Конституцияны қорғайтын органдар бізде аз емес. Бұл міндет Жоғарғы Кеңеске де, Президентке де, Министрлер Кабинетіне де, сонымен қатар тағы да кейбір республикалық органдарға жүктеледі. Бірақ Конституциялық Сот бұл міндеттерді атқаратын арнайы мекеме. Осы жұмыстың негізгі салмағы соған түседі.

	Соттың кұрамына 11 кісі сайланды. Олар заң саласының теориялық жəне практикалық жағына тікелей қатысы бар, жоғары дəрежелі мамандар: екеуі ғылым докторы (И.И.Рогов, С.Ф.Ударцев), бесеуі ғылым кандидаты (С.А.Қасымов, В.А.Малиновский, О.Қ.Ықсанов, Г.В.Ким, А.Нұрмағамбетов), үшеуі сот жүйесінің жəне Кеңес органдарының жауапты кызметкерлері (Л.И.Башаримова, К.Д.Жалмұханбетов, Ж.Н.Бəйішев) болып жұмыс істеген кісілер. Тағы бір айта кететін жайт: сот мүшелерінің көбісі ғылыми зерттеулермен əлде тек практикалық жұмыспен ғана шұғылданбайды, олар заң саласының аталған екі түрін дəйекті сабақтастыруға тырысады. Келешек осы принциптің дұрыс əлде бұрыс екенін көрсетер.

	– Мұқа, жаңа сөз басында да айтып кеттім, талантыңыздан шығар, уақыт шіркіннің шешімі солай шығар. Сіз тəуелсіз мемлекетіміздің тұңғыш Конституциялық Сотының тұңғыш төрағасы болдыңыз. Бұл басқа қонған бақыт. Ол екінің біріне бұйыра бермейтін нəрсе. Сіз, міне, тарихқа солай ендіңіз. Ал жаңа құрылымның сол қоғамдық-саяси құрылыстағы атқарар рөлі мен беделі оның төрінде отырған қайраткерлерге де байланысты. Сондықтан жаңа қызметтегі басты міндет неде деп санайсыз?

	– Бұл сұрағыңызға жауап бергенде мен екі мəселеге тоқтағым келеді. Ең алдымен, біз Конституцияға адал боламыз деп ант бердік. Сол антқа берік болып, Конституцияның қоғамымызда рөлін көтеруге бар күшімізді салуымыз керек. Бұрыннан бізде Конституцияға ашықтан-ашық ешкім қарсы шықпаса да, оны тек сөз жүзінде ғана бағалайтынбыз. Сондықтан Конституцияның бүгінгі халі мүшкіл десек артық болмас. Бұл жағдайды толық өзгертетін мезгіл болды.

	Екінші менің басты міндетім – Конституциялық Соттың абыройы мен беделінің өсуіне мүмкіндігімше атсалысу. Барлық сот мүшелерінің жұмысына тиісті жағдай туғызуым керек.

	– Заң – заманазердесі. Демек, оның баптары сол қоғамдық-саяси құрылымының қантамырын дəл басып, оны бағыттап отыру керек. Ал бірақ кейде заңдық нормаларға сыймайтын ахуал болып жатады. Бүгінгідей нарықты экономика бас бермей бүкіл қиыншылық қарапайым еңбек адамының мойнына түскен шақта, алыпсатарлық пен қылмыс үдеп келе жатқан тұста, сіз басқарып отырған Конституциялық Соттың құрылуына халық көп үміт арта қараған еді. Бұған не дейсіз?

	– Қоғамымызда болып жатқан түбегейлі өзгерістер құқық жүйесіне терең ықпал жасауда. Бұл өзгерістерге байланысты көптеген жаңа құқықтық қағидалар туып, ескі нормалар кейде жойылып, кейде өзгеріп жатыр. Соңғы жылдары республикамыз егемендік туын көтеріп, іле-шала мемлекеттік тəуелсіздікке жетті. Тəуелсіздік айтуға ғана оңай болғанымен, оның жауапкершілігі ұшан-теңіз. Мұның түп қойнауында еселі еңбекті, білім мен білікті, орасан зор қажыр-қайратты қажет ететін мəселелер жатыр. Бұрынғы тəртіп бойынша республика заңдары одақтық заң нормаларын сол күйінде, өзгеріссіз көшіріп алып, қайталаумен шектелетін. Тəуелсіз мемлекеттің заңдары басқа мемлекеттердің заңдарына ұқсас болуы мүмкін емес. Мəселенің тағы бір қырын қозғамасқа болмайды.

	Қоғамымыздағы экономикалық жағдай өте қиын. Реформаны бастап жүргізгенімізге талай уақыт өтсе де, халық шаруашыларының барлық салаларында жақсы өзгерістер, тың үрдістер байқалмайды. Осыған байланысты қарапайым халықтың күн көруі барған сайын қиындай түсуде. Қоғамымыздағы тəртіп нығаймай, береке болмайды. Ал тəртіптің бір тірегі – Негізгі Заңның ықпалының күшеюі.

	– Сөзіңіз аузыңызда, Мұқа. Кейбіреулер тəртіп мəселесін айтсаңыз, осқырына, адырая қарайды. Өзіңді əйкəпір көреді. Ескіні аңсаушыдай көреді. «Ə, ə Сталин заманын аңсап жүрсің бе?» деп мысқылдайды. Ал сіздің айтып отырғаныңыз қарапайым еңбек тəртібі, жұмыстағы реттілік, жауапкершілік емес пе?

	– Əлбетте, солай. Шаш ал десе, бас алатын науқан емес айтып отырғаным. Ондай заман келмеске кетті деп ойлаймын. Атқарушылық, орындаушылық тəртіптің босаңсуы көп нəрсеге кедергі келтіріп жатыр. Бас бермес жүгенсіздік көбейді. Міне, осыны назарға алу керек. Ал əлгі айтып отырған шаруаның бəрінің – тəртіптің босаңсуының зардабын қарапайым халық тартып отыр.

	– Сауалымның енді бір жүйесі сіздің пікіріңізден туындап отыр. Жаңа тəртіптің бір тірегі – Негізгі Заңның ықпалының күшеюі дедіңіз. Өркениетті қоғам құрудың бір кілті де заң үстемдігі. Демек, бүкіл тыныс-тіршілігіміз заңмен үйлестірілуі керек. Бұл басы ашық мəселе. Ал енді көпшілігіміз көріп жүргендей мына жағдаяттар алдымыздан шығады: бір заң қабылданды делік, енді сол заңнан қоздап, түрлі министрліктер, ведомстволардың нұсқаулары мен жарлықтары шығады. Сөйтіп, заң талаптары былай қалып, жергілікті жерлердің шешімдері үстемдік алады. Бұған не дейсіз?

	– Сіз айтқан əдіс кеңестік құқық жүйесінің қанына сіңген кемшіліктерінің ең бастысы. Бұл кемшілік, əсіресе, тоқырау заманында кең етек жайып, күні бүгінге дейін жойылмай келеді. Күнделікті өмірде Конституция мен заңдарда көрсетілген адамның тəп-тəуір кұқық пен бостандықтарының мазмұны жеке министрлік, ведомстволар əлде жергілікті органдарының актерлері арқылы жоққа шығарылатынын талай байқағанымыз бар. Мысалы, кейбір жергілікті əкімдердің Жарлығы бойынша азаматтардың жекешелендіріп алған тұрғын үй-пəтердің үш-төрт жылдық мерзімде ешкімге сатуға, əлде сыйға тартуға хақысы жоқ. Бұл Жарлықтар меншік туралы заңға қарама-қайшы келеді. Халықтың тұрмыстық қажетін өтеу саласына келсек, онда ведомстволар мен жергілікті мекемелерінің шешімдері, нұсқаулары, қаулы-қарарлары жиі үстемдік алады.

	Көрсетілген əдіс құқық жүйесінің табиғатына жат келеді де заңдылық талаптарымен сыйыспайды. Қоғамымызда Конституция мен заң үстемдігін орнықтыруымыз керек. Жоғарыда айтылған кемшіліктермен кездескенде Конституциялық Сот тиісті шаралар қолданбақ.

	– Қалың оқырман қауымының ендігі бір білгісі келетін сауалы – жаңа тұрпатты парламентіміз бен Конституциялық Соттың өзара байланысы мен аражігі хақында. Бұлар себебі бірімен-бірі сабақтас, рухтас құрылымдар емес пе?

	– Конституциялық Сот өз міндетін атқарғанда республика парламентімен тығыз байланыста болмақ. Біріншіден, Қазақстан Жоғары Кеңесі Конституциялық Сотын сайлайды, сонымен қатар Жоғарғы Кеңестің Төралқасы соттың шығыс сметасын жəне сот мүшелері айлықтарының мөлшерін белгілейді. Жақында Жоғары Кеңестің Төралқасы сот жұмысын қамтамасыз ету туралы арнайы қаулы қабылданды. Ал екінші жағынан Конституциялық Сот республика Жоғары Кеңесі қабылдаған заңдары мен басқа актілерінің Коннституцияға сəйкестігі туралы істерді қарайды. Сондықтан Сот мүшелері Жоғары Кеңестің сессияларына, Жоғары Кеңестің Төралқасы мен комитеттерінің мəжілісіне қатысады.

	Соңғы жылдары біздің парламентіміз экономика, саяси-əлеуметтік қатынастарды реттейтін көптеген заң қабылдады. Келесі тоғызыншы сессияның күн тəртібіне елуден астам заң жобасы ұсынылып отыр. Бірақ жаңа заңдардың талайы қағаз жүзінде ғана қалып, өзінің іскерлік потенциалын көрсетпей-ақ қойды. Мысалы, индексация мəселелері заңда шешілгенімен, күнделікті өмірде орындалмай жүр. Баспасөздегі деректерге қарағанда, кейде аппарат қызметкерлері депутаттардың шешіміне өзгеріс енгізетін көрінеді. Ондай фактілерді Конституциялық Сот тексеріп жатыр.

	– Сіздердің жаңа жұмысқа кірісе бастағандарыңызға да 3-4 айдың жүзі болып қалды. Алғашқы аяқ алыстарыңыз қалай? Қанағаттанасыз ба?

	– Үш ай бұрын сайланған Конституциялық Сот өзінің алғашқы қадамдарын жасауда. Бірнеше іс қозғалып, соттың қарауына дайындалып жатыр. Олардың ішінде – Жоғарғы Кеңестің 1992 жылғы 18-қаңтардағы «Ең төменгі тұтыну бюджетін кезең-кезеңімен енгізу мерзімі туралы» Қаулысының жəне республика Президентінің 1992 жылғы 13-ақпандағы «Республика халық шаруашылығын қолда бар ақшамен қамтамасыз ету жөніндегі төтенше шаралары туралы» Жарлығының Конституцияға сəйкестігі туралы істер. Мəжіліске бұл мəселелерді терең түсінетін мамандар мен ғалымдар сарапшы ретінде қатысып, өздерінің ой-пікірлерін айтады. Сонымен қатар кəсіподақтардың өкілдері де аталған актілердің кейбір қағидаларын қолдамайтынын білдіргісі келеді. Меніңше, бұл істердің əлеуметтік-экономикалық маңызы зор: нарыктық қатынасқа көшу кезеңінде халықтың материалдық жағдайы күннен-күнге нашарлап барады, оларды заң тарапынан қорғамаса болмайды.

	Əрине, өнікті жұмыс нəтижелерін күтуге əлі ерте. Оған уақыт керек. Сонымен қатар мынаны айтқым келеді: соттың алғашқы қадамдары үлкен қиыншылықтарға тіреліп жатыр. Кейбір басшы органдар соттың проблемаларын түсінгісі келмейді. Соның салдарынан біздің қызметкерлерімізге отыратын орын жетіспейді, мəжіліс өткізетін залымыз жоқ, көптеген материалдық, ұйымдастыру, əлеуметтік мəселелер шешілмей жатыр.

	Сондықтан қанағаттануға əлі себеп жоқ.

	– Мұқа, енді соңғы сауал тартқым келіп отыр алдыңызға. Конституциялық Сот республикамызда тұңғыш құрылып жатқаны белгілі. Ол өз-өзінен, оп-оңай буыны қатайып қаз тұрып кетпесі кəміл. Осы тұрғыдан келгенде өзгелерден, шетелдерден қандай тəлім-тəжірибе алып жатырсыздар деген сауал қойсақ. Жақсы нəрсе үйренбек үшін деген.

	– «Батыс елдерінің кейбіреулерінде Конституциялық Соттың рөлі тым жоғары. Мəселен, Германияның Конституциялық Сотын алайық. Оның Конституцияға сəйкестігін анықтау хақысы бар. Сонымен қатар ол бүкіл федерация мен оның мүшелері арасында өкілеттік мəселелері бойынша болған таластарды шешуге құқылы. АҚШ-та арнайы Конституциялық Сот болмағанымен, оның міндеті Жоғарғы сотқа жүктелген: өзінің кең құқықтарын пайдалана отырып, ол Конституцияның қағидаларын корғау ісіне үлкен үлес қосқаны баршаға мəлім. Аталған елдерден басқа да мемлекеттердің (Австрия, Италия) тəжірибесімен танысып, егжей-тегжейлі зерттеп, оның құнды жақтарын пайдалануымыз керек.

	Күні бүгінге дейін əлемдік тəжірибені біз кітаптар, мақалалар арқылы білеміз. Тікелей танысқанымыз – тек Ресей Федерациясы Конституциялық Сотының тəжірибесі.

	Келешекте мүмкіндік туса, басқа елдердегі Конституциялык Соттармен байланыс жасаймыз.

	– Əңгімеңізге көп рахмет! Көш ұзап, шаруа ширай бастағанда тағы жолығысармыз, Мұқа!

	– Лайым соған жазсын.

	1992 ж.





ҚАЗАҚ ЕЛІНІҢ ЖАҢА ƏЛЕМІ


	Қазақстан Республикасы Парламенті Сенаты Халықаралық қатынастар, қорғаныс жəне қауіпсіздік комитетінің Төрағасы Қуаныш СҰЛТАНОВПЕН сұхбат.



	– Ел болып атқарған еңселі еңбектің, Елбасының саяси беделінің арқасында 2007 жылы 30-қарашада Мадридте өткен Сыртқы істер министрлері кеңесінде Қазақстанның 2010 жылғы Еуропа қауіпсіздік жəне ынтымақтастық ұйымына төрағалық етуі туралы шешім шығарылғаны белгілі. Бұл ұйым Қазақстанға не береді, сол мəселелерге тоқталып кетсеңіз?

	– Бұл сұрағыңыз осы Еуропалық қауіпсіздік жəне ынтымақтастық ұйымымен біз қарым-қатынасты жиілете бастағалы бері көтеріліп келе жатқан сұрақ жəне ол осы бірнеше жылдың көлемінде күн тəртібінен түскен жоқ. Бір жағынан біздің еліміздің ішінде, өзімізде əртүрлі саяси ұйымдар, БАҚ-ы, қоғамдық ұйымдар дамылсыз осы сұраққа əртүрлі жауап іздеп, өздерінің пікірлерін ортаға салып, жауаптарын айтуда. Бұл сұраққа еліміздің Президенті де өзінің сөздерінде жауап беріп келеді. Басқа да лауазымды қызметкерлердің пікір қорытындылары жарияланып жүр. Сіздің сұрағыңыздың өзінде де жауап жатыр. Жауаптың ең басты көрсеткіші – Еуропа қоғамдастығы тарапынан Қазақстанға үлкен сенім көрсетілуі, Қазақстанды жан-жақты тануы. Қазақстанда тəуелсіз мемлекет болғалы бері жүргізіліп отырған экономикалық, саяси реформалардың нəтижесімен санасуы. Барлығы да ең алдымен өзіміздің мемлекеттігімізді нығайтып, оның беделін арттыру, тəуелсіздігіміздің баянды болуын көздеу мақсатынан, еліміздің əлеуметтік жағдайы мен саяси-құқықтық өркендеуінен туындайды. Еліміздің рухани өмірінің өсуіне əрбір азаматымыз да мүдделі деп ойлаймын. Жалпы, Қазақстанның дүниежүзілік қоғамдастықпен емін-еркін, терезесі тең дəрежеде араласуы, яғни мемлекеттің мемлекет болуы, елдің ел болуы көзделеді. Қазір төрағалық ету – Қазақстанға ашылып тұрған жаңа мүмкіндік. Мысалы, Нұрсұлтан Əбішұлы тамызда өткен жиналыста айтқандай, мұндай дəрежеде төрағалық ету қазақтың тарихында ғана емес, бүкіл түркі, Азия елдерінің ішінен бізге ғана беріліп отырған мəртебе. Оны былай қойғанда бүгінгі ТМД мемлекеттерінің ешқайсысының үлесіне тимеген жаңа жағдай. Қауіпсіздік ынтымақтастық ұйымына мүше бір мемлекетке қайта-қайта төрағалық берілмейді. Ол тұрғыдан келетін болсақ, болашақ 55 жылда Қазақстанға бұл төрағалық тізгіні тие бермейді. Осының өзі де көп нəрсені аңғартса керек. Сондықтан Қазақстанға Еуропадағы қауіпсіздік жəне ынтымақтастық ұйымына төрағалық ету көп мүмкіндік туғызады. Еуропа елдерінің өркениеттегі жетістігіне жол ашылады. Қазақстан Еуропаның озық үлгілерінен үйрену мүмкіндігі артады.

	Конституциямызда көрсетілгендей, елімізде ізгілікті, құқықтық кеңістік құру шараларына, азаматтық қоғам құру жұмысына жаңа пəрмен беріледі.

	Қазақстанның рухани келбетін тану, Қазақстанмен санасу – Еуропа үшін де жаңалық болмақ.

	– Кезінде «Қазақстан жаңа қатерлер мен сынақтарға қарсы күрестегі халықаралық қимыл-əрекеттің белсенді қатысушысы күйінде қалып келеді» дегеніңіз бар еді. Енді осы қатысушы статусынан ұйымдастырушы мəртебесіне мемлекетіміз қаншалықты пісіп-жетілді?

	– Бұл шын мəнінде де осықазір Қазақстанның Еуропадағы қауіпсіздік жəне ынтымақтастық ұйымына төрағалық етуімен байланысты сұрақ. Қазақстан бір жағынан сондай мəмілеге келушілікпен, не болмаса əртүрлі қатерлер мен сынақтарға қарсы күресте халықаралық қозғалысқа ұйытқы болып отыр деп есептеуге болады. Өйткені бұл жағдайда ең бірінші айтатынымыз – Семей полигонының жабылуы, яғни бұл да үлкен дəуірлік іс-əрекет. Бұған əлі толық баға беріліп болған жоқ. Қазақстаннан басқа қай мемлекетте өз еркімен ядролық полигон жабылып жатыр? Өкінішке орай, Қазақстанның бастамашылдығы əрі қарай жалғасқан жоқ, барлық мемлекет, барлық саясаткерлер ядролық қаруды, жалпы əртүрлі сынақтарды, адамзатқа келтіретін қатерлерді шектеу керек, тоқтату керек деп айтуын айтады. Бірақ əлі ешкім осындай шешімді қаракетке бара алған жоқ. Бұл жөнінде қазір біздің мемлекетіміз жетекші мемлекет деп санауға болады. Қандай дəрежеде, қандай халықаралық ұйымдарда болсын, қару-жарақты тоқтату керек, адамның өміріне қауіп төніп жатыр, соны тоқтатыңыздар, болашақтағы жер планетасының болашағын қамтамасыз ету үшін қандай қозғалыстар керек, соны жасауға Қазақстанның ұйымдастырушылық қабілеті де, мəртебесі де бар деп есептеймін.

	– Президент Нұрсұлтан Назарбаевтың тапсырмасы бойынша дайындалған «Еуропаға жол» Мемлекеттік бағдарламасына тоқтала кетсеңіз.

	–Біз биылғы жылы жылдың басында Австрияда Вена қаласында өткен Еуропадағы қауіпсіздік жəне ынтымақтастық ұйымының Парламенттік Ассамблеясының қысқы сессиясының бір күнінде барлық 56 мемлекет депутаттарының алдында «Еуропаға жол» мемлекеттік бағдарламасын арнайы таныстырып, мəн-жайын түсіндіріп айттық. Сенат Төрағасы Қ.Тоқаев арнайы баяндама жасады, көптеген сұрақтарға жауап берілді. Қазақстандағы экономикалық реформалар, Қазақстанның болашақта атқаратын жəне еуропалық дəрежеде жүргізілетін əлеуметтік жəне басқа да саяси реформалар туралы кеңінен əңгіме болды. «Еуропаға жол» бағдарламасы үлкен қызығушылық туғызып отыр.

	«Еуропаға жол» бағдарламасының мақсаттары, жалпы біздің бүкіл жүргізіп жатқан реформаларымыз, соны еуропалық стандарттың дəрежесіне жеткізуге ұмтылу, өнім сапаларын əлемдік сұраныс деңгейіне көтеру сияқты межелер осы бағдарламаның негізгі бағыттары. Осыған сəйкес «Батыс Қытай – Батыс Еуропа» темір жолының үлкен бөлігі Қазақстанның жерінен өтуінің де маңызы ерекше болмақ. Президенттің бұрын жария еткен бəсекеге қабілетті 50 елдің қатарына кіреміз деген мақсаты жай ұран емес, мемлекеттік қозғалыс, мемлекеттің мүддесін көтеретін идея да осы бағдарламаның аясына кіреді. Сондықтан бұл бағдарламаның маңызы біз үшін өте қажет.

	Біздің экономикамызда болсын, əлеуметтік тұрмысымызда, не болмаса рухани өміріміздің барлығында да Еуропада бар нəрсе бізде де болуы керек. Яғни қазір Еуропаны айтып отырған себебіміз Еуропада бүкіл дүние жүзілік талап-деңгей жоғары деп танылып отыр. Өркениеттің адамзатқа пайдалы жолдары, мешеу, артта қалған жолдар емес, озық жолдар, яғни озық технология, озық əдістемеліктер, білім, ғылым саласында болсын, өнер саласында болсын, жалпы осындай бір ұғымдық теңеуліктер басым. Міне, сол теңеуліктерге ұмтылуымыз қажет.

	Бізде қазіргі ең үлкен мəселе – жемқорлықпен күресті жариялап жатырмыз ғой. Біз кейде өзімізді-өзіміз жемқорлық деген барлық елдерде бар деп жұбатамыз. Бары бар, бірақ бізде бұл өте тереңге кетіп қалған. Халықтың санасында ұялап қалған нəрсе. Біз содан арылуымыз керек. Мысалы, еуропалық мемлекеттерден біздің үйренетін тағы да бір үлкен мəселеміз құқық, заңмен өмір сүру, соған бейімделу, соған үйрену. Бізде осы жағы жетпей жатыр. Кішкентай да болса билікке келген адам заңды күзетудің орнына заңды белден басады. Заң жайына қалады. Неге жемқорлық шығып жатыр? Мысалы, мемлекеттік қызметке келген адам алдымен мен осы қызметке келдім, енді мен адамға қызмет етуім керек, менің алдыма келген адамға қызмет етуім керек деп ойламайды, керісінше, сол адамды өзіне тəуелді еткісі келеді. Өзімшілдік, алдымен өзін мемлекет есебінен немесе қызметі есебінен жарылқаушылық қаптап кетті. Мемлекеттік қызметке келген адам мемлекеттің қаржысынан бірдеңе жасап алғысы келеді.

	Міне, біздегі сананың шіріктігі осы. Өзі таза болып, заңмен қызмет ету міндетін ойлаудан бұрын, біреуге үстемдік, билік жүргізгісі келіп тұрады. Соның ішінде сот жүйесін ерекше айту керек. Сот жүйесі, мына біздің құқықтық органдар, сот, прокуратура, қауіпсіздік салалары алдымен өздерінің күштерін көрсетіп отырғысы келеді. Міне, осыдан арылуымыз керек. Ешқандай билік ешкімге өзінің күшін, қоқан-лоққысын көрсетпеуі керек. Біз тек осыдан арылған кезде ғана барып, адам тазалыққа көшу арқылы ғана парақорлықтан, жемқорлықтан құтылуы мүмкін. Парақорлықты, жемқорлықты туғызатын адамдардың бір-біріне тəуелділігі, атқарушы билік, сот, құқық қорғау орындарының əділетсіздігі. Мұқтаж үшін, біреудің əділетсіздігінен құтылу үшін заңнан гөрі пара берудің жолын іздейді. Адам санасы осыдан арылуы керек. Еуропада бұл жағынан тазалық көп, тазалық басым. Заң жұмыс жасайды. Заңның үстемдігін жүргізу керек. Еуропалық жолды мен осылай түсінемін өз басым.

	Қазір енді заңды, талапты, жазалауды күшейтіп жатырмыз. Бірақ бүкіл елді жазалап, жемқорлықты тоқтата алмайсың ғой. Ол үшін не істеу керек? Адамның санасын өзгерту керек. Рухани еркіндік болмай жатыр. Бізде əлі рухани еркіндік жоқ, құлдық сана басым. Қоғамдағы тəртіп солай жаман қалыптасқан. Жай адамдармен сөйлессеңіз – «ақша бермейінше еш жерде ештеңе шешілмейді», – дейді.

	«Жұмысқа орналасу үшін ақша беру керек, құжат алу үшін ақша беру керек» дейді. Өзіміз осы қоғамдағы болып жатқан əңгімені сараптайықшы, солай емес пе? Міне, содан барып туындайды. Барлығы адамның санасынан туындайды. Біз мына еуропалық жол дегенде, ең бастысы – құқықтық қатынаста өмір сүру, құқықтық кеңістік жасау, заңның үстемділігін жүргізуге талпынып, əдеттенуіміз керек.

	Төрағалық та, арнайы бағдарлама да белгілі бір уақытпен шектелгенімен оның мазмұндық ауқымын осылайша кеңінен түсінгеніміз абзал.

	– Президенттік мемлекеттен президенттік-парламенттік республикаға қадам бастық. Осы орайда Европалық белді ұйымға өтуге халық қалаулылары қандай жұмыстар атқарып отыр?

	– Халық қалаулыларының ең негізгі жұмысы жаңа мен алдында айтқан сауаттылық, насихаттық жұмыс. Содан кейін заңды насихаттау, заңның өзін жүзеге асырудың жолдарын насихаттау, сол арқылы Еуропада болып жатқан əдіс-тəсілдерді біздің өзіміздің заңдарды қабылдаған кезде ескере білу, өзіміздің Парламентіміздің жұмысын, елдегі құқықтық, демократиялық реформаларды Еуропаға таныстыра білу. Осы тұрғыда ТМД арасындағы Парламенттік Ассамблея, Еуропа қауіпсіздік ынтымақтастық ұйымындағы Парламенттік Ассамблеяда біздің делегация тұрақты жұмыс жасайды. Парламенттік Ассамблеяларға жай барып келгеніміз үшін емес, сол жерде сөйлеп, орынды мəселе көтеріп жүргендігімізден, кейбір мəселелерге өзіміздің пікірімізді кəсіби деңгейде айта білгендіктен, Қазақстанның делегациясының парламенттік, кəсіптік дəрежесін əріптестер жоғары бағалайды.

	– Еуропадағы қауіпсіздік жəне ынтымақтастық ұйымындағы əскери, саяси, экономикалық, экологиялық жəне адами өлшемдерді қамтитын қауіпсіздіктің кешенді ұғымы қаншалықты нəтиже беріп келеді?

	– Үш сала ғой, үш саланың үшеуі де теңдей жүргізілуі қажет. Оның барлығының нəтижесінің өзі, алдымен халықаралық ұйымға кіру арқылы қай мемлекет болса да өзінде бір өзгерістер, не болмаса басқа бір көрші мемлекетке жасалатын өзінің қарым-қатынасы арқылы соның талаптарын орындауға міндетті. Жалпы, халықаралық талаптарын орындауға міндетті. Бұл тұрғыдан, рухани қарым-қатынас саласындағы жағдайлар көп нəтиже береді деп айтар едім алдыменен. Бұл жерде де осы үш таразының басын тең ұстау сияқты үш бағытты теңдей жүргізуге біз төрағалық кезінде де үлкен жұмыс жасайтын боламыз.

	– Еуропадағы қауіпсіздік жəне ынтымақтастық ұйымы халықаралық стандарттарға қайшы келеді деп таныған еліміздегі «Бұқаралық ақпарат құралдары туралы», «Сайлау туралы» жəне «Саяси партиялар туралы» Заңдарды либералдау бағытына қарай өзгерту енгендігін қалайды. Мұны елімізге келетін түрлі еуропалық өкілдер де жиі қайталаудан жалыққан емес. Бұл салада қазақстандық заңнамалық нормаларда қандай өзгерістер қарастырылып жатыр?

	– Сəл ертеректе айтылған сын. Одан бері көп жұмыс атқарылды. Қайшылықтар жойылды. Біз осы үш заң бойынша да көп өзгерістер енгіздік. Ол біздің сол енгізген өзгерістермен Еуропадағы қауіпсіздік жəне ынтымақтастық ұйымының алқалы жиындарының барлығы да онымен санасты, оны жоғары бағалады. Демократиялық процесте «бəлен жерде тоқтайды», «бəлен биіктікке жетеді» деген ұғым жоқ. Бұл өмірбақи дами беретін процесс. Сондықтан қазіргі біздің жасалып отырған заңдық кеңістігіміздің барлығы да Еуропадағы қауіпсіздік жəне ынтымақтастық ұйымының талаптарына үйлеседі. Алдағы уақытта одан да ары қарай тереңдете түседі. Ешкім демократияға бір жылда, бір күнде келмейді, көптеген жылдар бойына адамдардың психологиясын, санасын қалыптастыра отырып, дами беретін құбылыс. Сондықтан қазіргі кезде бізде жасалып жатқан, əсіресе, осы айтылған «БАҚ туралы», «Сайлау туралы», «Партиялар туралы» қабылданған заңымызбен Еуропадағы қауіпсіздік жəне ынтымақтастық ұйымы санасып отыр. Алдағы уақытта заңдық кеңістігіміз осы бағытта да тереңдетіліп, демократиялық тұрғыда кеңейтілетініне олар сенеді.

	– 1995 жылы наурыздың 4-інде Елбасы басшылық еткен «Қазақстанның Халық бірлігі» партиясы құрылғанда бір ауыздан партия төрағасы болып сайланғаныңыз аян.

	Талай қажырлы еңбек атқардыңыз, бүгінде де Президенттің бастауында тұрған еліміздегі ірі халықтық партияның алғашқы шептегі мүшесісіз. Осы уақыт аралығында еліміздегі партиялық жүйенің даму тарихында қандай оң өзгерістер жүзеге асырылып жатыр?

	– Ең бірінші біз əуел бастан көп партиялық жүйеге көшеміз деп, сол партиялардың қоғамдағы ықпалдылығына үлкен мəн бердік. «Халық бірлігі» партиясы да сол мақсатта құрылған болатын. «Халық бірлігі» партиясының негізінде, кейін оған «Отан» деген қозғалыс қосылып, қазіргі «Нұр Отан» партиясы құрылды, оны өздеріңіз жақсы білесіздер. Басқа партиялар да жылдан-жылға көптеген өзгерістерге ұшырап, жалпы партиялық қозғалыстың өзі шыңдалып келе жатыр. Содан бері қарай 1995 жылмен салыстырғанда жалпы партиялық құрылыстың өзі көп өзгеріске ұшырады. Көп өсу жолынан өтті. Талай партиялар жаңадан құрылып, талай партиялар тарап та кетті. Көпшілігінің өздерін қоғамда тұрақтандыра алатын жəне қоғам қабылдай алатындай бағдарламалары жеткіліксіз болды.

	Қоғамда кез келген саяси партияны құрып, оны тұрақтандыру оңай емес. Өйткені қоғамның бағасына ие болу керек. Бұл оңай болып жатқан жоқ. Сондықтан да партиялардың тек сайлау науқанында емес, жалпы өздерінің электораттарымен үнемі жұмыс жасау, негізгі билікте отырған партиямен терезесі тең болатындай, не болмаса соның бағдарламасынан артық болатындай бағдарлама жасалғанда ғана көпшіліктің қолдауына ие болады. Осы жағынан бізде партияға көзқарас та көп өзгерді, партияларға талап та өзгерді. Алда да осы құбылыс қатып-семіп қалмайды, бірталай өзгерістерге ұшырайды деп ойлаймын.

	– 2005 жылы елімізде президенттік сайлаудың əділ өтуін қадағалайтын қоғамдық комиссия құрылды. Бұл да сіздің игі бастамаңыз. Сайлауды бақылау комитеті қоғамдық ұйымы Сенат сайлауында да белсенділік танытты. Қазақстандағы демократияландыру үдерісіне қатысты шетелдік сарапшылардың сын-пікірлеріне көзқарасыңыз қандай?

	– Сол қоғамдық ұйымға біздің еліміздің көрнекті қоғам қайраткерлері кірді. Сайлауды қадағалау комитеті өте нəтижелі жұмыс жасады деп есептейміз. Сондай біздің өзіміздің отандық қадағалаушылар болуы керек, өз қоғамымыз тарапынан. Тек қана шетелдік бақылаушылар емес. Кейбір шетелдік бақылаушылармен біз əртүрлі пікірталастар өткіздік. Оларға дəлелдедік. Бізде болып жатқан сайлау процестері, сайлауға қатысты заңның ережелері түгел орындалуын біз бақылауда ұстадық, шетелдік сарапшылармен көп жерде өзіміз бірге болдық. Олар орынды сын-пікір айтқанда, онымен келісу қажет. Егер олар жай, мысалы, Еуропада былай еді, бізде былай десе, біз барлығына заң негізіне жасалған екпін береміз. Сондықтан олар орынды айтқан жерде олармен əр уақытта санасып отырамыз. Енді олардың ешқайсысының бізге ұсынып жатқан бəлендей стандарты жоқ. Сайлаудың ең негізгі мақсаты, мүддесі ең алдымен «Сайлау туралы» Заңды орындау, ешкімге қиянат жасамау, біреудің жетегінде жүрмеу. Бұл мəселелерді біз өте қатаң қадағаладық. Осының барлығы сайлау кезінде өзінің жақсы нəтижесін берді.

	– Қазақстанның қауіпсіздік саласына ЕҚЫҰ қандай үлес қоспақ?

	– ЕҚЫҰ туралы жаңа бастапқы сұраққа жауап бергенде мен айттым. Сол сияқты Қазақстан тарапынан осы ядролық қаруды шектеу мақсатында жалпы қауіпсіздік мəселесін қамтамасыз ету мақсатында жаңа келісімді қабылдау жөнінде де қазір мəселе қозғалып жатыр. Осы тұрғыдан да үлкен пікір алмасу болады деп есептеймін.

	– Қазақстанның өңірлік қауіпсіздікті нығайтуға ұмтылысы Президент Нұрсұлтан Назарбаев сонау 1992 жылдың өзінде БҰҰ Бас Ассамблеясының 47 сессиясында жария еткен Азиядағы өзара ықпалдастық жəне сенім шаралары жөніндегі кеңес шақыру туралы бастамасына арқа сүйейді. Бүгінде осы кеңес халыққа халықаралық қатынастың маңызды факторына айналды. Еуропа қауіпсіздік ынтымақтастық ұйымы осы сынды Орта Азиялық өңірлік ұйымдардың қызметін қалай бағалап отыр.

	– Бұл да Қазақстанның жаңа бастамашылығымен байланысты. Ал Қазақстан, əсіресе, Азия мемлекеттерінің арасында өзара сенім шараларын тұрақтандыру, қабылдау жолында үлкен еңбек сіңірді. Бұл сонау 1992 жылдан бастап 2002 жылға дейін 10 жыл көлемінде Қазақстан барлық Азия мемлекеттерімен үлкен дипломатиялық қарым-қатынас жасап, осы идеяны түсіндірді. Соның нəтижесінде 10 жылдан кейін барып 2002 жылы Қазақстанда, Алматыда Азиядағы 17 мемлекеттің, соның ішінде Қытай, Үнді, Ресей сияқты ірі мемлекеттердің қатысуымен, 4 мемлекет бақылаушы болып, ең бірінші басқосу болды. Міне, ол қазір халықаралық институт болып қалыптасты. Бұған Еуропалық қауіпсіздік ынтымақтастық ұйымы да үлкен ыждағатпенен, үлкен сеніммен жəне үлкен сыйластықпен қарайды. Сенім шаралары не үшін керек? Сенім шаралары қауіпсіздікті қамтамасыз ету үшін керек. Қауіп-қатерді болдырмау үшін, соғысты болдырмас үшін, əртүрлі саяси қайшылықтарды мейлінше түсіністікке қарай бұру жолында жүргізіледі. Сондықтан бұл институттың құрылуына олар үлкен қызығушылық білдіріп отыр. Тіпті бұл Азиядағы өзара сенім шараларын қалыптастыру ұйымы Еуропадағы қауіпсіздік ынтымақтастық ұйымының бір моделі сияқты деген де пікірлер айтылып жүргені тектен текке емес. Жалпы, болашақта мұндай қарым-қатынас қажет жəне бұл институт өзі тұрақты жұмыс жасап жүреді деп есептеймін.

	– Қытайда елші қызметін атқардыңыз. Батыс пен шығыс өркениеті арасындағы теке-тіресті бір адамдай білесіз. Жалпы, Қазақстанның Еуропа қауіпсіздік ынтымақтастық ұйымға төрағалық етуі аталған екі өркениет арасындағы алтын көпір қызметін атқара ала ма?

	– Қазақстан болашақта сондай алтын көпір болады деп есептеймін. Өйткені Қазақстанның өзінің табиғаты, жалпы Қазақстандағы қоғамның дамуы, біздің ұлтымыздың, біздің адамдардың өзінің жалпы дүниетанымдық өркендеуі шын мəнінде, мысалы көптеген Азия мемлекеттеріне қарағанда үлкен прогрестік бағыты бар. Сол сияқты, мысалы, Еуропа Қазақстан арқылы Азияға шыға алады, не болмаса Азия Қазақстан арқылы Еуропаға шыға алады. Сондықтан Еуразиялық көпір Қазақстанның Еуразиялық идеяны жүргізгені де өзі, Қазақстанның ұстанған бағыты осымен тікелей байланысты. Болашақта ол Қазақстанның үлкен миссиясы болады деп есептеймін.

	– 2009 жылы 3-шілдеде Еуропа қауіпсіздік жəне ынтымақтастық ұйымы Парламенттік Ассамблеясы нацистік жəне гитлерлік екі тоталитарлық жүйе мойнындағы қылмысты кеңес ретінде қарар қабылдады. Бұл Ресей тарапынан біраз дүрлігулер тудырғаны аян. Жалпы, тоталитарлық қылмыстың зерттелуіне Еуропа қауіпсіздік ынтымақтастық ұйымы қандай серпін əкелмек?

	– Өкінішке орай, мысалы сол қабылданып жатқан құжаттардың арасында қайшылықтар болып жатады. Гитлерлік, жалпы тоталитарлық жүйеге біздің табиғатымыз қазір қас. Кезінде тоталитарлық жүйенің үлкен зардаптарын шеккен бірден-бір елдің біреуі бізбіз. Коллективтендіру болды, аштық болды, репрессиялық қырғындар болды. Осылардың бəрін де Қазақстан басынан өткерді. Бірақ бұл жерде жалпы Екінші Дүниежүзілік соғыстың шығуымен Екінші Дүниежүзілік соғысты тікелей тек қана осы тоталитарлық жүйемен, екеуін бір арнаға салудың қажеті жоқ. Жалпы, бұл адамзат тарихындағы трагедиялар. Тоталитарлық жүйенің өзінің табиғатын бөлек зерттеу керек. Гитлерлік, фашистік Екінші Дүниежүзілік соғысты ашқан мемлекеттің əрекеттеріне, оның өзіне бөлек баға берілуі тиіс деп есептеймін.

	– Соңғы сұрақ. Еуропадағы қауіпсіздік жəне ынтымақтастық ұйымы құрылғалы бері 30 жылдан астам уақыттың ішінде бар-жоғы 6 рет саммит өткені белгілі. Əрі оның бесеуі 90-жылдардан кейін ұйымдастырылған. Соңғы саммиттен кейін де 10 жыл өткен екен. ЕҚЫҰ-ның саммитын ұйымдастыратын кез келгенін тілге тиек етіп жүрсіз. Сіздің ойыңызша аталған саммит қандай мəселелерді көтеруі қажет?

	– Қазір осы заман, жаһандану заманының өзі туғызып отырған проблемалар өте көп, қайшылықтар да көп. Оның бəрі өзара түсініспеушіліктен де туып отыр. Күн тəртібіне шығаратын мəселелер де көп. Бірақ, əрине, 56 мемлекеттің бəріне ортақ, үлкен мүдделі проблема болу керек. Меніңше, Жаңа келісім – бүкіл Еуропада, Азияда қауіпсіздікті қамтамасыз ететін барлық мемлекеттерге де ортақ мүдде деп есептеймін. Соның төңірегінде күн тəртібін қарастыруға болады.

	Не болмаса, барлық мемлекеттерге ортақ үлкен проблема – азық-түлік қауіпсіздігі. Ол да үлкен проблема. Барлық мемлекеттерге тəн денсаулық сақтау проблемасы бар. Барлық мемлекеттердің өсуіне тəн қазіргі үлкен технологиялық құбылыстар бар. Ал, жалпы, саммиттың мұнша 10 жылға дейін үзіліс болып кетуі де онша жақсы жағдай деп есептемеймін. Меніңше, мемлекет басшылары осы Еуропадағы қауіпсіздік жəне ынтымақтастық ұйымында əлдеқайда жиірек кездесіп, саммит өткізіп тұруы керек. Сондықтан Қазақстан өзінің төрағалығы кезінде осы саммиттің өткізілуіне болашақта, тек өзінің төрағалығы тұсында ғана емес, мүмкін 2011-2012 жылдары болар, соған күн тəртібін дайындап, үлкен мемлекеттердің басшылары қатынасатын үлкен саммит өткізілуі тиіс деп есептеймін.

	– Қуаныш Сұлтанұлы, сұхбатыңызға үлкен рахмет.

	2009 ж.





ІІІ. ӨРІМТАЛ ДӘУРЕН ӨРНЕГІ





ҮШ ӨРІМ





Шаршы алаңда – сардардай




	Өзі де байқамай қалды. Оң қолын көлегейлеп, нөпірлі шабуылға шығуға ыңғайлана бергені сол еді, əлгінде ғана шаршы алаңда қашқалақтап жүрген Хусайынов бұған мысықша атылған. Ілкі бетте қарсыласы айналасын асырып үлгерді. Қас қағымда қорғанамын дегенше болған жоқ, көзінен оты жарқ етті. Іле қос жанарының ортасы ток соққандай дір ете қалғанда, қою күрең қан жылғалай берген.

	– Қап! – деді Серік – қап! Қатты өкінді. «Жекпе-жекті тоқтатпаса жарар еді» деген ой санасында сынаптай сырғып өтті. Өкініштің де реті бар. 57 килограмдық салмақ дəрежесіндегі сында түркменстандық Анатолий Ясаковты, армениялық Сурен Оганянды ұтқан Серік Нұрқазов КСРО халықтары VIII жазғы Спартакиасынан жартылай финалдық жекпе-жегінде москвалық Эдуард Хусайновпен кездесіп отыр. Спартакиада сынды Бүкілхалықтық спорт мерекесінің бас бəйгесінен үміткер қазақстандық боксшы алдыңғы екі кездесуінде де Варнада, Еуропа чемпионатында алған жарақатын ойдағыдай қорғаштап-ақ еді. Ал кезекті сайыста əріптесінен ойын мəнері жағынан да, тактикалық шеберлігі жағынан да айқын басым екендігін сезінген ол жекпе-жек тізгінін сəл ғана босатқансып алған. Міне, Серіктің осы бір ұрымтал сəтін москвалық боксшы пайдаланып кетті. Кеңсірігінің жарақаты сыр берді. Шындап келгенде Серікті қынжылтқан бұл да емес еді. Ол 1979 жылы КСРО халықтарының VII жазғы Спартакиадасының ақтық сайысында армениялық Самсон Хачатарянмен кездескен болатын. Сол жолы қазақстандық жас боксшының үлкен рингтегі тəжірибесіздігі Хачатрянға жеңіс əперген. Кейін КСРО біріншілігінің финалдық сайыстарындағы жекпе-жектерде де кировокандық боксшының мерейі үстем болып еді. Міне, осынау сəтсіздіктерден соң Серіктің бапкері Ярослав Фетисов:

	– Байқадың ба, бауырым, Самсон ұдайы ізденіс үстінде келе жатқан боксшы, əрине, кемшілігі жоқ деп те айта алмаймын. Алайда ендігі міндет əріптесіңнің тактикалық шеберлігінің сырын меңгеру керек.

	Міне, сол кезден бастап-ақ Серік Нұрқазов пен армениялық Самсон Хачатряннің іштей спорттық бəсекесі басталған. КСРО халықтарының VIII жазғы Спартакиадасында да өзінің негізгі қарсыласы тағы да С.Хачатрян болатындығына Серік кəміл сенген. Сондықтан да жылма-жыл шеберлігі шыңдалып, ұшталып келе жатқан Европа чемпионаты Серіктің армениялық əріптесімен финалдық сайыста болатын кездесуді асыға күткендігі де рас еді. Алайда адам ойындағысының бəрі орындала бере ме? Енді, міне, көрмеймісің бе... Сəтсіздік деген аяқастынан-ау, ə? Сөйткенше болған жоқ, төреші сайысты тоқтатып, ал дəрігер жекпе-жекті жалғастыруға болмайтындығын дəлелдеп жатты. Қас қағымдай уақытта құлағы шыңылдап, көзі қарауытқандай болған. Бойын тез жинап ала қойды. «Енді қайттім?». Тілін тістеген қалпы көзінің астымен анталаған жанкүйерлерді бір шолып өткен. Желке тұсындағы Ярослав Александрович те ринг белдеулерін қайта-қайта ұрғылап қояды.

	– Қап, енді бір минут шыдағанда ғой...

	– Минутың не шырағым-ау, мұндайда секундтар сайыс тағдырын шешеді емес пе?

	– Қалай болғанда да жекпе-жекті тоқтатқандары дұрыс болды. Серік тек бүгінгі сын үшін ғана керек емес, оның ертеңгі əлем аренасындағы шеберлігін де ойлаған жөн.

	– Міне, мұныңыз ендеше жөн сөз екен.

	Өзара гу-гулесіп дабырласқан жанкүйерлер лебізі енді бір сəт қол шапалағына ұласты. Іле осынау сатырлай соғылған қол шапалағы «Серік, Серік, жарайсың, Серік!» деген жанкүйерлердің сүйінішті лебізіне қосыла аумағы атшаптырым «Олимпийский» спорт сарайын керней жөнелген. Міне, сонда ғана мойнынан бір ауыр жүк түскендей өз-өзінен еркін дем алған Серік Нұрқазов киім ауыстыратын бөлмеге қарай беттеген. Сонда ғана ол жанкүйер қауымының өзінен əлі де тамаша сайысты өнер күтетіндігін жан дүниесімен ұғынған.

	Ол спортсүйер қауымның өзіне деген осыншама ілтипатпен, кемерінен ақтарылған сүйіспеншілікке толы сезімін арада үш ай өткенде тамаша шеберлікпен ақтады. Италияда əлем кубогы үшін өткен дүбірлі жарыста үздік ойын мəнерімен көзге түскен Серік Нұрқазов күміс жүлдеге ие болды. Міне, осынау жеңістерге бастаған баспалдақ Серік Нұрқазовтың өз жанкүйерлерінің үміті мен сеніміне үлкен жауапкершілік сезіммен қарайтындығымен сабақтасып жатыр. Ал ол мұндай сезімді кішкентайынан бойтұмардай сақтап келе жатқан спортшы. «Ұяда не көрсең, ұшқанда соны ілерсің» дейді халық даналығы. Міне, ұяда ілген үлкен спортқа деген кіршіксіз сезім мен сенім Серік сынды шаршы алаң шеберін жеңістен жеңіске жетелеп келеді...

	– Менің осы Төкенге таңым бар, – деді Құнай қарт жанындағы киіз қалпақтыға. – Өзінің жұмыстан келгені жаңа. Енді қарашы мынасын. Бүкіл ауланың балаларын жиып алып, əлекке түсіп жатқаны.

	– Ой, ақсақал-ай, оның таңырқайтын несі бар? Өткен жолы үй басқармасындағылар да қойдыра алмай кеткен.

	– Сонда бұлардың бəрін не істемекші, темір-терсектерді жиып қойғандары анау.

	Қарт жерге шырт түкірді де, ауланың ішіндегі асулы тұрған үлкен қара қанарды төмпештеп жатқандарға зілді көзімен қарады. Құнайдың əнтек қимылынан əлденені сезе қалған Төкен:

	– Ау, қария, тоқтаңыз. Сіз мұны еріккеннің ермегі деп ойлайсыз, ə? Тіпті де олай емес. Міне, мына қара төмпешіктердің бəрі де ертең осындай болады, тамаша емес пе?! – деп қолындағы қобыраған суреттерді қартқа ұсына берген. Құнай боксшылардың суретіне ілкі сəт сүйсіне қарап тұрды да, қолын келегейлей қара нарды төмпештеп жатқандарға қайта көз салды. Осылардан ұқсастық іздегендей. Кенет «əй, қайдам» деп күбір етті де таяғын арқаланып жүріп кетті. Қара шалдың мына қылығына аң-таң болған Төкен: «Əлі-ақ жасың да, кəрің де осы жерден шықпайтын боларсыңдар» деп іштей түйген.

	Осы ой түрткі болды білем, Төкен əлгі қара тəмпіштерді қайыра жинап алып, тез арада төңіректі ретке келтіру керектігін айтты. Ал сосын бұл жерде нағыз қарапайым спорт алаңы жасалмақшы. Кенші ағаның мына сөзіне ерекше қуанған балалар іске қызу кірісіп-ақ кеткен. Ал солардың ортасында Абай қаласындағы Шерубай-Нұра шахтасының айтулы шахтері Төкен Нұрқазовтың біріне-бірі тете үш ұлы – Серік, Қайрат, Мараттар тыным көрмей əкесіне қолқанат болып жүрді. Жаңалық атаулы жерде жата ма? Аулада жасалынған қарапайым спорт алаңы туралы хабар ертеңіне-ақ мектепке жеткен. Дене тəрбиесінің мұғалімі Виктор Трофимович Пятышин Нұрқазовтардың осы тамаша ісін Абайдың өзге де аудандарында тарту керектігін əр жиналған сайын айтып жүрді. Ал Серікті өзі ұйымдастырған боксшылар секциясына тартты.

	Алғашқы жылдары мектепаралық, қалалық жарыстарда жүлделі орындарға ие болып жүрген Серіктің алғашқы табыстары жайлы Төкен мен Дəметкен от басында шүйіркелесе əңгімелессе, ал ұстаздары мен кластастары əрдайым мақтаныш сезіммен айтып жүретін.

	Үлкен спортқа деген осынау құштарлық сезімі Төкеннің балаларының жансерігіне айналды. Серік бүгінде əлем жанкүйерлері есімін жақсы білетін боксшы болса, ал Қайрат пен Мараттыңқазіргі қадамдары да қуантарлық. Екеуі де бокстан КСРО спорт шеберлігіне кандидат, Қайрат облыстың «Қайрат» ерікті спорт қоғамында жаттықтырушы. Ал Марат Қарағанды медицина институтының студенті. Екеуінде де бір арман: Серіктің соқпағымен жүріп, жеңісті жолды жалғастыра білу.

	1979 жылы Қарағанды физкультура техникумының түлегі КСРО спорт шебері Серік Нұрқазовтың өмірінде айрықша із қалдырды. Ол дəл осы жылы облыстық спорттық шеберлікті жетілдіру мектебіндегі Ярослав Фетисовтың тобында жаттыға бастады. Алғашқы жылдардың, əрине, өзіндік қиындығы да болмай қалған жоқ. Ал мұндай сəттерде жас боксшы да жаттықтырушы да бірін-бірі қас-қабақтарынан түсінісіп, кемшілік сырын тез-ақ меңгеріп кетуге тырысты.

	– Шындығын айтсақ, бастапқыда екеуміз де толқу үстінде жүретін едік. Жаттығу кезінде бəрі де əп-əдемі, ойдағыдай көрінетін. Ал жауапты сайыстарда, финалдық жекпе-жектерде сыр алдырған кездеріміз де аз болған жоқ, – дейді Ярослав Александрович.

	– Дублиндегі өткен жастар арасындағы Еуропа чемпионаты... Алматыдағы біріншіліктер... КСРО халықтарының VII жазғы Спартакиадасы... Міне, осындай ең жауапты жарыстарда алтын жүлделерді қолдан сусытып алғанымыз бар. Алайда осының біріне төзе білу де қажет болды. Ал темірдей төзім Серіктің бойында қалыптасқан тамаша қасиеттердің бірі. Кейіннен осы жарыстардағы жекпе-жектердің əрқайсысын ойша екшеп, таразылап, түзетудің сан мəрте жолдарын қарастырдық. Міне, осылай міндет қойылғанда Серік бəзбіреулер секілді, рингтен ешқашан да сырғақтамайды. Қайта білген үстіне - біле түссем екеп дейді. Ал кейбір кездері түн ішінде үйге телефон соғып, өзін ойландырып жүрген мəселелерді пысықтап жатқаны. Міне, сол себепті де Серік менің үлкен спорттағы серігім болып келеді.

	Бокс білгірлерінің бірінен саналатын білікті бапкер Ярослав Фетисов осылайша ой толғайды. Ярослав Александрович өзі баулап жүрген жастардың тактикалық, техникалық, психологиялық дайындығына баса назар аударады. Егерде боксшыдан осы үш өлшемнің бірі кемшін болса, онда оның шаршы алаңда шеберлік көрсетуі неғайбыл. Жаттықтырушысының осы талабы, жарқын жеңіс жолында шəкіртінің жігер-отын жани білу қасиеті Серіктің мəртебесін көтеріп, өзге əріптестері алдында мерейін өсіріп келеді. Ол өзінің əлем рингіндегі таңдаулы спортшылардың бірі екендігін 1983 жылы Варнада өткен XXV Еуропа чемпионатында айқын дəлелдеді. Шаршы алаңда сұңғыла сайыпқыран шеберлігімен сардарша жарқылдап, бокс əлемін сайып өнерімен өрнектеген Серік Нұрқазов жартылай финалда венгерлік Р.Генчиді, ал финалдық сайыста болгарлық П.Камбуровты ұтып, бас бəйгені иемденді.

	– Ал КСРО халықтарының VIII жазғы Спартакиадасында командаласымыз Серік Нұрқазовты тағы бір қырынан таныдық, – дейді республика былғары қолғап шеберлерінің бірі Виктор Демьяненко. – Ол финалдық бəсекелестерді жалғастыра алмағандығына қарамастан, өзге əріптестерімізді жеңіске жігерлендіре білді. Ол команданың капитаны ретінде жігіттерді шаршы алаңға əзірлеуде қыруар жұмыс атқарды. Спартакиада күндерінде өзінің ұйымдастырушылық қабілетін де танытты.

	– Бүгінгі таңдағы үлкен бокс проблемасы туралы не айтасыз дейсіз бе? – деп бастады əңгімесін Серік Нұрқазов. Жақсы боксшы болу үшін үлкен даярлық керек. Демек, жанкүйерлердің көкейінен шығу жолында тактикалық айла-тəсілді де, техникалық шеберлікті де психологиялық салқынқандылық пен ұтқыр реакцияны мықтап меңгеру қажет. Тайсақтық, боркеміктік қасиет боксқа талпынған жасқа жат болуы тиіс. Ал республика былғары қолғап шеберлерінің соңғы жылдарғы табысы жанкүйер қауымға жақсы мəлім. Қазақстан боксшыларының одақтық, əлемдік ареналарда зор табысқа жетуі Хасанов, Цхай, Фетисов секілді жаттықтырушылардың бапкерлік талабымен тікелей байланысты. Кезінде республика боксы үш толқында даярланып еді. Серік Қонақбаев, Виктор Демьяненко бастаған топ эстафетасын Е.Хакімов, Б.Есжанов, К.Əбдірахманов, Е.Дүйсеков, Б.Манкенов, А.Қилымов сынды жастар жақсы жалғастыра білді. Ал бұлардың жолын қуған Т.Бүркітбаев, Р.Түлікбаев секілді балғын боксшылардың қазіргі қаламдары да құптарлық. Демек, республикада үлкен бокс резервтерін дайындауда тындырымды жұмыс атқарылып жатқандығы ақиқат. Ендігі мақсат – осы табысты баянды ету.

	Осылайша сыр шерткен халықаралық дəрежедегі спорт шебері Серік Нұрқазов ізбасарлар легін даярлауға өзі де үлес қосып келеді. Ол Қарағанды қаласының Оңтүстік Шығыс бөлігіндегі «Арман» деп аталатын балалар клубының жаттықтырушысы. Міне, мұндай балғын боксшылар мекені Қарағандыда көптеп саналады. Ауыл клубтарының талапкерлері есейе келе балалар жəне жасөспірімдер мектебіне алынады. Мұнан соң олар спорттық бағыттағы мектеп-интернаттарда оқиды. Ал оның түлектері кейін спорттық шеберлікті жетілдіру мектебінде жаттығады. Осындай сабақтастық Қарағанды боксшыларын бүгінде Одақ көлеміне мəлім етіп отыр.

	...Ымырт үйіріліп, төңіректі қою қараңғылық тұмшалай бастаған шақ. Біз спорт комплексінен шыққанда Серіктің жолдасы Рашида мен кішкене Ойратты жолықтырдық. Сол сəт əлдене есіне түскендей Серік:

	– Қазір, қазір атаңа қазір жетеміз, – деп Ойратты жерден көтеріп алған. Бақсақ, Серік Рашида мен Ойратты Абай қаласындағы əкесі мен шешесіне апармақ екен. Ал ертең ертеңгілік рейспен Москваға ұшпақ. Тағы да сапар. Бұл айтулы боксшының Лос-Анжелесте басталатын олимпиадалық ойындарға дайындық алдындағы тынымсыз сапарларының бірі еді.





Шеберлік шыңында




	...Байыптап қарауға мұршасы келмеген. Альбинамен қош айтысып, жолдың арғы бетіне өте берген. Қас қағым сəтте аялдаманың айналасы құйын соққандай болды. Құлақ шекесін осып өткен зіл соққы көзінің отын жарқ еткізді. Аз-кем уақыт өз-өзіне келе алмай мəңгірігіп қалған Ерік айналасын сипағыштай келіп, аялдаманың тіреуіне сүйенді. Үсті-басын қағып, қапелімде нендей жағдайға душар болғанын есіне түсіргісі келген. Сөйткенше болған жоқ əлгінде ғана бұлардың алдын орап, əрлі-берлі ойқастаған гитарлы жігіттердің көшені бастарына көтерген дарақы дауысы да бірте-бірте алыстай берді.

	– Енді өзі де түсінетін болған шығар...

	– Əліне қарамай боксшысын өзінің!

	– Витяны рингте масқара еткен қалай болады екен, білсін, бəлем!

	Сол заматта-ақ Ерік істің мəн-жайын түсіне қойған. Кешегі қала біріншілігінің финалында оныншы кластағы Виктор деген баламен кездескен еді. Ерік екінші раундта-ақ оны нокдаунға түсірген. Ал енді мынау соның қайтарымы болды ғой, сірə?.. Ол тура Валерий Николаевичтің үйіне тартып кеткісі келіп тұрды да, бұл райынан тез қайтты. Оның да өзіндік сыры бар. Еріктің туған ағасындай болған жаттықтырушысы В.Никулиннің əрдайым «Ашуды ақылға жеңдіре білуді үлкен ерлік, нағыз спортшы болам деген жанға бұл ауадай қажет қасиет» дейтін ағалық ақылы есіне түсе кеткен. Сол сəт «Витяның өзімен жеке сөйлесу керек» деп түйді ол.

	Бұл Қостанай қаласындағы №115 мектептің оқушысы Ерік Хакімовтың тоғызыншы класқа көшкен жылдың жазы болатын.

	Əлдене сытыр етсе болғаны Қибақ қарт та, Қашипа шешей де орындарынан өре түрегеліп, есікке ұмтылады. Күні бойы екеуі де байыз табар емес. Қос қарт бірінің сырын біріне білдіргісі келмегендей ара-тұра бөгде бір əңгіменің басын шалған болады. Бірақ арагідік үзіліп қалып, қайта жалғасқан əңгіме қиюласар емес. Қибақ қарт шыдамады.

	– Əй, Қашипа, – деді ол ине жібін сабақтамақ болып əуреге түскен кемпіріне, – осы ымырт жабылғанға дейін бір хабар болмаса, тура əлгі бастықтарына барам. Далаға тастай алмай жүрген бала жоқ. Еріктің мəн-жайын біле тұра о не қылғаны бұлардың, ə? Тап қазір кетсем бе екен...

	Аз-кем уақыттан соң қария буынып-түйіне бастады. Шалын райынан қайтара алмасын білген Қашипа да сыртқа шығуға қамданған. Сол-ақ екен Еріктің мұғалімі Любовь Семеновна жанында екі-үш адамы бар сау етіп есіктен кіріп келгені.

	– Сүйінші қария! Сүйіншімді беріңіз! Ерік ерлепті. Міне, міне жаңа ғана... Телеграмманы алысымен жеткен бетіміз осы, – деді Любовь Семеновна қашаннан бастырмалата сөйлейтін əдетіне басып. Қуанышты хабар сол заматта-ақ көше-көшені жағалап, бокс жанкүйерлері Еріктің шаршы алаңдағы тағы бір жеңісіне құлақтанды. 1982 жылдың март айында Пенза қаласында өткен КСРО біріншілігінде чемпиондық тұғырға көтерілген жас боксшы спорт шеберінің нормасын орындады. Сөйтіп, қостанайлық былғары қолғап иесі осы жарыстағы тамаша шеберлігімен мамандар назарына ілікті. Өйткені Еріктің шаршы алаңдағы əрбір жекпе-жегінен бокс өнерінің құпиясын жете меңгере түссем деген құлшыныс ісі тайға таңба басқандай байқалып тұратын. Ал оны ұдайы жеңіс тұғырына жетектеп келе жатқан да осы қасиет екенін бапкерлері де, командалас əріптестері де жақсы біледі.

	Шынымды айтсам, Ерік менің бауырымдай болып кетті. Өйткені мен оған көп ретте жаттықтырушы ретінде ғана емес, ағалық ақыл-кеңесімді де беремін. Арамызда жасырын сыр жоқ, – дейді Валерий Николаевич Никулин. – Мына бір жай əлі есімнен кетпейді. Өткен жылдың күзі болатын. Қыркүйек айында Германияның Швирин қаласында жасөспірімдер арасында Еуропа чемпионаты басталған еді. Ерік осынау дүбірлі сында барлық жекпе-жектерін жеңіспен өткізіп, финалдық жарысқа жолдама алған. Финалдық сын өтетін күні Қостанайдан суыт хабар алдық. Еріктің əкесі қайтыс болыпты. Телеграмма бірінші менің қолыма тиген еді. Енді не істеуім керек? Өзім де қатты қысылдым. Сол қысылтаяң шақта Ерікке телеграмманы финалдық сыннан кейін көрсетейік дегендер де табылды. Алайда менің оған дəтім жетпеді. Болгарлық боксшы Марии Мариновпен өтетін жекпе-жек басталмастан он бес минут бұрын Ерікті оңаша шақырып алып, істің мəн-жайын баяндадым. Бəріміз де пендеміз ғой. Неге екенін білмеймін, сол сот Қостанайға күміс медальмен оралатындығымызға өзімді сендіргендей болдым. Он бес минуттан соң жекпе-жек басталды. Мына ғажапты қараңыз! Шаршы алаңдағы Еріктің қимылы тіптен бөлек. Менің шəкіртім ұтылады-ау деген ойымның бəрі теріске шықты. Ерік Мариновты үлкен рингтың ана бұрышынан мына бұрышына қуа жүріп, нөпірлі соққының астына алды-ай кеп! Сайыс аяқталғанда төреші Ерікті жеңісімен құттықтады. Сол сəт мен балғын боксшының бойындағы ұстамдылыққа, жеке бастың күйініш-сүйінішінен гөрі коллективтік іске айрықша мəн беретін қасиетіне тағы да көз жеткізген едім.

	Бапкері сүйсіне айтқан осы жеңіс жас былғары қолғап иесіне қос қуаныш сыйлаған еді. Он сегіз жасар Ерік Хакімов сол жолы халықаралық дəрежедегі спорт шеберінің нормасын орындады. Тағы бір жүлде —«Жеңіске деген құштарлығы үшін» арнаулы кубокқа ие болды. Сөйтіп, оның үлкен спорт өнеріндегі баспалдақтары биіктей берді.

	...Москвадағы «Олимпийский» спорт комплексі кұдды бір араның ұясындай. Ақшаңқан ғимараттың үлкен аренасы жанкүйерлерге лық толған. Қысқасы, ине шаншар жер жоқ. Бүгін мұнда КСРО халықтарының VIII жазғы Спартакиадасының программасы бойынша боксшылардың финалдық кездесуі басталды. Осыдан тура он күн бұрын еліміздің 210 былғары қолғап шебері бас қосқан шаршы алаңда мықтылардың мықтысы ғана жарыс мүддесін сарапқа салуда. Жаңа ғана 60 килограмға дейінгі салмақ дəрежесіндегі боксшылар бəсекесі аяқталған. Бұл жолы да алматылық Виктор Демьяненко өзінің спорттық бабында екендігін дəлелдеді. Хабаровск қаласының өкілі Владимир Степановты айқын басымдықпен ұтып, Спартакиада чемпионы атанды. Ақ шаршы алаңнан түсе берген Викторға Ерік қарама-қарсы жолыққан. Екеуінің жанары қас қағым сəт ұшырасып қалды. Бірін-бірі айтпай түсінісіп тұр. Виктор əдеттегісінше, шығып əнтек қозғап, оң қолын көтерді.

	«Саған да жеңіс тілеймін» дегені.

	– Гонг!

	Əлгінде ғана бір сəтке тыным тапқан ақ шаршы алаңда қос боксшының дүбірлі бəсекесі басталып кетті.

	Кейде нысаналы жерді дəл соғып, кейде ауа қармаған сайыскерлердің қимылын қалт жібермей қарап отырған жанкүйер қауым əлсін-əлсін гу-гулесіп ала жөнеледі. Міне, бір минуттық үзілістен соң іріктеу сындарында өзбекстандық Ф.Яковлевті, əзірбайжандық Т.Гусейновты, ал жартылай финалда Ф. Яновскийді ұтқан Ерік Хакімов пен армениялық Манвел Мурадяның финалдық жекпе-жегі ширыға түсті. Алғашқы раундта-ақ қарсыласының айла тəсіліне қаныққан Ерік жекпе-жек тізгінін өз қолына алды. Мурадянның оңды-солды есепсіз соққан соққыларының бəрі Еріктің, тегеурінді тосқауылына тап болды. Манвел де 63,5 килограмдық салмақ дəрежесінде сынға түсіп жүрген еліміздегі ең таңдаулы боксшының бірі. Ол 1981 жылғы КСРО чемпионы. Алайда үлкен спорттың өз заңы тағы бар. Жеңіс шеберлік көрсеткендікі. Шаршы алаң атақ даңқты емес, сайыскерлікті сарапқа салады. Ал мұны Спартакиаданың ақ шаршы алаңындағы жекпе-жек сəттері дəлелдеуде. Еліміздің жəне Еуропаның чемпионы В.Шишовтың жас талапкер О.Меньшиковпен ойсырай ұтылғаны қандай өкінішті. Ерік санасында сынаптай сырғыған осы бір ойларды өзінің əр қимылын жіті қарап отырған Валерий Николаевичтің жүзінен де оқығандай болды.

	Үшінші раундта Ерік үлкен спорт өнеріндегі бокс деп аталатын сайыстың сан алуан қырын меңгергендігін танытты. Кездесудің соңғы секундтарында ол шабуылдың көк нөсерін сабалай түсті. Қас қағымда алғашқы қарқынынан айырылып қалған Мурадянның дəрменсіз күймен қорғануға ғана мұршасы келді. Сол екі ортада гонг та берілді. Ал арада аз-кем уақыт өткенде рефери С.Шовгенов Еріктің қолын көтерді. Сөйтіп, 20 жасар қостанайлық боксшы ақ шаршы алаңдағы 114-інші жекпе-жегін жеңіспен аяқтады. Бұл жеңіс халықаралық дəрежедегі спорт шебері Е.Хакімовты Спартакиада чемпионы атандырды. Дəл сол күні финалдық сайыстардан соң əділқазылар алқасының мəжілісі өтті. КСРО Бокс федерациясы президиумының төрағасы ұшқыш-космонавт Н.Попович, Ю.Радоняк, В.Рыбаков, В.Савченко, В.Францов, В.Фролов сынды бүгінгі таңдағы бокс өнері білгірлерінің қатысуымен өткен бұл жиында Спартакиада да ең үздік шеберлік көрсеткен боксшыға берілетін жүлде иесі анықталды. Ал оған тамаша талантымен жанкүйер қауымды тəнті еткен Е.Хакімов ие болды. Арада бір күн өтісімен Спартакиаданың баспасөз орталығынан тағы бір қуанышты хабар тарады. Қазақстандық боксшыға «Труд» газетінің арнаулы жүлдесі тапсырылды. Желмаяша желкілдеген осынау жүрекжарды қуанышты хабарлар тасқыны сол бір күндері республикамыздың спорттық өмірін кестелеп жатқандай еді.

	«Динамо» спорт залының шамы түннің біраз уақытына дейін сөнген жоқ. Валерий Николаевич əдеттегісінше жаттығудан соң шəкірттерін жинап алып, ертеңгі күннің жоспарларын жасады.

	– Ал Александр, сен нешінші нөмірді игермексің,– деді ол қолындағы қалың дəптерді парақтап тұрған Мирошниченкоға, Александр ойланбастан-ақ:

	– Он бесінші, – деген.

	Білікті бапкер тəлімгерінің ойын бірден түсіне қойды Өйткені Мирошниченконы Спартакиада сөресінде сүріндірген де осы нөмір болатын. Ол В.Яковлевтен 2:1 есебімен ұтылған еді. Ел Ерік сынды досының еңбекқорлығын, əр жаттығу сəтін тамшылата тер төгіп өткізетінін мақтанышпен айтып жүретін Александр:

	– Ерік екеумізді Валерий Николаевичтің жаттықтыра бастағанына биыл, міне, алтыншы жыл. Ал үлкен боксқа келуіміз өз алдына бір төбе əңгіме. Мектепте оқып жүрген кезде-ақ екеуміз «Динамо» ерікті спорт қоғамының залынан шықпайтын едік. Ерік жеңіл атлетикамен, ал мен ауыр атлетикамен айналысып жүрдім. Ал келе-келе ақ шаршы алаңға деген құштарлық сезіміміз бізді Валерий Николаевичпен табыстырды,— дейді А.Мирошниченко езу тарта.

	– Басты мақсат – шеберлікті шыңдау. Отандық бокс өнерін тамаша жеңістермен өрнектеу, – деді əңгімеге араласқан Ерік. – Ал республика командасы туралы сөз болғанда, өзіміз əрдайым мақтаныш тұтатын С. Қонақбаев, В. Демьяненко, С. Нұрқазов сынды шаршы алаң шеберлерінің есімін ауызға аламыз. Біле білген жанға бұлардың əрқайсысының өзіндік ойын мəнері, үлкен спорттағы өз қолтаңбалары бар боксшылар. Спартакиада жарыстарын Қазақстан боксшылары екінші орынмен қорытындылады. Ал қазір ойлап қарасақ, одан да жоғарғы көрсеткішке жетуге мүмкіндігіміз бар екен. Алайда өткен іске өкініш айту тағы да əбестік болар. Сондықтан да бүгінгі міндет-ақ шаршы алаңды жаңа жеңістер легімен безендіру.

	Спартакиада саңлағы осылай дейді. Ал шын сайыскердің үнемі шыңдалу үстінде жүретіндігі тағы ақиқат. Олай болса, шаршы алаң сардары Ерік Хакімовтың егеменді еліміздің даңқын асыруға құлшынулы екендігіне таңырқауға болмайды.





Үміткер




	– Бокс!

	Іле бірде ауа қармасып, енді бірде нысаналы тұсқа дəл тиген тегеурінді сокқылар нөпірі басталды. Тығыршықтай қос боксшының «қауырт» қимылдарына сүйсінген жанкүйерлер де гу-гулесіп ала жөнелді.

	– Соқ, Кəрімжан.

	– Қап, əттеген-ай... оңтайлы сəтті пайдаланбай...

	– Гасанов та осал емес екен.

	Шаршы алаңдағы кезекті сайысқа мұқият əзірленген Кəрімжан Əбдірахманов қарсыласы Гасан Гасановты ринг бұрышына қарай тығыстыра берді. Əріптесінің арагідік сол қолымен ебедейсіз қимылдаған сəтін ұтымды пайдаланған ол қас қағымда ұпай алды. Ал Гасановта қарсыласына оңайлықпен берілер емес. Күні бүгінге дейін шаршы алаңда 64 рет жекпе-жек өткізіп, оның бəрінде жеңіске жеткен дағыстандық боксшының үлкен спорт өнерінің осы түрімен айналысып жүргеніне алтыншы жыл. Өзіндік шеберлігімен Махачкала жанкүйерлерін тамсантқан Гасанов Алматыда жалауын көтерген Қарулы Күштер біріншілігіне нық сеніммен келген болатын. Қазақстан астанасындағы сайыста 48 килограмдық салмақ дəрежесінде сынға түскен ол қарсыласының бəрін айқын басымдықпен ұтып жартылай финалға шықты. Ал жартылай финалда өзінің кезекті бəсекелесі он сегіз жасар спорт шебері Кəрімжан Əбдірахманов екенін білгенде тіксініп қалғаны да рас еді. Өйткені, ол Кəрімжанның спорттық жолына қанық-тын. Жартылай финалға дейінгі алматылық əріптесінің шаршы алаңдағы шеберлігін көргенде «қалай болар екен, ə?» деп іштей толқығаны да рас. Амал не, жеребенің аты жеребе... Енді, міне, бірінің сырына бірі бұрын сырттай қанық қос боксшыны шаршы алаң жүзбе-жүз таныстырып отыр.

	...Сырт-сырт соққан сағат тілі соңғы минутқа ауысты. Самайлаған ащы тердің кермек дəмі Кəрімжанды онан сайын ширата түскен. Əлгіндегі зіл батпан ауырлықтың із-түзі қалмады. Қас пен көздің арасында ширығып шыға келген ол Гасановты «қақпақылға алды». Тегеурінді соққылар сериясы аз-кем уақыттан соң сыңғырлаған гонг үніне ұласты. Қаңтардың қысқа күндерінің бірінде астанадағы армияшылардың спорт клубында өткен КСРО Қарулы Күштері жас боксшыларының арасындағы кезекті жекпе-жек осылайша аяқталған оді. Ал жеңіс Орта Азия əскери округінің өкілі Кəрімжан Əбдірахмановқа берілді. Сөйтіп, ол финалдық сынға жолдама алды. Ақтық сында да тамаша ойын өрнегімен, нағыз сайыскерлерге тəн шеберлігімен көзге түскен Кəрімжан бакулік Г.Магерамовты да айқын басымдықпен ұтып, жеңіс тұғырының бірінші сатысына көтерілді. Сөйтіп, жарысқа төрешілік етіп жүрген халықаралық дəрежедегі спорт шебері, білгір бапкер Ю.Радонякты мазалаған жұмбақ осылайша шешімін тапқан. Оның да өзіндік сыры бар. Алматыдағы біріншілік басталмас бұрын КСРО бокс федерациясында ақпан айының аяғында АҚШ-та өтетін халықаралық дəстүрлі матчқа баратындар тізімі іріктелген болатын. Мəселе Кəрімжанға келіп тірелгенде «осының өзі қалай болар екен» деп желкесін қасығандар да табылған. Ал біріншілік қорытындысы Юрий Михайловичтің көңіліндегі тұманды ойды серпілтіп, соқырға таяқ ұстатқандай болды.

	***

	Таластың бойын қуалай қоныстанған краснозвездалықтардың көңіл-күйі бүгін көл-көсір. Ауыл адамдары жұмыс күнінің бес шамаға таман аяқталатындығын бір-біріне əлдеқашан-ақ құлақтанып үлгерген. Екі адам кездесе қалса болғаны, бүгін кешке колхоз клубында өтетін боксшылар сайысына ойысады.

	– Бəке, сізге өтірік, маған шын, кəдімгі кинодағы секілді.

	Қараңызшы, əні...

	Терезеге мойынын соза берген тəпелтек қара жанындағы қапсағай денеліні əңгімеге еліктіре тартқысы келгендей бір сүйем темекі тұқылын езуіне қыстыра қойып, алақандарын уқалап-уқалап жіберді.

	– Көрші колхоздардан да келе ме екен?

	– О, келгенде қандай, ал бірақ біздің балалар да есесін жібере қоймас.

	– Балалары несі, немене бұған ересектер қатыспай ма?

	– Облыс мектеп оқушыларының спартакиадасы қарсаңындағы іріктеу жарысы екен бұл. Мұқаш мұғалімнің қыс бойы дайындаған балаларының шекелесін көреміз.

	Балтабайдың іші қылп ете қалды. «Сол мұғалімнің желіктіргеніне біздің үйдегі жаман қара да жел қомданып жүруші еді. Түнеукүні бір рет көзі көгеріп, шекесінің торсиғанын да байқап қалып едім»...

	Сүйткенше болған жоқ əп-сəтте бір қауым болып жиналып қалған жұрт дүрмектесе, дүбірлесе клуб ішіне кірген. Əлгі тəмпіш тəпелтек қара десе дегендей-ақ екен, шағын ғана клуб іші кішігірім аренаға айналыпты. Балтабай ақ арқанды рингті айналып өте бергенде сол жақ қатардағы елеусіз тұстан отырған жұбайы Сағатты байқап қалды.

	«Мұнысы несі екен, ə... желігіп... Бокста не шаруасы бар екен, басқа жұмысы құрып қалғандай». Əйелінің мына отырысына таңырқаған Балтабай сəлден соң ақ Сағатты мұнда жетелеген нендей күш екенін сезе қойған. Ол асыға абдырай жұбайының жанына жеткенше балғын боксшылардың сайысы да басталып кеткен еді.

	Алақандай ғана клуб іші жанкүйерлердің оқтын-оқтын сатырлата соққан алақандарынан ақтарылған ризашылыққа бөленді. Ал Балтабайдың өрекпіген көңілі екінші жұп боксынан кейін-ақ су сепкендей басылған. Əлгінде ғана рингке асықпай басып шыға келген Кəрімжан екінші раунда-ақ қарсыласына сыр алдырды. Шегіншектей беріп қайта шабуылға шықпақ ниеті бар еді. Қарсыласы əккі екен. Айласын асырып кетті. Қас пен көздің арасында түйдек-түйдек соққының астына ала жөнелді. Басын қорғаштап мойнын бұра бергені сол еді, Кəрімжанның көзінің оты жарқ етті. Жанары тұманданып, зал іші буалдырланып кеткен. Нокдаун!

	Төреші амалсыз жекпе-жекті тоқтатуға мəжбүр болды.

	– Қап, намысты қолдан берді-ау!

	– Əй, Балтабай-ай, баланы осыншама бос белбеу қып...

	– Кəріпжанның орнына басқасын шығару керек еді...

	– Сол керек өзіне, əлін білмеген əлек деген. О несі ай, ə?

	– Енді бокстың маңына жоламайтын болар.

	Əр жерден шудалана шиыршық атқан осы сөздер Балтабайдың санасына сүңгідей сұққыланған еді. Көпе-көрнеу құлаққа оғаш естілген осынау сөздер Бəкеңнің де намысының отына май құйғандай болды. Орнынан атып тұрды. Жанарына бір тамшы жас іркіле қалған Сағат та жолдасының оқыс қылығына «Енді не істемек?» дегендей аңтарыла қараған. Балтабай аяғын жылдамдата басқан күйі боксшылар дайындалатын бөлмеге қойып кеткен.

	– Жасыма! – деді ол. Төмен қарап маңдайы тершіген баласына. – Кезінде айтқанға көндің бе? Жоқ, ендігі міндет кемшілікті түзету керек. Күніне он дайындалып, жүз дайындал о жағы өз еркіңде. Ал нағыз боксшы болам деген адам ерінбеуі тиіс. Бəкен аз кем уақыт Кəрімжанның қысқа кекілін сипап тұрды да, кілт бұрылып есікке беттеді. Бұл 1976 жылдың қоңыр күзі болатын.

	– Тоқтай қал! Дəл осы қимылды қайта жасап көрші.

	Тағы, тағы...

	– Өңкей жұмыртқадай тəмпіш қаралардың қимылына көз ілеспейді. Зал ортасында асулы тұрған қапшықты əлсін-əлсін төмпештеп ала жөнеліседі. Өздері де əбден қара терге түскен. Бір сəт қолын көтеріп белгі берген бапкер:

	– Ал енді аздап тынығып алыңдар. Сонан соң жаттығудың екінші бөліміне кірісеміз. Рашид пен Қанат бір жұп, ал Кəрімжан мен Болат бір жұп болады. Келістік қой, ə! «Қайрат» ерікті спорт қоғамының аға жаттықтырушысы Əмірхан Теленов тумысында елгезек жан. Сол себепті де оны шəкірттері құрмет тұтады. Ал бапкер шəкірттерінің бойында ерінбей тер төге білу қасиетінің қалыптаса бастағанына іштей қуанады. Əсіресе, Кəрімжан мен Рашидті шаршы алаңдағы ширақ қимылдары қарсыластарының ұрымтал тұсын ұтымды пайдаланатыны қуантады. Қазірдің өзінде екеуі де бірінші разрядты боксшының нормасын орындап үлгерді. Кəнігі бапкер қос балғын боксшыны тағы бір сынға салуды ниет еткен. Ал арада жарты ай уақыт өткенде Кəрімжан мен Рашид республика біріншілігіне баратындардың тізіміне ілікті. Астанадағы боксшылар сайысында да тамаша техникалық шеберлік көрсеткен Кəрімжан Əбдірахманов пен Рашид Кəбиров жарыс жүлделеріне ие болды. Ал сол жылы күзде тоғызыншы класс оқушысы Кəрімжан спорт шеберлігіне кандидаттықтың нормасын орындап шықты.

	***

	1982 жылы Орта Азия əскери округының жауынгері Кəрімжан Əбдірахмановқа қос қуаныш сыйлады. Чехословакияда өткен «Достық турнирінің жеңімпазы атанған алматылық боксшыға спорт шебері атағы берілді. Сөйтіп, ол республика құрама командасының мүшелігіне қабылданды. Кəрімжанның бір айрықша қасиеті — тоқмейілісуге жаны қас. Қашан көрсең де ізденіп жүргені. Жаттығудан қолы қалт етсе болғаны үлкен бокс жайында жазылған кітаптарды, мерзімді баспасөздерді ақтарыстырып отырғаны. Спорттық апталықтардан, бюллетеньдерден алған ісерлерін жаңалықтарды өзгелерге де жеткізуге асығады, – дейді Орта Азия əскери округы боксшылар командасының бапкері Əбдірашит Əбдірахманов. Бапкер айтса, айтқандай Кəрімжанның ұдайы ізденіп жүретіндігінің талай рет куəсі болғанымыз бар.

	АҚШ-та өтетін халықаралық дəстүрлі матчы еліміз командасы алдына зор міндет жүктегені белгілі. Ал оған менің қатысуым мен секілді жас боксшыға көрсетілген зор сенім деп білемін. Сондықтан да Невада штатындағы матчқа тыңғылықты əзірлену қажет болды, – дейді Кəрімжанов – АҚШ-қа аттанарға дейін 48 килограмдық салмақ дəрежесінде сынға түсетін америкалық əріптестеріміз жайлы тыңғылықты танысқан едік. Оның үстіне мен де бұрыннан-ак, шетел боксшылары жайлы жазылған мəліметтерге толы кітапшам бар болатын. Ол мəліметітер кезінде спорт апталықтарынан, мерзімді баспасөздерден алынған еді. Ал, міне, осы жолы кітапшам тағы да көмекке келді. Кітапшаны парақтап отырып, Хосе Росарио жөніндегі қосымша деректерге қанықтым. Ал Лас-Вегасқа келген соң оның ойын мəнерімен таныстым. Ал бұл таныстық екеуміздің шаршы алаңдағы жекпе-жегімізге ұласты!

	Лас-Вегастағы сында Хосе Росарионы ұтқан Кəрімжан Сиркауз қаласында болған сайыста да жеңімпаз атанды. Бұл жолы ол Вернан Макгринді айқын басымдықпен жеңді. Əп-сəтте зал ішінің астаң-кестеңі шықты. Іле балғын қолғап шеберлерінің жекпе-жектері басталып кетті. Жұп-жұптасқан қимылдар нағыз үлкен рингтегі шекелестерден бірде кем емес. Бұл үстіміздегі жылы жаз айында өтетін əлемдік сайысқа əзірлікке кіріскен республика боксшыларының бір тобы. Ал солардың ортасында үлкен бокс құпиясын меңгерген Кəрімжан Əбдірахманов та жүр!

	1987 ж.





ҮШ ҚҰЙЫЛЫС





Бір нəзік сəуле




	Əуелі Беласар үрді. Онан соң ауылдың өзге де майлыаяқтары ұлардай шуласып, шəуілдесе жөнелген.

	«Бұл кім болды екен?». Киіз үйден жүгірісе шыққандар іле колхоз басшыларын көрді.

	– Оу, Сəкең кеп қапты ғой.

	– Жанындағысы кім?

	– Жақында бесіншіден жаңа есепші келді деген...

	– Е-е. Ел көрсетіп жүр екен ғой.

	– Апыр–ай, айдың да аяғы болып қалғаны-ау, ə? Есеп– қисап шаруасы да бар шығар шұбатылғандарына қарағанда... Кербестіден ыңырана түскен Сəкең шылбырды қасындағы көзілдіріктіге ұстата салды. Қолындағы сегіз өрімді қамшыны қос бүктеп, саптама етігінің қонышына сұқты. Сосын жан-жағымды тағы бір бажайлап алайын дегендей, төңіректі тінте шолып тұрды да, іле ферма меңгерушісінің үйіне бет алды. Шеткі қоңыртөбел үй жанынан өте бергенде, Сəкең оқыс бұрылып, əлдене есіне түскендей, жүрген ізіне қайырыла қайта қарады. Мимырт қадаммен үй сыртында қаннен-қаперсіз отырған балаға жақындай берді. Тəмпіш қара қолындағы ақ қозыны қорғаштап, бауырына қыса түсті. Бастықтың сығырая қараған жымысқы көзі сұқтанып, өңмеңінен өтіп барады.

	– Атың кім, əй?

	– Анарбек.

	– Бұл бала осындағы Жұматай мен Мəкеннің тұңғышы ғой. Өзі əр нəрсеге əуес-ақ. Түнеугүнгі сары саулықтан қалған жетімек қой қолындағы.

	Сумаңдап сөзге араласқан атқосшы баланың қолындағы ақ қозыны меңзеді.

	– Қозың аппақ екен. Əдемісін-ай!.. Бастықтың жүн басқан быртиған шұбар саусақтары ақ қозының жотасына ендеп кетті.

	– Қоңды екен, ə?

	– Уылжып тұр, – деді тағы сөзге араласқан əлгі атқосшы.

	Осы кезде көзілдірікті есепші де қыстырыла кетті:

	– Бүгіндікке осында ат шалдырсақ та болатын шығар, Сəке.

	Қона жатып ертең шығармыз жолға. Жас сорпа ішпегелі де көп болды.

	Анарбектің жүрегі əлдене жаманшылық сезгендей дүрс-дүрс соғып қоя берген.

	Ымырт үйіріле үйге кіргені сол еді, Ахмет қарт:

	– Анаржан, боз қасқаға мініп, қыр астындағы Рахметолла мен Рысбаланікіне барып келе қойшы. Ауылға əктептер келіп қалды де. Сосынғысын өзі түсінер.

	Көнекөз қарияның тапқан бар амалы осы болатын. Басқа айла-шарғысы қалмады. Кішкентай немересінің ақ қозыны жанындай жақсы көретінін, əрдайым қолынан тастамай жүретінін білуші еді. Мына қырсыққа амал қайсы.

	Апыл-ғұпыл шай қайнатым уақыт ішінде еңістегі Рахметолланікінен оралған Анарбек алғашында өз көзіне өзі сенбеді. Ат шылбырын белдеуге байлай бергенде, шөмелеге жайылған ағараңдаған нəрсені байқап қалды. Өз-өзінен дегбірі қашып, жүгіре жөнелді. Қас қағым уақытта жетіп келген ол жалма-жан жаюлы теріге ұмтыла берді. Ақ қозының терісі... Ақ қозы...

	Бала күнінің қимасы болған ақ қозыдан Анарбек осылайша айырылған еді.

	Жылдар өте балғын қиялға берік орнығып, жанарында жатталып қалған ақ қозысымен Анарбек есейе, ер жете келе қайта ұшырасты. 1977 жылы Алматыда өткен жас суретшілердің Бүкілодақтық көрмесіне Анарбек Нақысбековтің «Менің балалық шағым» атты тырнақалды туындысы қойылды. Шығарма кең тыныстылығымен, ауқымдылығымен, нəзік лиризмімен көрермендер назарын аударып еді.

	Көгілдір кеңістік астындағы ауыл тіршілігі, төскейге қатар-қатар салынған қазақы жатаған үйлер, қырдан құлаған арбалы адам, инағашты əйел, асыр салған бейкүнə тірлік иесі ақ қозы, бір сəтке ойлана, алысқа қиял сермеген бала. Міне, осының бəрі... бəрі бізге етене таныс бейнелер. Полотноның əр бедеріне, бояулар иіріміне зер сала қарай отырып, базарлы, думанды күніңізге, шаттықты шағыңызға сапар шегесіз. Ешкімге қимас, тек өзіңізге ғана мəлім, нұрлы шақпен, бұла дəуренмен қайта табысасыз. Сона-а-ау жылдар тасасында қалған іңкəр дүние өз иірімдеріне еріксіз жетелей бермек. Сурет сиқыры, өнер туындысының ұлылығы деген осы болар, бəлкім! Жас суретшінің көрермендерді таңдантқан осы картинасы кейінірек Москва, Ленинград көркемсурет көрмелеріне қатысып, лайықты бағасын алды. Табиғат-ананың əр құбылысын өзінше түсініп, түйсініп оның мезгіл бояуларына қанығып өскен Анарбектің үлкен өнердегі жолы осылай басталған еді. Кішкентайынан бояулар əлемінің сан тарау сиқырын білсем, көрсем деген құштарлық сезімі оны Абай атындағы Қазақ педагогика институтының көркемөнер-графика факультетіне жетелеген.

	– Институт қабырғасындағы жылдар мен үшін адам психологиясын зерттеу жылдары болды. Болашақ суретші теория мен тəжірибені ұштастырумен ғана шектеліп қоймауы қажет. Ол психолог та болуы тиіс. Айталық, портрет жаздыңыз делік. Міне, осы тұста натурщиктің өз басына ғана тəн психологиялық ерекшелігін ескермесеңіз, жұмысыңыз жай фотосуреттің деңгейінде ғана шығады. Иə, оның фотосуреттен айырмашылығы аз болады. Портреттегі əрбір сызық, əрбір бояу адам психологиясының айнасы болуы тиіс. Міне, көркемсуреттің құдіреті де осында, – дейді Анарбек.

	Шынында да, Анарбек студент кезінде-ақ сурет мамандарының назарына іліккен еді. Ұстазы Григорий Петрович Кабачный əр нəрсеге мəн бере қарайтын байсалды, қарапайым мінезді шəкіртінің көп ізденетіндігіне қуанатын. Анарбектің республика көлеміндегі көркемсурет өнері тақырыбына жасаған ғылыми баяндамалары көп көңілінен шығып, жоғары бағасын алды. Əрине, мұның бəрі ескерусіз қалған жоқ. Институтты өте жақсы бітірген Анарбек оқытушылыққа қалдырылды. Осы кезден бастап ол терең теориялық дайындықпен қоса өзінің творчестволық жұмысынан да бір сəтке қол үзген емес. Кең-байтақ Отанымыздың бүгінгі келбеті, алып құрылыс магистральдарындағы екпінді еңбек ырғағы, туған жердегі жасампаздық жарқын істер, ел өмірінің əр қилы бояулары... Осынау жоталы тақырыптар алғашқы күннен-ақ жас суретшінің творчестволық еңбегінің арқауына айналды. Əрине, Анарбек мұның бəріне бірден кірісіп кете қойған жоқ. Мынаны былай жазсам, мынаны былай етсем деген көзжұмбайлыққа да салынған жоқ. Жас суретші мұндай кең тынысты тақырыптарға зор дайындықпен, мол əзірлікпен кірісу қажет екендігін əу баста-ақ жақсы білетін. Авторлық осындай бір принциптің нақты дəлелі – «Айнабұлақ. Түрксиб ардагерлеріне» картинасы.

	Осынау кең пафосты полотноның əрбір штрихы Анарбектің ес біліп, етек жапқаннан бергі санасына сансыз рет жатталып қалған ел көрінісі секілді. Сол көрініс, өмірдің нақты суреті қылқалам иесінің ұшқыр қиялы арқасында дүниеге келді. Осы картинаны жазбастан бұрын ол өзінің туған ауылы Көксу станциясына əлденеше рет барып кайтқан болатын. Автор болашақ картинаның əр фрагментін жеке-жеке жазып, əлденеше рет ой елегінен өткізген. Түрксибшілер туралы əдебиеттерді парақтап, көнекөз қариялардың əңгіме-сырларына қаныққан. Содан кейін полотноның бірнеше варианттары жасалды. Нəтижесінде тақырып аясы кең, кемелді туындының тұсауы кесілді.

	Картинаға қараған сайын сүйсінесің. Ауыл шеті. Сонау көкжиекпен астаса алып составты пойыз жүйткіп барады. Алдыңғы планда үлкен дастарқан басында отырған түрксибшілер көрінеді. Жітірек қараған адамға дастарқан үстіндегі қос деталь – кітап пен фотосуретті аңғару қиын емес. Осы бір детальдар екі ұрпақ өкілдерінің өмір жолдарын, өмір тынысын бейнелегендей. Олардың бірі – Түрксиб темір жолының салыну тарихын баяндаса, екіншісінде космос алаңы – Байқоңыр бейнеленген. Дастарқан басындағы адамдардың отырысы, кескін-келбеті дəл өмірдегідей өте нанымды. Түрксибшілердің əрқайсысының өзіне тəн мінез жомарттығы, характерлері сəтті ашылған. Тағы бір аңғарылатын жай – Түрксиб ардагерлерінің алдында олардың немерелері отыр. Мұның өзі ұрпақтардың рухани бірлігін, əкелердің даңқты дəстүрін енді немерелері жалғастырады деген ойды аңғартады. Полотноға көз тоқтата қараған жан алдыңғы пландағы қылқалам шебері Ə.Қастеевтің бейнесін де жазбай таныр еді. Автордың, атақты суретші бейнесіне назар аударуында да өзіндік мəн бар. Өйткені түрксибшілер маршына халық суретшісі Əбілхан Қастеев те қатысты.

	Атақты қылқалам шеберінің творчестволық белесі болып табылатын түрксибшілерге арналған полотносы дəуір өзгерісін, дəуір тынысын жырлағандығы белгілі. Ұлттық бейнелеу өнерімізде Түрксиб тақырыбына, сондай-ақ А.Нақысбековтің де қалам тартқан бұл қадамын қуана құптайсыз. Анарбектің осы картинасы Қазастанның Россияға өз еркімен қосылуының 250 жылдығына арналған көрмеге қойылды. Осы картинасы арқылы жас суретші теориялық, даярлығының молдығын, үлкен тарихи триптихтерге құлаш ұруға өресі жететін қылқалам иесі екендігін дəлелдеді.

	Анарбекті өнерсүйер қауым, əріптестері портрет жанрының шебері ретінде де жақсы біледі. Кейіпкердің психологиясындағы ерекшелікті тап басып, оның ішкі жан дүниесін, ішкі əлемін көрсете білу суретшінің басты мұратына айналған. Жаc суретші образдың сомдала түсуіне, туындының бояулық колоритін, сəулелік, көлеңкелік реңктерін нақышын келтіріп беруге баса назар аударады. Осындай талпыныс, ізденіс өнер зерттеушілерінің назарынан да тыс қалған жоқ. «Жаттандылықтан бойын аулақ ұстап күнделікті өмір тынысын дəл, нанымды етіп бедерлей білу – жас суретші А.Нақысбеков творчествосына тəн» деп жазды «Творчество» журналындағы мақаласында А.Каменский.

	Əсіресе, автор «Күту» атты полотносының композициясын типтік пейзажбен байыта отырып, кейіпкерлер характеріне тəн детальдарды молынан қолдана білген. Сол себепті де картина елеулі кезең оқиғасын алдымызға тартады. Көз алдымызда тағы да туған ауыл. Бірінші планда ана бейнесі көрінеді. Ақ жаулықты асыл ана оң қолындағы таяққа сүйеніп тұр. Еңсесі тік. Біздің əрқайсымызға əрдайым қымбат та қастерлі жан соңынан ілесіп жол бойына бүкіл ауыл келген іспетті. Жасы да, жасамысы да, еңкейген қария мен еңбектеген бала да осында. Олардың жүзінен қажығандықтың, жандарына жақын адамдарын зарыға күткендіктің белгісін танисыз. Адыңғы планға тағы бір рет көз салыңызшы. Əжесінің етегінен тартқылаған кішкене бала. Жол бойына ол да келіпті. Қойнында əлденеге талпына елеңдей түскен күшігі бар. Жүрек қылын шертіп өтер осынау нəзік лиризм мен үлкен драмалық толғанысты астастырған автор үлкен философиялық қорытынды жасайды. «Күту» полотносы Ұлы Отан соғысының қаралы күндерін тағы бір рет есімізге салады. А.Нақысбеков:

	«Адамдар, ол күнді ұмытпаңдар. Карғыс атқан қанды жылдар енді қайта оралмасын!» деген ойды өрнектей білген. Картинаның құндылығы – дəуір тынысын, ел адамдарының психологиясын дəл көрсете білуінде. Азаматтық позиция дегеніміз де осы.

	Жоғарыда Анарбекті көрермендер портрет жанрының шебері ретінде жақсы біледі дедік. Автордың «Қазақ ССР Мемлекеттік сыйлығының лауреаты, республика халық артисі Қ.Байсейітовтің портреті», «Қазақ ССР Мемлекеттік сыйлығының лауреаты, Социалистік Еңбек Ері С.Қожамқұловтың портреті», Рейхстагқа ту тігуші Р.Қошқарбаев», «Совет Одағының Батыры В.Бреусов» деп аталатын туындылары осы пікірімізді айғақтай түседі. Бұл шығармалардың қай-қайсысын алып қарасаңыз да, үлкен өнер ауылына имене еніп, нық қадам жасаған талантты жастың өзіндік қолтаңбасын айқын танисыз. Автор шығарма кейіпкерлерін тереңінен зерттеп, психологиялық ерекшеліктеріне əбден қаныққаннан кейін жазған. Олардың əрқайсысымен əр кез сапарлас болған. Үлкен жүрек иелерінің жан иірімдеріне бойлай білген. Сол себепті де картиналарда образ тұтастығы, парасат ұшқырлығы, кемеліне келген тамаша талант иелерінің бейнелері шынайы сомдалған.

	Қарсыалдыңыздақазақтеатрөнерінің іргетасын қаласқан қажымас қайрат, жігер иесі Серке Қожамқұлов. Кере қарыс əжімді маңдай, əрдайым күлімсірейтін қарапайым қой көз сексен жылдан аса ғұмыр кешіп, сан ғасырға жетерлік рухани азық қалдырған өнер қайраткерінің бүкіл бітім-болмысын айғақтап тұрғандай. Серағаң əдеттегідей арқалы креслоға жайғасыпты. Жанында қос қанаты – қолдарын жайып əлденеге елегізи қалған немересі. Кейіпкерлер қазіргі заманғы интерьерлер фонында бейнеленген. Міне, мұның өзі бүгінгі сəулетті заманның шат-шадыман өмірінің куəсі болып, өзінің өмір жолын жалғастырар немересіне үміт артқан үлкен дарын иесінің ішкі толғанысын, ішкі сезімін аңғартады.

	Өзіндік композициялық кұрылысы, өзіндік шешімі бар осы туындысы ə дегенде-ақ көрермендер назарын аударып еді. Аз уақыттың ішінде лайықты бағасын алған бұл картина Москвада ашылған «Елімнің жастығы» деп аталатын сурет көрмесіне қойылды. Сонан соң Болгариядағы халықаралық көрменің төрінен орын алды. Автордың Қазақстан Ленин комсомолы сыйлығына ұсынылған шығармаларының ішіндегі бояуы бірегей мəндісі де, жоталы туындыларының бірі осы болатын.

	Советтік өмір салтының салтанаты айқын аңғарылып тұратын Анарбек туындыларын уақытпен үндескен замана шежіресі десе де болады. Ұдайы шарқ ұра ізденіп, үзбей шеберлігін шыңдау үстінде келе жатқан жас қылқалам шебері сөз кезегінде бүгінгі таңдағы республика көркемсурет өнерінің көкжиегі жайлы салиқалы пікір айта білетін Анарбек былай дейді:

	– Суретшілеріміздің өндірістік тақырыпқа батыл қадам жасай алмай жүргендігі неліктен? Тақырып аясының тарлығының сыры неде? Жастардың жаттандылыққа бейім тұратындығын немен түсіндіруге болады? Міне, бұл сұрақтар республика суретшілері басқармасының түрлі деңгейдегі жиналыс-мəслихаттарында əр кез талданып, талқыланып жүр. Алайда мынау былай болуы керек, мынау олай болуға тиіс деп құрғақ ділмəрсуден гөрі нақты іске көшетін кез келген сияқты. Осы тұста тағы бір үлкен проблема жөнінде айтпасқа болмайды. Қазақта «Ел іші – өнер кеніші», «Талант көзі халықта» дейтін қанатты сөздер бар. Шынында да, нағыз өнер иелері, халқына рухани қазына қалдырған, сый еткен өнер тарландары өнер əлеміндегі алғашқы қадамын ауыл өмірі арқылы көретіндігі ешкімге жасырын емес. Өйткені ел өмірі, ел тынысы ол үшін қастерлі де қымбат. Бүгінгі таңда сондай үлкен өнерге құлаш сермеген жастарды, балғын өнер иелерін ел ішінен мың-мыңдап кездестірер едіңіз. Сол өнер өрендеріне уақыт талабына сай білім беріліп жүр ме? Шынын айту керек, бүгінгі таңда ауылдың мектептердегі сурет сабақтары тиісті деңгейде өтпейді. Əн-күй, сурет, қолөнері сабақтарына қосымша пəн ретінде қарайтын көзқарас əлі жойылып біткен жоқ. Ел арасына творчестволық командировкаға шыққанда, биология пəнінің мұғалімі еңбек сабағынан, тарих пəнінің мұғалімі суреттен дəріс беріп жүргенінің талай рет куəсі болдық.

	Анарбек Нақысбеков қоғамдық жұмыстардан да бір сəтке қол үзбейді. Ол Астанадағы Фрунзе аудандық партия комитетінің көркемдік-үгіт советінің мүшесі. Білікті ұстаз ретінде де көркемөнер əлемінің өзі игерген сырларын енді шəкірттерінің бойына дарытып келеді. Анарбек Абай атындағы Қазақ педагогика институты көркемсурет-графика факультетіндегі студенттердің ғылыми қоғамына жетекшілік етеді.

	...Бəрі де баяғы көз таныс бейнелер. Шоқыға шықты. Еңістегі ауыл алақандағыдай көз алдында. Міне, мынау үлкен қара тас, бала кезінде соның үстіне шыққанда Алатауға көтерілгендей сезінетін. Сол бала сезім. Сол бір жүрек түкпіріндегі жатталып қалған керемет көрініс таңғажайып əлемге жолбасшыша жетелеге бір нəзік сəуле оны тағы да осында алып келді. Бір нəзік сəуле...





Ғаламға ғашық жүрегі




	Əлгінде ғана күлімдеген күн көзі бірте-бірте бұлт арасына жылыстап, іле жел тұрған. Айдын беті толқындалып, балықшы балалардан маза кете бастады.

	– Тез жиналу керек, – деді Байболат.

	Сөйтті де қос қармақты жағаға тастай беріп, інісі екеуі шелектен шоршып түскен балықтарды алқымдарынан тізе берді. Бұлар жиналам дегенше болған жоқ, сібірлеп басталған жаңбырдың соңы нөсерге айналып кеткен. Жейделерін бастарына бүркемелеген ағалы-інілі екеуі тұра-тұра жүгірісті. Көл жағасынан ұзай бере, дөң басындағы көңге келіп тығылды. Балалар да келді, мазақ еткендей, осы кезде жердің бетін ағыл-тегіл жуып кеткен жауын да басылды.

	Байболат киімдерін сығып əлек.

	– Ой ғажап-ай, ə! Мынаутамашағой... Қолмен қойғандай... Ол інісіне жалт қарап еді, Ерболат шайдай ашық аспанда керіле қалған кемпірқосақтарды тамашалап тұр екен. Бұл да көк зеңгірге зер салды.

	– Кəдімгі кемпірқосақ емес пе? Кемпірқосақ көрмеп пе ең. Байболат мұны өзінше үлкенсіп айтты. Ерболатта үн жоқ. Жаңбырдан кейін мың сан түске боялып жасанып жайнаған əсем əлемге ынтыға қарайды.

	– Білесің бе, Байболат, – деді əлден уақытта. – Сурет сабағында кемпірқосақты жарты шеңберге ұқсатып, кызыл-жасылды бояп салатын едік қой. Ал енді, мынаны қарашы... Мұнда мың сан сəуленің тоғысқан табы бар. Қызыл мен жасыл түс аралығындағы бояу реңкіне қарашы. Тіпті айтып жеткізе алар емеспін...

	Ағалы-інілі əлдебір уақыт кемпірқосақтың мына ғажайып көрінісіне қарап тұрып, өздері бұрын-соңды біліп болмаған құпияның кілтін ашқандай сезімге бөленді. Бұл сезім жаңбырдан соң жадырап шыға келген мына төңірекке деген кішкене жүректердің ынтықтығын үстемелей түскен. Дəл осы бір сұлу шақ, іңкəр əлем Ерболат есейіп, ер жеткен соң да санасында сансыз рет қайталанып, көкірегінде күй болып күмбірлейтін. Ол тұңғыш қолына қылқалам ұстап, сурет өнер соқпағына бет алғанда да осы бір көріністер ақ кенеп бетінде өрнектеліп, өзіндік иірімін тауып жататын.

	Бүгінде Ерболат Төлепбаев есімді дарынның бірқатар туындыларындағы туған жер табиғатының тамашалары өз көрермендерін бейжай қалдыра алмайтыны да сондықтан. Əсіресе, «Зымыраған балауса шақ», «Дала гүлдері», «Тал түс», «Əжем жəне мен» деген картиналары мамандар тарапынан лайықты бағасын алып, жас суретшінің өнер əлеміндегі қолтаңбасын айқын аңғартқан еді. 1977 жылы оның «Дала таңы» деген туындысы Бүкілодақтық жас суретшілер көрмесіне қойылды. Бұл таланты жастың творчествосының тұсаукесері іспетті еді. Картинаны барлай қараған жан мұндағы бояу үндестігінен бұрын, суретші қиялының ұшқырлығына, ойының ауқымдылығына сүйсінеді. Шығармада басы артық əсірелеу жоқ.

	Міне, алдыңызда бір ауылдың өмірге қанат қаққан жастары. Олардың жүзінен, ұшқын атқан жанарларынан рух құдіретін байқайсыз. Мұндағы болашақ жұмысшы мен ғалымның, инженер мен өнер иесінің, қоғам қайраткері мен қаламгердің образы əрқайсысы өзіндік ерекшелігімен, мінез жомарттығымен дараланып, көрермен жүрегіне жол табады. Сондықтан да картинадағы серпінді динамикадан «Жер иесі біздерміз. Оны құлпыртатын да гүлдендіретін де біз боламыз» деген ойды анық оқисыз. Мұндай жауапкершілік суретшінің өз творчествосының, өз өмірінің алтын арқауына айналғанын байқау əсте қиын емес.

	Соның бір тамаша көрінісі Е. Төлепбаев шығармаларындағы ұлттық дəстүр сабақтастығының сəт сайын жаңғырытып жатуы. Бұл жөнінде əңгіме қозғалғанда автордың соңғы туындыларының бірі «Сүгірді» салу кезіндегі ізденістері айғақ болады.

	Ерболат ес біліп, етек жапқанынан бері сурет салуға құмарлығын айтпағанның өзінде, жалпы өнер атаулыға бір табан жақын болып өсті. Ол Ленгір төңірегіне келіп, арагідік күй шертіп кететін Төлеген Момбековтің домбыра қағысынан бала да болса, өзінше бір лəззат алып, құлақ құрышын қандырып өсті. Əсіресе, бір биеге телінген қос құлынның монологін толғайтын «Телқоңырды» естіген сайын өмірге деген құштарлық сезімнің қандай болатынын өзінше түсініп, түйсінетін. Кейіннен ол тыңдаушысының жан жүрегін баурап алатын осы күй авторы Сүгір екенін білген. Сөйтіп, бертін келе əйгілі күйшінің «Тоғыз тарауын», «Кертолғауын», «Шалқымасын», «Бес жорғасын», «Қосбасарын» өзінше қабылдап, олардың əрқайсысының оқиғасына қаныға берді. Бала-қиялға қанат бітірген күй құдіреті оның шығарушысына деген суретші сезімін үйіре түскен.

	Уақыт озған сайын сол ынтықтық, күйші талантына деген ілтипат ұлғая түсті де, ақырында «Сүгір» атты полотно дүниеге келді. Бастапқыда оның əр көлемде нобайлары түсірілді. Картинаға зер салған кісі ықылам замандағы өнер дəстүрімен бүгінгі таңдағы музыкалық мəдениет үндестігін анық байқар еді. Осы екеуінің дəнекері – Сүгір күйшінің домбырасынан ғажайып əлемнің сыршыл əуені есіп тұрғандай...

	Соңғы үш-төрт жыл ішінде суретші өндіре жұмыс істеп келеді. «Жастық – 1», «Жастық – 2», «Жол жаңғырығы», «Алау бөлмеге апаратын ашық есік», «Алғашқы комсомолдар» секілді Е.Төлепбаевтың өзіндік шеберлігін даралайтын туындылар, дүниелер жазылды. Бұлардың дені тақырыптарынан-ақ байқалып тұрғандай жастар өмірінің сан қырлы проблемаларына арналған шығармалар. Шынын айту керек, Ерболаттың өз құрбы-құрдастарының, замандастарының образын жасаудағы қылқалам сілтесіне сүйсінесіз. Өйткені ол уақыт тынысын тап басып, бүгінгі күннің көкейтесті мəселелеріне батыл араласады. Суретші творчествосындағы осындай ерекшелік Қазақстан Ленин комсомолы сыйлығымен атап өтілді.

	– Кез келген өнер иесі өзін халық мұрасын жасаушымын деп есептеуі керек қой. Қолға қалам алғанда да, тақырыпты осы тұрғыдан толғаған абзал. Онсыз өнер мұраты келте болады. Творчество тамырын тереңге жая алмайды, – дейді Ерболат əңгіме өз əріптестері жөнінде өрбігенде.

	Жас та болса творчество лəззатының дəмін татып, оның қиыр да, шиыр да жолдарынан өтіп келе жатқан суретші өнер мұраты жауапкершілігін осылайша сезінеді, осылайша бағалап, бағамдайды. Сондықтан болу керек, оның бірқатар картиналары Болгариядағы, Чехословакиядағы, ГДР-дегі халықаралық сурет көрмелеріне қатысып, талғамы жоғары көрермен қауымнан лайықты бағасын алып та жүр. Москвада өткен жастар мен студенттердің Бүкілдүниежүзілік XII фестивалі суретші творчествосындағы айта жүрерлік бір белес болғаны сөзсіз.

	Сол бір достық пен жастықтың жарқын мерекесі күндерінде Орталық суретшілер үйінде еліміздің қылқалам шеберлерінің көрмесі ашылған еді. Көрме экспозициясынан қазақстандық Ерболат Төлепбаевтың «Еркін əлем» деп аталатын триптихы орын алды. Осынау алып картинаға қарап тұрып, Никарагуаның Оқу министрі Кардинал Фернандоның, поляк космонавты В.Гермашевскийдің, боливиялық cypeтші Торрес Феликстің, кубалық студент Лерсай Альбертоның тамсана айтқан əңгімелері əлі есімізде. Тілі басқа – тілегі бір, жүзі басқа – жүрегі бір бұл адамдарды мұншама сүйсінткен де картинадағы оқиға желісінің ақиқаттың ақ жібімен өрілгендігінде. Суретші «Еркін əлемде» капиталистік қоғамдағы қайшылықтарды батыл əшкерелейді. Айталық, триптих-тың бірінші бөлімі «Ауадағы серуен» деп аталған. Бұл картинаға автордың Батыс Еуропа елдеріндегі сапарларының əсері арқау болған. Капитал билеген дүниедегі кеселдің бірі – жұмыссыздық. Суретші осы проблеманы мүлгіген, өлі тіршілік құшағында қала үстін кезген еңбек адамының рухымен бейнелеп жеткізген. Екінші бөлім – «Ривераға арнаймын» деп аталады. Картинаға қарап тұрып, тағдыр тауқыметіне бой ұрмай ерік-жігер танытқан отандастарының өмірін жырлаған əйгілі испан суретшісінің кейіпкерлерімен тағы да сырласқандай боласыз. «Əулие Варфоломейдің азабы», «Антоний», «Масан Силен», «Жоқтау» сынды полотнолардай шым-шытырық драма, өмір қайшылығы еске оралады. Испан қоғамындағы XVI ғасырдағы əділетсіздіктің сан қырын Ривера арқылы танып-білсек, ал бүгінгі Испаниядағы сұмдықтың дəлме-дəл бейнесін жасауға Е.Төлепбаев талап қылған. Үшінші бөлімі «Шығыс биі» делінген. Мұнда саудагерлер мен алыпсатарлардың жиіркенішті қылықтары, ақша жолында не нəрсеге даяр тұрар қылықтары əшкереленеді.

	– Фестиваль күндері шетелдерден келген əріптес-терімізбен бір шеберханада жұмыс істедік. Міне, мұның мына ғажап əлемде бір ауамен тыныстап отырған біздердің творчестволық ынтымағымыздың нығая түсуіне себеп болды,– дейді Ерболат. – Сол кездегі əсер бірнеше жаңа картина жазуыма түрткі болды.

	Е.Төлепбаев қазір ізденіс үстінде. Ол фестивальдан соң іле-шала портреттер сериясын жасады. Оның «Актер Д.Жолжақсынов», «Композитор Т.Мұхамеджанов» деген жұмыстары мамандар тарапынан жақсы бағаланды. Бұл шығармалар қазір Бүкілодақтық сурет көрмелеріне қатысып жүр.

	– Бүгінде əлем халқын бір мəселе ойлантып, толғантып отыр. Ол – бейбітшілік проблемасы. Осыған орай «Бейбітшілік жəне соғыс» деген диптих салсам ба деп едім, – дейді ол,– қазір соның эскиздерін түсіріп, материалдар жинастырып жүрмін.

	Суретші шеберханасына бүгін де ертелетіп жетті. Ол келе қылқаламға жармасқан жоқ. Терезенің пердесін сырып жіберіп еді, таңғы ауамен тыныстаған қала тіршілігі алақандағыдай алдында көлбеп жатты. Сонан соң күндегі əдетінше сонау Алатаудың ұшар басына көз жүгіртті. Басына бұлт байланған шыңдарға ұзақ сүйсіне қарап тұрды да, енді оның əрқайсысынан өзіндік бояу іздей бастады. Сөйтіп, көк зеңгір əлемнің өзіне ғана жарасатын сұлулығынан суретші көңілі тағы бір рет тоят тапты.

	Бояулар дүниесінің өзі біліп болмаған қыры мен сырын табиғат-анадан іздеу оның қанына сіңген қасиеті.

	1987 ж.





АРМАН ƏЛДИЛЕГЕН АДАМ




	Екеуміз ақтарыла сырластық. Арада айтылмаған əңгіме қалмаған сияқты. Бір сəт ол əлдене есіне түскендей қолындағы көнетоздау қойын дəптерді парақтап жіберіп, бұрынғысынан да шешіле, серпіле сөйледі.

	– Мына бір көріністі көз алдыңызға елестетіп көріңізші. Москва. 1921 жылдың июнь айы. Елімізде жаңа экономикалық саясаттың жүзеге аса бастаған шағы. Революцияның дұшпандарымен, əсіресе, ішкі жаулармен айқастың нақ қызған кезі. Осы тұста пролетариаттың көсемі Лениннің инициативасымен Коминтерннің үшінші конгресі шақырылды. Оған Октябрь революциясына дейін бұратана саналған дұңған халқының перзенті Мағазы Масанчи да қатысады. Алғашқы мəжілістен кейінгі үзіліс арасында Масанчиге Ленинмен кездесудің, тілдесудің сəті түседі. Сəлемнен соң ол көсемге дұңған полкінің құрылғанын, оның тап жауларымен күресте атқарып жатқан жанқиярлық істерін мəлімдейді. Осы кез Ильич батыр тұлғалы дұңған жігітіне сүйсіне қарап, шын ықыласымен риясыз жымия полк командирінің қолын қысқан еді. Ол аз-кем кідіріп қалды да, əңгімесін қайта сабақтай түсті. – Сіз білесіз бе, қиялымды қанаттандырып, жан дүниемді тебіренткен осы бір көрініс көз алдымнан кетер емес. Мұның бəрі, əрине, тарихи шындық. Масанчи образын жасау туралы ой келгенде Москвадағы В.И.Ленин атындағы кітапханада болғаным бар. «Правда» газетінің 1935 жылғы 22-октябріндегі нөмірінде М.Масанчидың «Айрықша дұңған полкі» деп аталатын естелігі жарияланған екен. Естелік болашақ картинамның ауқымын үлкейтуіме түрткі болды. Шығарма өзегіне екі тарихи тұлғаның кездесуі бейнеленуімен ғана шектелмейді. Мұнда сол сəттегі көсемнің психологиясын, оның қас қағымда жүрегіңді елжіретіп, жаныңа қуат құятын ғаламат ұлылығын өнер тілімен жеткізуді басты нысана еттім. Осы ойды жүзеге асыру азаматтық борышым деп білемін.

	Сөйтті де ол əртүрлі көлемде салынған бір топ суретті алдыма жайып тастады. Сырт қараған адамға əп-əдемі салынған шығармалар, əлгі өзі айтқан көріністер.

	– Мұның бəрі эскиздер ғой,– деді Мұхамед-Омар көкжиекке көз тастап. – Оқиға, көрініс бар. Тақырып ауқымды, бірақ əлі де жетілдіруді қажет ететін тұстар байқалады. Ең бастысы, Владимир Ильичтің сол сəттегі толғанысын, көңіл қошын көтерген хабардан соңғы нұрлы дидарын бейнелей білу əлі де талай ізденісті керек ететінін жақсы білемін.

	Өзінің əрбір қолтумасына осылайша сын көзбен карап, ойша екшеп, əрдайым ақыл безбеніне салатын дұңған халқының түңғыш қылқалам шебері, жас суретшісі Мұхамед-Омар Паншаев Жамбыл облысындағы Жалпақтөбе селосында тұрады. Бүгінде бес жүзден аса картина салған қылқалам иесінің əлгіндегідей кең тынысты тақырыпқа баруы құптарлық.

	Мұхамед-Омардың қазір қандай жұмысты қолға алып, қандай шығарманы аяқтағаны ауылдастарының көз алдында. Өйткені оның ауыл тұрғындарынан жасырар еш сыры жоқ. Осыдан бірер жыл бұрын селода шағын көрме залы ашылды. Ауыл өміріндегі бұл оқиға ешкімді де бейтарап қалдыра алмаған. Ал оның экспозицияларына негізінен Мұхамед-Омардың туындылары қойылды. Сол сəтте ауылдастар көбіне-көп өздері байқай бермейтін туған топырақтың таңғажайыптарымен бетпе-бет келген. Өскен жерінің əсем көріністері кімді де болса ерекше сүйсіндірген. Ал сырттан келген ауыл қонақтары табысы шалқыған «Октябрь» колхозындағы осы көрме залына бас сұқса, бұл өңірдің бар тарихына қанығар еді.

	Жерлестері өздерінің көз алдында есейіп, ер жетіп өнер əлеміне құлшына құлаш ұрған перзенттерінің болашағынан зор үміт күтеді. Өзіне деген осыншама сенім жауапкершілігінің жүгі қаншалықты екендігін Мұхамед-Омар да жақсы түсінеді. Сондықтан да болар, ауылдың дəл төріндегі қылқалам иесінің шағын шеберханасынан ертелі-кеш адам аяғы арылмайды.

	– Шынында да, солай, – дейді ол,– əдетте, менің əріптестерім жұмыс орындарында, шеберханаларында мүлгіген тыныштықтың болғандығын қалайтыны рас. Ал мен, керісінше, ондай сəтте өзімді-өзім əлденемен құрсаулап тастағандай сезінемін. Мен кейіпкерлерімнің ортасында жүрмін. Олармен əр кездесу менің тың шығармалар бастауыма түрткі болады.

	– Мұхамед-Омар салған суреттердің біздің жүрегімізге етене жақындығының бір сыры, міне, осында болса керек,– дейді «Октябрь» колхозының председателі Қазақ ССР Жоғарғы Советінің депутаты М.Аширов. – Сырт қараған көзге қарапайым ғана дүниелер сияқты. Ал аздап ой жүгіртсеңіз, оның шығармаларынан осы өлкенің əлеуметтік түлеуін, тарихын жазбай таныр едіңіз.

	Мұхамед-Омар ауылдастарынан осындай баға алар дəрежеге оп-оңай жеткен жоқ.

	...Оның көркемсурет əлеміндегі қадамы мектеп қабырғасынан басталған. Бастапқыдағы өнердің осы түріне деген əуесқойлық сезімі кейіннен бірте-бірте өзінің иірімдеріне жетелей берген. Аудандық көрмеде жеңіп алған жүлде балғын суретшінің қиялына қанат бітіргендігі де сөзсіз. Ұлының таудай талабын құп көрген Сализ қарт Мұхамед-Омар сегізінші кластан соң Фрунзедегі С.А.Чуйков атындағы көркемсурет училищесіне барам дегенде бетінен қақпаған. Училище кабырғасындағы жылдар ол үшін үлкен өнердің құпия сырын барлау жылдары болғандығы анық. Кейіннен ол училищені өте жақсы тəмамдаған түлектердің бірі ретінде Москвадағы В.И.Суриков атындағы Мемлекеттік көркемсурет институтына қабылданды. Мұнда ол СССР Көркемсурет академиясының корреспондент-мүшесі, РСФСР халық суретшісі, СССР Мемлекеттік сыйлығының лауреаты, профессор В.Г.Цыплаковтан, сондай-ақ А.Фомкин, С.Чирков, В.Забелин сынды айтулы қылқалам шеберлерінен дəріс алды. Ұзақты күн солардың шеберханасынан шықпай, суретке жан бітірген шеберлердің тамаша қасиеттерін өз бойына сіңіруге тырысты.

	Сол ізденістің, тынымсыз еңбектің іздері бүгін мына колхоздың көрме залында сайрап тұр. «Дұңған ауласы», «Хняз аға», «Тал түс», «Əсел», «Қысқы бақ», «Жер перзенті» деп аталатын шығармалары көз сүйсінтеді. Суретшінің өзіндік қолтаңбасын айқындайтын үздік шығармаларының бірі «Жер перзенті». Бұл полотно 1982 жылы салынған еді. Картинадағы бояулар үндестігі, кең тыныстылық, серпінді динамика бəрі-бəрі бір арнаға тоғысып, қылқалам иесінің қарымын анық танытары сөзсіз. Базбір суреттердегідей əсірелеу, боямалау атымен жоқ. Ұшар басына бұлт қонақтаған тау етегіндегі мынау қала, көк зеңгір аспан, осы көрініске сүйсіне қараған кейіпкер келбетінен жер перзентінің, ел перзентінің дария көңілін байқау қиын емес. Сонау қияға, алысқа шарлаған нұрлы жанар мақсатты жанның рух күштілігін дəлелдей түскендей.

	– Мұхамед-Омардың Алматы, Фрунзе, Жамбыл қалаларында əлденеше рет жеке көрмелері болып олар табысты өтті. Талантты суретші Қазақстан астанасында болған «Жігер» фестивалінің лауреаты атанды. Сол жылы өнерсүйер қауым оның «Дұңған ауласы», «Тал түс» деп аталатын картиналарына, бірнеше табиғат этюдтеріне ерекше назар аударған. «Дұңған ауласына» өзі туып-өскеп ауылдың жүрек қылын шертіп өтер бір сəттік көрінісі арқау болған. Мұнда халықтың өзіне тəн мінез жомарттығы, советтік өмір салты салтанат құрып отырған дұңған семьясының əлеуметтік жаңарулары айқын көрініс тапқан. Өзіндік бедерімен, орындалу шеберлігімен ерекшеленген осы картина Қазақ ССР Мəдениет министрлігінің өнер туындылары қорына қабылданды.

	...Біз мектептен шыққанда сумка арқалаған бір топ балаға қарсы жолықтық. Бұлар Паншаев жетекшілік ететін Жалпақтөбе селосындағы сурет үйірмесінің мүшелері екен.

	– Əзірге барға қанағат тұтамыз ғой. Менің кішкене шеберханам үйірме сабақтарын өткізуге тым тар екені байқалып-ақ тұр. Келесі жылы колхозда сурет галереясы ашылады. О-о, сонда əңгіме басқаша болады, – дейді ол ерекше бір серпінмен толқи сөйлеп, қуаныш сезімін жасыра алмай.

	Бұл дұңған колхозының мəдениетінің мəуелене түсуіне иненің жасуындай болса да, өз үлесімді қоссам деген арман қанатындағы жанның лебізі.

	Арман адамды қашанда алға жетелейді.

	1987 ж.





ҮШ ЭТЮД





Достықтың тілі




	...Күй аяқталғанда, манадан бері əліптің артын бағып, домбырашының əр қимылын қалт жіберместен қарап отырған əділқазылар алқасы разылық сезімін ірке алмай, біріне-бірі желпіне тіл қатып, серпілісіп қалған.

	– Япыр-ай, өнерліге өріс кең деген осы-ау, ə!

	– Талабын айтсаңызшы, бəрінен бұрын.

	– Аты-жөні хабарланбаса, құдды қазақ баласы дер едіңіз күй төгілтіп отырған.

	– Қазақша əн айтып, ел алғысына бөленіп жүргендерді білетін едім, ал өзге ұлт өкілінің қазақша күй тартыпты дегенін тұңғыш рет естуім.

	Астанадағы П.И.Чайковский атындағы музыка училищесіндегі осы əңгімеге ертеңіне-ақ қала тұрғындары құлақтанып үлгерді. «Корей баласы күй тартып, жиылғандарды таңғалдырыпты», «Жас музыканттар жарысында күйші корей баласы жеке-дара озып шығыпты...», «Пай-пай, домбыра қағысы неткен жатық еді күйшінің». Домбырашы корей баласының өнеріне осынау таңданыс, сүйсініс естір құлақты еліктірмей қоймап еді.

	«Халық айтса, қалт айтпайды». Арада аптаға жуық уақыт өтпей жатып, жас орындаушылардың IX республикалық байқауы мəреге жеткенде, өнер сайысы ə деп басталғаннан-ақ көрермендерінің шынайы ықыласына кенелген Григорий Югай бəйгені жеңіп алды. Сол күні əділ қазылар алқасының төрағасы Григорийді жеңімпаз деп атағанда, мұның қуанышында шек болған жоқ.

	Осынау жұлдызды сəт Алматы облысы, Ақши селосында домбыра əліппесін үйренген ауыл баласының алғашқы арман асуындай еді. Бұл үлкен өнерге корей баласын баулыған Əділ Аманов сынды азаматтың ұстаздық еңбегінің жемісі, сондай-ақ музыкалық училищеде Григорийге дəріс беріп жүрген Білəл Ысқақовтың да творчестволық ізденісінің белесіндей.

	Ең бастысы – қазақ өнерін қалтқысыз сүйіп, болашағын осы өнердің көш-керуенімен байланыстырған корей баласының бұл қасиеті ұлттар достығының алтын сырмағын өзіндік нақышпен зерлей түскендей-ді.

	– Алғашқы асуға оп-оңай жеттім деп ойламаймын. Тынымсыз ізденіс, оқу, үйрену жеңістерге бастайтын жол. Келешекте не боларын уақыт көрсетер. Дегенмен, училищені бітірісімен консерваторияға түссем деген ойым бар, – дейді күйші корей жігіті.– Мұның бəрі дария көңіл, дарқан жүрек қазақ еліне деген махаббатымның белгісі деп білемін. Осындай ортада өскен əрбір зерделі жүрекке оның тілі мен өнерін үйрену зор абырой, мақтаныш, айта берсеңіз, парыз.

	...Сахнаға сəл қобалжыңқырап шыққанымен, аз-кемнен соң-ақ əдеттегідей домбыраның құлақ күйін келтіріп алды да, қос ішекті бебеулете жөнелді. Бірде композитор П.Барчуновтың «Домбыраға арналған концерті» күмбірлесе, енді бірде халық күйшісі Ерғалиұлы Мəменнің «Он жетінші жылы» құйқылжи берген...

	Бір қуаныш: өркенді өнеріміздің өрісін кеңейте түскен өрен өнегесінен айналасың! Бір үміт: достық пен туыстық көңілдің көк зеңгірінде қалықтаған қарлығаш қанат талмайды.





Əннің əсем əлемі




	– Елдің еркесі Ақан, арда Ақан 1872 жылы əйгілі Сағынайдың асында қанаты қайырылып, Құлагерінен айырылды. Ол аздай шынжыр балақ, шұбар төстердің қысастығы жанын жегідей жеп, тынышын алды. Осынау зобалаңнан запыран құсып, тау-тасты мекен еткен ақын жүрегі өшкені жаңғырып, жоғалғаны табылғандай бір күй кешкені бар еді. Етекке ат суара түскенде, көл жағалай қонып жатқан ел азаматтары қоярда-қоймай қолқа салып, Ыбырай ауылында болатын сауыққа шақырады. Сол күнгі кеште екі ұлдың ортасында бұлғақтап өскен Қадиша сұлу сері жүрек сезімін селт еткізген. Думанды шағымен, базарлы күнімен қайта қауышқандай болған Ақанның күміс көмейінен əсем əн төгіледі. Бұл өзі отыз екі шумақ. Мен қазір соның халық аузындағы шумақтарын қайырып берейін:



	Қызы едің Ыбекеңнің Балқадиша,

	Бұралған белің нəзік тал – Қадиша.

	Жиылған осы тойға қалың қыздың

	Ішінде қара басың – хан, Қадиша.



	Дегенде, Балқадиша, Балқадиша,

	Боларсың біздің сөзге зар, Қадиша.

	Бұлаңдап асау тайдай жүрген басың

	Боласың қандай жанға жар, Қадиша.



	Қызы едің Ыбырайдың Балқадиша,

	Өзенді өрлей біткен тал, Қадиша.

	Бір түгіл екі жеңгең келіп тұр ғой

	Рұқсат бізден сізге, бар, Қадиша.



	Ет-жүрегіңді елжіретіп, əлдебір сиқырымен баурап алып, лəззатына кенелтер əсем əуен концерт залының күмбезінде тағылып қалғандай. Əн аяқталды. Көрермендер де, əн туралы əңгіме айтқан əнші де əсем əуеннен соңғы осы бір іңкəр сəтті бұзғысы келмегендей, іштей ұғысып, тым-тырыс қалған. Арқа Ақанымен сырласып, мұңдасып, ақын əлемін аңсай күткен көпшілік көңілі қорғасындай еріп: «Тағы, тағы жалғастыра түссе екен» – деп тілейді.

	Ынтызар көңілдің райын тап басқан əнші үкілі қос домбырасын кезек-кезек қолға алып, осынау əсем əлемді əспеттей түсті. Артық қимыл жасаса, мына сұлу шақты қолынан сусытып алардай, көпшілік те қошеметті тек қана ыстық ықыласымен, жəудіреген жанарымен танытқандай. Əннің алуан ғибратын зерделі жүрекке жетердей етіп əңгімелеп, Ақан ғұмырының ғажайып суретін сөзбен зерделеген əнші енді бір сəт халайықты Біржан сал мен Жаяу Мұсаның, Жарылғапберді мен Əсеттің, Жамбыл мен Кененнің жыр кəусарына кенелтті.

	Бұлардың əндері жоғары профессионалдық шеберлікпен орындалып қана қойған жоқ, халық композиторларының жұрт біле бермейтін, келер ұрпақтың рухани азығының алтын діңгегіне айналар өнегелі істері айрықша əсерлі əңгімеленді. Біржан салдың «Айтпайы» мен Жарылғапбердінің «Топайкөгі», Жаяу Мұсаның «Көгаршыны» мен Əсеттің «Інжу-маржаны» əнші айтқан тың деректермен жаңа бір қырынан жаңғырып, жиылған жұрттың көкейіне құйыла берген, құйыла берген...

	Енді бір сəт қазақ даласындағы əншілік мектептің сыр-сипаты талданып, олардың əрқайсысының бірегей өкілдері туралы талмай тыңдай берер əңгіме өрбіді. Əңгіме əнге ұласты: əнші қолындағы қос домбыра кезек-кезек бебеулеп, бірде майда үнді кестелеп, енді бірде асқақ əуенді əспеттей түскен. Дүйім елді ұйытып, бір кеште бойға қуат, жанға азық боларлық осындай əсерге бөлеген əнші жігіт Жəнібек еді. Əн жолдарының əр сөзіне жан бітіріп, əн тарихын шежірелеп жүрген Жəнібек концерті осындай мағынасымен, осындай мəнімен ерекше. Өнер сүйер қауымның «Қазақстан Ленин комсомолы сыйлығының лауреаты Жəнібек Кəрменов əн шырқайды» деген құлақтандыруды асыға күтетіні де сондықтан.





Менің бұла дəуренім




	– Міне, – деді ол, – міне!

	Қолындағы допты жоғары көтере түсті. Кəдімгі футбол добы.

	– Кəнеки, көрелікші...

	– Блохиннің қолын қараңдар!

	– Пəлі, мынау Бессоновтікі болмаса нетті, иə, дəл соның қолтаңбасы.

	– Ал мынау Демьяненконікі... Қолдан-қолға көшкен доп енді бір сəтте иесінің алақанында тұрды.

	– Өзі қызық болды, дəл мұндай құрметке ие боламыз деп ойлаған да жоқ едік, – дейді бидай өңді жігіт жанары нұрлана, ерекше толқи сөйлеп.— Киномыз жүлдегер атанғанын білген динамошылар «Тороны» көрмек болса керек. Ал нəтижесі міне, мынау. Жиырма екі футболшының доптағы қолтаңбасы — бізге деген ықыластың, ізгі ниеттің айғағындай.

	Осы əңгіменің ертеңіне-ақ республикалық газеттерде сүйінші-хабарлар жарияланып үлгерді. «Қазақфильм» киностудиясында түсірілген «Торо» қысқаметражды кинофильмі Киев қаласында өткізілген кинофестивальда жүлдегер атанды. Оның режиссері — жоғары режиссерлік курс түлегі Талғат Теменов.

	Бұл қысқа қайырымдар өнер өрісіне тағы бір есімнің қосылғанынан хабардар етсе, екіншіден, қызығы да, қиындығы да мол іске бел буған өршіл өреннің талай күнгі тынымсыз ізденісінің сығымдалып түскен сəулесі іспетті еді. Шынында, дəл солай!

	Ауыл балалары əлемін өзінше танып, сол əлемнің пəктігін, сыр-сымбатын алдына жайып салу – жас режиссердің басты кредосы.

	Бұл ретте, ол шым-шытырық оқиға қуып жатпай-ақ, күнделікті тіршіліктің өзіне тəн қарапайым ғана бір мысалы төңірегінен ой өрбітеді. Футбол. Балалар. Міне, бар болғаны осы ғана. Ал осы ұғымдарға қатысты оқиға үстінде қаншама психологиялық тартыс, нəзік лиризм айқындала түседі десеңізші!

	...Футбол десе ішкен асын жерге қоятындардың бірі – Самат. Бірақ Саматтың өгей əкесі баласының доп қуалағанын жақтырмайды-ақ. Тіпті оны жөн-жосықсыз далаға шығармай, үйде қамап тастап кететіні де сондықтан шығар, бəлкім. Ал сондай кездері ол көрші балаларымен доп ойнауға бара алмай қалатын. Ал, ойын кезінде Саматтың жоқтығы кəдімгідей білініп тұрар еді. Мұндай кездері жеңіліс тапқан Саматтың достары «айып» ретінде қарсыластарын «есек» болып ту-у-у, жонға дейін арқалайтын. Осындай бір ұтылыстан соң əкесі жоқ кезде үйден сытылып шыққан Самат достарына жетеді. Жеткенмен не пайда, ойын аяқталып қалған екен. Сол жолы талай күн тіс жармай жүрген Самат достарына əкесінің мейірімсіздігін, қаталдығын, ұрып-соғатынын жылап отырып айтып береді. Бəлкім, бұл əңгімені ол айтпаған да болар ма еді, сол сəт оған достары орынсыздау қолқа салмағанда. Ойынға ақша тігілмекші. Ал Саматтың өгей əкесі ақшалы адам. Ол ауылдың тері-терсегін жиып өткізеді. Команда намысы үшін Самат əке сандығынан ақша алуға мəжбүр болады. Оның бұл ісін əкесі білсе, оңдырмайтыны анық. Осыны сезе тұра Самат ойынға ақша ала барады. Бұлар ұтылса – ақша қарсыластарда қалмақ, ал ұтса – өздерінде қалмақ. Екі көшенің балаларын ақ тер, көк тер еткен тартысты ойында Саматтар жеңіп шығады. Жеңіс! Осы бір жүрекжарды сөзді сол сəт команда мүшелері ғана емес, кинофильмді тамашалап отырған көрермендер де қайталап жатқандай еді. Өйткені енді аз уақытта ақша орнына қойылмақ.

	Балалармен қуанышты бөлісуге де мұршасы келмеген Самат үйге қарай зытады. Сүріне, қабына аяғының ауырғанына да қарамастан, үйге жетеді. Үлгерді-ау, əйтеуір! Уһ! Ал Самат үшін жеңіс осы қас қағымдық сəттің аясында тұрғандай. Өйтпегенде ше? Ол, біріншіден, өгей əкенің назарынан құтылса, екіншіден, достарының сенімінен шыға білді.

	Фильмді көре отырып, балауса балғын шағыңызға саяхат шегесіз. Саматпен бірге қуанып, Саматпен бірге күрсінесіз. Балалардың ақша төңірегіндегі əңгімелеріне еріксіз езу тартып, ал, ең бастысы, қылаусыз таза көңілдің шуағына малына түсесіз.

	Көрерменін осындай сезімге бөлеген фильм, сөз жоқ, жас талапкер режиссердің өзіндік қолтаңбасын айқындай түскендей. «Шаңырақ», «Қайдасың, Чапай?» деп аталатын қысқаметражды фильмдер түсіріп, кино өнерінде өз бағын сынап көрген Талғаттың қадамы құтты болды. Еліміздің бірнеше дүркін чемпионы Киевтің «Динамо» командасы футболшыларының жүрегіне жол тапқан фильм өз əлемінде қанат қағып барады.

	Өнер мұраты дегеніміз осы болар, бəлкім?

	1987 ж.





	https://t.me/kzkitap





Notes


	[←1]

(Бұл жолсапар байыптама жазушы-журналист С.Ибраиммен бірлесіп жазылған)





