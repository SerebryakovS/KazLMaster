	Жұмабай Қожақынұлы Қайранбай

	Бәтима





	Повесть





	«Бәтима» повесінде жетім қыздың бастан кешкен қиындық-тауқыметтері, еркіндікке, жақсылыққа деген құлшынастары, табиғи аналық болмысы нанымды да сенімді өмір деректерімен ұштастырыла баяндалады.

	Кітап жоғары сынып оқушыларына, өмірде өз жолын іздеген жастарға, көпшілік оқырман қауымға арналады.





I тарау




	Түсінен шошып оянған Бәтима алғашында өзінің қайда жатқанын да парықтай алмады. Тас қараңғыда оның үрей билеп алған тұманды түйсігі мен қалш-қалш етіп бүрісе түскен тұла бойы жарық дүниенің әйтеуір бір жылт еткен сәулесін жан ұшыра іздегендей болып, елегізе алақтаған көз жанары қарсы алдындағы кіреукелене ағараңдаған бозамық ақ ноқатқа ес-түссіз барып қадала кетті. Күнде өзі епелектетіп отырып үн елейтін елгезердің түбіндей ғана мына бір ақ ноқат жаңа әзірде түсіне енгенін, енді мұны өңінде қайталап көріп тұрғанын сол шындық қалпында танып-білуге оның есеңгіреп қалғандай болған ой-санасы бір рет те селт етіп септігін тигізе алмады.

	Бәтиманың қазір ғана көрген түсінде көзі алабажақтанған бұрынғы күйеуі Сұңқарбай дөкір мұны еліре, екілене тепкілеп, одан өзі әбден діңкесі құрып болдырғанда: «Сендей бедеу қаншықты көзге күйік қылып текке асырағанша, қараңғы зынданның түбінде шірітіп өлтірейін!» — деп, сұлық жатқан мұның «жансыз» денесін шаштан алып дырылдата сүйреп, ауыл іргесіндегі Аюлы шатқал аталатын терең шыңырауға қалпақтай атып жіберген-ді. Сонда құлындағы даусы қиянға кете шыңғырған Бәтима тұншыға талықсып кетіп, тұңғиық түнектің түбіне шалқалай барып гүрс ете түскенде ғана ғайыптан ес кіре кеткендей болып, тар қапастың сонау тас төбесіндегі дөп-дөңгелек ойық ағараң ете қалғанын бір байқаған.

	Көрген түсінің бас-аяғы мен ұзын-ырғасы осы ғана. Алайда оның өлердей қорыққаны сонша, дәл қазіргі сәтте өзінің тірі екенін де, өлі екенін де сезіп тұрған жоқ-ты. Дірілдеген саусақтары енді басқаша қимылға ауысқанын да аңғармайтын тәрізді. Оң қолы «өзінен-өзі жоғары көтеріліп», оттай жанған ыстық алақаны тер шүмектеген маңдайына оқыс тие кеткенде, соның өзінен шошына селк ете түсіп, «бісіміллә» дегенін өзі де аңғармай қалды. Осыдан кейін ғана санасына ептеп саңлау түскендей болып, айналасын сипалап көріп еді, өз төсегінде қалауыштай қалқиып жүресінен отырғанын аңдады. «Біссіміллә, біссіміллә! Түсім екен ғой. О, жаратқан ием, жарылқаушы Алла, бір өзің жар бола гөр! Мына көрдей қараңғы түнде жарық-шапағатыңнан айыра көрме, Алла!» — деп, бас жағын қармалап жүріп орамалын тауып, қолапайсыздау қимылдап басына байлады. Оның шуатылған етек жағымен сел-селемей болып терге малшынған маңдайы мен бет-жүзін, омырау-алқымын сүртті. Жарық түскен жаққа сезіктене қарап отырып, еміс-еміс есінде қалғандай болған ақ ноқат дегені ішке болымсыздау ғана күңгірт сәуле түсіріп тұрған мына өзі жатқан там үйдің төрт-ақ көзі бар алақандай терезесінің арғы жағынан ұрлана сығалап қараған кәдімгі аспандағы ай екенін таныды.

	Жүрегі аз да болса орнына түскендей болған Бәтима қолдан қауып тігілген ұзын шибарқыт шапанын желбегей жамылып, әрнені бір ойлаған мең-зең күйінде далаға шықты. Кеудесін езгілеп кеткен қорқынышты түстің жан шошытарлық жаман әсерінен әлі де арыла қоймаған. Әлденеден қауіп қылатындай есік алдынан әрі ұзамай тұрып, қарсы алдына жасқаншақтай қараған ол әр жерде бір қарауытқан өзіне таныс тоқал тамдарды көргенде ғана көңілі біраз сабасына түскендей болды.

	Бұл тоқал тамдар осы «Бірлік» колхозының тұрғын үйлері-тұғын. Өзінің артындағы Ақай екеуінің үйі саналатын терезесі кіп-кішкентай тоқал там да солардың санатына кіреді, солардың бірі болып есептеліп келе жатқалы да бірнеше жыл өткен. Қазірде қырық бір түтіннен тұратын бұл колхозда оның қырық рудан құралған тұрғындарымен бірге Ақай екеуі де көп қатарлы тіршілік етіп келе жатқан.

	«Бірліктегі» үйлер түгел дерлік мына беріде — алғашында артельге бірігіп, көшіп-қонуды мүлде тоқтатқан жеті-сегіз киіз үйдің орнына осы Ақай мен Бәтиманың көз алдында салына бастаған. Кейіндеп «Бірлікке» одан-бұдан келіп қосылып, тез арада молығып осы әлетке жеткен қырық бір отбасының бүгінде Бәтимаға тайлы-таяғына дейін белгілі. Кімді қайдан, қандай тағдыр айдап келгенін де жетік білетін тәрізді.

	Сұрғылттанған мұнарлы түннің құшағына сүңгіп кеткендей болып көрінген қарақошқыл там үйлерге әншейін ғана көз тастап тұрған Бәтима: «Ел әлі ұйқыда екен», — деді іштей күбірлеп. Сонан соң аспанға үңіліп еді, жұлдыз көріне қоймады. Көкті айқара көмкеріп алған қара бұлттың ай жақ қапталы ғана сұрғылтым түске еніп, оның өзі сұры қашқан сүреңсіз түнге там-тұмдап қана сәуле дарытып тұрған ақшылтым айды тарпа бас салып жұтып қоятындай ентелей қоршап алыпты. «Ай қораланып қалған екен, күн суытар, сірә» деп ойлағанда, тоңазыған денесі тітіреп кеткендей болды. Көше жағалатып егілгеніне екі-үш жыл ғана болған балашық тал, теректердің күзгі жапырақтары әлсін-әлі салдыр-сұлдыр етіп қалады. Анда-санда бір елп ете қалған болмашы желеміктің өзі-ақ оларды оп-оңай жұлып түсіріп жатқаны білініп тұр.

	Ауыл сыртында жылқы кісінегендей болды. «Мынау — күзетші Қасымның жирен қасқа аты ғой. Алдыңғы күні ғана колхоздың бастығы Сәлім: «Қырмандағы дәнге көз тіккен ұры-қары бар көрінеді. Соның түнгі күзетіне мініп-түсетін, ала қашып-жұла қашқан біреу болса, қуғаңда құтқармай ұстайтын іргеге байланған ат-көлік керек сияқты», — деп, өрістегі жылқыдан Ақайға арнайы алдырған жирен қасқа аяқ астынан үйірінен бөлініп қалғанына көндіге алмай тұр екен-ау» деп ойлағаны сол еді, үй артындағы беделікте1 арқандаулы тұрған көк есек ойда-жоқта түн түнегін басына көтере ақырып қоя бергенде, Бәтима селк ете түсіп, жүрегі кеудесінен шыға дүрсілдеп қоя берді. Сол сол-ақ екен, аз ауылдың көмпіс көк есектері түс-түстан жабыла ақырып, бүкіл ауыл үстін азан-айқайға толтырып жіберді. «Арам қатқырлар, адам өзі өң мен түстің арасында есеңгіреп тұрғанда түлен түрткендей мұнысы несі аяқ астынан сонша бақырып?! Бұлардың жабыла келіп озандауына қарағанда, түн жарымы енді ғана болған-ау, шамасы. Қой, жападан жалғыз бұл тұрысым қай тұрыс, үйге кірейін. Құдай тыныштығын беріп, Алла бұйыртса, ертең жексенбі күнге біргәдірден сұранып қойғаным бойынша елең-алаңнан тұрып, базарға тартып кетейін. Кеше кеште қамдап қойған картоп, сәбізім, басқа да оны-пұным сәтімен өтіп берсе, келісінше шай-шәмелек әкеліп алайын. Айтпақшы, тұз алуды ұмытып кетпейінші» деумен артына — үйге кірмекке бұрыла берді.

	Сықырлай ашылған ағаш есіктің ащы шиқылға ұласып кеткен түнгі «ойбайы» сіркесі су көтермей келе жатқан Бәтиманың онсыз да жұқарып тұрған жүйкесін қақырата жыртып жібергендей болды. «Мына есігі түскірі күнде осындай ма еді өзі? Ақай да еркек болып үй жағына бір қарап қояйын демейді-ау! Бірақ, ол байқұс та қалай қарасын?! Әйел болған соң біз де айта береміз. Әйтпесе, оның да үйге қарайтындай мұршасы болып жүр ме? Күндіз де, түнде де сыртта — жылқы соңында. Аяқты мал — жылқы бағу да оңай болып па, тәйірі! Міне, өзге жұрт шырт ұйқыда жатқанда, ол бел шешпестен ат үстінде — жылқы күзетінде жүр. Мына шекараға тиіп тұрған бұл маңда қай кезде тыныштық орнап тұрушы еді?!. Баяғыда ғой — ақтар қашып, қызылдар қуы жатқан кез. Оқ тиген қасқырдың өлдім-өлдімге келгенде өзін өкшелей қуып келе жатқан мылтықты аңшыға жан далбасамен қарсы атылатыны сияқты қызылдарға кеткен қанды кек қанша өзегін өртеп бара жатқанымен, күші жауынан кем түсіп қалған ақтардың бір күн болса да тірі жүргісі келіп амалсыз шетел ауған соңғы қалдықтары жан ұшыра алас ұрып, жолындағы қарапайым бейкүнә елді қаздай шулатып өте шығатын.

	«Бұл аз десеңдер, қазір қызылдары келеді. Осылардың қай-қайсысына да сеніп болудан қалдық қой. Қамсыз болмай, дайын отырыңдар», — дейтін үлкендер жағы. «Дайын отырыңдар» дейтіндерінің де жөні бар. Егер машайықтан қашайық деп олардан бой тасалай қойсаң, «Өңкей ақ бандының сілімтіктері! Қызылдар жағындамыз деп өтірік көлгірсисіңдер! Білеміз сендерді, бәрібір бір тырнақтарың іштеріңде!» — деп нақақтан-нақақ қуырып жей жаздайтын. Батылы жетіп әділдік жөнін айтқан азаматтарды мүлде жау көріп, қырсығына қарай қисайса, алдына салып айдап әкететін және оның соңы су аяғы құрдымға ұқсап, сол кеткеннен мол кетіп, ақыры көрдім-жоқпен тынатын. Содан да ғой мұңдағы жұрттың әбден жүрегі шайлығып, жеме-жемге келгенде жарыла көшіп бір бөлігі шетел ауып кеткені.

	Дегендей-ақ, айтып ауыз жиғанша қызылдар да жететін аттарын борбайлатып. «Қашқан жауға қатын ер» демекші, екпінінен жел ескен олар: «Жауды шекараға жеткізбей талқа:ндауымыз керек. Көріп тұрсыңдар ма, атымыз болдырып зорға келеді. Ауыстырып мінетін көлік тауып беріңдер!» — дейтін ай-шай жоқ.

	Ары өткен-бері өткеннен екі күннің бірінде теперіш көріп, тігерге тұяқ қалмауға айналған ауыл адамдары: «Сіздерге берерлік ат-көлік жоқ. Бес-алты үйде екі-үш-ақ жылқы қалып еді, жаңа ғана ақтар тартып алып кетті», — деп мұрындарының астынан міңгірлегені болмаса, қатал әкеден ықтап өскен жалтақ баладай мойындарына су кетіп, тілдері байланып сүмірейе қалатын. Не десе де, жақ ашудан жасқанып, үндемей құтылуға тырысатын. Долдана булыққан қызылдар «өз кедейлеріне» мейір-шапағаты түсе қалып жатса, «Сенген қойым сен болсаң, күйсеген аузыңды ұрайын» дегендей, бұларға қарап қолдарын бір-ақ сілтеп, ақтар кеткен жаққа қарай далақтай шауып жөнелетін. Арттарынан тесіле қарап қалған ауыл адамдары қызыл әскерлердің қарасы көрінбей кеткенде ғана көңілдері ептеп сабасына түсіп, үйді-үйлеріне тарасатын».

	«Сор заманға тап болған өзіміз де тәлейсіз ұрпақ болсақ керек» деген ойға кетті Бәтима төсегіне қисая беріп. «Елден ерекше бағы ашылмаған сормаңдайдың нағыз өзі мына мен болған шығармын, сірә. Әлденеше жыл өтсе де, сол кер заманның бір сойқанды содыры Сұңқарбай дөкір осы қазір ғана түсіме еніп, түн ұйқымды төрт бөлген жоқ па?! Ойпыр-ай! Жап-жас бола тұрып, соншама қанпезерлікті бойына қайдан сіңірді екен?!»

	Күздің салқын тартып қалған ызғарлы түнінде селтиіп далада тұрам деп Бәтиманың аяқ-қолы тоңазып-ақ қалған еді. Көрпесін қымтай түсіп жатса да, денесі жуық арада жылына қоймады. Оның үстіне манағы көрген түсі әлсін-әлі ойына оралып, мазасын ала берді. Ұйықтап қалайын-ақ деп көзін жұмса, Сұңқарбай дөкір тобылғы сапты қырғыз өрме қамшысын екі бүктей ұстап, зәрі бетіне шапшып, қасында жан алғыштиай қыдиып тұрған сияқтана кетеді. Тіпті, тұншықтырып өлтірмек болып үстіне төніп келе жатқандай болып көрінеді. Оның бұл жерге келе алмайтынын, алыста — Іле өзенінің арғы бетіндегі асқар-асқар таулардың елсіз-күнсіз бір қойнауында қалып қойғанын іші біліп тұрса да, түсінде көрген оның албастыдай елес-бейнесі тасыраңдап шыға келгенде, бұл оған шындай көрініп, қорыққанынан тынысы тарылып бара жатқандай болып, сол сәтінде-ақ кірпігін дереу ашып ала қояды. Сөйтеді де, алагеуімденген қараңғы үйдің күңгірт тартқан бұлың-бұрыштарына қорқаншақтай жатып көз жібереді. Бірақ үй ішінен ешкімнің де қарауытқан шынайы сұлбасы көрінбейді. Бәз-баяғы тыныштық қалып екені сезіледі.

	Бәтима қайыра көз жұмбаққа бекінгені сол еді, үйдің үстінен біреу, біреу болғанда да тура Сұңқарбайдың өзі дүрс етіп секіріп түскендей болды. Ол елең етіп құлағын сыртқа түре қойды. Жүрегі аузына тығылып, орнынан қыбыр ете алмай біраз жатты. Алайда, одан әрі қатерлі ешнәрсе біліне қоймады. Түнге тән өлі тыныштық қайта орнағандай болып, бойын билеген үрей де біртін-біртін кейін серпіле берді.

	«Қорыққанға қос көрінеді» деген осы шығар. «Түс деген — түлкінің боғы» демей ме, несіне мұнша әлек-шәлегім шықты?» — деп өзін-өзі сөге бастағандай болған ол кебеженің бетіндей ғана төрт көзді шағын терезеге көзін тіке түсіріп, оған бұл жолы өжеттене қарады. Буалдыр тартқан сүреңсіз ай терезенің батыс жақ үстіңгі бұрышына салбыратып іле салған күміс сөлкебайға2 ұқсап кетті. «О, ғажап! Бұдан он жыл бұрын сол кештегі ай да тура осылай сұрлана өлімсіреп тұрған еді-ау... «Өлмегенге өлі балық кезігеді» деп, түнделетіп жол жүріп бара жатқан осы Ақай тау ішіндегі жалғыз аяқ жолдың шетінде жападан-жалғыз сұлап жатқан менің дәл үстімнен түспегенде, мен сорлы баяғыда-ақ жер жастанып, ит пен құсқа жем боп кететінім айдап анық еді ғой. Қаншама рет Аллаға мінәжат етіп, Сұңқарбай дөкірді санамнан өшіре гөр деп жалбарынсам да, өліп қалып, анамнан қайта туып келмеген соң, оның елесінен тіріде құтылмағым мүмкін емесіне бүгінгі түні тағы да шындап көзім жетті-ау!..

	Анам мені мүлде таппаған болса, жас өмірімді өксіткен Сұңқарбай дөкірге де кез болмас едім... Ана, сен мені сонда бекер туған екенсің! Бекер тудың! Тумауың керек еді! Бірақ деймін ғой, бірақ, үш жасымда дүние салған сорлы анам мені тапқанда мына дүниеден қызының да шерменде болып өтерін біліп тапты дейсің бе? Қайран анашым, қапыда саған тілім тисе, өзіңнен шыққан мен де бір шұбар жылан едім ғой, мендей «жаман тентегіңді» кешіре гөр! Мен сені мынау жарық дүниеге әкелгенің үшін кінәлап жатсам, қашанда мейірімді едің ғой, бір жолға кешірім ет. Сен мені өз бойыңда тоғыз ай көтеріп жүргеніңде, безілдеткен безгектей толғақ қысып кеп мені босанғаныңда, шыр етіп жерге түскен хабаршы үнімді алғаш естігеніңде — сол күндері сенен асқан бақытты жан болмағанын да жүрегім сезеді. Сен, топырағың торқа болғыр қайран шешем, жер басып жүрген мына өз перзентің бір шикі өкпеге зар болумен өтіп келе жатқанын білмейсің ғой, әрине. Иә, бедеу атана бастаған бейшара екенімді білмейсің. Сонда қыз тапқаныңда мені де бала табатын жан етіп тумадың ба екенсің, анашым?! Егер білер болсаң, менің бағым содан — бала тумаудан байланды емес пе?!»

	Кермек татыған бір ащы өксік кеңірдегіне келіп кептеле кеткенде, Бәтима жылап жібереді екенмін деп қатты сасқалақтады. Иә, ол жылауға тиіс емес еді. Жылағысы келмеуінің Ақай екеуі ғана білетін бір ақиқат қисыны бар: бұдан он жыл бұрын — Сұңқарбай дөкірдің ең соңғы қанға бөктірген соққысынан өлмей қалып, Ақайдың қоя ғой деп жұбатуынан кейін, өзін-өзі бекітіп, енді қайтып көзіме жас алмаспын деп серт еткен. Одан бері, мінеки, табаны күректей он жыл өтіпті. Содан бері сертінде тұрып өзі де жыламады, себебін тауы өзгелер де жылата алмаған. «Жыламауға тиіспін!» деп тістенген Бәтима тамағына кесе көлденең тұрып қалғандай болған запыран өксіктің улы көк жалқынын селт етпестен қайыра жұтып жіберді де, анасына айтпақ болған арызын қайсарлана жалғастырып әкетті!

	«Иә, менің бағым бала таппаудан байланған! Сен жер астындағы мәңгілік өмірге сапар шеккеннен кейін, арада бес жыл өткенде ме екен, әйтеуір біздегі шекара түбінде ақ пен қызыл қиян-кескі айқасып жатқан бір жылы әкем дүние салғанын анық білем. Біздің үйге мұндай көп адам жиналғанын бұрын-соңды көрмеген екем. Ол кезде — ел жайлауға көшер алдында өзің білетін Кетпен тауының етегіндегі Бағының сайында отырғанбыз. Бір қоныста төрт-бес-ақ үй едік. Әкем өлді дегенде қайдан шуап келіп жатқанын қайдам, үйдің маңы ақ қалпақты еркектер мен ақ жаулықты әйелдерге толып кеткен. Бұл күнге шейін шешесі жоқ жетім қыз екенім ел аузыңда екі күннің бірінде айтылып, жылай салуға бейім тұратын кезім еді ғой, әкем өлгенде тұл жетім қалды деген осы деп, еңірегенде етегім толған болатын. Сондағы шырқыраған жан даусым құлағыңа қалай жетпеді екен деп әлі күнге дейін ойлап қойып жүремін. Өзіңнен қалған үш ұл мен бір қыз, яки болмаса әкемнен қалған төрт жетімнің үлкендері — қой жаюға жарап қалған екі ұл балаңды өзіңнің әкең мен шешең келіп, арттарына мінгестіріп алып кеткен. Оның өзін олар тауға қарай ұзап шығып кеткенде бір-ақ көріп, өзімді қоярға жер таппай жүрген мен бейбақты неге бірге ала кетпеді деп соңдарынан дедектей жүгіргенім, бірақ желіп кеткен аттыларға жаяу қалай жетейін, әп-сәтте көз жазып қалып, қыр басында жел өтінде желбіреп тұрып өксіп-өксіп жылағаным дәл бүгінгідей жадымда тұр. Содан қайтып екі ағамды — сенің үлкен екі ұлың — Кәріп пен Шәріпті мүлде көрген емеспін. Бәлен жерде бар екен деген хабарын да ести алмадым. Ал кіші ұлың Қожақ менен екі жасы кіші еді ғой. Әкемнің туыстары жөңкіле көшіп Қытай өтіп кеткенше Танамбай қайнағаңның үйінде бірге болдық. Жыласа, жуатып, қалғыса, басын алдыма қойып ұйықтатып, әлім келгенше пана болуға тырысып-ақ бақтым. Бірақ... Бірақ деймін ғой тағы да. Жетімнің тағдырын жетім болып көрген ғана білетін болар, саған қайсыбірін айтып жатайын, біздің көрмеген қорлығымыз сірә да қалмаған шығар.

	Ақыр айттым ғой, аздап айта түсейінші. Жаратушы Алла бәрін де біліп тұрады деуші еді үлкендер. Бәріміз де сол бір Алланың пендесі екеніміз рас болса, менің зарланған үнімді саған бір жеткізеріне әлі де сенумен келемін.

	Сен өзіңнің кіші ұлыңды бір жасында, мені үш жасымда артыңа тастап кеткен болсаң, мен одан он бестен он алтыға қараған жасымда көз жаздым. Қисыны кеткен дүние қашанда қырын кетеді емес пе, артымнан ерген бауырым, құлдырай шапқан құлыншағым — он үштегі інім Қожақтан тірідей айырылатын сол күні төсектен бас көтермей ауыры жатқанмын. Сонда неге өле қалмадым екен деп те талай ойлағам. Амал қанша, ажал жетпей өлуің де қиын екен. Білесің бе, анашым, Сұңқарбай дөкірден құтылғаннан кейін ғана жылағаннан түк шықпасына көзім жеткен. Жас өмірге кеткен кегімді бір қайтарсам-ау деп қайыңның безіндей біржолата қатайып алғанмын. Майда-шүйдеге бола тарығып, өле салсам қайтеді дейтін боркемік жасықтықтан іргемді осылайша аулақ салғанмын. Заман да жылдан-жылға түзеле берген, көп бірігіп колхоз болғанбыз... Әйткенмен, мен де әйел едім ғой, бала тауып. жас иіс иіскегім келеді...

	Иә, сол кеште Танамбай атамның үйіндегі үлкендер жағы әлдене жөнінде күбір-күбір сөйлесіп отырып кешкі тамақтарын ішті де, елде жоқ ырымды бастап үйді жыға бастады. Алғашында бұл әрекеттерінен секем алып қалсам да, ел іші бүлініп тұрған кез еді ғой, тағы сондай бір дүрбелең шығып, ақыр баратын жайлауымыз, түн қатып тау ішіне еніп кетейік деген шығар деп, екі бүктетіліп жатқан жарым жан қуыс кеудемді іштей жұбатып қойғам.

	Жүк артылып болғанда, қай жеңгелеріміз екені қазір есімде жоқ, әйтеуір екі жас әйел маған жақындап келіп. басымды сүйеп тұрғызып. сырт киімімді кидірді. Сүйемелдеп жүргізіп шеткерірек алып шыққанда. қарауытып көрінген арбаны байқап. тіптен таңырқағам. «Біздің ауылда мұндай арба жоқ еді, мынаны қайдан алдырды екен? Атқа мініп жүре алмасымды ескерген-ау, шамасы» дедім Танамбай атама іштей ризалық білдіріп. Іле-шала әлгі екі әйелдің бірі қолтығымнан, екіншісі бөксемнен демей көтеріп арбаның үстіне шығарды. Буындарымды зорға бекітіп, қарайып отырған болдым. Арбаның үстінде тағы бір күбідей әйел күдірейіп отырған сияқтанды. Сөйткенше болған жоқ, қасымдағы екі әйелдің біреуі: «Ал енді көріскенше аман бол. Қыз деген қашанда жат жұртқа жаралған сорлы ғой. Мына біз де сондаймыз. Сол кезек, міне, саған да келіп тұр. Сен осында қалып, біз алысқа кететін көрінеміз. Қалсаң, жаудың қолында қалып жатқан жоқсың. Қазір ата жолымен атастырған болашақ күйеуіңнің босағасын барып аттайсың. Әйтеуір бағың жансын. Қош бол!» — деп асығыс шегіне бергенде, түкке түсінбей меңірейдім де қалдым. Сол сол-ақ екен, қасымдағы кексе қатынға тіл бітіп: «Әй, Жапақ, айда арбаңды!» — дегенде есеңгірей артыма бұрылып қарасам, біздің ауылдың көші шығысты бетке алып түн қойнына сүңгіп барады екен. «Қожақ!» деп жан ұшыра айқайлаған даусым қарлығып көмейімнен зорға шыққандай болды. Одан арғысының бәрі тұңғиық бір қара түн сияқтанып бара жатқан. Кейін білсем, толықсып кеткен екенмін.

	* * *

	Содан көзімді ашқанымда алғаш көрген дүнием түндігі жартылай ашылған аумақты қара шаңырақ пен көгілдір ашық аспан болды. Киіз үйдің үзіктері де ақшылтым екен. Су жаңа болмаса да, жыртық-тесігі жоқ, тың киіз екені байқалады. Қары өрнектеп жонылған қызыл қоңыр уықтардың үстін бастыра қиғаштай тартылған жалпақ қос құр түрлі түсті жіптермен сәндеп-ақ тоқылыпты. Қарсы жақ керегеге тақап ағашының беті қызыл жосамен боялған төсек қойылыпты. Төсектің тұсына беткі шүберегінің өңі түсе бастаған тұскиіз ұсталып, керегенің басына бұл жақтың елі қасиетті деп санайтын, биік шыңдарды ғана мекен ететін тау құсы — мамығы тарғыл сұр болып келетін ұлар терісі ілініпті. Төрдегі текшелеп жиналған жүк пен төсектің екі арасындағы қуықтай бостыққа сұр жағал қасқыр терісін тұмсығынан қайыс бау өткізіп салбырата іліп қойыпты. Арлан төбет болуы керек, құйрығының ұшы жерде шуатылып жатыр екен. «Бұл үй кімдікі болса да, таң бозынан төсегі жинаулы тұрғанына қарағанда, әйелі елден ерекше пысық біреу екен» деп ойладым.

	Сол сұлап жатқан күйімде өрге-төмен ептеп көз жүгіртіп ем, үйде менен басқа жан-пенде көрінбеді. Есік түрулі тұр екен. Сырттан қой-қозының дамылсыз маңыраған үні естіліп тұрды. Анда-санда «Шек! Кебенек келгірдің әліне қарамай тыпыршып сауғызбауын қарашы!» деген әйел адамның қатқылдау даусы естіліп қалады. Енді бір кезде «Жә, жетер. Күн көтеріліп кетті, малды өргізейік» деген ер адамның үні шіңк-шіңк етіп жер астынан шыққандай болды. Екеуі де — мен естімеген жат дауыстар.

	«Дәуде болса, келетін жеріме шынымен-ақ келіп қойған екенмін. Үйдің еңселілеу боулына, қазан-аяқ тұратын босағаға сәндеп тоқылған өреше-ши ұсталуына, төсектің аяқ жағындағы керегенің басына күміс құйысқан, оның үстін бастыра күміс жүген ілінгеніне қарап, үй иесі бай болмаса да, бақуатты біреу болуы керек, сонда бұл үйдің кімдері бар болды екен? Мені алатын күйеуім қандай болды екен?» дегенді ойлағанымда, былтыр жазда біздің үйден қымыз ішіп қана аттанып кеткен жылқышы жігіт көз алдыма келді. Сол жылқышы қазір ғана емес, өткен жаздан бері талай мәрте ойыма оралған. Соңғы рет есіме түскені осыдан он шақты күн бұрын ғана. Ол кезде ауырмай-сырқамай сап-сау жүрген шағым. Түске таман су әкеліп шай қайнатайын деп әкпішті3 иығыма іле салып, еңкейістегі тас бастауға барғанмын. Аяулы ана, бұл тас бастауды сен де білуің керек. Талай рет барып су әкелген де шығарсың. Өзен суға қарай тік шаншылып түскен биік жартастың табанына жақын жердегі сызат-саңылаудан сыздықтап ағып шығып жатқан мөлдір су сылдыр-сылдыр етіп астыңғы жағындағы қолдан арнайы қашап жасағандай болып көрінетін астауша тасқа барып құйылушы еді ғой. Сол шұп-шұңғыл астауша тасқа шүпірлей толып тұратын бастау суы біздің күн сайын келіп бет көретін айнамыз болатын. Иә, менің бет көретін айнам сол еді.

	Мен шелекті суға толтырып шетке алып қойған соң ғана айна-суға үңілетін едім. Сонда су түбіндегі менің алабұртқан ақсары бейнем маған қадала қарап қалатын. Одан көз алмай тұрып бетімді жуатын едім. Судағы бейнем де жуатын. Уыстап су алып, шашымды сылайтын едім. Ол да менен қалыспай шашын сылайтын. Мен оның көзінен көзімді алмай тұрып ойға бататынмын. Ол да ойға батып тұрып, менің жылқышы жігітті көз алдыма келтіргенімді сезе қойып, жымиып қана күлетін...

	Көктемге салым біреулер құда түсіп келіпті дегенді де құлағым шалған. «Онысы кім екен?» дегенді ойлағанымда үнемі тас бастауға су әкелуге барғанда есіме түсетін жылқышы жігіт көз алдыма келе қоятын...

	Аяғын тапыр-тұпыр басып үйге біреу кіріп келе жатты. Көзімді тарс жұма қойдым. «Бұл қандай пендесі екен?» деген ой мазамды ала берген соң, кірпігімді ептеп қана ашып қарасам, егде тартқан алпамсадай қара сұр әйел ортадағы үш бұтты темір ошаққа асылған қара қазанға ағаш шелектен сарылдата сүт құйып тұр екен. Еңіске құлаған қалың қабағы топ-томпақ бет сүйегінің үстіңгі жағына ендеп еніп кеткен шүңірек көзін жартылай жауып тұрды. Қазанға үңілген тереңдегі көз жанарынан оңайлықпен сыр ұғып болатындай емес, өзінше бір тұңғиық дүние сияқты. Жұп-жұмыр иығынан еңістей түскен екі жеңді білегі келсаптай-келсаптай болып сіресіп қалыпты. Ағаш шелектің үстіңгі ернеуін бүре ұстаған сол қолының тамырлары адырайып-адырайып сыртқа теуіп тұрғанын көріп, неге екенін, «Мына аюдай кемпірдің шалы қандай кісі екен?» дегенді ойлап кетіппін.

	Мен жаққа немкеттілеу қарап қойған ол бос шелекті босағаға қоя салып, сыртқа шығып кетті де, ілінбей қайтып оралды. Бір қолында түтінін будақтатып қысқашпен қыса ұстаған ағаш шаласы бар, екінші қолымен ақ сөңке болып кепкен бір құшақ қарағай бұтақтарын қолтығына қысып алыпты. Шаланы ошақтың астына көлденең тастап, отынды үстіне айқастыра қоғалап үйді де, еңкейіп, үрлеп-үрлеп жіберіп еді, от лап ете түсті. «Ойпыр-ай, мына кемпірдің от үрлеуінің өзі темір ұстасының көрік басқанындай ғой!» деп кәдімгідей таңданып қалдым.

	Буы бұрқыраған сары самауырынды ішке алып кіріп, төрге дастарқан жайғанында, есіктен қол тоқпақтай ғана біреу кіріп келе жатты. Бала ма деп кірпігімді ашыңқырап қарап ем, иегінде шоқшиған сары сақалы бар, селдір сары мұртты қалауыштай сары шал екен. Шапыраштанған жапалақ көзі мен жатқан жақты тінте қарап өтті де, төрге барып қаздиып малдас құрым отырды. «Шірене қалуына қарағанда, үйдің иесі осы болғаны ғой» деп, «ұялғанымнан» көзімді шарта жұма қойдым.

	— Келінің тірі ме өзі? — деп шіңк ете қалды «үйдің еркегі». Сөзін қысқа қайырғандағы оның шіңкілдеген жіңішке даусы бір қауіпті сезе қойған бетте інінің аузында шаншылып тұра қалып шаңқылдай жөнелетін домаланған қоңыр суырдың жау жеттілеген байбалам үніне ұқсап кетті.

	— Қай-қайдағыны айтпай, байқап сөйлесеңші. Сен енді бұрынғыдай шәу-шәу етіп аузыңа келгенді айта салғанды қой, келіннен ұят болады, — деді аюдай гүжілдеген кемпірі.

	— Өзің байқап сөйле! Шәу-шәу ететін мені қаншық ит қой деп пе едің?! Отырған жерінде жонынан таспа тіліп алайын ба алжыған неменің! Ұят болады дейді ғой. Мен сонда кімнен ұялады екенмін? Келін алсам, оны біреуден тіленіп алған жоқпын, адал малымды айдап беріп алып отырмын!

	— Болды, болды, сабаңа түс енді. Келінің естіп қалып жатса, ұят емес пе?! Байқұс бала Қожақ дейтін інісінің атын үзбей айтумен сандырақтап жатып, таң алдында ғана тыныштанғандай болды. Болыс атамдікін жайлауға көшірісіп кеткен Сұңқарбай да жоғалды ғой, қаңғыбас неме. Құдалардың ішіндегі хатқа да, тілге де жүйрігі Батырхан ауылнай ұсталып кеткеннен кейін артында қалған жамағайын туысғары өзара ауыз біріктіре алмай, екіұдай болып ұйлығысып жатыр дегенді естіп, біреуі болмаса біреуі тұрақ десе көше жөнелу әдетіне басып бір түнде Қытай асып кете ме деп қауіп қылып, адал малымызды санап беріп тұрып келіннен айырылып қалмайық деумен түп көтеріле жайлауға шығып кеткен елден соған бола жырылып жалғыз үй қалғанымызды білесің. Өзіңе мұндай тартар ма анау санасыз балаң. Ең аяғы Жапақ екеш Жапақ та: «Келініңізді әкелісіп бердім. Енді мына маса-шыбында бір күн де аялдап қала алмаймын», — деп кетіп еді түнде осы үйден. Жалғыз өгізіне қосын артып, жайлау қайдасың деп бүгін таң бозынан ол да жөнеп берген шығар жаман шәнтік. Жайлауға дейін біздің малды айдаса жүре ме деп үміт қылып едім, оным бола қоймайтын бос дәме сияқты. Кедей үкіметінің желпілдетуімен біздің қойды бағудан құтылып еркін бола қалып еді, маса, шыбын деп ол да өзінше шыбындай қалыпты түк көрмеген бейшара.

	— Әй! Сол немеңді айтпашы! Жапақ болмаса жапалақ боп кетсін! Жалғыз атына қатын-баласын мінгізіп, өгізін жаяу жетектесе де, бүгінде теңдікке қолым жетті деп кеудесіне нан піскен кесір кедей қазір сенің малыңды айдасатын ба еді?! Сен де аузым бар деп көпіре береді екенсің. Анау «болыс» деген сөзді ендігәрі тісіңнен шығарушы болма! Атамыз болыс болса, баяғыда болды. Ол заман деген келмеске кеткен. Мына сөзіңді жаңа үкімет естісе, ондай екенсіңдер, мұндай екенсіңдер деп, артыңа өшпестей шала байлап алғанды сонда көрерсің. Сұңқарбайда нең бар еді сонша шүйлігіп? Бүгін болмаса ертең келе жатар. Әр нәрсені бір қоңырсыта бермей, сен қатын, шайыңды құйғаңды білсеңші.

	— Менің аузымды тежеймін дегеніңмен, мына сұрқылтай заманға тежеу бола алмассың. Болыс атам жасарын жасап, асарын асап қойған кісі ғой. Жаңа үкіметтің өрге-төмен бұлталақтатуы жаман, алдымыздағы мынау аздаған малымыз түптің түбінде басымызға пәле боп жабыспаса не қалсын. Мен содан да қорқайын дедім.

	Малға қатысты айтылып қалған бұл сөз шалдың да жанды жеріне барып тиген болуы керек, қабағы бірден тұнжырап кетті. Осыдан кейін екеуінен де қайтып үн шықпай, әрқайсысы өз ойларымен болып, шайларын асығыс-үсігіс ішті де, орындарынан үнсіз тұрып-тұрып кетісті.

	Біреуі болмаса біреуі ояу екенімді сезіп қала ма деп кірпігімді қимылдатудан жасқанып сұлық жатырмын. Байқаймын, ауруымның беті кәдімгідей бері қарап қалған сияқты. Кешегі бүкіл тұла бойымның шанышқақтап тұрып ауырғаны қазір онша білінбейді.

	«Сұңқарбай деген осылардың баласы болды ғой сонда? Оны кемпір «қаңғыбас», «өзіңе мұндай тартар ма» деп қалды-ау кейіген сәтінде. Бұл үйде кіріп-шыққан басқа басы артық ешкім көрінбейді. Соған қарағанда, қалыңын беріп, мені апарып тели салайын деп отырғандары сол Сұңқарбай шығар. Онысы қандай адам болды екен? Әкесінің сауысқанша шықылықтап, кемпіріне жөн-жосықсыз қоқаңдап отырғаны анау, баласы да бір қарадүрсін болмаса не қылсын. Е-е, тәйір-ай, жігіт таңдайтын менде де не шара қалды?! Болары болып, бояуы сіңіп қойған жоқ па?! Жеме-жемге келгенде мен жетіммен санасып жатқан кім бар? Төркін, туыс деген анау ма? Итке лақтырған сүйектей итеріп тастап кете берді. Ендігі жерде Құдайдың басқа салғанын көруден өзге меніқ барар жер, басар тауым да жоқ қой. Қыз сорлының қайсысы көңілі қалаған адамына барушы еді? Тағдыры солай — оған таңдау берілмеген: кім мал берсе, сол алады. Мені қойшы. Бардам жерден-ақ шыққан, бетті, беделді әке-шешесі, қолдап-қоршап жүрерлік аға-бауырлары бар дейтін, ауылымыздың көркі болған Зылиқа әпкеміз қандай қыз еді?! Үкілі бөркін түзеп киіп, қасымыздан кер маралдай керіле басып өте шыққанда, еркектер түгіл, тұлымшағы желбіреп үйшік-үйшік ойнап отыратын кішкентай қыздар — біздің өзіміз оның әсем ажарынан көз алмай қарап қалатын едік қой. Сөйткен Зылиқа әпкеміз де бірер жылдан кейін малға сатылып, жылап-сықтап кете барды-ау!» дегендерді ойлап, өзімнен-өзім көңілім босап бара жатыр еді, аяқ жағымдағы тақыр жерді дұңк-дүңк басқан біреу үстіме төніп келе жатқандай болып көрінді де, қорқаншақтай жатып көзімді алмасыз ашып ала бердім.

	— Қалайсың? — деді әлгі адам менің оянғанымды байқап. Төбемнен төне келіп қарап тұрған Аю кемпірдің өзі екен. (Неге екенін қайдам, бұл үйдің әйелін «Аю кемпір» деп атағым келді де тұрды.) «Қалайсың?» деп бір ғана сөз айтқан жуан даусынан, жылы ұшырай қоймаған қас-қабағынан елжіреп есіркеу де, ықтырып алу ниетіндегі сес көрсету де байқалмады. Аю кемпір не төмендеп тізе бүкпей, не басқа жаққа бұрылып кетпей, менің ақтық жауабымды естігісі келгендей, оң қапталымда жардай болып құдиып тұр. Не дерімді білмей берекем кетті. Жүзімді жасырар қалқа таппай, мүлде құтым қашты. Мен бейшарада «Ешкімді де көргім келмейді!» деп үйден шыға қашарлықтай шама қайда?!

	Селт етпес сұсты көзін тура қадаған Аю кемпір жыланша арбап әкетіп барады. Ал мен мысықтың өзінен пана сұраған бармақтай тышқанның күйін кешіп, жерге жабысып қыбыр етпей жатырмын. Дұшпанның өзінен мейір-шапағат күткен қауқарсыз тұтқын екеніме көзім жете түскен сайын ішкі бір өксік лықсып келіп көмейіме тығыла берді. Өзімді-өзім тоқтата алмай қыстыға жылап жібердім. Көзімнен аққан ыстық жас қос самайыма барып құйылып жатыр. Иегім кемсеңдеп, үнсіз булығып жыладым.

	— Тәйт! О несі, қайдағы жаман ырымды бастап! Жаудың қолына түсіп бара жатсаң қайтер ең? Құдайыңа шүкірлік ет одан да. Қайта сенің тәлейің бар қыз екенсің. Әке-шешесі қасында жүр деген қыздардың өзі де сақалы сапсиған қартамыс шалға тоқал боп барып, күйеуінен емес, күндесінен таяқ жеп жүргенін де талай көргенбіз. Оның қасында сенікі деген, біле білсең, тойып серкіргеннің көрсететін асылығы емес пе?! Біздің Сұңқарбай бар болғаны он сегіз-ақ жаста. Мына тұрған өз теңің. Біле білсең, біздің балаға қыз табылмай жүрген жоқ. Мал берсек, бір шүйке басын кім де болса ұстата салады. Тек қана «Шешесін көріп қызын ал, аяғын көріп асын іш» дегенге бағып, бала мен байға тізгін бірмей жүріп, өзіңе құда түсірген де мына мен болатын-мын. Кеше ертеңгілік Танамбай құда: «Шекараның арғы бетіне кетпеске әбдіміз қалмады. Мойыныма қарыз етпей адамын алып қалсын», — деп астыртын кісі шаптырып жіберген екен. Содан «Ауыры жатыр, атқа мініп жүре алмас» дегенді естіген соң, тал түс әлетінде арбалатып шығып кетіп, ымырт жабыла жетіп, сені осында түнделетіп алып келген де мына менмін. Біле білсең, мен сенің шешеңді де, әкеңді де көрген кісімін. Сен жас қалып, шешеңнің түсін де білмейтін шығарсың. Апаң марқұм текті жерден шыққан өзгеше асыл әйел еді.

	Құдай жақсыны ұзақ жүргізбейді деп жатушы еді үлкендер. Сол ып-рас сөз бе деп қалам. Жарықтық бұрынғылар осылай деп те тегін айтпаған шығар. Басқаны былай қойғанда, сенің шешеңнің өзі ажар-көркімен де, мінез-қылығымен де, он саусағынан өнері тамған ісмерлігімен де көптің назарына іліккен жан еді ғой. Ауырмай-сырқамай жүріп бір-ақ күнде жан тәсілім ете қойды. Оның қасында біз кімбіз? Жатпай-тұрмай тыпырлағанымыз болмаса, бірін ұқсатсақ, бірін ұқсата алмаймыз, — деп, өзінің арбиған саусақтарына бір мезет ойлана қарап қалды.

	Аяулы анашым, өзгенің емес, жан алғыштай болып қасымда қыдиып тұрған Аю кемпірдің аузынан «өзгеше асыл әйел еді» деген сөзді естігенде, менің қандай күйде болғанымды білсең ғой! Дәл сол кезде бұл дүниеде менен өткен бақытты жан жоқ сияқты болып көрінген. Қуыршақтай ғана кішкентай денемді томпитып тізеңе отырғызып қойып, сарғыштау майда шашымды мүйіз тарағыңмен салалай тарап отырған сәтің сол қалпында көз алдыма келе қалған. Әлсін-әлі басымды сипап өткен сондағы сенің алақаның жұп-жұмақ әрі ып-ыстық еді. Сонда көк желкемдегі мұрныңның пыс-пыс етіп тыныс алғанын қызық көріп, құлағымды оған жақындата түскім келе берген.

	— Әкең де тышқан мұрнын қанатпаған, шаң-шұң ұрыс-керіске жоқ, біртоға момын адам еді, — деп Аю кемпір сөзін қайта жалғастырып әкетті. — Жаңылмасам, төрт жылдан кейін ғой деймін, көктемде, иә, осылай ел жайлауға шығар алдында еді ғой, Алланың ақ өлімімен дүние салған. Біле білсең, қарағым, бәрі де Алланың қолында. Әкем марқұм молда кісі еді. Алла маңдайыңа не жазса, сол болады дейтін. Біз де сендей болғанбыз. Құдайдың басқа салғанын көрдік. Байдың да, адуынды ененің де талай құқайын тартып, бір-екі бала тапқаннан кейін ғана көзіміз ашыла бастаған. Жазғанның жазуынан басқа болам екен деп ойлама. Пыш-пыш етіп көз жасыңды сығымдай бермей, орныңнан тұрар халің болса, былай сыртқа шығып, бойыңды сергіт. «Ас тұрған жерде ауру тұрмайды». Тәбетің шапса, тамақ ішкен керек. Есіңде болсын, мен әйелдің шуатылып қалған салдыр-салағын жаратпаймын.

	Әңгіме осымен бітсін деген ишараны келтесінен қайырған Аю кемпір бұрқылдай қайнап, күмпие көтеріліп келе жатқан қазандағы сүтін көпіршіте келіп сапыра бастады.

	Мен сүйретіле басып далаға шыққанымда мезгіл сәске түске таяп қалған екен. Күн нұрына малшынып маужыраған ашық әлем көзімді қарықтырғандай болып, айналаға жасқана, жатырқай қарадым. Жақын алдымда көгі баяғыда жетіліп кеткен жусанды қыратты байқап, солай қарай аяңдадым. Бозторғайдың безілдей шырылдаған үні құлаққа келеді. Анда-санда шақ-шақ еткен шақшақайдың жағымсыз үні де естіліп қалады.

	Қыр басында тұрып ежелгі әдетімше тау жаққа мойын бұрдым. Көкпеңбек майда қырқалар өрге қарай іркес-тіркес болып тырмыса жайылып бара жатқан қой отарына ұқсап кетті. Түйенің қайқы мойны мен арқа-өркеші тәрізді ойлы-қыратты жон-жоталар ірілене-ірілене барып көлбей түсіп жатқан көгілдір мұнардың астына еніп кеткен тұстан көкке тіке жаншылып қарағайлы тау бой көтере берді. Сілтідей тынған қалың қарағайдың селдір тартқан үстіңгі бөлігі өзек-өзекті қуалай өрлеп, алынбас қамал — алып жартастарға тіреліп барып амалсыз тоқтапты. Шалқалаған батырдың керіле түскен апайтөсіндей әлгі жартастардың сорайған-сорайған шомбал бастарын арғы үстіндегі қарлы мұз айқара құрсап алыпты.

	Бәрі де күнделікті өзім көріп жүрген тау-тастарым тәрізді. Сонда да жазға салым бір асып Шәлкөдедегі жайлауға баратын, күзге қарай бір асып мына бергі бөктерге түсетін кішкентайымнан көзіме жылы ұшырап тұратын ағын суы арқыраған кең аңғар — Асусайды іздей бастадым. Көзімді тау төскейіне қадап, шығысқа да, батысқа да жағалатып көп қарадым. Алайда Асусай көрінбеді. Сөйтіп мен ата қонысымнан едәуір жырақтап кеткенімді енді ғана аңдап, қыр басында тұрып қыстыға жыладым. Асыл ана, көктемде жайлауға шығып бара жатқанда, күзде етекке түсіп келе жатқанда тақалмадағы Ақкүмбездің жазығына жетіп, әкем көшті тоқтататын. Сонан соң бізді томпайып жатқан сенің бейтіңнің қасына ертіп баратын еді. Еңкейіп, одан бір шымшым топырақ алып шетке тастайтын. Қасындағы балалары — біз де сөйтетінбіз. Осыдан кейін өзі ілгерірек, біз одан кейіндеу тізе бүгетін едік. Әкеміз саған арнап дұға оқитын. Соңынан орнынан тұрып бізге қарай бұрылғанда, оның көзінен жылағанын байқайтын едім. Бірақ ол кезде менде қайбір сана бар дейсің, бар болғаны — неге жылады екен деп бетіне жәутеңдеп қарай беретінмін.

	Әкеміз өлгеннен кейін біздің көш Ақ-күмбез жазығына тоқтамайтын болды. Солай болса да, қасынан өтіп бара жатқанымызда әкем екеуіңнің молаларыңды танып, ес кіріп қалған мен байқұс егіліп тұрып бір жылап алатынмын. Сөйткен Ақкүмбез жазығы да жырақта қалған көрінеді. Ол есіме түсіп тағы жыладым.

	* * *

	Ардақты анашым, қызың келін атанғанына да үш-төрт жылдай уақыт өткен. Мына дүниедегі күйеу балаң Сұңқарбай дене-тұрқы, тұр-сипаты жағынан шешесі Аю кемпірге, яғни менің енем Шәйкүміске тартқан екен. Қысқа қайырып айтқанда, менің күйеуім Сұңқарбай — еңгезердей дөй қара. Ал оның ой-түйсігі мен іс-қылығы алғашқы күні «Мен кімнен ұялады екенмін?!» деп тепсінетін қалауыштай сары шалға Аю кемпірдің «Өзіңе мүндай тартар ма анау санасыз балаң» дегеніне дәлме-дәл келеді. Мен адам таңдайтындай, кісі менсінбейтіндей қайсы байдың қызы едім? Алғашқы күнгі енемнің кесіп айтқан кесімімен, Алла ұсынды ма, пендесі әзірлеп қойды ма, қайдам, алдымда тұрған тауқыметтің қара қамытын мойныма іліп алдым да, оның азапқа толы сықырлауық ағаш арбасын тоқтаусыз сүйрей бердім, өйткені тоқтауға ерік берілмеген.

	Қатып-пісіп өскен жетім қыз емеспін бе, елең-алаңнан тұрып түндік ашу, күлге көмілген қозды үрлеп отырып от жағу, ата-енемнің дәрет суы і жылыту, бес сиыр мен он екі ешкіні сауы, сүтін пісіру, сары самауырынды гүжілдетіп тұрып алдыға әкелу, күйеуім орнынан тұрғанда қолына су құйып беру, әркімге өзі қалағандай етіп шай құю, қатық сүзіп, құрт жаю, жүн сабап, киіз басу, үйдегілердің түскі шайын беру, тезек теріп немесе отын арқалап келу, алдын ала кешкі астың қамын істеп қою, өрістен мал келіп қалмай бұзауларды байлап, лақтарды көгендеу, кешкі сауы. әлдеқайдан «шаршап келген» күйеуім ашу шақырмау үшін атының ер-тоқымын алып, отқа қою, кешкі астарын беріп, үйге кіргізетін ыдыс-аяқ пен ер-тұрманды орын-орнына жайғастыру, төсек салу, түндік жабу деген сияқты бұлжымайтын дағдылы істерді дөңгелетіп-ақ әкеттім. Сөйтіп, енеме жаққан келін атандым.

	Ал енді қол тоқпақтай атам Асаубай мен күйеуім Сұңқарбайға жағу дүниенің қиыны еді. Шегірткедей шыр-шыр етіп қалған сары шал дәрет суы ыстықтау болып қалса да: «Тәрбие көрмеген тәлімсіз неме, мұндағы елді күйгізіп өлтірейін деп жүр ме едің?!» — деп шар ете түсетін де, кемпіріне жапалақ көзін жапсыра қарап, — Әй, сен қатын, «Таңдаған тазға жолығады» дегендей, мына таңдап алған келініңе осыларды айтып ұқтырмай қайда жүресің мәңгіріп?! «Қатын көп болса — іс бітпейді, түйе көп болса — жүк сыймайды» деп, тындырғандарының берекесі жоқ өңкей берекесіздердің!» — Кіріп-шығып жүріп қоймай-қоймай быжалақтайтын.

	Сұңқарбай болса әкесінен өтеді. Абайлап сөйлеп аяғымның ұшымен жүрмесем, екі сөзге келмей дырау қамшы төбемде ойнайтын. Кейде тіпті кінәсіз жерден кінәлі етіп сорлататынын қайтерсің...

	Алғашқы жылы, жайлау үстіндемыз. Мен атын білгенім болмаса, түрін көрмеген, арғы беттегі, арғы бетте болғанда да, Сырт жақтағы қырғызға берген едік деп отыратын үлкен қыздарына барып келетін болып, осыдан үш күн бұрын, ертеңгілік, қой қорадан өрісімен, атам мен енем екеуі екі атқа салт мініп, сайды өрлеп жүріп кеткен.

	Әрнені бір шұқылап үйге кіріп-шығып жүріп: «Қандай адам ұзатылған қызын іздейді екен?» деп арттарынан көз жіберіп қарасам, енем екі топшысын күдірейте қомдаған таудың қара бүркітіне, ал шалы кей-кейде қыранның қасына еріп өрге-төмен ұшып қоятыны болатын қалақтай ғана сары қоңыр құс — күйкентайға ұқсап, бірі дөңкиген, бірі қушиған екеуі едәуір жерге ұзап барып қалған екен. Олар енді бір сәтте қарсыдағы күнгей бетке өтіп шығып, кереге тастың астындағы жалғыз аяқ кер жолмен тырмыса өрлеп, келесі бие сауымы жеткенше-ақ аспанмен тілдескен сонау көк мұзарттан қараларан үзіп асып-ақ кеткен болатын. Таудан асып түскен жерде ата-енем қыздарымен кездескендей болып елестеп кетті. «Олар маған ұрысқанымен, өз қыздарына ұрыспайды ғой, әрине». Сағынысып қауышқан анасы мен қызының құшақтары жазылмай тұрған сәті бірден көз алдыма келе қалды. «Шешесі бар қызда арман бар ма екен?!» деп мұңайып, терең күрсініп қойдым.

	Ата-енемнің амандық болса бәлен күні қайтып келіп қалармыз дегендеріне әлі үш-төрт күннің мөлшері бар-тын. Сәске түстің кезі ме екен деймін, есік алдындағы жер ошаққа асылған қазанға ірімшік қайнатып әлек-шәлегім шығып жатқан. Екі ит бірдей шабалана үріп қоя берген соң, олардың тұра жүгірген жағына мойын бұрып қарасам, атын желе шоқытқан ақ қалпақты біреу суыт жүріп келеді екен. Жай жүрмей, қағынған бала тәрізді қамшысын шолтаң-шолтаң еткізіп, иттерді одан бетер абалата түскені қасыма келмей жатып-ақ қитығыма тие берді. «Кім болса да, үйге жақындағанда атын бет алды тебіне бермей, басын тартса қайтеді?» деп, сыртқы нобайына көз тастап ем, тақап кеп қалған әлгі жолаушының жас шамасы Сұңқарбай құралпас, киімі түзік болғанымен, кескен теректей домаланған кеспелтек жігіт екен.

	Ат тұяғы жер қырытсын дүрсілдете қасыма жетіп келген кердең жүрісті паңсынған жігіт аман-сәлем жасамастан: «Әй, келіншек, Сұңқарбай дөкір қайда?» — дегенде мен «түйеден түскендей мұнысы несі?!» деген таңданыс жетегінде не дерімді білмей сасқалақтаңқырап қалдым. «Сұңқарбайы» Сұңқарбай-ақ болсын, «дөкірі» несі? Дегенмен, бұл сөзі менің күйеуімнің қара дүрсін мінезіне сай келе кетеді екен» деп ойлап тұр едім, әлгі жігіт:

	— Ей, қатын, тіл-аузың бар адамсың ба өзің? Мен сенен Сұңқарбай дөкірді сұрап тұрмын ғой! — деп көзі шадырайып шыға келгені.

	Жасқаншақтай іркіліп қалған мен:

	— Есенсіз бе? Ол үйде... Ұйықтап жатыр еді, — дедім күмілжіңкіреп қалып.

	— Оят тез! Төменгі ауылға көкпарға барамыз, — деді өзінен-өзі асып-төгіле тасыраңдай сөйлеп.

	Үйге қарай өтіп бара жатып «Жас болса да мына кісінің тілі қандай тұрпайы еді! Әумесерлеу біреу болар, сірә. Көкпарға барамыз деп желпініп келіп тұрғанына қарағанда, Сұңқарбай екеуі көңілдері жақын жолдас шығар шамасы. О, тоба! Екі дөкір бір-бірін қалай дәл тапқан?!» дегенді ойлаумен үйге еніп кеттім.

	Сұңқарбайды оятқанымда, «Кім ол?!» — деп іштегі дөкірім де дүрсе қоя берді. «Кім екенін білмедім. Бір жігіт көкпарға барамыз деп өзіңді ат үстінде күтіп тұр», — дедім, ұйқыдан оятқаныма ашуланып жүрер ме екен дегенді ойлап тұрып.

	— Ей! Дұрыстап айтшы, кімді сұрап тұр дедің?

	— Сені, өзіңді сұрайды.

	— Мені сұрай қоймаған шығар. Атымды атап айтты ма өзі? — Көзі бір түрлі жымысқылана күлген сияқты болды.

	— Иә, атап айтты. Сұңқарбайды сұрап тұрмын деді.

	— Сұңқарбай дөкірді деген жоқ па?

	«Мынау жаңағының сөзін естіп жатқан-ау, ыңғайы» деп тіксіне қалдым.

	— Айт, қане! Мен анығын білуім керек, Сұңқарбай дөкірді шақыр деген жоқ па?! — деп қайта қадалып сұрады.

	«Міне, қызық! Сұңқарбай да сөз ұғатын сияқты: өзіне тағылған «дөкір» деген жағымсыз сөзді жаратпай тұр. Дегенмен, мұның да намысы бар екен. Олай болғаны да дұрыс қой. Өз намысын қорғаштағанның несі айып?» деген ойға келдім де, сырттағы дөкірді суқаным сүйе қоймаған сезім билеп:

	— Анығын білгің кеп тұрса, айтайын. Ол маған «Мен сенен Сұңқарбай дөкірді сұрап тұрмын» деді.

	Бетіме бағжаң етіп қараған ол:

	— Өй, көстеңдеген әкеңнің аузын!.. Көстеңдеуін қара, мына жаманның! Ол өйтіп айтса, еркек — менің құрдасым, үзеңгілес жолдасым, дақпырты көпке жайылған Алаңбай байдың баласы, қысы-жазы бие байлатып қойып қымыран ішіп өскен ерке Таңатардың өзі. От басындағы сен жаманға не жоқ, сүйреңдеген албасты неме?! — дегенде ернімді жымқыра тістеп состиып тұрып қалыппын. Дүрдие қараған Сұңқарбайдың суық қабағын көре қойып, қипақтай түсіп, бүгежектей артыма бұрыла бергенім сол еді, оның сілтей лақтырған зілдей былғары етігі дәл шүйдеме келіп дүңк ете түскенде, тәлтіректеп барып, шаққа құламай қалдым. Одан әрі далаға өзім безіп шықтым ба, әлде Сұңқарбайдың соққысы қаңбақтай ұшырып шығарды ма, есік алдына етпетімнен түскенімде, анадайда тұрған аттың үстіндегі таңқы танау Таңатар кеңк-кеңк күліп:

	— Е-е, бәсе! Еркек деген осындай болушы еді. «Баланы жастан, қатынды бастан» дегендей, бұл төмен етектілерді басынан бастап осылай тұқыртып қоймаса, құдайларын танымай тасыраңдап кетеді, — деп, үзеңгісіне шірене қалған пейпін бір көрдім. Онан кейінгісі... Онан кейінгісі — көзімнің оты жарқ ете қалғанын бір білем — талықсып кетіппін.

	...Есімді жисам, шашым дудырап жер ошақтың қасында жатыр екенмін. От өшіп қалыпты. Орнымнан тұрайын десем, тұла-денем қирап қалған сияқты, ауырмайтын жерім жоқ, өне-бойым сырқырап сынып барады. Мең-зең күйде басымды көтеріп, қолыммен жер тіреп бойымды зорға тіктедім. Екі тізем қалтырап, аяқ бастырмай тұрғанына қарамай, іргеде ғана сылдырап ағып жатқан бұлақ суына қарай сүйретіле басып жүрдім.

	Мөлдір бұлаққа қинала еңкейіп, айна-судан ұйпа-тұйпа болған жүзімді көрдім. Оң жақ шекем мен көзімнің айналасын қан жауып кетіпті де, топырақ жабысып, қап-қара болып ұйыса қатып қалыпты. Көрден шыққандай болған тұр-әлпетімді бұлақ суына жуып отырып, осынша қорлағаны-ай деп иегім кемсеңдеп егіліп-егіліп жыладым. Мөлтілдеген көз жасым екі бетімді жуса, мен бұлақ суымен ащы жасымды — ащы қайғымды жуа бердім.

	* * *

	Үш жылға дейін Сұңқарбайдың «ашуы тарқай қалған» сәттерінде «Сонша аямайтындай не жазығым бар еді?» — деп ептеп мұңымды шаққандай болсам, басында сәл езу тартқансығандай кейіп танытатын ол кенеттен қабағын шыта қойып: «Оттама! Әйел дегенді анда-санда өстіп сабап қойып тұрмаса, олар өздерінің қатын екенін де ұмытып қалады. Сен таяқ жесең өз байыңнан жедің. Байымен қоса енесінен, одан қала берсе, қайнасынан таяқ жеп жүргендерді көрсең, қазіргі күніңе де зар боп қалар едің сен бейбақ. Одан да қатын болған соң өз міндетіңді — бала тапқанды білсеңші!» — деп, өз көкейіндегісін лақ еткізіп ақтара салатынды шығарған. «Е-е, Сұңқарбай-ай! Құдай беріп тұрып, мен бала табудан аянып жүр ғой дейсің бе?» дегенді ішімнен күбірлеп айтып, мұңайып тұрып қалатынмын сонда.

	Төртінші жылға аяқ басқанда өзім де: «Ойпыр-ау, мен неге бала көтермей жүрмін? Шынымен-ақ аты жаман «бедеу қатын» атанып сорым қайнар ма екен?» дегенді жиі-жиі ойлаумен мазам кетіп, күйеуім мен ата-енемнің алдында кінәлі сияқтанып, күннен-күнге төменшіктей бергенді шығардым. Сұңқарбай дөкір зекісе де, жұдырығымен нұқып қалса да, аяғымен теуіп жіберсе де, сонікі жөн секілденіп, «Бала таппаған әйел әйел ме? Мен сорлыға таяқ жеудің өзі аз шығар... Ойдағы ел топ-топ болып әртіл4 дей ме, бір нәрсе болып бірлесіп жатыр деседі. О жақта әйелге қол көтеруге тыйым салыныпты деген сөз бар. Бірақ ол менен басқа әйелдердің бағына жазылған шара шығар. Ата-енем малдарын әртілге бере салғысы келмей, тау жайлап, шет қыстаумен іргесін елден алыс салып алғалы қашан. Бұл жақта енем ғана болмаса, Сұңқарбай мені төпештеп кеп бергенде қол тоқпақтай атам қой деп ара түсудің орнына «бала таппаған әйелге сол керек» дегендей түк көрмегенсіп теріс айналып жүре беретін. Шәйкүміс енем: «Ей, Сұңқарбай, болды! Бала таппады демесең, бұл байқұста не жазық бар сонша ұратындай?!» — деп басында баласын тыйып тастап жүруші еді. Соңғы бір күні:

	— Ұрып-соқаннан туса, туатын уақыт болды ғой. Саған да Алланың бір дегені бар шығар. Құр-босқа едіреңдей бермей, заманыңның ауанын аңдасаңшы. «Құдайдың құрығы ұзын». «Патша құдайдан бір-ақ жасы кіші» деп жатушы еді үлкендер. Солай болса солай да шығар. Өйткені мына жаңа патша Болшайбектің5 құрығы да тым ұзын көрінеді. Ойдағы елдің бәрін бір тарының кауызы іа сыйғызып жіберіпті деп жүр еді. Енді мына заңғар тауға көз тігіп, сай-сайды тіміскілеп, адам аяғы жетерлік тау куысына ендеп еніп келе жатқан көрінеді. Байқасаңшы өрекпи бермей. Малың екеу болса да, басың екеу емес — жалғыз екеніңді білсең етті. Балам, — деп соның тілеуін тілейтінін айқын аңғартып өтті.

	— Басымды көбейтуге жарамаған малың неме керек?! Қайқыдағы Алаңбайдың баласы — Таңатар жолдасым: «Әкеңнің малын ертең әртілге өз аяғымен топырлатып айдап апарып бергенше, қанша малдарың бары есепке алынып, қағазға түспей тұрғанда, анау бедеу қатыныңның үстіне тоқал алып алсаңшы», — деп былтырдан бері қақсаумен келеді. Оны сендерге айтса, тістей қатып, тырысасыңдар да қаласыңдар!..

	— Жазған-ау! Әкең екеуіміздің кәрі қойдың жасындай ғана өміріміз қалды. Ендігі мал сенікі емес пе?! Сонда біз өз малыңды өзіңнен аяп отыр ғой дейсің бе? Әйткенмен, сенің Таңатар құрдасың не демейді?! Көре алмайды, баяғы. Өзінікі сияқты бұлардың да малы шашылса екен дейді. Білмей отырсың ба, үлгі тұтқан Таңатар жолдасың қалыңын беріп қойып, не тоқал ала алмай, не малын қайтара алмай жүргенін? Соған қарағанда, оныңның да ақылы асып тұрғаны шамалы ма деймін. Айналаңа, заманыңның ағысына қарап бір нәрсені түйсеңші. Күні кеше малымызды бағып, бар өмірі біздің есікте өткен жаман Жапақ жақында жаңа үкіметтің бір тұтқасын ұстай қалған екен: «Байлар мен орташалардың іш-пиғылдары маған әбден белгілі. Олар малын әртілге өткізгеннен гөрі қалың беріп қос-қостан қатын ала берсек екен дейді. Тау-тасқа тығылғандардан ешбір жақсылық, ешқандай опа күтуге болмайды. Ондай ниеті бұзық байшыкешттерді тездетіп мына жазыққа — алақанда тұратын ашыққа айдап түсіп, өз еріктерімен әртілге кірмесе, мал-мүлкін кәмпескелеп, өздерін Итжеккенге айдату кереу!» деп әбден белсеніп алыпты деседі. «Ауру өтірік болғанмен, өлім әшкере» дегендей, талай рет әкеңнің тізесі батқан малай Жапақ бізді есіркеп, аяп қалады ғой дейсің бе? Тауға қарап лақтырған таяғының ұшы ең бірінші сенің әкеңе келіп тиетін шығар. Қатын үстіне қатын алып жатқандарға тіптен қатты шүйлігеді екен дегенді естігелі бері сенің сөзіңді қостай алмай әкең екеуіміздің де діңкеміз құрып, қолымыз байланып отырған жоқ па?!

	— Сонда осынша малды шұбыртып айдап жүріп қу бас өт демекшісіңдер ме?! — Сұңқарбай шешесіне ала көзін ата қарады.

	Сұңқарбай менің үстіме тоқал алмақ ниеті барын жасырып-жаппай, қысылып-қымтырылмай еркін айтып салды. Ол ата-енемнің де жатпай-тұрмай бас қатырып жүрген нәрсесі екенін, тек жаңа үкіметтің қырына ұшырап кетеміз бе деп еркін кірісе алмай жүрген шаруалары екенін анық-қанық білгендей болдым. «Мына дүниеде не болып, не қойып жатқанынан мүлде мақұрым екенмін ғой. Жаңа үкімет жарлы-жақыбай мен жетім-жесірді қорғаштайды екен дегенді естіп қалушы едім. Шәйкүміс енемнің сөзінен де сол аңғарылып тұрған жоқ па? Олай болса, қатын үстіне қатын алуға болмайды деумен Сұңқарбайдың жолын кесіп және өмір бақи соның таяғын жеп өткенше, ашып айтып-ақ өз еркіммен ойға — әртіл жаққа кетсем қайтеді? Ел ішінде жеке-дара өле қалмаспын. Алладан ажал келсе, ерте ме, кеш пе, әйтеуір бір өлім бар емес пе жұмыр басты пендеге. Кеудемде жаным жүр демесем, осы күнде өліктен менің нем артық?! Мейлі ғой... Қолында малы тұрғанда Сұңқарбай басқа келіншек алып, онысы бала тауып беріп жатса, тәлейлімен таласатын мен кіммін? Бір есептен, әлімді біліп, өз жөніме жүргенім ақыл болар» дегенді ойлап кеткенімде, санама бір жарық сәуле келіп түскендей, ұйқыдан жаңа ғана оянғандай, бір түрлі сергіп, серпіліп шыға келгендей болдым. Аяқ астынан батылдана түсіп:

	— Апа, мен балаңыздың обалына қалмай, әртілге кетейін. Шамаларыңыз келіп тұрғанда Сұңқарбай жаңадан келіншек алып алсын. Құдай берсе, сөйтіп сіздерге немере сүйгізсін. Сіздің жаңағы айтуыңызға қарағанда, мен Сұңқарбайдың аяғына тұсау болып жүрген сияқтымын ғой. Солай етейін, апа — мен әртілге кетейін. Сонда Сұңқарбай ел алдында қатын үстіне қатын алғандай болып көрінбейтін шығар. Олай болған соң, оған жаңа үкімет те кінә таға алмайды емес пе?!

	Шешесі мен баласы бетіме аңтарыла кеп қарасын! Екеуі де мені тұңғыш рет көріп тұрғандай. Әсіресе, енемнің көзі шарасынан шығып, тесірейіпті де қалыпты.

	— «Мен не деймін, қобызым не дейді?» Ей, қарағым, аигып тұрған «әртілге кетейінің» не сөз?! Немене, сонда біз сені төркініңнен әртілдің қагыны болсын деп мал беріп алып па екенбіз? Ойбай, бетім-ай! Сұңқарбай-ау, мына тексіз қатының не дейді?!

	Сұңқарбай маған бақырайып қарап қалғаны болмаса, ол менің аузымнан шыққан сөздің аужайын дәл басып аңғара қоймаса керек, шешесіне сұраулы пішінмен жалтақтап қарай берді. Егер осы үйде бір нәрсенің жөнін білетін бір адам болса, ол Шәйкүміс енем деп жүргенде, о кісінің түлен түрткендей тас-талқаны шыққанын көріп, менің жөн санаған ниетімнің оған мүлде жақпай қалғанын, балалық жасап жоқ жерден жау шақырып алғанымды енді біліп, екеуіне де жаздым, жаңылдым дегендей жәутеңдеп қарай беріппін.

	— Ойбай, Сұңқарбай-ау! Мына албасты қатының бізді тірідей жер қып кетті ғой, ойбай! — дегенде ғана Сұңқарбайдың саңылауына бір нәрсе жетті білем: «Әкеңнің аузын... иттің қызы! Мен сені әртілге қатын қылып жібергенше өз қолымнан өлтіріп тынайын!» — дегені сол еді, қай уақта қолына алып үлгергенін қайдам, дойыр қамшының ұшы иығымнан аса сарт ете түскен үні оның әкіреңдеген ашулы даусымен қабаттаса естіле кетті.

	«Таяқ еттен өтетінін» өзге білмесе де, мен біліп болғанмын. Аяулы анашым, қамшының әрбір осып кеткен ізінен қан бұрқ ете түсіп, ақша етімді әп-сәтте қызыл қанға бояп салатынын сен көз алдыңа да келтіре алмайтын шығарсың. Өйткені, топырағың торқа болғыр менің әкем жымнып күліп қана отыратын мейрімді жан еді ғой. Ол қатын ұратын кісіге әсте ұқсамайтын. Құдай біледі-ау, әкем саған бірде-бір рет қол көтеріп көрмеген шығар. Иә, сен таяқ жеудің не екенін де білмейсің. Көрер көзге жіп-жіңішке сияқты болғанымен, білеуленген жұп-жұмыр қамшы өрімі маған ылғи сұр жыланның сұсты түгіндей болып көрінетін. Тиген жерін тіліп түсетін сертті қамшының уыты да жаман болады, денеңді дуылдатып ашытқанда ара талаған дегенің бекер қалсын.

	Соққыдан жасқанып беталды қашам деп табалдырыққа енді жете бергенімде, әлденеге аяғым шалынып екі бүктетіліп барып құладым. Аяу дегенді білмейтін қаныпезер Сұңқарбай бір жақ бұрымымнан шеңгелдей ұстап, есіктен сыртқа қарай сүйрей жөнелгенде, оның қапыда тұтқынына түскен шарасыз басым бытырлай жұлынған шашыммен бірге қылша мойнымнан талша үзіліп бара жатқандай болды. Көзімнің алдында найзағай оттары айқыш-ұйқыш жанып-өшкендей сәт туып, шыбын жаным кеудемнен шырқырай ұшқан бір қасқағым, қым-қиғаш мезетте бұрын-соңды тілімнен шығып көрмеген тұздан да, тұз деймін ғой, тотияйыннан да ащы тұрпайы сөздер — қорланған жұректің кекті қарғысы аузымнан еріксіз атып-атып кетті: «Адам емес, тас жүрек хайуаңдар-ай! Қан жұтқан кеукер қасқырлар-ай! Ит екенсіңдер ғой, иттер! Талаңдар! Талап жеңдер! Өмір бойы жақсылық көрмегір, Сұңқарбай! Бүйтіп қорлағанша біржолата өлтіре сал! Өлтір! Сенің жазаңды құдай берер! Жаратқан ием, мына құтырған итке қорғансыз жетімнің кегін жібере көрме! Алла! Сұңқарбайдың көрсеткен азабын алдына келтір! Алла! Ал-ла...

	* * *

	Аппақ, дөп-дөңгелек бір нәрсе көзіме көрінгендей болады. Оның жақын екенін де, алыс екенін де, су екенін де, сүт екенін де біліп болмаймын. Ұйқыда екенім де, ояу екенім де беймәлім. Дөңгелек ақ ноқат көз алдымда бұлдырап тұрып-тұрып, біртін-біртін ғайып боп кетті...

	Әне, қайтадан бозарып келеді. Аппақ емес, ақ сұрлау екен. Айнала төңірегі қара қошқылданып түпсіз тұңғиық тәрізденеді. «Мынау аспандағы ай ғой» деймін ернімді жыбырлатқан болып. Шынымен, ай екенін танығандай болдым. Айналасы қара күреңденіп тұнжырап тұрғаны — түн екен, кәдімгі қараңғы түн. «Анау ай болса, мынау айналам түн болғаны ғой. Мен осы отырмын ба, жатырмын ба? Жатқан сияқтымын, иә, жатыр екенмін. Қайда жатырмын сонда? Расында, мен қайда жатырмын? Ай көрініп тұрғанына қарағанда, далада — қамқаусыз аспан астында жатқаным ғой, сірә. Сонда мен неге жалғыз жатырмын? Басқалар қайда? Басқалар... Сұңқарбай... Айтпақшы, Сұңқарбай мені шашымнан сүйреп... Тайдай тал түсте шашымнан сүйреп табалдырықтан сыртқа шығармап па еді? Иә, сөйткен. Сонда мен қайда жатырмын?

	Ақшулан ай көкке қарай қарауыта сорайған жалғыз қарағайдың ұшына ілініп қалыпты. О, тоба, қарағай қалай аспанға шығып кеткен? Қарағайдың бел ортасын кесе қиып өткен қара белдеу не нәрсе? Жер емес пе? Жер болуы керек. Ұзынынан көлбей түсіп жатқан қырат сияқты. Қасында басқа да бірер қарағайдың ұшы қылтияды. Мынау, расында ұзыннан созылып жатқан қарағайлы қырат екен. Иә, солай, қарағайлы қырат.

	Мен оң жақ қырымнан жатсам керек. Айдың бір жақ шеті енді қарағайдың қалқасына еніп, асты қыраттың қыр-арқасына дөңгелене барып орнапты.

	Енді бір кезде айдың төменгі шеңберленген жиегі қыраттың үстіне біртін-біртін шөгіп бара жатқан сияқтана берді. «О, ғажап, ай жерге кіріп барады. Қарай гөр, бозарып жартысы ғана қалыпты. «Е-е, құдайым-ай, ай батып барады екен ғой. Сонда мен қазір көзге түртсе көргісіз қараңғы түннің құшағында қалатын болғаным ба? Иә, солай екен. Қой, есімді жиып, басымды көтерейін. Жаратқан Алла, мен әлі өлмесем керек. Шынында тірі екенмін!..»

	«Біссіміллә!» деп басымды көтере бергенімде астыңғы шекем солқ ете түскендей болып, көзімнің алды қайта қарауытып кетті. Құлағым «А, есің кірген екен ғой! Я, Алла?! Іздері жоқ бейшараға бір өзің жар бола гөр! Адам деген де осыншама жауыз болар ма?! Көрер күнің, татар дәмің таусыла қоймаған екен, қор болған бейшара» деген сөздерді үзіп-жұлып естіп жатқандай болды.

	«Біреу сөйлей ме? Жат адамның, онда да ер кісінің даусы ғой. «Бейшара» деп маған біреу жаны ашып, мүсіркегендей болды-ау. Сұңқарбайдан еш уақытта ондай сөз шықпайтын. Әкесі де сондай. Әлде періштелер ме екен желеп-жебеп жүрген, болмаса ата-балалар аруағы ма? Мына түн неткен қараңғы?! Ай батып кеткен-ау, шамасы...

	Жарық. Жарық дүние. Шынымен тірі екенмін. Өліп қалуым керек еді. Күн шығыпты ғой. Әне, қарсыдағы қарағайлы беткейге күн түсіп тұр. Азапты өмірден әлі де құтылмаған екем. Мен осы қайда жатырмын? Тірі адам басын көтеруге тиіс қой. Ойпыр-ау, мына шекем сынып бара жатқаны несі? Үстімдегі ап-ауыр немене? Қолымды жерге мықтап тірейінші.

	«Я, Аруақ!»

	«Біреу қолытығымнан демегендей болды ма?»

	«Жаратқан Алла өлтірмейін десе, өзі қуат береді. Опасыз иттердің осыншама қорлауын қарашы! Мынау деген сұмдық қой! Неткен жауыздық!»

	Алдымда біреу көлбеңдей қозғалып, сөйлеп жүргені байқалады: жер үстінен көнетоз былғары етіктің басы мен қонышын көріп қалдым. Жүрелеп отырғанымды аңғарсам да, көзімді кең аша алмайтын сияқтымын. Оң жақ шекемнің зырқырап ауырганына қоса, мойным бұрылмайтын тәрізді. Былғары етікті адам үстімді зілдей басқан ауыр нәрсені көтеріп алып, бір шетке қойғандай болды. Шала-пұла көріп аңғардым — сыртын рауғаштың тамырын қайнатып бояған үлкен сары тон екен. Әлгі кісі осыдан кейін алдыма қарай айналып келіп, бір тізерлей отырып, еркін аша алмай отырған дүмпиген көзіме үңіліп қарағанын көрдім.

	«Жүзі таныс сияқты ғой. Мына кісіні қайдан көріп едім?» деймін.

	— Бәтима қарағым, қалайсың? Менен қорқып отырсың ба? Қорықпа, қастық жасайтын жауың мен емеспін. Сен мені танымағаныңмен, мен сені танып тұрмын. Марқұм әкең Қайранбай мен о дүниелік болып кеткен шешең Мадианды да білемін. Көретін күнің бар екен, қарағым. Бұған да Құдайға шүкір де. Мен осы жақтағы Алаңбай деген байдың Ақай дейтін жылқышысы едім. Байды кеше ғана Кеңес үкіметі тұтқындап, мал-мүлкін кәмпескелегеннен кейін, менің мұнда ешкімге де керегім болмай қалып, түн қатып ойдағы елге — әр-тілге кіруге кетіп бара жатқан бетім еді. Ай туа мына тепсеңнен бері еңкейгенімде астымдағы атым осқырына түркіп, соқпақ жолдан қиыстап шетке шыға берген соң, жан-жағыма көз жүгіртіп қарасам, адам нобайына ұқсаған бір нәрсе анадай алдымда ұзынынан түсіп сұлап жатыр екен. Аттан түсіп, жақындап барып үңілсем, иә, адам, ай жарығында ап-анық көрінді: бет-аузы қып-қызыл ала қан — соққыға жығылған әйел адам екен. Бұл сайда Асаубайлардан басқа ешкім де жоқ. Дәуде болса, сол қитар шалдың келіні Бәтима болар деп едім, жорамалым дәл келді — таң атқанда қарасам, өзің еккенсің. Әйтеуір, кеудеңде жаның бар көрінді. «Мұнда қалай келіп қалды екен?!» деп ойым түнімен сан-саққа кетіп шығып еді, таң атып, жерге жарық түскенде байқап қарасам, жауыз күйеуің сені жердің шөбін жапыра атпен сүйретіп осында әкеп тастапты. Әйтпесе, үй қайда, сен қайда, екі аралық айқайласа дауыс зорға жетердей жер емес пе, — деп, тістене күреңітіп отырып қалды.

	Қолымды көтеріп бетіме апарсам, басы-көзім көнектей ісік екен. «Осынша қорлық көретіндей бұл тағдырға не жазып едім?!» дегенді ойлағанымда, жүрегім түйіле сыздап, өзегімді өрт кеулеп бара жатқандай болды. Көзімнен ытқып шыққан ыстық жас күмпиіп іскен дөңбек бетімнің үстімен еңістей ағып, иегімнің астына қарай құлағанын сезіндім. Жұтқыншығым жыбырлай түсіп, өксік қысып жөнелгенде, өзімді-өзім ұстай алмай, астыңғы ернім кемсеңдеп ағыл-тегіл болып жыладым. «Бұл тағдырға не жазып едім?!» деген сөз аузымнан еріксіз шығып кеткенде, көкірегім қарс айырыла жаздады.

	— Қайырымды бейтаныс ағеке, жол жиегінде жатқан тірі-өлікке текке мойын бұрған екенсіз. Менің осы түннен тірі қалмағаным жөн еді! Мына шыққан күнді көзім көрмеуі керек еді! Сіз білмейсіз ғой, егер сенсеңіз, менің бұл дүниеде тірі жүруімнің мәні қалған жоқ!..

	— Бәтима қарағым, олай деп назаланба! «Жаны күйінген тәңірін қарғайды» демекші, күйінген соң да айтып жатқан шығарсың. Әйтпесе, жанды-жансыздың тірі не өлі болмағы бір Алланың қолында деседі ғой білетіндер. Кімнің төрт қыбыласы сай болып тұр дейсің?! Осы өңірде басқа да, малға да кенде болып көрмеген, мың жылқы айдап алыс-жуыққа аты жайылған Алаңбайдың да күні не болды әне?! Үкімет бір-ақ күнде малын хаттап алды да, «жарлы-жақыбайларға зорлық-зомбылық көрсеткенсіңдер» деп, өзі мен үлкен екі баласының аяқ-қолына кісен салып, дәл кеше ғана айдады да кетті. Ал мына мені ат үстіндегі бақа басты еркек қой демесең, байдың жылқысынан кейін бір-ақ күнде қаңғып далада қалдым. Әке-шешеден жастай жетім қалған кішкентай күнімде Алаңбайдың қозысын, одан соң қойын бағумен күнім өткен. Жиырмадан асып, дырдай жігіт болғанда ғана жылқышылыққа қолым жетіп, ат үстінде желдей есіп жортып бергенде «е, мынау жақсы тірлік екен» деп шынымен көңілім өскендей болып еді... — Сөзін шорт үзіп, жеңіл күрсініп қойды.

	Жұмылып кеткен көзімді төмен салып отырып: «Бұл бейшара да мен сияқты жал-құйрығы қиылған жетім екен ғой. Жылқышы едім деді, ә... Әй! Мына кісі баяғы біздің ауылға келіп кеткен жылқышы жігіт емес пе?!» деп ойлап, түйілген көзімді зорлана ашып, сырт кейпіне үңілсем, о, тоба, соның тура өзі! Қаршығадай сыптиған дене-тұрқы, от шашқан өткір көзі тайға таңба басқандай таныла кетіп тұр. «Мұндай да ғажап болады екен!..» Денем бір ысып, бір суып кеткендей болды. Сәлден соң ғана:

	— Ағеке, мен де сізді сыртыңыздан біледі екенмін. Ана бір жылы Асусай жақтағы біздің ауылға — біздің үйге түсіп, қымыз ішіп аттанғаныңыз есімде...

	— Иә, иә. Рас айтасың. Жылқы деген жануар желдей жортқан аяқты мал болады. Сонда ғой, байдың бір айғыр үйір жылқысы ізім-қайым жоқ боп кетіп, күн демей, түн демей шарқ ұрып іздеп түстік жердегі сендердің ауылға барып қалғаным. Қарға тамырлы қазақ емеспіз бе, сол кезде сен жүрген Танамбай атаңның үйіндегі шешең маған үшінші атадан қосылатын әпке болып кедетін. Иә, мені сонда көрген екенсің. «Аузы қисық болса да, байдың ұлы сөйлесін» дегендей, мына қайын атаң Асаубай өзгелерден бойы да, ойы да қысқа болғанмен, қорасына мал біткен кісі емес пе, сол жылы баласы Сұңқарбайға сені алып бермек болып айттырыпты дегенді естігенімде, ол көр кеудесі өзінен өткен мінезі шадыр ит неме еді, осының ақыры қалай болар екен деп тіксініп қалып едім, енді, міне, ақыры не болғанын көзіммен көріп тұрмын. Адамды, әйелді қорлаудың шегі болмас па, түге?! Қанша дегенмен еркек, үйдің қожайыны болған соң, әйелін кәнісі болып жатса ұрсар, тіпті ұрар да. Ал енді өлмесең өме қап деп елсіз далаға атпен сүйреп әкеп тастаған деген не сұмдық?! Іздері жоқ, сұрары жоқ жетім қыз десін-ақ. Сонда да адамдық, кісілік, ойпыр-ау, ең болмаса, малды да өліп қалмасын дейді ғой, сондай да бір сезім болмаушы ма еді адам дегеннің бойында?! Қарағым Бәтима, көзім көріп тұрып мен сені елсіз-күнсіз тау ішіне қалай тастап кетем? Жо-жоқ, олай ете алмаймын! Барамын қазір ана әкелі-балалы ішмерез хайуандарға! Замандарының өткенін, құритын жерге жеткенін білмей жүр екен әлі көздерін шел басқан бұл малғұндар!

	— Ағеке, олардың маңына жуи көрмеңіз! Маған бола басыңызды бәйгеге тігіп қайтесіз?! Сұңқарбайдан сөз ұғарлықтай кісілік күтіп отырсыз ба?! Білер болсаңыз, ол да бір, қатып қалған анау қара тас та бір. Сіз оны білмейсіз ғой. Сұңқарбай деген — мына таудың жүрген бір жабайы қорқауы, ақыл-есі жоқ жуан жұдырық қана. Онымен шатысам деп тектен-текке майып болып жүрерсіз. Одан да барар жолыңыздан қалмай, жөніңізге жүре бергеніңіз жөн. Қорқытып айтты деп сөкпеңіз және маған бола аялдамай-ақ қойыңыз. Мен бәрібір өлген жанмын. Сұңқарбайға қайтып барайын деп те отырғаным жоқ. Бұл маңайда қалсам, ол мені бәрібір тыныш қоймайды. Оған қарсы тұратындай менде не қауқар бар? «Жақсы ит өлігін көрсетпейді» деуші еді, ит құрлы жоқпын ба, жүруге әлім келсе, сай-сайды паналап, әке-шешемнің қасына — солар жатқан Ақкүмбез бейтіне жетіп көз жұмсам ба деп, тәңірден соны ғана тілек етіп отырмын.

	— Тәйт! Ондай сұмдығыңды айтпа! Алланың ақ өліміне қарсы келу мұсылмандыққа жатпайды. Білемін. Сұңқарбайдың көрсеткен қорлығына шыдай алмай, мына дүниеден баз кешіп отырсың ғой. Шындығында ол сөз ұғатын, ақылға тоқтайтын жан емес. Күні ертең кімнің аузына қақпақ болмақсың? Әлдекімнің «Масқара! Сұңқарбайдың қатыны кетіп қалыпты» деген күйдіргі сөзін ана түйсіксіз қарадүрсін күйеуің естісе, жалған намысы төсегінде тыныш жатқызбай, сенің артыңа біржолата шам алып түсіп, түбіңе жетпей тынбайды. Оның табалдырығын бәрібір қайтып аттамаймын десең, күн де едәуір көтеріліп қалды, бір әрекетке бел байлауымыз керек. Өлі ме, тірі ме деп біреуі сырттан байқастап келіп қалмай тұрғанда, маған салсаң, бұл арадан алысырақ кетейік ендеше, — деп жылқышы жігіт орнынан тұра берді.

	— Сонда қайда кетуді жөн санап тұрсыз? — дедім оған әрі таңырқай, әрі сенімсіздік таныта қарап.

	— Оны қазір жол-жөнекей көре жатармыз. Мен мынау қалқасын өзекшеге арқандап қойған атымды алып келейін, — деп, әлдеқандай берік шешімге келген кісіше аяғын ширақ басып еңкейіске түсіп кетті.

	«Жылқышының бұл ойы да дұрыс шығар. Тіршілігімде, әйтеуір, Сұңқарбайдың жүзін көрмесем екен. Мына жылқышы жігітті Құдай қайдан айдап әкеліп кезіктірді? Әртілге кірем дей ме өзі? Мен ше? Жалғыз басты әйелді әртіл қабылдар ма екен? Ел менің Асаубайдың келіні екенімді білсе, күйеуінен қашқан бұзық қатын деп жаңа үкіметтің алдында масқарамды шығарып, қайтадан Сұңқарбайдың алдына салып бермей ме? Жаңа үкіметтің әртілі кедейлер мен әйелдердің мұң-зарына құлақ асып, көбінесе соларға сүйеу болады деуші еді. Солай дегенмен, маған пана болудың орнына тау-тасты сағалап қашып жүрген байдың келіні екенсің, әртілден аулақ жүр десе қайтемін?»

	Күрең төбел атын жетектеп қасыма келген жігіт:

	— Бәтима, ойлап қарасам, опасыз Сұңқарбай кеше ашу үстінде саған осындай «батырлық көрсеткенімен», ол да — көлеңкесінен қорқатындардың бірі. Күйеуің бүгін десі қайтып, сабасына түскен соң, «Жалмауызға да жан керек» деген бар, ол осы араға жанынан қорыққанынан-ақ бір келмей тұрмайды. Қорыққанда сенен емес, аруақтан да емес, үкіметтен қорқады. Үкімет оның саған не істегенін біліп қойса, ол қатынын ұрып өлтірген қылмысты атанып, Итжеккенге айдалып кетуден қорқады. Осында бір келіп, сенің өлігіңді, я болмаса етіңді қасқыр жеп кеткен сүйек-саяғыңды көре алмаса, ол бірден сен ойдағы елге — әртілге барып шағынып қоймасын деп, оған жеткізбей алдыңды орауға тырысады. Сондықтан біз із соқтырып, көкейіңде жүрген бір аңсауың екен, тау бөктерлеп әке мен шешең жатқан Ақкүмбезге тартып кетейік. Ең болмаса, о кісілердің жатқан жерін, туып-өскен сай-салаңды көріп мауқың басылсын. Бұған не дейсің?

	— Ағекем-ай, сөйтіңізші! Сол жерге барып жан тәсілім етсем, бұл дүниеде арманым болмас еді!

	— Қой, өлген дегенді айтпа! Мен мойныма біреудің қанын жүктейін деп жүргенім жоқ. Қайсыбір парықсыз көк долыға ұқсамай, ақылға келіп, амандығыңды ойлауың керек. Алла барлық ірілі-ұсақты тіршілік иесін мынау жарық дүниеге соншалықты құмар, соншалықты ынтық етіп жаратып қойған. Адам емес, ақылы кем мал да тау мен далада бірі қашып, бірі қуып жүріп тіршілік ететін аң мен құс та ажалынан бұрын өлгісі келмей, төніп келген қауіптен ебін тауып құтылуға, тіпті болмағанда өзінен күшті жауға қарсы айбат шегіп, онымен алысып өлуге әрекет етеді. Оны екі күннің бірінде көріп келе жатқан жоқсың ба?! Осыны неге ұқпай тұрсың?!

	Сәлден кейін тілге келген Бәтима:

	— Ағеке, сіздің сөзіңіз жөн екен. Ұқтым. Ұқпайтын да несі бар?! Әкем марқұмның «Ашу арындайды, ақыл аялдайды» деп жиі айтатын бір сөзі болушы еді. Соның керін келтіріп асыңқырап сөйлеп кеткен екем. Жаным күйіп бара жатса қайтейін?! Айып етпеңіз. Енді қайтып өлімді айтпайын.

	— Е-е, міне, мұның жөн сөз. Ал онда құдай жолымызды оңғарсын деп атқа қонайық.

	Жылқышы жігіт мені еппен сұйемелдеп ерге мінгізіп, өзі бөктергідегі сары тонның үстіне жайғасты. Сөйтіп, жалғыз атқа мінгескен екі адам — бір әйел, бір еркек шыққан күнді бетке алып тау бөктерлей аяңдап жұре бердік.

	* * *

	Ардақты ана, мен сенің бейітіңді құшақтап жердің үстінде жатсам, сен қол созым тереқдікте — үйілген топырақтың астында жаттың. Қанша зарлансам да, өлінің аты өлі екен, селт етіп бір тіл қатпай-ақ қойдың. Сұңқарбайдан құтылғаннан бергі үш күннің ішінде жер бетінде басқа да өмір, тірлік бар екенін көріп, таң болып жүрмін. Қазірше қасымдағы жылқышы жігіттен басқа жан-пенде көргенім жоқ. Айтпақшы, бұл мейірімді ағекемнің аты Ақай екен.

	Анашым, тірі адам ас-сусыз өмір сүре алмайтынын сен әлі ұмыта қоймаған боларсың. Ақай аға мені аш қалдыра қойған жоқ. Алғаш жолға шыққан күні үлкен-үлкен екі белден асқан соң, көбігі көкке атылып арқырай ағып жатқан мол сулы, жалама жартасты, бұта-қаралы терең аңғарға келіп түскенбіз. Ол мені су бойындағы иін қалтарысқа әкеліп аттан түсіріп жатып: «Кеше айдалып кеткен Алаңбайдың артында қалған үй-параны осы сайдың жоғары басында отырады. Бәйбішесі бәлен жылдан бері шешемдей болып кеткен мейірімді жан еді. Жай жүрген кісі сияқты сыбай-салтаң барып, жолымызға оны-пұны азық алып келейін. Сен суға қолы-басыңды жуып, осында күт», — деп кетіп, аса көп бөгелмей-ақ кәдімгідей артынып-тартынып оралған. Сол тамақтың шұқанасы әлі үзіле қойған жоқ.

	Асыл ана, түнде Бағының сайындағы елсіз қалған көне жұртымызға қондық. Ертемен ерте тұрып, тас бастауға бардым. Айна-бастаудан жүзімді көріп отырып, баяғы қыз күнімді еске алдым. Ойша салғастырсам, мен де біраз өзгеріппін, маңдайыма бірнеше майда сызықтар түсіпті. Көнектей бетімнің ісігі қайтқанмен, екі көзімнің алды көкпеңбек, көзімнің ағы қып-қызыл болып, әлі де қанталап тұр екен.

	Түріме, жайыма қарамай, мұрты жаңа тебіндеп келе жатқан баяғы бейтаныс жылқышы есіме түсті. Сол жігіт мына қасымдағы Ақай екенін біліп тұрсам да, екеуі екі басқа адам сияқтана береді. Бұрынғы жас жылқышы көзі нұрлы, мінезі жайдары, жалындаған жас сияқты еді, Ақай — отызды омыраулатып қалған, қалың қара мұртты, көз жанары сұстылау, түрі мосқалдау көрінетін, оңайлықпен күле қоймайтын томаға-тұйық, дәл мына қоңырқай күз сияқты салқын қабақты «егде кісі». Үнемі ой үстінде жүреді. Не ойлайтынын, көкейінде не жатқанын кім білсін...

	Қанша дегенмен еркек емес пе, күндіз-түні жас әйелдің қасында оңаша болған соң, буынсыз жерден пышақ ұрып мазалап жүрер ме екен деп алғашында үнемі күдіктеніп жүрдім. Жоқ, өйтпеді. Сүйегім сау дегенім болмаса, Сұңқарбайдың соққысынан сыртқы денем көк ала қойдай ала-құла болып, ет пен терімнің борша-боршасы, дала-даласы шыққаны тәрізді ішкі жан-жүрегім де тілім-тілім болған мен сорлыда қайбір жетіскен көңіл-күй бар еді?! Осы жайымды ескере білді ме, әлде өзінің кісілік кейпі сондай ма, маған жат еркек сияқты сұқтана бермей, туған ағам тәрізді жылы ұшырай қарап, қолынан келгенінше қамқорлық көрсетумен жүр. Таудың ызғарлы күзіне де тоңдырған жоқ: ат көрпе мен сары тонды маған беріп, өзі астына тоқымын төсеп, басына ертоқымын жастанып киімшең қисая кетеді. Ағекем тоңып қалар ма екен деп көпке дейін ашық аспандағы жұлдыздарға қарап ұйықтай алмай жатып жүрдім.

	* * *

	Анашым, бұл жолы әкем екеуіңмен қош айтысуға келіп тұрмын. Елсіз тау бөктерінде бұдан әрі қала алмайды екенбіз. Ақай ағамның айтуына қарағанда, бұл заманда жұрттан бөлек тау кезіп жүру көрген адамға сезік тудыратын көрінеді. Жаңа үкіметтің адамдары байқап қалса, «қашқын», «пәнді»6 деп ұстап, жауапқа тартады деп отыр. Енді қайда баратынымызды, қай әртілге барып қосылатынымызды бір білсе Ақай аға ғана біледі. Маған салса, Сұңқарбай жаққа аяқ басқым жоқ. Бұл жақтағы ел де бір жерге топтасып, әртілге бірігіп жатқан шығар. Алайда мені білетін туыстарымыз — ет жақын дейтін жеті-сегіз үй баяғыда-ақ тұп көтеріле Қытайға өтіп кеткен. Жыға танымайтын өзге жұртқа жерден шыққандай болып сопаң етіп тұтқиылдан жетіп барсаң, нағыз қашқын болып көрінуіміз де әбден ықтимал ғой. Не болғанда да, ендігі жолды Ақай аға бастайды. Ендігі сенерім де, сүйенерім де сол кісі тәрізді. Қайда барамыз десе де, ілесуге әзір сияқтымын. Қош бол, анашым! Қош болыңдар, аяулы әке-шешем. Қош бол, Шәлкөденің көк жайлауына бастайтын кең аңғарлы Асусай. Қош бол, тобылғылы Бағының сайы, мөлдір сулы тас бастау...

	Көзіме жас алмауға, жыламауға төзімім жетпеді. Анашым, сенің бейітіңнің алдында тікемнен тік тұрып көз жасымды көлдеткенімде, бұдан бұрынғы жылаған кездерім, әсіресе, Сұңқарбайдан қорлық көріп еңіреген тұстарым бірінен соң бірі есіме түсіп, екі иығым селкілдеп кеткенін өзім де оқтын-оқтын сезіп қалып тұрдым.

	— Жә. Сонша егіліп тыныш жатқан аруақтардың мазасын алма, — деген Ақай ағам шынайы жақындық таныта арқамнан жеңіл ғана өзімсіне қаққандай болды да, ізінше иығыма қолын артты. Жанашыр біреудің жылы сөзіне, жұбатуына зар болып жүрген қам көңіл басым сол сәтінде кілт артқа бұрылып, сүйеніш болған ағаның кеудесіне бетімді төсей одан бетер солқылдап жылап қоя бергенім. Ақай ағам сол қолының алақанымен арқамнан аялай қағып тұрып, оң қолымен орамалымның сыртынан басымды сипай берді.

	— Қой, қоя ғой. Аман тұрсам, ендігәрі сені жылатпаспын. Қане, жылағаныңды тоқтат.

	— Ақай аға, жылаған деген қай жақсы дейсіз?! Өмірдің салған азабы қабырғамды қайыстырып жіберген соң, әлсіз, көңілі бос әйел затынан емеспіз бе, өзімді-өзім ұстай алмай қалдым. Жарайды, қой десеңіз, қояйын. Абзал аға, мені жыламасын десеңіз, Сұңқарбайдың маңына жолата көрмеңізші. Мен сонда ғана жыламауға, өле-өлгенше жыламауға уәде етейін.

	— Бұл тілегіңді бұдан бұрын да айтып қалып едің. Аулағырақ кетпесек, бұл ара ат тұяғы жетпейтін жер емес қой. «Ел құлағы — елу». Бәтиманы бәлен жерден көрдік дегенді естісе, үстем болып үйреніп қалған тасырақ Сұңқарбай бізді еркін жүргізе қоймас. Одан бәрін де күтуге болады. Жырақ кеткенде қайда барамыз?.. Айтпақшы, Іленің арғы бетіндегі Жаркент қаласы маңына көп жыл бұрын ұзатылған әпкем бар еді. Нартәуекел деп сол жаққа тартып кетсек пе екен? Ол әпкеме де бұрындары бір жылда бір рет ат ізін салып — іздеп барып қайтушы едім. Ел іші бүлінген төрт-бес жылдан бері мен де бара алмадым, ол жақтан да тырс еткен хабар-ошар болмай қойды. Және де сен еркін жүре беретін ер кісі емес, әйел адамсың, оларға кімім еді деп ертіп барармын?..

	— Аға, мені Сұңқарбайды біледі-ау деген ел көзінен аулағыраққа апарып тастасаңыз болды. Аяғыма оралғы болады екен деп қорықпай-ақ қойыңыз. Оның реті келмейтіндей болса, тыныш қана осы арада — әке-шешемнің қасында қала берейін.

	— О не дегенің, Бәтима?! Мен сені аяғыма оралғы болады екен деуден аулақпын. Ал енді Суңқарбайдың азабынан қутқардым, сол үшін маған борыштарсың десем, істеген титтей жақсылығымның өзі сатулы болғаны емес пе?! Сондықтан қайда барсақ та, сенің еркіңмен, сенің қалауыңмен болсын дегім келеді.

	— Мендей панасызға көрсеткен қамқорлығыңызға, мені елеп-есіркеген ілтипатыңызға рақмет, Ақай аға! О баста-ақ сізді осындай өзгеше жаралған кісілігі мол жан ғой деп ойлап едім, шындығында сондай екенсіз. Ерік пен қалауды маған берсеңіз, төмен етек адамбыз ғой, менде сізден оза шабарлық шама қайда, қазірден бастап соңыңыздамын, өзіңіз біліп бастай беріңіз. Есіңізде болсын, шалғайыма жармасып, жолыма кесе көлденең тұрады екен деп алаңдамаңыз.

	— Бәтима-ай, әйел бола тұрып ер-жігіттің сөзін айттың-ау! Қасымда сендей ер көңілді серігім болса, қандай қиындыққа да қайыспай қарсы барар едім. Шын сөзің осы болса, ерте күнді кеш қылмай Жаркентке қарай тартып кетейік. Алла жолымызды оңғарсын деші, Бәтима. Қане, солай деші.

	— Шын сөзім осы. Сізге сеніп, етегіңізден берік ұстауға бармын. Алла жолымызды оңғарсын! Шын тілегім осы!

	* * *

	Ардақты анашым, Ақай екеуіміздің Жаркентгі бетке алып шыққан алыс сапарымыз қиын да қысылшаң сәттерге толы болды. Ақкүмбез бейтінен аттанған күні кеш кіре Іленің алыстан ағараңдаған телегей-теңіз мол суына барып тірелдік. Көлденеңінің өзі бір шақырымдай болатын өзеннің біз жақ жағасы ит тұмсығы өтпестей қалың жыныс екен. Самсаған үкілі қамысты былай қойғанда, мар-мар болып тұтасып кеткен қалың сексеул мен тарамдана тарбиған қызыл жыңғыл, сарғайған күзгі жапырағы салдыр-сұлдыр еткен топ-топ тораңғы, су бойына таман қайыса өскен балауса көгілдір талдардың — сыңсыған сырғауылдардың арасынан зорға жол тауып, су бойына қарай өтіп шықтық. Тусып жатқан қалың нудың ішінде аң-құс дегеніңіз жыртылып айырылады десе де болғандай: аттап басқан сайын қанатын парылдатып қос-қостан қырғауыл ұшады; енді қайта қозғала берсең, алдыңды кесе тырағайлап сұр қоян қашады. Ашықтау бір алаңқайда қаннен қаперсіз жайылып тұрған үш елік бізге таңырқай қарағаны болмаса, шошынып та үрке қоймады.

	Жүрген жүрісіміз тірі пендеге күмән туғызбасын деп адам қарасы көрінген жерден бойымызды аулақ салып, алыстан орағытып өтеміз деп жүріп тамақтан тарынып-ақ қалғанбыз. Мұнда аң мен құс қисапсыз көп болғанымен, қару-құралсыз қалай алдыра қойсын. Олардың ұшқаны мен қашқанына қарап-ақ сілекейіміз шұбырып болды.

	«Бір амалын қарастырайық, — деді Ақай бір кезде. — Мына қалың қорыс жыртқышсыз болмайды: қабан деген қаптап жүреді, қамыс ішінде жолбарыс жорталы», — деп мені биік ағаштың бел ортасына шығарып отырғызып қойып, өзі тамақ табу қамына кірісті. Кездігімен келтекше сойыл кесіп алып атқа қонды да, сары ала қамысты қақ жарып желіп кеп берді. Жол-жөнекей пар етіп ұшқан бірі қоңыр, бірі қара ала қос қыртауы.іта иек астынан сілтей лақтырған сойылы қоңырына дөп тие кетіп, қанаты қалбалақтай барып қалың қауға топ етіп құлап түскенін ағаш басынан мен де айқын көріп, оның тапқырлығына әрі таңданып, әрі сүйсініп отырдым.

	Ымырт жабыла сарқыраған тау суына ұқсамайтын тынық та тымық Іле өзенінің жиегіндегі ашық құмның үстіне келіп жайғастық. «Іле бойының жолбарысы қиын, сақ болғанымыз керек», — деген Ақай кездігімен бір құшақ шөп орып алып келіп, Күрең төбелді дәл қасымызға байлап, ауыздығын алып отқа қойды. (Айтпақшы, Ақайдың маңдайына басып мініп жүрген мал дегендегі мына жалғыз аты шынымен-ақ Күреңтөбел деп аталады екен.) Лаулатып от жағып, қырғауылды майын тамшылатып отырып қақтап пісірдік.

	Ақайдың бұл дүниеде білмейгіні жоғын көрген үстіне көріп, таңданған үстіне таңдана берумен болдым. Жағадағы түнгі оттың жарығына балықтар шүпірлесе жүзіп келіп, оған қызықтап қарап тұрады дегенді мен осы жасқа келгенше білмек түгіл естімеген де екенмін. Екі көзі екі жақ шекесінде бақырайған ақ сұр балықтар денесін бұлтылдата жүзіп келіп, алақандай көз жанарын одан бетер алайта қарап отқа алданып тұрғанда, Ақай нән сойылмен оларды жөн-арқадан салып қалады да, сопаң еткізіп бір-екеуін жағаға атып-атып ұрады.

	Қанша ұйқы қысса да, жолбарыс келіп қалып, от басындағы бізге шаппағанмен, аяқ артар жалғыз көлігіміз — Күреңтөбелді жайратып кете ме деп көрер таңды көзбен атырдық. Жан сырымды ұғар анашым, қашанғы саған зар-мұңымды шаға беремін? Елпеңдеп көңілім тасыған, жүрегім қысыла соғып тұрып мойын бұрғызған, өзім де соны іштей қош көрген мейірімді де абзал адамның еркелете аялауына осы түнгі таң алдында кез болып, тұңғыш рет, соны да сөз деп айтып тұрсың ба демеші, алғаш рет бақыттан басым айналған сәтті де өзіңе жеткізіп қойғым келеді. Ренжи көрме, анашым! Бұл жалғанда менің де бір селт етіп серпілуге, сезімнің дегенімен күйіп-жануға қақым бар емес пе еді?!

	Ақай екеуіміз түнімен өшірмей жаққан от таң алдында ғана сөнген сияқты. Тұла бойым балбырап көзім ілініп бара жатқанда сонау шығыстағы Жоңғар тауып іың үстіңгі жиегіне бозамық сызат түсіп, көк пен жердің арасы бір-бірінен бөлектене бергенін көргенмін. Сонда алдымыздағы қызарған от өшіп, шуатылған болмашы көк түтіні таңның көлденеңінен тартылған бозала сә:улесін қиып өтіп, күңгірт аспанға елеусіз ғана сіңіп кетіп жатқан.

	Ұйқыдан оянсам, күн едәуір көтеріліп қойыпты. Ақай анадай жерде бір арқа қамыс көтеріп келеді екен. Мұны не істемекші деп таңырқай қарап отырып, осы уақытқа дейін ұйықтап жата бергеніме қысылдым. Орнымнан тұра сала беті-қолымды жумақ болып суға жүзімді бұрып ем, тұла-денем оқыс түршігіп кетті. Кеше кеште қараңғы түсіп кетіп байқамаған екенмін, қарасұрланып жатқан Іле өзені осыншама жалпақ, осыншама сұсты болар ма?! Жағасында бармақтай ғана болып тұрған мына мені терең тұңғиығына әне-міне үйіріп әкетіп, ауп деп жұта салатындай болып көрінгені! Шегіне беріп, арғы жағаға көз жіберсем, алып өзеннің екінші жиегі сонау алыста күреңітеді. «Жаркетке барамыз дейміз, мына айдаһардың жонындай жөңкерілген телегей теңізден қалай өтпекпіз?» деп ойлап, Ақайға бұрылсам, арқасындағы көтерген қамысын жерге тастай берген ол:

	— Бұл судан қалай өтеміз деп тұрсың ба? Алла қуат берсе, «Тәуекел түбі — жел қайық, өтесің де кетесің» деген емес пе, су тасып жатқан көктем кезі емес қой, Құдай бұйыртса өтіп қалармыз. О шеті мен бұ шетінің екі арасы қашық көрінгенмен, Іле өзенінің бұл маңдағы ағысы баяу, жадағай тұсы — осы ара. Бір-екі рет өтіп дағдыланған күйі жақсы белді жылқы үстіндегі адамын Іледен аман-есен алып өте беретін. Ал енді мінгескен екі адам Күреңтөбелдің арғы жағаға дейін жүзіп өтуіне артықша күш түсіреді-ау деп, қамыстан сүйретпе — сал байлайын деп жатырмын.

	Ақайдың жалт-жұлт етіп өзгере қалған көз жанарынан шабыттана шаттанған ішкі жан сезімі бүкпесіз танылып тұрды. Алдында ғана оған тура қараудан қысылатындай күйде көзімді төмен сала берген мен енді оның жүзіне еркін, күлімсірей қарап, қасына бардым да:

	— Сізді азапқа салдым-ау! — деп едім, — даусым әрі қалтыраңқырап, әрі жабырқаңқы шыққандай болды.

	— Ол қай сөзің, Бәтима?! Біз ақ тілегімізді кеше Ақкүмбездің жазығында-ақ қоспап па едік? Мен саған бәрін ашып айтпасам да, іштей өзіңді қанаттыға қақтырмаспын, тұмсықтыға шоқытпаспын дегенмін. Мына адуынды ұлы өзеннен өтіп шықпағымыз саған емес, маған сын деп есепте. Өзіме-өзім берген сертім осы сыннан басталайын деп тұрғанын да білем! — дегенде, оның даусы қатайып, қайраттана, жігерлене түскен сияқты болды.

	Осы тіл қатысудан соң Ақайға деген сенімім одан бетер артып, оның ағынан жарылып айтқан адал ниеті мен ақ тілегіне үнсіз қосылып кеткендей болдым.

	Екеуіміз тізе қосып, күш біріктіре қимылдадық. Оның кездікпен қиып тастай берген уыс-уыс қамыстарын шетінен жиып, бір құшақ болғанда жағаға әкеліп үйе бердім. Түс ауа сал байлауға кірістік. Сал дегеніңіз Танамбай атамның тете інісі, бұл өңірде айтысып жеңбеген өлеңшісі қалмаған. Манамбай атамыздың аңыз деп айта беретін әңгімесі — Қорқыт дейтін қобызшының Сырдария дейтін үлкен судың бетінде қалқып жүретін жүзгіш кілемі сияқты екен. Мұның өзгешілігі: кілем жұп-жұқа болса, текше-текше етіп буылған қамыстан біріктіріп байланған сал дегеніңіз қап-қалың, түйенің қомындай тып-тығыз болады екен.

	Бесін кезінде Ақай сары тон мен ат көрпені салдың үстіне төсеніш етіп жайып, үстіне мені шығарып отырғызды. Сонан соң салдың алдыңғы тұмсығынан шандып байланған қыл арқанның екінші ұшын өз беліне күрмеп байлап, астындағы Күреңтөбелдің басын суға қарай бұрды да, «Біссіміллә!» деп атын тебініп кеп қалды. Мен отырған қамыс сал алғашында ауырлау сүйретіліп, асты суға тиісімен лып етіп жеңіл сырғып кетті. Артына қараған Ақай:

	— Қорықпай еркін отыра бер. Басың айналғандай болса, арқаннан мықтап ұстап, көзіңді жұмып ал, — деді де, жүзін алдына бұра берді. Су деген де тілсіз жау емес пе, ол ішкі толқуын қанша сездірмейін десе де, өңі құқыл тартып кеткенін байқап қалдым.

	Өзімді-өзім іштей ширатып, жайбарақат болуға тырысып-ақ отырмын. Тек тұнжыраған тұңғиық су бетіне көзім түсіп кетсе, жүрегім лоблып, басым айнала бастайды. Жағадан арқан бойы ұзағанда, Күреңтөбелдің төңкерілген кең сауыры і жөңкіле аударылған асау толқын көміп кетіп, қос құлағы мен пыр-пыр еткен тыныс-тұмсығы дөңгелене бұратылған үрейлі ағысты пышақша тіліп бара жатқандай болып көрінгенде, «Алла, жаратқан ием, өзің сақтай гөр!» дегенді қалай аузыма алғанымды да сезбей қалдым.

	Ілгерілеген сайын өзен ағысы буырқана күшейіп барады. Әлсін-әлі салды төмен қарай жұлқи тартып жөнелгенде, үстінен домалаң етіп ауы түсіп қалады екенмін деп, еңкейіп барып алдымдағы арқаннан қос қолдай ұстап, екі көзімді шарта жұмып алдым. Ағыстың ауыр естілетін жойқын сырыл-сүреңінен өзге пыр-пыр, пыр-пыр еткен Күреңтөбелдің жан ұшыра тыныс алған үздіксіз пырылы үзіліссіз құлағыма келеді. Ақай екеуімізді Күреңтөбелдің осы бір өліп-өшкен толассыз пырылы ғана аман алып қалатындай болып, алдыңғы жағыма үздіге құлақ түрумен келемін.

	Әлден уақытта қорқаншақтай көзімді ашсам, бет алдымыздағы жағаға кәдімгідей жақындап қалыппыз: қаулай өскен қалың ну алдымда самаладай самсап, үкіленген қамыс бастары ап-анық көрінді. Арқанды қолымнан босатпай тұрып, еңсемді көтеріңкіреп Ақайға көз салсам, оң қолымен тізгінді қымқыра ұстап, сол қолымен Күреңтөбелдің шоқтық жалын бүркітше шеңгелдеп алған қалпында қаққан қазықтай қаздиып отыр екен. Қасиетіңнен айналайын жылқы тұқымы, қос құлағы тікірейіп, қос танауы пар-парлап, Күреңтөбел әлі де талмай жүзіп барады екен.

	...Сау-саламат Іледен өткен бұл күні тоқтамастан ілгері жүріп кетіп, ымырт жабыла бір ғана там үйді қоршалай тігілген бес-алты киіз үйлі ауылға таяп кеп қалдық. Ақайдың айтуынша, оның әпке-жездесі өз туыстарымен бірге бір ауыл болып бұл кезде осы қоныста күздеп отыруға тиіс екен.

	Алдымен шағын ауылдың ең шеткі үйіне ат басын тіреп жөн сұрамақ болып жақындай бергенімізде тәпелтек келген қара шал белдеуге байланған құла биенің ертоқымын алып жатқанын көрдік.

	Бізді көзі шалып, қос құлағын тікірейте қойған құла биемен бірге жалт бұрылып қараған әлгі шал бізге — бір атқа мінгескен ер мен әйелге таңырқап үңіліп бір сәт қозғалыссыз тұрып қалды. Екі арқан бойы жер қалғанда бөктергіден лып етіп жерге секіріп түскен Ақай:

	— Аааслаумәликім, құдеке! — деп оң қолымен кеудесін баса әлгі кісіге жақындай берді.

	Аузын ашып аңтарыла қарап қалған тәпелтек шал Ақай алдына тақап барғанда ғана оған үңіле түсіп:

	— Өй, Ақай құда баламысың? Жол болсын! — Ақаймен қол алыса беріп, аттан түсіп жатқан маған бір қарап өтті.

	— Әлей болсын, құдеке. Аман-сау барсыздар ма? Малы-бастарыңыз аман ба? Менің әпке-жездемнің қалдары қалай? Бала-шағасы аман-есен бе?

	— Есенсіз бе! — Мен кеудемді иіп сәлемдестім.

	— Шүкір, қарақтарым, — деген қатпа қара шал сыртқы айнала төңірекке ұрлана көз тастап өтіп, — қане, үйге кіріңдер, — деп, қонақтарының атын байламақ ниетпен Күреңтөбелдің шаужайынан ұстай берді.

	Үйге кірдік. Аман-саулық, жөн-жосық сұрасып жатырмыз. Тәпелтек шалдың тәштиген ғана момақан пішінді кемпірі бар екен. Аузын жыбырлатқаннан әрі аспай, Ақай екеуімізге жиі-жиі жапақтап қарай берді. Сөз арасында аңғарғаным: Ақайдың «құдеке» деп отырған тәпелтек қара шалы жездесінің әкесінің інісі екен. Бір кезде үй иесі көзіне жас алып кеңкілдеп жылады. Сөйтіп отырып:

	— Байдың малынан басқа түк көрмеген байқұс басым, ағаны — өзіңнің бел құдаңды айтам, «Жүр, кетеміз. Бас сауғалауға тура кеп қалды. Қытай ауғалы жатырмыз. Өлсек — бір шұқырда, тірі жүрсек, бір төбеде болайық», — деп келгенде, «Ойбай, атама! Байдың малын қалай далаға тастап кетемін? Қой, қой! Олай етуге болмайды!» деп, сіресіп ілеспей қалып едім. Енді, міне, өз кіндігімнен бала жоқтың сыртында бірге туған бауырдан да тіредей ажырап, сопайып жалғыз қалып шерменде болып жүрмін. Мен малын далаға тастап кете алмаған байдың өзі жақында бастырыққа алынып7, мал-мүлкі кәмпескеге ілікті де, бала-шағасы артында шулап қалды. Мені түгі жоқ кедей, байдың малайы дегені болмаса, ағайын-туыстары Қытайға өтіп кеткендерге жаңа үкімет оң қабақ көрсетпей тұр, үнемі күдікпен қарайды. Мен байқұс қазір көлеңкемнен де қорқып жүрген пендемін. Алыстан ат арытып кеп қалған екенсіңдер, түн жамылып кері қайтыңдар деп қалай айтайын?! Осында қаламыз десеңдер қала жатарсыңдар. Елге «жиенім еді» деп қояйын, сен де «құдеке» дегенді қойып, «нағашы ата» дейтін бол, — деп тапсырды.

	...Қым-қуыт тірлік-ай десеңші, содан бері де он жыл өте шығыпты-ау! Алдымен «нағашы атамыз», араға бір жыл салып «нағашы апамыз» дүние салған. Екеуін де баласы жоқ, туысы жоқ дегізбей, ақпен арулап жер қойнына бергенбіз. Жарықтықтар, екеуі де қой аузынан шөп алмас жуас та адал жандар еді. Ың-дыңсыз, із-түзсіз дүниеден өтіп, екі-үш жылдан соң мына өмірде сондай бір жандардың болған-болмағанын мұндағы жұрт естерінен де шығарып алды.

	* * *

	Басында түсінен шошып оянып, кейіннен іркес-тіркес мазасыз ойлар қажытқан Бәтима таң біліне талықсып барып ұйықтап кеткенін өзі де сезбей қалған. Ояна кеткенде үйдің іші жап-жарық боп тұрғанын көріп, апыл-ғұпыл киіне бастады. Далаға шыққан бетте таң ату ғана емес, күннің өзі баяғыда шығып қойғанын байқап, бірден базарға бару әрекетіне кірісті: үйдің артындағы арқандаулы тұрған көк есекті жетелеп әкеліп, арқасына ершік салып, мойнына қамыт кигізді; қос доңғалақты ағаш арбаны есегіне тез-тез жегіп, шермиген бір қап картоп пен жарты қап сәбізді және бір себет көк бұрышты аса қиындықсыз-ақ өзі жалғыз арбаға тиеді. Сонан соң көк есектің кендір жіп делбесін қамыттың желкелігіне кекжите тартып байлай салып, жүгіре басып үйге кіріп кетті.

	Көп ілінбей қайта шыққан Бәтима қарына ілген қара шапаны мен бос қоржынды арбаның алдыңғы жиегіне таман көлденең бекітілген отырғыш тақтайдың үстіне қойып, үйге ит кіріп кетпесін деген оймен сықырлауық есікті іргеде сүйеулі тұрған темір күрекпен жай ғана тірей салды. Асыға жүріп делбені шешіп, лып етіп арбаға отырғаны сол еді, әдеттегі дағдысымен жүк тиелген қос доңғалақты арбаны мықшыңдай тарта жөнелген көк есек көше сорабына шыққан бетте солтүстік жақтағы қоңырайған тауға — таудан берідегі сарғыш тартқан тал-терегі сорайып-сорайып көрінген Жаркент қаласына қарап бағыт түзеді.

	Ұйқыдан оянғалы бергі Бәтиманың дегбірі кеткен асығыстығын қалаға тура тартқан борпылдақ қара жол да, айдаусыз желіп кеп берген көк есектің екпінді жүрісі де тыншыта алмады. Өзінен-өзі мазасызданып, түндегі көрген түсі еске алдырған өткен өмірінің елестері әлсін-әлі тынышын ала берді.

	Ашық күндері оңтүстігіндегі сонау-сонау көлеңдеген көк мұнардың арғы қалқасынан арагідік көзге шалынып қалатын Кетпен тауымен біржолата ат құйрығын кесісіп, айдын-шалқар Іле өзенін көктей өтіп, мына қарсы алдындағы Жоңғар тауының төменгі сілемдерімен қоңсы қонғалы бергі он жыл ішінде Бәтиманың тірлігіне де көп өзгеріс енген. Ақай екеуі қоныс тепкен Шолақай ауылы соңғы жылдары «Бірлік» колхозы деген атқа ие болған. «Бірлік» колхозының өзгелерге ұқсай бермейтін өзінше бір ерекшелігі — мұнда неше түрлі ұлт өкілі тірлік етеді. Басым көпшілігі — ұйғыр мен қазақ. Ал егіс басына жұмысқа өріп шыққанда, «түріміз сары, көзіміз көк болғанымен, біз түбіміз бір түрікпіз — сіз бен біз туыстармыз, біз де Алланың үмбеті — мұсылманбыз» деп оңашада ғана құлағыңа сыбырлап айтып, іштей жақындық танытып қоятын ноғай да, «сіз мені қытай демеңіз, қытай — кәпір, мен мұсылманмын» дегенде қысық көзі одан бетер жұмылып, тістерін ақсита ыржиып күліп тұратын дүнген де, «Мен русь. Бірақ мен дінімді сатпаған киржакпын» деп кеудесін өрге айдай сөйлейтін қаба сақал бірер орыс тектестер де табылып қалатын. Бір ғажабы — осы бір қауым ел бірінің білмегенін бірі біліп, «Кемедегінің жаны бір» дегендей, білгені білмегеніне айтып, көрсетіп, үйретумен жүріп, өзге ауыл, өзге колхозға қарағанда, бұлардың істейтін кәсіптері де көп, соған қарай қарындары да тоқ еді.

	Осы жақын маңдағы, әсіресе тау бөктеріндегі колхоздарда аштық бар екен дегенді Бәтиманың құлағы естігені болмаса, аштықтың азабын тартқан пенденің мүшкіл халін дәл қасынан қазірге көре қойған жоқ-ты. Істеліну керек деген жұмысқа бүйідей тиетін ол мұндағы елдің егіншілік кәсібін алғашқы төрт-бес жылда-ақ жете меңгеріп алған. Өз бақшасына да екпейтіні жоқ. Осында туылып, осында өскендерден оза шауып, оқ бойы алға шығып кеткенін кей-кейде өзі де байқап, бағамдап қалып жүреді.

	Басқа жердің қазақтары сауда жасауды ұят іс, барып тұрған қорлық деп білсе. Жаркент маңындағылардың көбі — сату, сатып алу дегендерді тіршілік етудің тиімді жолы, мәртебелі кәсіп деп есептейтінге біржолата көшіп алғандар. Аузынан артылғанды Жаркенттің базарына апарып сататын осындағы елдің саудагершілік дағдысына Бәтима да көндігіп, біржолата төселіп алған. Базарға баратын күндері Шолпан жұлдыз туа оны-пұнысын арбасына тиеп алып, қала қайдасың деп тартып кеп кетсе. көк есекті тізгін ұшымен желдіртіп отырып, күн шығар-шықпаста қан базарының алғашқы қарлығашы болып өзі ұшып жететін. Ұйқысы молдау жай басар дейтін базаршылар ырғалып-жырғалып келіп болғанша Бәтима сатарын сатып, аларын алып, бос арбасын салдырлатып ауылына қайтып бара жатады. Тіпті келесі жексенбі күні базарға баруым керек болып қалса, бригадирден қысылып-қымтырылмай еркін сұрану үшін бүгін жұмыстан қалмаған кісі болып көрінуді ойлап, үйіне соқпастан, жол-жөнекей бірден егіс даласына тартып кететін. Сөйтіп, өз шаруасы мен колхоздың жұмысын қатар тындырып, өткен өміріне өші кеткендей тынымсыз әрекет етуге әбден әдеттеніп алған.

	Қалаға кіре беріс жерде есегін китіңдете жорғалатып базардан қайтып келе жатқан Мамытахун қошынасы8 қарсы ұшыраса кетіп, Бәтимаға таңырқай қарап амандасты.

	— О, бұл сіз бе едіңіз, Бәтима?! Еш уақытта бұлай базардан кеш қалмаушы едіңіз. Мұныңыз қалай?!

	Өзінен жасы үлкен көршісі осылай дейді-ау деп қысылыңқырап қалған Бәтима оған табан астында орнықты жауап қайыра алмады. Тіпті базар мерзімінен едәуір жай қалып келе жатқанының өзі шынайы базаршыларға жараспайтын салдыр-салақтықтың белгісі болып көрініп, шыр етіп дүниеге келгенде кіндігі базарда кесіліпті деп естіген кәнігі делдал Мамытахун акаға9 кішілік сәлемін де өз жөнімен бере алмады. Қайдағы қаймана біреу сияқтандырып «саламат-жақсымысыз» деп еді, онысы жанай өте берген көршісінің құлағына жетпей, орта жолда қалып қойды. Оған қарағанда арбасын мықшыңдай тартып келе жатқан алдындағы көк есегі мұның өзінен айнымайтын көк тақайын10 қасына ерткен көрші үйдің ұрғашы көк есегіне көзі түскенде, салпиған қос құлағы тікең ете қалып, мойнын бұра «Амансың ба, көріктім?! дегендей болды да, тұмсығын көките шиқылдап-шиқылдап жіберді. Әрлі-берлі өтіп жатқан жүргіншілердің көзінше көк әңгісі айналаны азандата басына көтеріп, Мамытахунның арбасын сүйреткен «көңіл жетеріне» қарай тұра ұмтылады екен деп қауіптенген Бәтима делбені екінші жаққа сыңар езулете тартып, бишікті есегінің сауырына көміп-көміп жібергенде, ілгері қарай есекке тән қылықпен екілене ала кеп жөнелген адуынды әңгі қаннен-қаперсіз көшені қиып өтіп бара жатқан орта жастардағы бір еркек адамды бүйірімен қиыстай қағып өте шықты. Абырой болғанда, әлгі жүргінші құлап түсіп арбаның доңғалағына бастырылып қалмай, қаңғалақтай тәлтіректеп жол шетіне бір-ақ шықты. Көзін бағжаң еткізіп артына бұрылып қараған ол: «Өңкей спекулянттар! Көздеріңе қарамай, ақшадан өлдіңдер ме?! Ел аштан өліп жатса да, бұлар саудасын қоймайды түге!..» деумен бұлқап-талқаны шығып кейінде қала берді.

	«Ойпыр-ай, мына арам қатқорым қалың елдің көзінше әңгүдіктік жасап қоя ма деп сасқалақтап жүріп, абайсызда ана кісіні мерт қыла жаздадым-ау! Әйтеуір, доңғалаққа соқтықпай жаны аман қалды бейшараның. Қатты жарақаттана қоймаған шығар, айтайын дегенін аспандатып-ақ айтты ғой. «Спекулянт!» деп ажырая қарады-ау өзі де.

	Кейбіреулердің осындай айтып қалып жүргендерінен аңдағаным — «спекулянт» дегендері «алыпсатар» болса керек. Бұл жұрттың бір нәрсенің ақ, қарасына барып жатпай, базар жағалағанның бәрін «спекулянт» деп шыға келетіндері де бар. Мен сонда мына арбадағы дүниемді біреуден арзанға сатып алып, екіншіге қымбатқа сатып пайда қуып жүрген адам ба екенмін спекулянт болатын? Өз бақшамызда ертелі-кеш тірнектеп жүріп өсірген нәрселерімізді көпшілік келіп, керегіне қарай сатып алып жүретін базарға әкеп өткізіп нан-тұзымызды айырсақ, оның несі айып екен? Сонда не, өстіп әрекет етпей, аш-жалаңаш жата бер дей ме? Онсыз да, жаңағы еркектің өзі айтып тұрғанындай, көптеген ауыл-қалаларды аштық жайлап жатқаны аз болып тұр ма екен бұл пақырға?»

	Бәтима артына бұрылып қарап еді, әлгі еркек көшені жағалай әрі ұзап бара жатқанын көріп, аздап көңілі тыншығандай болды.

	«Дегенмен, қара-құрасы, жүрген-тұрғаны көп мынадай қала ішінде арбаны абайлап айдау керек екен. Құдай өзі сақтасын, бүгін өзім де бір түрлі сияқтымын ба, қалай? Ұйқым қанбады дейгін ұйқышыл да емес едім. Кірпігім бір айқайспай жатып, әбден таң шығар алдында көзім ілініп кеткенін қарашы. Бұл уақытта қайта айналып ауылға жетіп, жұмысқа шығып бара жатушы едім. Түндегі шым-шытырақ көрген түсімнің түрі анау. Одан келіп ұзақ түнге алжасқан адам тәрізді өткен өмірдің сан қилы елестерімен тілдесіп шықтым. Ендігім — мынау: тапа-талтүсте қарсы алдымда кетіп бара жатқан алпамсадай адамды қағып, жазым ете жаздадым.

	Мен осы қашан болса да асығамын да жүремін. Қандай іске кіріссем де, әлгіні бітіргенше тыным таппай әлекке түсем. Қайда асығамын сонда? Өліп-тірілетіндей сонша неме жетпей жатыр? Қай бала-шағамды асырай алмай жүрмін? Өзімнің бедеулігіммен тұрмай, үндемейтіні болмаса, Ақайдың да обалына қалдым білем. Бұл шындықты алай-былай деп қанша күлді-баламдатып бүркемелегенмен, ол осы ауылдың үлкен-кішісі түгел білетін қымтауы жоқ ашық ақиқат емес пе. Қайтейін, маған келгенде құдай да сараң бола қалды».

	— Апа, есегіңіз алманы жеп қойды!

	— А! Қайдағы алма?! — Бәтима алдына жалт қарап, есегі көше жиегіндегі шарбақтан аса мойнын созып, бой түзеп өсіп тұрған алма ағашының енді-енді сарғая бастаған жапырақтары мен майда бұтақтарын күтірлете шайнап жеп тұрғанын көріп, өз көзіне өзі сенбей сопайып отырды да қалды. Есік пен төрдей жерде бес-алты жастағы қыз бала өзіне наразы болған шытыңқы қабақпен көз тастап тұрғанын көргенде, ұялғанына қорқу деген бір сезім кеп қосыла кетіп, мүлде есі шығып кетті.

	«Алла-Құдай, сақтай гөр, бұл не сұмдығы тағы?!» деп сасып-салдырағаны сонша, қалай тез өзгеріп шыға келгенін — баламен бірге бала боп ойнап бара жатқанын өзі де байқаған жоқ:

	— Ей, көк есек, сен неге алманы жейсің, ә? Алманы жеуге болмайды. Қане, былай жүр, былай. Шу-шу! — деп, есегін тез-тез көшеге бұрып шығарып тоқтады да, артына қарап, сол орнында, бірақ жаңағыдай емес, мәз-мейрам болып күліп тұрған әлгі қызды көріп, бұл да жылы ұшырай езу тартып күлді.

	— Қызым, атың кім? — деді дауыстап.

	— Шолпан.

	— Қалай дейсің?

	— Шолпан. — Қыз жатырқамай жымпып күліп тұрды.

	— Ә, Шолпан дейсің бе? Шолпан болсаң, Шолпан жұлдыз сияқты жүзің жарқын әйбат қыз екенсің. Есегіне алма ағашымды жегізді деп мына апаңды ұрспашы, жарай ма?

	Қыз наздана күліп, басын изеді.

	— Ал онда, аман бола ғой, Шолпан жұлдыз! Шу-шу. Мына көк есек неге жүрмейді? Қане, тез жүр! — Бәтима есегін тура базарға апаратын көлденең жатқан көшеге қарай бұрды. Бірақ көлігін әдеттегідей желдірте жөнелмей, аялдап, артына бұрылды да, сол орнында әлі де өзіне қарап селтиіп тұрған Шолпан қызға көз тоқтатып, «Өзі қандай сүйкімді бала еді! Осыңдай бір қызым болса ғой, шіркін! Қос бұрымын мына Шолпандікі тәрізді әдемілеп тұрып өріп, қасымнан екі елі қалдырмай ілестіріп жүрер едім. Әйел адамның бала жетектеп жүргені қандай жарасымды! Арман-ай десеңші!..»

	* * *

	Бәтима базарға келіп кіргенде кейбірі жүз таныс, кейбірі көз таныс, енді бірі шын таныс болып кеткен базаршылар әдеттегісінен бетер шу-шу етісіп, бірінен-бірі аса сөйлеп жатқандарының үстінен түсті.

	— Өзі қаршадай ғана қыз екен бейшара бала.

	— Әсілі, үйінен адасып қалған болуы керек.

	— Ой, сен де аузым бар деп айта береді екенсің! Аштықтан бұралып тентіреп жүрген ана қызда қайдағы үй, қайдағы адасқан? Қаралаш-құралаш болған түріне қарамайсың ба, қолы-басына су тимегеніне де бәлен күн болғаны былай-ақ көрініп тұр. Басындағы дудыраған шашының өзі шаш емес, көптен бері жуып, таралмағаннан жабағы жүн болып ұйысып қалғанын көрмедің бе?

	— Мына тау баурайы жағындағы егін салмайтын ауылдарды аштық аралап жүр деп еді, сол жағынан қаңғып келген қыз болмаса?..

	— Әй, өзімен тілдесіп көргендерің бар ма? Мекен-жай, аты-жөнін сұрағандарың жоқ па екен? Ұлты кім екен өзінің?

	— Қазақ болуы керек. Мен ұйғырша анақ-манақ деп гап11 қылып едім, сөзіме түсінбеді. Оның есесіне жейтін бірдеме бергелі тұр екен деп қалды ма, екі көзі ішіп-жеп қолыма қарай берді.

	— Қазақ. Қазақтың-ақ қызы.

	Базаршылардың бірін-бірі іліп әкеткен араның ызыңындай гулеген әңгімесіне елеңдей құлақ түре жүріп арбадағы қаптарын түсіріп болған Бәтима:

	— Ол неғылған қыз?! — деді, көпке қарап даусын көтере түсіп.

	— Ә-ә, Бәтима, сен де келіп қалғанбысың? — Бұған анадай жерден жылы ұшырай қараған ауылдас «Бірлік» колхозының ұйғыр әйелі, — айтпақшы, жаңағы қыз атым Бәтима деді. Аты тура сенің атыңмен бірдей екен.

	— Иә, иә, атым Бәтима деген. Көзі қарауытқан аш неме бір нәрсемді қағып кете ме деп «Әрі жүр, ей, әрі!» деп бір-екі рет жекіп те жіберіп едім өзіне. Соның арасында ана бір жылмаңдаған Ахмет деген кісі, қаршадай баланы шап беріп ұстап алды да, бақыртып-шақыртып ала кеп жөнелді емес пе. Онсыз да әруей боп жүрген ессіз бейшараның даусы да жаман екен. Біліп-ақ тұрмын, құртақандай сорлы қызды енді есігіне апарып күң қылып қояды. Көріңдер де тұрыңдар, осы айтқаным айдай келеді әлі.

	Осылай деп сәуегейсіген өзі құралпас қатпа қара әйелге оқты көзін ата қараған Бәтима:

	— Ей, данышпансыған спекулянт! Кіп-кішкентай панасыз қызды күң етіп қоярын біліп тұрып, неге бердің ондай ниеті бұзық адамға?! Кеудеңде жаның болғаннан кейін намысыңа тырысып, бір нәрсе етіп алып қалмадың ба, бейшара қызды шырылдатпай?!

	— Ойбай! Мына қатын не дейді-ей маған?! Өзің жетісіп тұрсың ба?! Өзің де іспекүлетсің! Іспекүлет болмасаң мұнда не ғып жүрсің?! Неге бердің деп мені жазғыратын сен кім едің, ей, соншама?! Әкетпесе одан әрі! Көрінгеннің қаңғып қалған баласын жинап алу үшін жүр ме екем осы базарда?!

	— Әй, құрбым, текке быжалақтама! Бүйтіп өз сөзіңнен өзің тайқып шыға келерің бар, енді оны күң етіп қояды деп несіне қасақана быжалақтап тұрсың?! — Көпке қарап, Айтып тұрғандарыңыз қай Ахмет? Қызды қайда алып кетті сонда? Үйіне ме? — деп еді, оның сөзін естіп тұрғандардың кейбірі жаңағы қыз осы әйелдің баласы екен деп ойлап қалса керек, бәрі бірдей жапырыла Бәтимаға қарай қалысты. Оған «Бірлік» колхозынан келген ұйғыр әйел бірінші болып жауап қайырды:

	— Бәтима, сен бұл Ахметті біле қоймайсың. Мен оны осы соңғы бір-екі айдан бері ғана көріп қалып жүрмін. Тегінде бұл адам Жаркентке басқа жақтан осы бертінде көшіп келген болуы керек. Қызды қайда алып кеткенін бір білсе, анау базардың сырт жақ кіре берісіндегі шемішке сатып отырған Турсун деген бауай12 білуі мүмкін. Бұл Ахмет деген жылмаң-жылмаң етіп базарға кіріп-шыққандардың есебін алып жүрген адамдай сол маңайдан, сол кісінің қасынан шықпайтын. Оның жөнін бір білсе, сол кісі біледі.

	Бәтима оң жақ іргесінде сөзге араласпай, саудасын ғана күйттеп отырған егде тартқан ұйғыр әйелге еңкейіп, өз заттарын қолымен нұсқап, әлденені асығыс айтты да, арбасына отырып, көк есегін сипай қамшылаған күйі базардың сыртқы есігінен бір-ақ шықты. Оң қапталға бұрылып тоқтап, шемішке сатып отырған ұйғыр шалдан Ахметті және оның қайда тұратынын сұрады.

	— Қызым, онда не шаруаң бар еді? — Осы сұрақты ұйғыр тілінде қойған шал Бәтиманың жүзіне әлденеден секем алғандай қатарынан екі-үш рет барлай қарап өтті.

	— Бауай, өткен базарда13 аяқ астынан ақша керек болып қалып, сол кісіден он сом ақша қарыз алып едім. Сонысын бүгін әкеп беремін деп уәде беріп кеткенмін. Қарыз деген нәрсе қиын ғой. Өзі көрінбеген соң, үйіне апарып бере салайын деп мұндағылардан сұрасам, ешқайсысы дәл басып біле қоймады. Сіз біліп қалар деген соң өзіңізге келіп тұрғаным. Қарыз, ақша дегенді уәделі кезінен қалдырмай берген дұрыс деп ойлап едім. — Бұл өтірік сөз ойына қайдан келе қалғанына Бәтима өзі де соңынан таңырқап қалған.

	— А-а, дұрыс, дұрыс. Қарыз дегенді уақытында беру керек. Тыңда ендеше. Ахметтің үйі мына жақтағы, — деп, оңтүстік-шығыс бағыттағы күн астына көзін көлегейлей қарап, — анау-ау арғы көшедегі биік сөгеттердің14 біткен жеріндегі биік дарбазалы15 үлкен үйде тұрады.

	— А, солай екен ғой. Сізге үлкен рақмет, ата. Көп жасаңыз. — Көк есектің басын шал нұсқаған жаққа асығыс бұра берген. Бәтима қолындағы делбені сілкіп-сілкіп қалып, бос арбасын салдырлатып желдірте жөнелді. Осы бір мезетте артта қала берген қарияның «Қызым, Ахметке үйін мен көрсетті демей-ақ қоярсың» деп дауыстағанын да құлағы шалып үлгерді.

	Бірден шеткі көшеге шығып алып тізгін ұшымен лекітіп келе жатқан Бәтима «Шемішке сатқыш шал «Ахметке үйін мен көрсетті демей-ақ қоярсың» дегені қай сөзі? Әлде шал жасырып қалған менің ішкі ниетімді — Ахмет алып кеткен қыздың артынан қуып бара жатқанымды сезіп қойды ма? Қалай болғанда да мұнда бір кәдік бар. Баланы еркінен тыс ойбайлатып алып кеткен адам оңайлықпен маған оны «мә» деп ұстата салмас. Қандай жағдайға да дайын болып баруым керек» деген тұжырымға бірден бекініп алды.

	Бәтима Ахметтің үстін итарқалап шапқан аумақты там үйін айналдыра қоршаған дуалының өзі кісі бойынан биік екенін көріп таңырқап келеді. «Мына қора-жайының әуселесіне қарағанда, Ахмет анау-мынау саудагеріңнен кем түспейтін сияқты ғой» дегенді ойдан өткеріп боғанша көк есек қалың тақтайдан қиып жасаған аумақты да еңселі ағаш қақпаға барып тұмсық тіреді. Арбадан түскен Бәтима орамалын түзеп, өзін «кісі қалпына келтіріп алғандай» болды да, бишігінің сабымен еңселі ағаш қақпаны ақырындап тоқылдатып алып, арғы жақтан дыбыс білінер ме екен деп жасқана тұрып тың тыңдай бастады. Еш сыбыс аңғарылмаған соң, тәуекел деп ағаш қақпаны қатты-қатты ұрғылап барып, қайтадан құлақ тосты. Тірі пенденің «әу» деп тіл қатқаны немесе бұған қарай аяғын тыпырлата басып жүріп келе жатқан адамның нышаны білінбеді.

	«Ойпыр-ау, үйде ешкім жоқ па сонда? Ахмет өзі бір жаққа шығып кете қойғанда да, осы аңғарадай үлкен жайда басқа да біреу болуы керек қой» деп ойлап, даусын көтере «Қожайын» деп дауыстады. Сәлден соң ғана әрегіректеп «Бұл кім?» деген ер адамның қарлығыңқы үні естілді. «Не болса да енді шегінер жер жоқ, өзім жалғызбын, өзімнен зор ер адаммен жағаласар шамам тағы жоқ. «Жылы-жылы сөйлесең жылан іннен шығады» дегенге бағып, майдалап сөйлеп, ыңғай-сәтін түсіргенше айлалап бағайын» деген ойға келіп:

	— Ахмет ака, бұл мен ғой, — деді, құдды туған ағасының үйіне келіп тұрған қарындасының еркелей тіл қатқан жайбарақат үніне салып.

	— Менің кім? Саған кім керек? Айт, не шаруамен жүрген адамсың?! — Келмей жатып тергей бастаған еркек қақпаны ашып жүзін көрсетпегенімен, даусы дәл қасынан шыққанына қарап, Бәтима оның жанына тақап кеп тұрғанын аңдады.

	— Мен ғой, Ахмет ака! Бүгін өзіңіз мейірімділік жасап тамақ берейін деп үйіңізге алып кеткен Бәтима деген кішкентай қыздың шешесі едім. Мына төменгі «Бірлік» колхозының малшысымын. Осыдан үш-төрт күн бұрын жайлаудан түсіп келе жатып қаланың шетіне келгенде қызымды жоғалтып алып, таппай жүр едім. Сіздей қайырымды жанның қолына тиіп, тағы бір жаққа қаңғып кетпегеніне қуандым. Сүйіншіңізді беріп қызымды алып қайтайын деп келіп тұрмын.

	— Әй, аял16, ондай сөзді сізге кім айтып жүр? Мен ешқандай қыз дегенді білмеймін. Қайдағы жалаңды жаппай аулақ жүр менен! — Ахметтің даусы тым қатқыл естілді.

	— Ол не дегеніңіз, Ахмет ака? Базардағылардың бәрі шулап айтып жатыр: «Тәлейің бар әйел екенсің. Қызыңды қазір ғана Ахмет ака үйіне алып кетті. Ол сондай қайырымды жақсы адам. Сен жеткенше Ахмет ака қызыңды тамаққа тойдырып та қояды», — деп жатыр базардағылар. Ал мен байғұс: «О кісіні танымаймын ғой. Танымаған соң маған сеніп қызымды бере қояр ма екен? Алыс бір жерге алып кетсе қайтемін?!» — деп күні бұрын сары уайымға салып еңіреп қоя беріп едім, «Ахмет ака баланы бір жаққа ала қашатын ондай қара ниетті адам емес. Қызың өзі табан астынан қанат бітіп, құс болып ұшып кетпесе, жер үстіндегі адам қайда қашып кетуше еді?! Өзің бір есің жоқ қатын екенсің. Ел аман, жұрт тынышта қасыңдағы баладан айырылып жүрген де сондығыңнан шығар. Міне, осы жаңа ғана қызыңды Ахмет ака алып кеткенін мына тұрған бәріміз де көзімізбен көріп тұрдық. Оған құдай алдында да, үкімет алдында да куә бола аламыз!» — деп, бір топ болып базардың алдына шығып сіздің үйді тұспалдап көрсетіп жіберді», — деп жол-жөнекей ойластырып алған өтірігін шын сөздей етіп айтып шықты.

	— А-а, анау кішкентай қыз ба?.. Рас, мен сол бейшараға жаным ашып, асханадан тамақ алып берейін деп базардан енді ғана ертіп шыққан едім, тура сол жерде Илахун саудагер ұшыраса кетіп, «Ей, мына қызды қайдан әкеле жатырсың? Менің пәленше деген танысымның қызы ғой. Мә, сүйіншіңді ал да, қызды бері әкел, әке-шешесіне өз қолыммен табыс етемін деп қоярда-қоймай алып қалған. Менде ешқандай да қыз жоқ, басымды қатырмай өз жөндеріңе жүріңдер! — деп даусын көтеріңкіреп барып басылғандай болды.

	— Қап! Әттеген-ай, ә! Дегенмен, оқасы жоқ, Ахмет ака. Илахан акамды да жақсы танимыз ғой. Сізге Алла риза болсын! Жөн-жосығын айтқаныңыз үшін де көп-көп рақмет! Қош болып тұрыңыз! — деді де, Бәтима тез-тез арбасына отырып, оқиғаның ізін суытпай Илахун саудагердің үйіне қарай тартты.

	Илахун саудагерді Жаркент қаласы ғана емес, Бәтиманың әр-әркімнен естуінше, оны Орыс жері де, Қытай елі де білетін сияқты болып көрінеді. Өзі — жасы алпысты алқымдап қалған, иегінің астындағы буғағы салбырай түсіп, қарны шермиіп ілгері шыққан етженді, еңгезердей ұйғыр кісі. Бәтима оны қашан да базардан көретін және қай кезде де сыздаусып үн-түнсіз жүретінін байқайтын: жарқылдап та күлмейтін, күйгелектеп күйіп-жанып жатқанын да көрмеген. Қасынан жанай өте шыққанда одан әлдеқандай бір ызғарлы суық леп есіп тұрғандай сезіліп, өзінен бір түрлі тіксініп қала беретін.

	Осыдан үш жыл бұрын ғой, базардағы жақын туысындай болып кеткен — жаңа ғана заттарын табыстап шыққан момақан ұйғыр кемпір төңірегіне қарап-қарап қойып, бұған сыбырлап қана былай дегені бар: «Илахунның пұлы17 көп. Ол өте бай адам. Үндемейтін жуас кісі сияқты болып көрінгенмен, оның қулығына жан пенденің қулығы жетпейді. Илахун ақ патшаның тұсында алыс елдерге керуен жүргізіп тұрған наһайти чоң18 саудагер болатын. Кейін мына үкіметтің де қыбын тауып, бәрінің аузын алып қойды. Оның жүрмейтін жері, таппайтын дүниесі жоқ. Саудагер деген, міне, сондай болуы керек. Біздікі не, әншейін күн көрістің ғана қамы. Одан асып бара жатса, сауда деген мына біздің ата кәсібіміз емес пе, бірдеме сатпасақ та, күніге базарды бір көріп қайтпасақ, ішкен-жегеніміз бойымызға сіңбейді. Үйдегі тамақтан гөрі базардан сатып жегеніміз дәмдірек, жұмғымдырақ болып тұратыны да бар. Сен, Бәтима, мынаны есіңе сақта: Пұлың болса, бәрін де сатып аласың. Ең бірінші, пұлың болуы керек. Илахун, міне, сондай адам. Ол бәрін де сатып ала алады және сатып алып та қойған. Ойбай-ау, мен не деп тантып барамын?! Бәтима, бұл сөзді басқа біреуге әңгіме қып айтып қойып жүрме. Бәленше айтты деген қаңқу сөз Илахунның құлағына жетсе, ол өзі қасыңа келмей-ақ, бір ауыз тіл қатып жатпай-ақ сазайыңды бере қоятын кекшіл адам. Илахун өзіне қарсы келгенді еш уақытта аямайды. Сондықтан онымен ұстасудан бәрі де қорқады, онымен жауықпауға тырысады. Қой, құрысын, Илахунда нем бар еді?! Бұларды саған неменеге айтып тұрмын, тыныш қана жөніме жүрмей?.. Жалпы, Илахуннан аулақ жүрген дұрыс. Бірде болмаса бірде кәріне ұшырап кетуің де ғажап емес».

	Осы әңгімеден кейін базарға күн сайын бір соғып кететін Илахунға Бәтима күдікпен қарайтынды шығарған. Бірнеше рет байқады: былайғы жұрт қана емес, базарға жиі келіп тұратын милициялардың өзі де оған құрметпен сәлем беріп өтеді екен. «Илахун саудагер» деген аты болмаса, Бәтима оның бір нәрсе сатып дегендей сауда жасап отырған кезі мен өзі бір нәрсе сатып алып жатқан сәтін көрмепті. «Сонда бұл кісі базардан не алады?» деп көңілі күпті болып жүрген күндердің бірінде қасындағы кемпір апасынан осындағы ырақты19, сапалы, өтімді тауарлар Илахун саудагердікі, оны сатып отырғандар — соған жалданып кәсіп қылып жүрген адамдар дегенді де естіп қалды. «Талайдың тонауын тартқан Кеңес өкіметі Илахун саудагерге ауыздық салуға жарамай қалғаны ма? Қалай дегенмен де, әбден тіс қаққан есепке жүйрік саудагер емес пе, қулығына құрық бойлатпай жүрген шығар» дейтін де қоятын Бәтима ішінен.

	Илахунмен тілдесем, оған ісім түседі деп үш ұйықтаса түсіне кірмеген Бәтима базардың тұспа-тұс шығыс жағындағы көше бойына жұмыр қарағайдан төрт құлақ етіп қиып салған, бүкіл қора-жай, бау-бақшасы биік дуалмен қоршалған оның үйінің есік алдына амалсыз келіп тоқтады. Қақпаны да жасқана тұрып қақты. Көп күттірместен ішкі жақтан аяқ тықыры естіліп, үлкен қақпаның шет жағындағы жаяу адам ғана кіріп-шығатын кішкене есік лып етіп ашыла қойды. Көзге көріне кеткен ала тақиялы, қою қара мұртты, сырып тіккен көнетоз қара шапан киіп, сыртынан мата белбеу буынған, отыз жас шамасындағы сұңғақ бойлы ер адам ернін жыбырлатып қана:

	— Сізге кім керек екен? — деді Бәтимаға сынай қарап.

	«Киген киімі мен именшектей тіл қатуына қарағанда, мынау Илахун саудагердің үй қызметшісі екен деп түйген Бәтима енді батылдана сөйледі:

	— Маған Илахун акам керек еді. Ол кісі үйде ме екен?

	Арғы жақтан естілген «Кім ол?» деген өктемдеу үн Илахунның даусы екеніне Бәтима ешбір шүбә келтірген жоқ.

	— Қожайын, сізге бір әйел адам келіп тұр, — деп қызметші жігіт әрі бұрылып кетті.

	Бәтима саңлауланып ашық қалған есікке көз тігіп еді, үстіне гүлді көк жібек көйлек киіп, басына шипың20 жаулық салған, екі қасын бастыра баттитып осма21 жаққан ақ сазандай толықша сүлу келіншек жайтаңдап басып ағаш үйге кіріп бара жатқанын көріп қалды. «Мұнысы кім екен? Қызы емес әрине. Өйткені бұл көріп келе жатқан ұйғыр, қазақта қыз жаулық салмайды. Сонда әйелі болғаны ма? Уылжыған жап-жас қой?..»

	— А-а, сіз бе едіңіз? Саламат-жақсымысыз! — Есікті өзіне қарай тартып аша берген Илахун Бәтиманы бұрыннан білетін адамша оған сыпайлық көрсете әрі іш тарта сөйледі.

	Үй қожайыны бұлай тез келе қалады деп ойламаған Бәтима селк ете түсіп:

	— Амансыз ба, Илахун ака! Қалыңыз қалай? Бала-шағаңыз, мал басыңыз аман ба? — деп қазақша амандасу үлгісімен шұбыртып ала жөнеліп еді, саудагер мырс етіп күліп жіберді. Бойын тез жинап ала қойған Бәтима «Илахун саудагер де күледі екен, ә!» деп таңырқап, жалма-жан өзі көріп-біліп жүрген ұйғырлардың сөз саптау ыңғайына бейімделе қойып:

	— Илахун ака, Құдайым мен пендесінің күнін сізге түсіріп, алдыңызға басымды иіп келіп тұрмын. — Бәтима әп-сәтте пұшайман кейіпке түсе қойды.

	— Сізге не боп қалды? Айтыңыз, қысылмай айта беріңіз.

	— Ака! Айтсам, кіп-кішкентай қызымды жоғалтып алып, қатты қапада22 қалдым. Көпшілік келіп-кетіп жататын жер ғой деп, базарға келіп сұрастырсам, ондағылар «Жаңа ғана Ахмет деген кісі алып кетті» деген соң, шапқылап ол кісіге барсам, жол-жөнекей сіз алып қалды дегенді айтты. Содан сізге келіп тұрмын, — деп, Илахунның жүзіне мүсәпирси қарап еді, саудагердің бет-әлпеті құп-қу боп күреңітіп кеткенін көріп, «Іс насырға шауып кетер ме екен?!» деп Бәтима қатты күдіктенді.

	— Ахмет не деді? Қызды маған құдайы қылып тегіннен-тегін ұстата салдым деді ме?! — Илахунның қабағы қарс жабылып, Ахметке зәр-уын төге сөйледі.

	— О кісі: «Қызды маған бер. Оны иесіне өз қолыммен табыс етемін деп Илахун акам алып қалды», — деді.

	— Басқа еш нәрсе де деген жоқ па?

	— Жоқ, Басқа еш нәрсе дегенде жоқ, Илахун ака.

	Сәл ойланып барып сабасына түскендей кейіпке енген саудагер:

	— Қызыңның аты кім еді? — деп Бәтиманың көзінен көзін айырмай тіктеп қарады.

	— Бәтима! — даусы қаттырақ шығып кетті.

	Арғы жақтан «Апа!» деген жас баланың даусы кең ауланы жаңғырта шырқырап шықты.

	— Бәтима! Қызым! — деп даусын көтере ілгері ұмтылған Бәтима Илахунды қағамаға ішке еніп кеткенін қапелімде өзі де аңғармай қалды. Ауланың арғы түкпіріндегі қойма тәрізді жабындының астынан өзіне қарай қалықтай ұшып келе жатқан балапан-қызға омырауын аша ұмтылған жалған анасы алдына келіп қалған «нәрестесін» жерден көзді ашып-жұмғанша бүркітше іліп әкетті.

	Көзінің жасы алты тарам болған және өз мойнын қапсыра құшақтаған қыздың қолы жазылмай тұрғанда тез-тез кетіп қалуға асыққан Бәтима:

	— Илахун ака, қызымды тауып бергеніңіз үшін Алла сіздің өмір жасыңызды ұзақ қылсын! Сүйіншіңіз міне. Қалтамдағы бар ақшам сіздікі болсын. Алыңыз, бәрін алыңыз! — деп түйіншек-беторамалды үй қожайынының қарына қыстыра беріп, арбасына қарай жалт бұрылып, көйлегінің етегін делегейлете адымдай басып жөнелді.

	— Ей, хотун! — деп дауыстады үй иесі алғашқы бекзадалық танытқан мінезін кұрт өзгертіп, — мен қызды Ахметтен ақшаға — бақандай отыз бес сомға сатып алғанмын. Сауданың аты — сауда. Алдымен ақшамды түгелдеп қайырыңдар! — деп қоқилана дауыстады.

	— Илахун ака, андағы түйілген орамалдың ішінде алпыс бес сом ақша бар. Сол түгелімен сіздікі болсын. Ал қызымды Ахметтен сатып алған болсаңыз, оны өзіңіз қайырып ала жатарсыз, — деді де, бауырындағы «бөпесін» сол қолымен қапсыра құшақтаған күйі оң қолымен көк есектің басын кері бұрып, делбені жан ұшыра жұлқи сілкіп жіберді. Иесінің бұл әрекетін дәл басып ұққандай болған көк есек желіңкіреп барып, қосаяқтап шаба жөнелді. Не болып, не қойып жатқанын Бәтима өзі де бір біліп, бір білмейтін тәрізді. Сәлден кейін ғана «Соңымнан қуып келе жатқан пенде жоқ пе екен?» деп артына жасқаншақтай бұрылып қарап еді, қуғыншы байқала қоймады. Еңселі ағаш үй едәуір алыста қалып қойғанын көрді. Солай болса да, қолын сермегіштей түсіп, есегін үсті-үстіне қамшылай берді...

	Базардың артқы жабық қапталына келіп тұмсық тіреп, ептеп қана «қызының» бетіне үңіліп еді, көзі бақырайып, бет-аузы сатпақ-сатпақ болған сары қыз торға түскен торғайдай бүрісіп, бұған әрі таңырқай, әрі жасқана қарап отырғанын көрді.

	— Қызым, нан жегің келе ме? Мен базарға кіріп, саған әппақ ақ тоқаш сатып әкелейін. Қалай, нан жегің келеді ғой, ә? — деді Бәтима.

	— Жегім келеді, апа, — деді қыз көзі жәутеңдеп.

	— Апа деген аузыңнан айналайын сенің!

	— Еңкейіп қыздың маңдайынан сүйіп алып еді, жүрегінен бастап бүкіл тұла бойы елжірей шымырлап қоя берді. Көзінен де мөлт етіп жас шығып кетті.

	Арбасын ақырындап қана айдап шемішке сатқыш шалға тақап келіп тоқтаған Бәтима өзіне таңырқай қараған шалға:

	— Ата, бір күрешке шемішке беріңізші. Сонан соң мен базарға кіріп қана шыққанша мына арба мен қызыма қарай отырыңыз. Кірем де шығам. Шемішкенің ақшасын қазір келген бойда беремін, — деп алған шемішкесін қыздың етегіне төгіп беріп, — Осыны шағып жеп қозғалмай отыра ғой, мен саған ақ тоқаш сатып алып келейін, — деп, шалдың «жарайды» немесе «жоқ» деген жауап-сөзін күтіп тұрмастан өжеттене адымдап базарға кіріп кетті. Сатуға әкелген заттарын табыс етіп кеткен кемпірдің жанына ұрлана басып келіп, оның жүзіне аса бір жылылықпен жымия қарады да:

	— Апа, менің картоп, сәбіздерімді өзімдікі екен деп сатып өткізе беріңіз. Маған қазірше үш сом ақша қарыз бере тұрсаңыз болды, — деді сыбырлай сөйлеп.

	— Не үшін? Қайда барып келдің? Арбаң қайда?! — дегенде кемпірдің жіп-жіңішке даусы саңқ-саңқ ете қалды. Оған наздана жымиған Бәтима:

	— Апа, ақырын сөйлеңіз. Еш жамандық жоқ. Бәрі де жақсы. Келесі келгенімде бәрін де айтам. Қуанышты жағдай бар. Оған дейін сүйіншіңізді дайындай беріңіз. Айтқаным айтқан, мыналарды сатып, ақшасын өзіңіз алыңыз. Бұл менің қуаныш үстінде сізге тартқан сыйым болсын, ыдыстарымды ғана қайтарып берсеңіз болды, — деді де, сұраған үш сомын ғана алып, алды-артына қарамай жүгіре жөнелді.

	Арбасына асығыс мінген Бәтима қызын қаздитып алдына отырғызып алды да, «Бірлік» колхозына қарай суыт жүріп кетті.

	* * *

	Бәтима ойламаған жерден балалы болып қалғанына іштей қуана жүріп, сөйте тұра әлденеден қауіп қылатындай өз есігінің алдында жан-жаққа жалтақтай қарағыштап қойып, сары самауырынды гүжілдете қайнатып үйге алып кірді. Дастарқан жайып, оған бір тоқаш тандыр нан және оның қасына жаңа ғана суға қайнатып пісірілген ып-ыстық екі жұмыртқаны қатарластырып қойды. Сөйтіп, шай құюдан бұрын өзі төрге отырғызып қойған бүгінгі құрметті қонағы — кішкентай Бәтимаға мойын бұрып қарап еді, оның еті қашып шүңірейген қос жанары дастарқан үстіне оқтай қадалып, тандыр нанды алайған көзімен ішіп-жеп бара жатқанын байқады. «Астапыралла! Біржолата үздігіп кеткен қу аштықтың ындыны да жаман болады екен-ау! Әйтпесе, базардан үйге жеткенше тоя жесе, тамақ бірден аш өзегіне түсіп талықсып кетіп жүрмесін деп кішкене күлше нан ғана ұстатып, үйге келген соң тағы да екі дүркін нан үзіп беріп, арғы жағына ел қондырып алдым ба десем, мына байқұстың дастарқанға есі кетіп шүйліге қарауы нағыз сұмдықтың нышаны ғой!» деп ойлағанда, тұла бойы түршігіп кетті.

	— Мә, нан жей ғой, қызым. — Бәтима алғашқы үзген нанын жерге қоймастан қонағына ұсынып, сонан кейін ғана шай құюға кірісті.

	Қыз қолындағысын біреу тартып алып қоятындай шеңгелдей ұстап, құшырлана жей бастады. Сөйте тұрып ашқарақтанған екі көзі енді жұп-жұмыр бітеу жұмыртқаларға барып түскенін аңдаған Бәтима қызды әншейін ғана сөзге тартқан болып:

	— Қызым, мынау не? — деп, қолымен қос жұмырытқаны нұсқады.

	— Құрт.

	— А!.. Не дедің?!

	— Құрт.

	Бәтима күліп жіберді. «Е-е, солай де. Бұл әлі тауық асырай қоймаған таудағылардың баласы болды. Реті келіп тұрғанда «қонағымнан» жөн сұрай отырайын».

	— Шай іше ғой.

	Өз шайын бір ұрттап, кесесін дастарқанның шетіне қойған Бәтима екі жұмыртқаны бір-біріне тық-тық еткізіп ұрып, шеті ойылып-сынғанының қабығын арши бастағанда қатты таңданған кіші Бәтиманың көзі шарасынан шығып бара жатты. «Иә, бұл осы уақытқа дейін жұмыртқа жеп көрмеген бала екен» деп ойлады.

	— Қарағым, әкең бар ма еді?

	Бәтима қыздың шешесін сұрағысы келсе де, өзімнен алыстатып алармын деп, әңгімені әдейі оның әкесінен бастады.

	— Ол жартастың астында ұйықтап қалды. Апам: «Біз қайтып келгенше әкеің осында ұйықтай тұрсын, оятпайық» — деді. Біз кетіп қалдық. Биік таудан астық. Мен шаршадым. Апам да шаршады. Отырып, су іштік. Менің қарным ашты. Бірақ біздің жейтін нанымыз болған жоқ. Апама тамақ бер деп жыладым. Үндемей отырып ол да жылады. Біз жылап болған соң көршіміз ұрлап алып, сойып жеп қойған менің ақ лағым сияқты шөп теріп жедік.

	Көзіне жас іркіле берген үлкен Бәтима:

	— Апаң қайда?! — деді даусы қалтырап.

	— Апам маған ішкі қалтасынан кішкентай құрт алып берді де, өзі қисайып жатып ұйықтап қалды. Көп ұйықтады. Мен тұр дедім. Ол естімей жата берді. Мен қорқып «Апа!» деп жыладым. Ол сонда да оянбай қойды. — Қыз иегі кемсеңдей түсіп өкіріп жылап жіберді.

	Бәтима орнынан тез тұрып барып, қаршадай сәбиді аялай бауырына басып жұбатуға әрекеттеніп еді, өзінің де көңілі босып кетіп, лықсып келген көз жасына ие бола алмай, қосыла келіп жылады. Кішісі іштен, үлкені сырттан бірін-бірі қапсыра құшақтаған қос Бәтима бір қуаым уақытқа дейін көкіректеріне байланған шер запыранын еркін ақтара ұзақ жыласып барып басылды.

	Бәтима осы бір ағыл-тегіл жылаудан кейін ғана түннен бері жан-жүрегін жаныштаған беймәлім бір мазасыздықтан бір-жола құтылғандай, ой-санасындағы тұнжыр тұман енді ғана сейіліп, жыраққа серпілгендей, құрысқан тұла-денесі енді ғана босаңси түсіп, үстінен ауыр бір жүк түскендей тынысы кеңіп сала берді. «Пәлі! Көзіме жас алмаймын деп жүрген басым Ақайға берген сертімді бұзып жылап қалыппын ғой. Мұным қалай болды өзі?! Түнде ғана еді ғой тістей қатып жыламай қойғаным. Бірақ, қайтіп қана жыламассың?! Мына жазықсыз сәби «апам ұйықтап қалды» дей тұрып, туған анасынан мәңгілікке айрылғанын жүрегі сезіп еңіреп кеп берсе, мен қалай қара тастай қатып қалмақпын?! Алла бұйыртса, бұл енді менің қызым болады. Бүгіннен бастап ол жыласа, мен жұбатуға, ол қуанып күлсе, мен бірге шаттануға тиіспін. Бейшара бала әке-шешесінен өлім деген мейрімсіз тажалды әлі еркін біле қоймаған санасыз сәби шағында айрылғаны, бір есептен дұрыс та болған екен. Әйтпесе, анасы жай ғана ұйықтап қалмай, мәңгілік ұйқыға кеткенін, қайтып оянбайтын болып біржолата көз жұмғанын сол сәтте анық-қанық білген болса, елсіз жатқан ен далада қорқыныштан жүрегі жарылып кетпесіне кім кепіл?!

	Бұл жалғанда баладай пәк періште, сірә да, бола қоймас. Оңбағанда мына ақылы толысты дейтін үлкендер оңбайды екенбіз. Аштан өлуге шақ тұрған қарғадай баланы шырқыратып тұрып ақшаға сатқан Ахмет сол үлкендердің бірі емес пе еді?! Әлсізді әлдінің табанына салып таптатып қоятын әділетсіздіктің бұл жалғанда құритын күні болар ма екен?!.»

	Бәтима қызына шай беріп болып, қара қазаннның астына от жағып, су жылытты. Содан соң кіші Бәтиманың үстіндегі өрім-өрімі шыққан шоқпыттарын сыпырып тастап, сәбидің жалаңаш денесін бар ынта-ниетімен бірнеше қайтара сабындап жуды. Қыздың еті арып, қаңқайып сүйегі ғана қалған аруақ сынды тұла-тұрқын орнынан жеп-жеңіл көтеріп алып, көрпеге орап, қуыршақтай қылып алдына отырғыызды да, шашын тарауға кірісті. Алдымен жазғы тарақпен жабағы жүн тәрізді ұйысып қалған қара шашын ұзақ тарап отырып жазып, соңынан тарам-тарам болып созыла төгілген кіршіксіз шашты сүзгі тарақпен майдалай сүзіп тарады.

	— Қызым, таудан асқаннан кейін бағанағы екеуіміз ақ тоқаш сатып алған жерге сен өзің келдің бе, әлде біреу алып келді ме? («Апаң ұйықтап қалғаннан кейін» дегенді Бәтима әдейі аузына алғысы келмеді — анасын есіне түсіре бермейін деді.

	— Ол жерге ата алып келді. Апам ұйықтап қалғанда, мен оған тұр деп жыладым. Сонда бір ата келді. Атаның астында аты бар екен. Ол мені алдына мінгізіп алды. Ата — жақсы кісі. Ол маған қоржынынан құрт алып берді.

	— Содан кейін?..

	— Содан кейін ата екеуіміз атпен көп жүріп, қараңғы болғанда бір там үйге келдік. Үйде апа және оның көп баласы бар екен. Ол апа жаман. Атаға: «Мына қызды қайдан әкелдің?! Оған берер тамағым жоқ, кө зін жоғалт! — деп айқайлап ұрысты. Оған ата да ұрысты. Екеуі көп ұрсысты. Қараңғыда, жоқ, қараңғыда емес, жарықта ата: «Мә, алма же», — деп, маған мынандай домалақ қып-қызыл бірдеме берді. Жеп көрсем, тәтті екен, тез-тез жеп алдым. Ата мені көп кісілер жүрген жерге ертіп апарды. Тағы да алма берді. «Сен осы жерде алманы жеп тұра тұр, мен қазір келемін», — деді де, бір жаққа кетіп қалды. Бірақ ол қайтіп келген жоқ...

	«Е-е, болды, болды. Кемпірі ұрысқан болса, атаң қалай келсін? Біреу болмаса, біреу оң қабақ танытып, қол ұшын берер деп байқұс шал сені көпшіліктің арасына — базарға әдейі әкеліп тастаған екен ғой. Онысына да рақмет. Үйінде шиеттей бала-шағасы болса, соларға қосып бақпады деп кемпірін де қалай кінәларсың? Бұл да құдайдың маған бұрып тұрған бұйығы шығар. Ақай атаң не дер екен? Бірақ ол да кет әрі бола қоймас...»

	Кішкене Бәтиманың мап-майда ұзынша шашын қос бұрым етіп өріп болған үлкен Бәтима алдындағы баланың қалғып отырғанын көріп, сол орауымеі і көтеріп алған бойынша төсекке апарып жатқызды. Құрсағы тойып, тәні тазарған сәби қыз маужырап ұйықтап бара жатты. Оған ет жүрегі елжірей қараған Бәтима «Осы тұрған қалпым өңім бе, әлде түсім бе? Өңім-ақ шығар. Үй ішіне күн сәулесі ап-анық түсіп тұр ғой. Бұл ел ұйқыға кете қоймайтын күндіздің белгісі емей, немене?! Адамдар күндіз ұйықтай қоймайды. Ендеше бұл өңім екенінде ешбір күмән жоқ» деп өзін-өзі сендіре жүріп ақырын ғана еңкейіп, қызының самайынан құшырлана иіскеп-иіскеп алды. «Бір нәрсе дүңкілдей ме?! Ат тұяғының дүрсілі ғой. жылқыдан Ақай келді-ау, шамасы. Сыртқа шығып, оған қуанышымды жеткізейін. Не дер екен өзі?! таң-тамаша қалатьын шығар, ә...»

	«Бала тауы алдым» деген Бәтиманың сөзіне Ақай сенбек түгілі селт еткен де жоқ. Іштей «әзіліңе болайын» деді де қойды. Атын байлап үйге кірген соң ғана төсекте беті ашық жатқан баланы байқап, состиып тұрып қалды. Бірақ жымиып та күлмеді, қабақ шытқан да жоқ. Аса бір таңданыс та таныта қоймады. «Біз бәлен жаққа барып келгенше сендердікінде тұра тұрсыншы» деп тастап кеткен осындағылардың біреуінің баласы шығар» деп ойлап тұрса да, артындағы Бәтимаға мойын бұрып, «Әзілді қойып, турасын айтсаңшы» деген екіұдай көңілінің ишарасын иегін шошаң еткізу арқылы жеткізді.

	— Шынымен сенбей тұрмысың? Айттым ғой бала тауы алдым деп. Менің қызым. Біздің қыз, екеуіміздің қызымыз. — Аз-кем қуана жымиып тұрып: — Жарайды, басылып отыршы. Көңіліңді күпті қылмай, мән-жайын түгел айтып берейін.

	Бәтима кешкі тамағына қам жасай жүріп, айтпақ ойын әріден бастады: өткен түні түсінен шошып оянғаннан кейін қайтып ұйықтай алмай, таң алдында ғана кірпігі айқасқанын, соның салдарынан күн едәуір көтеріліп кеткенше ұйықтап қалып базар уақтынан кешіккенін, Бәтима қыздың жайын кімдерден естіп, оны қандайлықпен қолына түсіргенін, мына жатқан қыздың нағыз әкесі анау жоғарыдағы асқақтап көрінген таудың арғы бетінде, ал шын шешсі оның бергі етегінде «ұйықтап қалғандарын» көзімен көргендей етіп баяндап шықты.

	— О тоба?! Мынау өзі бізге құдай бере салған бала болды ғой. Сен де барып тұрған жүрек жұтқанның өзі екенсің. Қасыңа кісі ертпей Ахмет пен Илахун сияқтыларға қалай батылың жетіп тура тартып бардың?! Өзімді жазым етіп жүрмей ме деп еш сескенбедің бе сонда?!

	— Білмеймін. Қалай барып, оларға не деп айтқандарымды өзім де білмеймін. Әйтеуір, алған бетімнен қайтпауға, мына қорғансыз бейшара қызды анадай қорқаулардың жан түршіктірген жат пиғылынан арашалап алғанаша тағатым қалмады, — деп қызына сөйлеп барып тоқтаған Бәтима «Бұған сен не дейсің?» дегендей күйеуінің жүзіне именшектей қарады.

	— Маған несіне жалтақтайсың? Дұрыс істегенсің. Мынауың нағыз ердің ісі екен. Мұны еркек деген менің де осылай атқарып кете қоюым екіталай еді. Ерлеген-ақ екенсің! Ендеше бұл не тұрыс?! Ең алдымен баламыздың бауы берік болсын дейік! Қызымызды біреуден ұрлап алғандай үйге жасырып қоймай, ауылдағыларға хабарлап, қаным-қошынадан сүйінші сұрайық! Мен қазір бастыққа — Сәлім құрдасыма барып айтайын. Реті келсе, бір мал тауып әкеліп сойып, шілде тойын жасайық. Сөйтіп, үлкен-кішінің ризашылығын алайық. Мұндайда көптің — ел-жұрттың қолдап, қорғаштауына арқа сүйегеніміз жөн болар. Бәрін де құлақтарымен естіп, көздерімен көрсін.

	Осы жаңа ғана Ақай не дер екен деп іштей қобалжыңқырап тұрған Бәтима оның мына сөзінен кейін көңілі бірден сабасына түскендей, толқып тұрған жан дүниесі қылаусыз жай тапқандай болып, жүзі нарттай жанып, бір түрлі нұрланып кетті. Жаңа босанған жас ана тәрізді бір сәт буын-буыны қалтырағандай болып, тұла бойы қорғасындай балқып бара жатты. Осы тұрғанда қозғалуға дәрмені жетсе, мұрны пысылдап қана ұйықтап жатқан бәтимасына үңіліп қарағысы, жаңа туған нәрестесіндей қолына алып отырып, аймалап сүйгісі келіп кетті. Ақайға жылы ұшырай, ризалықпен елжірей қарағаны болмаса, оған өз алғысын жеткізерлік лайықты сөз тауып та айта алмады. Енді бір нәрсе деп тіл қата қоям дегенше екі көзі жасқа тола кетіп, сол сәтінде-ақ астыңғы ернеуінен аса құлаған қос моншақ іркіліссіз төмен сырғанап бара жатты. Мұнысына — көз жасын орынсыз көрсеткендей болған бұл қылығына ыңғайсызданып, жалма-жан күлген кісінің кейпін танытпаққа әрекет етіп көрді. Алайда, қайғының емес, қуаныштың әсерінен ақтарылып шыққан көз жасы бірден тыйыла салмай, ақша бетінің үстімен алты тарам болып жосыла келіп ақты. Ақай Бәтиманы жаңа көргендей, оған шынымен-ақ таңырқай қарады. Бірақ әлдене деп тіл қатудың еш орайын таппай, бетіне қарап арсалаңдап күле берді.





II тарау




	Тырс-тырс, тоқ-тоқ, тырс-тырс, тоқ-тоқ-тоқ!..

	— Бәтима! Бәтима, бұл мен ғой...

	Бәтима жастықтан басын жұлып алған бетте қарсы қабырғадағы төрт көзді кішкентай терезеге тесіле қарады. Жай қараған жоқ, сезіктене, үрейлене, үрке қарады. «Әйелдің даусына ұқсай ма? Иә, солай сияқты. Әне, терезенің әйнегіне жабыса қарауытқан қауғадай бас та әйелдікі тәрізді. Әйел-ақ. Көрмейсің бе, оң жақ шекесіне қарай қисайып кеткен бір байлам орамалының желкеден айқасқан екі ұшы үй қоянының құлағынша екі жағына қарай салпая қалыпты. Нәзира ғой мынау!.. Алда құдай-ай, байқұс қызының ай-күні толып, босанатын күніне жетіп-ақ қалған екен де!..

	— Назира, қазір, міне, қазір ашамын! — Іш көйлекшең сүріне-қабына есікке барып қалған Бәтима тырс еткізіп ілгекті ағыта қойды.

	Сып беріп ішке ене берген Нәзираның өте бір қиын жағдайға тап болғаны оның жыламсырай сөйлеген алғашқы сөзінен-ақ аңғарыла кетті:

	— Көп жасағыр, Бәтима! Құдай өзіңді тегін жаратпаған жан сияқты едің. Амалым құрып, шарам таусылып, еріксіз алдыңа келіп тұрмын. Саған келмеске әбдім қалмады, Бәтима. Тезірек жүре қалшы. Байқұс қызыма қол ұшынды бермесең болмады. Ұят, ұят деп жүріп, ең аяғы іргемде отырған мына саған да тіс жара алмай іш құсам ішімде болып тірідей өліп жүргенімде, өйтіп туған баласы құрып кетсін-ай, екі ортада мен сорлы қызымнан айырылып қалатын түрім бар. Ойбай-ай, енді қайттім енді?! Бәтима-ау, құрыған жерім осы шығар, қызым талықсып, дыбысы өшіп барады!

	Сөзімді басқа біреу естіп қала ма деп тұншыға сыбырлай сөйлеген Нәзираның одан әріге шыдамы жетпей, қыстыға жылап жіберді.

	— Қой, Нәзира жылама! Қайдағы ырымды бастып аузыңа бүйтіп жаман сөз алма. Одан да өзіңе-өзің берік болып, мұндай қиын шақта ес тоқтатып, қайрат қыла білгенің жөн. «Құдайсыз қурай сынбайды». Құдай өзі сақтасын. Жеме-жемге келгенде бәрі де бір құдайдың қолында!? Бүйтіп текке берекеңді қашырмай, үйіңе — қызыңның қасына жүре бер. Мен қазір, киіне салып барайын.

	Есік тез ашылып, тез жабылды. «Бешпетім көйлегіммен бірге еді ғой, қайда кете қалған? Жазғанның қызы, қалай жаңылдың екенсің? Жастық деген де сол ғой, орға да жығады, сорға да жығады. Ең болмаса бойдақ біреумен шатыспады ма екен? Қатын-баласы бар Қаһарда несі бар еді? «Құнажын көзін сүзбесе, бұқа бұйдасын үзбейді». Мына қу қыздың да арбакеш Қаһарға көзінің астымен сүзіле қарайтыны жаман еді... Ойбай-ау, жалаң аяқ шығып бара жатырмын ғой, көлешім қайда жүр?..»

	Есікті тақап жауы, іргеде сүйеулі тұрған иін ағашпен сыртынан тірей салған Бәтима екі үйдің бақшасын үлкен арық қана бөліп тұрған Нәзираның үйіне қарай қараңғыда қармаланып қалт-құлт етіп кетіп бара жатты. «Көңіл жүйрік пе, көк дөнен жүйрік пе» демекші, ойдан жүйрік дүние жоқ екен. Соның арасында санасына әлденеше ой келіп кете берді. «Үйдегі Бәтима қыз оянып кетіп, қараңғыда қорқып қалар ма екен!? Әжептәуір ер жетіп қалды ғой, қорқа да қоймас. Бірақ сонда да... Нәзира байқұсқа да обал болды. Қызын қанша ел көзіне түсірмей үйге қамап отырмын дегенмен, оның шермиген ішін жұрт назарынан қалай жасырады. Құрсағындағысы бойдақ біреуден біткен бала болса, Нәзира ешкімге де жеңістік бере қоймас еді. Ешкімнен қысылып-қымтырылмай, көптің көзінше тепсініп тұрып, «Алсаң да аласың, алмасаң да аласың сен неме! Алмаймын десең оныңды айт, үкіметке шағым етіп жазаңды бергізейін сендей мықтысынған кесірдің баласын!» — деп, әлгі мұрты тебіндеп келе жатқан жігіт сымақтың екі аяғын бір етікке тығар еді. Ал егер одан ересектеу болып, дүркін-дүркін аттанып кетіп жатқан еркектермен бірге соғысқа алынған, қып-қызыл оттың ішінде — майданда жүрген жігіт болса, Нәзира мұншалық бүгежектемей, саяғыда-ақ «күйеу баласының» әке-шешешсін бәйпеңдетіп тұрып алдына келтіріп: «Түк білмеген болып!.. Қайтер екен деп сынап жүрсіңдер ме мені?! Тапқан екенсіңдер сыртынан сынайтын адамды! «Жуас түйе жұлғанға жақсы» деп пе едіңдер?! Өзім айтпасам, мыңқ ететін түрлерің жоқ қой өздеріңнің. Біз сендер сияқты ішімдегіні кім тапсын деп төмен қарап түмтиіп қалған біреу емеспіз, құдай жаратқаннан аңқылдаған ашық мінезді адамбыз. Бірақ, естеріңде болсын, кім көрінгенді басындырып, желкелетіп қояды екент деп ойламаңдар. Жақсылап біліп алыңдар, менен қыз алғалы тұрған мына сендер түгіл, бүкіл осы ауылдың үлкен-кішісін бір айқаймен-ақ ықтырып тастарлық сесіміз бар біздің. Майдандағы балаң мына менің кәріме ұшырамай, аман-есен келсін десеңдер, ең бастысы, бізді — құда-құдағиыңды дос-дұшпанға таба қылмай сыйлап, құрметтейік десеңдер, кәдімгідей жол-жоралғысымен келіп, келіндеріңді жөн-жосығымен түсіріп алыңдар! — деп, ай-күннің аманында бұл істі орнымен тындырып тастар еді.

	Нәзира да қызық. Өзінше қуланғансиды. Мына мені қызының ауыр аяқ екенін білмейді деп ойлайды. Қалай білмейін?! Таяқ тастам жерде тұрған үйдің сыртындағы түгіл ішіндегісінің өзі де мен мұңдалап көрініп тұр емес пе! Не болса да, қызы да, оның құрсағындағысы да тірі болып, байқұс бала аяқ-қолын аман-есен бауырына алып алса екен. Одан кейінгісін Нәзира екең көре жатар ла...»

	Бәтима Нәзираның қызы амандықпен босанып алса екен дегенді тағы да қайталап ойлап, ырым етіп үйдің табалдырығын оң аяғымен аттап кірді.

	Қырық екінші жыл еді ғой. Есейген балалар мен ет жақындары үдере көтеріліп соғысқа кеткелі де бір жылдан асып, күрсінулері барған сайын жиілей түскен шал-кемпірлердің, арқа сүйер ер-азаматтары тірі өмірдің тозақ оты саналған қан майданда жаумен алысып кетіп, елдегі бар ауыртпақты өздері арқалап қалған есіл әйелдердің, он екіде бір гүлі ашылмай жатып балалық дейтін бал дәурендерін әп-сәтте азапты тұрмысқа айырбастап алған, сөйтіп алаңсыз-қамсыз жүрген жастық шақтары мен тым-тым ерте қоштасқан жеткіншек балалардың — бәрі-бәрісінің бар назары Кеңес өкіметінің қолқа-жүрегі Мәскеу-Кремльге ауған мың тоғыз жүз қырық екінші жылдың жазға салымғы көктемі еді. Жер бетіндегі кезекті бір жасыл көктемнің, ел еңсесін басқан сол бір азапты көктемнің, ай-күнін қосып айтқанда, мамырлаған мамыр айының дәл он бесінші таңы шалғайдағы елеусіз жатқан Шолақай ауылының үстіндегі түн түнегін түре көтеріп, өзгеше бір шыраймен рауандап атып келе жатты. Сол арайлап атқан ақ таңмен бірге іңгәлауының өзі айқайға аттан қосып арындап шыққан жас нәрестенің алғашқы даусы есік-терезесін тұмшалай жауып алған Нәзира үйінің қабырғасын қақырата жарып шығып, осынау кең дүниеге асыға жар салып бара жатты.

	Оның өзін-өзі паш еткен бұл хабарын алыс көршілер ести алмағанымен, осы төңіректегі тауықтың таңғы шақыруымен тайталаса оянып, қыбырлаған мимырт тіршіліктеріп тыпыңдай жүріп бастап кете беретін кәрі кісілердің тосаң тартқан құлақтары Нәзираның үйі жақтан шырылдап шыққан жас бөбектің алғашқы жылаған даусын қалт жібермей қағып алып жатты. Қолына шәугімін ұстап дәрет алуға бет алған кейуана кемпір Сәлима қыз күніндегі дағдысымен бес уақыт намазын қаза қылмай оқимын деп үкімет адамдарының талай рет қорқытып-үркітуін бастан өткере жүріп, ақыры жастардың аузындағы «жат элементтердің» санатына қосылған «кер-тартпа кемпір» де іңгалаған баланың үнін естіп, өзімен-өзі күбірлей сөйлеп бара жатты. «Е, Алла, өзің желеп-жебеген қамқорлығыңның арқасында бұл тосын нәресте де сау-саламат жарық дүниенің есігін ашты. Бауы берік болсын дейік. Қызының өз босағасында отырып ауыр аяқ болып қалғанын, онда да үй-параны бар сойталдай еркектен бала көтергенін намыс көріп, бұл масқараны ешкімге білдірмеймін деп тыраштанған ақылы кемдеу Нәзира соңғы екі-үш айда онысын үйге жасырып ұстап жүр еді. Білеуленген бітеу жараның ақыры аузы ашылған екен де. Осы адам дегенде бір қысым23 ажайып24 нәрсе. Жұмулы тұрған жұдырықтың ішінде емес, ап-ашық алақанда жатқанды ел көрмейді, жұрт білмейді деп ойлайды. Қайдан олай болсын, тәйірі. Ел оны баяғыда-ақ — Нәзирадан бұрын-ақ сезіп-біліп алған шығар. Бұл жайды өсек-аяңда шаруам жоқ деген мен біліп тұрғанда, одан басқалар қалай білмей тұрсын. Нәзира байқұсқа да сын жоқ. Ол да қайбір жетісіп жүр дейсің?! Соғыс басталысымен майданға аттанып кеткен күйеуінен қай айдың қай күнінде қандай хабар болады деп, көзі тірі қосағының күйігін күйттеп жүргенде, «Жығылғанға — жұдырық» дегендей, оған мынасының сүйек сындырған сорақы ісі қосылып, дос-дұшпанның алдында біржолата жер қылып отыр. Алайда жұрттың ой-назары мен тынымсыз әрекеті соғыстың салған ойран-апатына қарай ауы кеткендіктен болар, қызының масқара қылығын қазірше ешкім ашықтын-ашық баттитып тұрып бетіне баса қоймаған сияқты. Тегінде, Нәзираның өзі де болмағандау әйел. Қашан болса осы ауылдағының ешқайсысын бетіме келтірмеймін деп, көрінген жерде аузын айға білеп ақиланып жүргені. Енді сол өзінің тісі батқандар айналып келіп өзімді масқаралап, жан-жағымнан түтіп жейді-ау деп кірерге тесік таппай қипақтап жүргені мынау. Бұл пендеде аздаған ақыл болса қайтеді екен?! Нәзираның қызы былтыр жазда егіс басында ана бір ұзын тұрамен әуей болып жүргенін осы ауылдың біразі көріпті деп еді.

	Ондайды көзбен көру ғана емес, құлақпен естігеннің өзі де жетіп жатыр емес пе?.. Бірер күннің ішінде-ақ бұл ауылдың үлкен-кішісі өрттей лаулаған мына оқиғадан бәрі де құлағдар болып қойыпты. Тек ел басына күн туы, әркімнің өз қайғысы өзіне жетіп-артылып жатқанда, ешкім Нәзираға тілін сүйреңдетіп келіп, алақанына салған жалғыз қызының «ұрлығын» әшкерелемей. кеңшілік жасап жүргендерін сезіп-білуге бұл көзі алақтаған шатақшыл әйелдің ақылы да жетпейді-ау.

	Келінімнің айтуынша, қызының ауыр аяқ екенін құдай қосқан көршісі, әрі тең-құрбысы Бәтимаға да сездірмеуге тырысатын көрінеді. Сөйтсе де, аузы тыныбайтын былайғы қатындар егіс басында Нәзираның қызы жөнінде пышы-пышы әңгіме қозғай қалса. Бәтима: «О байқұста нелерің бар еді? Ел есінен танып жатқан мынадай қиын шақта Нәзираның өзіне, я болмаса қызына ұзында өш, қысқада кектерің кетсе де. Шыдап, аздап болса да аяушылық танытып, тыныш жүре қойсаңдар қайтер еді?! Одан да ана майдандағылардың саулығын тілесеңдер етті!» — деп, салған жерден беттерін қайтарып тастайтын көрінеді. Дегенмен, мына Бәтима, шынын айтқан керек, бөлекше әйел. Әйел боп туды демесе, ақылы мен өрлігі бір-біріне сай біткен өзгеше жан. Құдай әсіресе өзгенің, көптің тілеуін тілеп шарқ ұрып жүретін пенделерін сыбағасыз қалдырмайды деседі. Олай болса, құдай әлі оған береді...»

	Жастардың аузындағы «кертартпа кемпір», ал үлкендердің көкейінде қалған «молда кемпір» жалаң аяғына киген көлешін тырп-тырп басып үйіне кіріп кете барды.

	Жарық дүниеге жар сала айқайлап келген қуыршақтай нәрестенің алғашқы жылаған даусы бәсеңси барып тоқтаған сәтте ғана Нәзираның кеудесіне жан, аузына тіл біткен болатын.

	— Я, құдай! Жалғызымның жаны шын қалды ма?! Бәтима-ау, дос-дұшпанның алдында масқара болды деген осы емес пе?! Енді қайттім енді! Үндемейсің ғой, бір нәрсе десеңші, мына баланы қайтем?!

	— Баланы қайткені несі? Жуып-шайып, орап алайық.

	— Масқара болық қой! Қызымның да бағы ашыылмаған сорлы болды-ау! Оң жақта отырып бала тапты деген не сұмдық еді, ойбай! Дұшпанның табасына қалды деген осы емей, немене?! Мұндай қорлыққа басқа төзсе де, мен төзе аламаспын! Бәтима-ау, айтсаңшы, енді не істеуім керек?!

	— Жазған Нәзира-ау, саған не болды сонша безілдеп?! Осылай боларын күні бұрын сезбеп пе едің!? Енді «Болары болып, бояуы сіңді» деген осы. Қазір біреуді біреу сынап-мінейтіндей, біреуге біреу кінә артатындай уақыт па?

	— Бұлай боларын қалай сезбейін, сездім ғой. Не істерімді білмей қиналғанда Іленің арғы бетіндегі Шарында тұратын сіңліме бір түнде барып ақылдасып қайтқанмын. Ол қанша дегенмен қыз анасы емес қой. Оттан алыста, мен сияқты қолы күйіп жатқан жоқ. Төтесінен бір-ақ кетті. «Абыройдан жұрдай болайын демесең, босанған бетте қызым бүйтті, қызым сөйтті деп солқылдақтық жасамай, ішінен шыққан шикі өкпені тірі пенденің көзіне түсірместен жерге тық та, өзі аяқ-қолын жинасымен ешкімге сездірмей түнделетіп осында жеткіз. Одан кейінгісін мына маған жібер, бәрін де өзім жайғастырамын. Қызыңа мынау деген күйеу тауып беріп, шаруаңды тып-тыныш тындырамын» деп еді. Оған мен де, қызым да жанымыз қысылғанда мақұл деп қойыппыз. Енді мына үні жер жарған қып-қызыл шақаға батылым жетіп қолым барар емес. Енді не істеймін? Жасың ұзақ болғыр Бәтима, қалай десем екен, сен қанша дегенде сырт адамсың ғой, бір нәрсе жасап, мені мына қырсық жағдайдан құтқара көрші!..

	— Ей, Нәзира! Ол не деген сөзің?! Ондай жаман ниетке қолың ғана емес, аузың қалай барып айтып тұр мына сөзді?! Кесіп-пішкен ой-пиғылдарың шынымен мынадай болса, онда сіңлің екеуің де нағыз тас жүрек екенсіңдер. Мұңдай сұмдығыңды өзге біреу естімей-ақ қойсын. Баладан бүйтіп азарда-безер боп құтыла алмай отырсаңдар, маған-ақ беріңдер. Бәтиманың артынан ілестіріп, інісіңдей қылып асырап бағайын. Егер оған келіспесеңдер, мына арам ниеттеріңді көріп-біле тұрып жазықсыз нәрестені жазым еткізіп қоя алмаспын. Бастарың екеу болмаса, байқап-байқап әрекет етіңдер. Үлкендерді сотыстың жалмап жатқаны аздай, енді сенің де қан ұстағың келді ме?! Соттап жібереді-ау деп үкіметтен қорықпасаң да, Құдайдан қорқатын жөнің бар емес пе деің?! Қаттырақ айтпасам, жетеңе жетпей ме деймін сен Нәзираның. Құдай қаһарланса, көрге кіріп кетсең де құтқармайды! Осыны неге ұқпайсың?!

	— Білем ғой, Бәтима, білем. Ал сонда не істейін, не істе демексің? Ел бетіне қалай қараймын? Тіпті күйеуім соғыстан келгенде, оның алдында не деп ақталам? Бір қызға ие бола алмай, қайда қарадым деймін? Айналайын Бәтима, алам десең мына баланы сен-ақ алшы. Тек өзіңнен жалынып сұрарым — біраз күнге дейін қызым аяқ-қолын жиып, ың-дыңсыз Іледен ары өтіп кеткенше жан пендеге баланың сыбысын сездіре көрмеші! Сөйт. Осылай етейік.

	— Жарайды, Нәзира, айтқаның болсын. Бұл тілегіңді орындау аса қиын емес қой. Тек кейін баланы қайтарып бер деп екі ортада мені шырылдатып жүрмеңдер. Естеріңде болсын, ол кезде сендердің олай етуге құқыларың да қалмайды.

	— Жо-жоқ! Оллаһи, олай етпейміз, Бәтима. Маңайыңа да жуымаймыз. Бізді бұл қиындықтан осылай оңай құтқарғаныңа рақметтен басқа айтарым жоқ. Мұны да ана үйіңдегі Бәтимаң сияқты Жаркентгің базарынан тауып алдым деп қоярсың былайғы жұртқа. Онда не тұрыс, жерге жарық түсіп келеді екен, біреу-міреудің көзіне түсіп қалмай, тезірек ал да жөнел.

	Бәтима бау-бақшаның ішімен ұрлана басып өз үйіне қарай беттеп келеді. Әлде-қандай бір ойлар алабұртып күпті көңілі алып ұшып келеді. Қолында кеудесіне қыса ұстаған шүйкедей ғана ораулы шүберек түйіншегі бар. Түйіншектің ішінде шынашақтай ғана тірі жан — Назираның қызынан жаңа ғана туылған жас нәресте — қызыл шақа ұл бала алаңсыз ылжырап жатыр. «Құдай берейін десе, құдіреті күшті емес пе, міне, өзі әкеліп бере салды. Бала деген періште ғой, ешкімге қиянаты жоқ кінәратсыз періште. Осындай жазықсыз балапанға қандай пенденің жүрегі селт етпей жамандық ойлайды екен?!..

	Баланың періштесі қағады деген ақиқат сөз осы шығар. Ниеті қараға ауып кеткен Назира мына мені үйіне өзі шақырып әкелгенін қарай гөр. Егер мен келе қалмасам, баланың көзін жоймаққа ниеттеніп қойған ол, ара түсер көлденең адам болмаған соң, бұл тірі жанды қара жерге тыға салар ма еді, қайтер еді?! Астапыралла! Адам дегенің де сұмдық болады екен-ау, тегінде. Онда да талай жылдан бері көріп-біліп келе жатырмын, сырын алып, сыбызын түйіп бодым деген Назираның мынадай пиғылға бел байлауы нағыз жауыздық емес пе?! Хайуан да бұлай етпейді. Хайуан ұрпағы үшін өмірін құрбан етуге бар, бірақ іштен шыққан төліне ешқашан өлім тілемейді. Қалай болғанда да оның үйіне құдай мені өзі айдап апарған екен. Бұл тірі жан, тісті бақаны — құдай сүйіп жаратқан пәк періштені нар тәуекел деп қолыма алған екенмін, енді оның бар тәлей-тауқыметі — рақаты мен мехнаты менің мойнымда болары хақ. Ақай соғыстан аман-есен келгенде, «ата, ата» деп артынан қалмай, ізін басып ілесіп жүретін ізбасары болса екен. Бұл да жылқышыы болмаса.... Япыр-ай, ине шаншып алғандай желкем неге шымыр ете түсті. Біреу байқап қалып, соңымнан сұғын қадап тұрған жоқ па? Не де болса кідірмейін, үйіме кіріп бір-ақ тоқтайын.

	Боз ала таңның бозамық жарығында ап-айқын көрініп бара жатқан Бәтиманы өз терезесінің арғы жағынан көзі шалған үлкендердің аузындағы «молда кемпір» оған таңырқай қарады. Сөйтіп тұрып «О жаратқан Алла, Назира баланы шынымен-ақ Бәтимаға арқалатып жібергені ме?!» деп ойлады. Сәлден соң аздап сабасына түскен ол ернін жыбырлатып: «Мен білетін Назира болса, одан бұдан да зорын күтуге болады. Қайта баланың тәлейіне қарай құдай Бәтиманы бұған әкеліп қоңсы қондырғанына да шүкір. Әйтеуір өлмес жеріне барып кірді» — дегенде молда кемпірдің даусы өзіне де айқын естіле кетіп, «мұндайда аузыма ие болайын» деп тілін тістей қойды.





III тарау




	Сықыр етіп есік ашылғанда жалт қараған Бәтима мектептен келген өз қызы — оқушы Бәтиманы көрді. «Ә, келдің бе?» дей бергенінше оған ілесе кіріп келе жатқан сол қоралпас қыз балаға көзі түсті. Бірақ оны, шыны керек, жыға тани алмады. «Бірге оқитын жолдас қыздарының біреуі болар» деп топшыласа да, бұл жорамалына өзі қайта күмән келтіріп, әлгі қызға көз тоқтатыңқырап қарады. «Ойпыр-ау, көрген де қызым сияқты, өзі неткен жүдеу бала ед?! Екі жағы қушия ішке кіріп, өлеусіреген бадана көздері сонша шүңірейіп кеткенін қараңыз. Осы ауылда мен тани қоймайтындай кімнің қызы болды екен бұл сонда? Сырқаттан сау ма өзі? Қабағында кірбең бар сияқты ғой...»

	— Апа, ішкі үйге жүріңізші, — деді өз қызы.

	Көңіліне әлденеден секем алғандай болған Бәтима үн-түнсіз орнынан тұрып, қызының соңынан ілесе берді.

	Кітап, дәптерлерін терезенің алдына қойған қызы кері қайырылып барып есікті жапты да:

	— Апа, Рысалды біздікінен шай ішіп, осында қонсыншы, үйлерінде жейтін тамақтары жоқ, — деді сыбырлай сөйлеп.

	— Бұл кімнің қызы? — Шешесі таңданыс білдіре сұрады.

	— Танымадыңыз ба? Менің дос қызым Рысалды ғой, Рысбекова.

	— Ойбай-ау! Мынау Рысалды ма?! О, жаратқан ием, аз-ақ күннің ішінде түрі не боп кеткен байқұс қыздың?! Ойпырай десеңші, шешеден кейінгі баланың күні құрсын да бүйткен! Әкелері болса майданда жүр, обал-ақ болды-ау бейшара балаларға. Айкүлше байқұс, мен көргелі бері ауру-сырқау болып сүйретіліп келе жатса да, екі баласмының — ұлы мен қызының үстеріне қылау түсірмеуші еді.

	— Апа, ақырын сөйлесеңізші. Шешесі туралы біреу бірдеңе десе, бірден жылап жібереді.

	— А-а, иә, жыламай қайтсін. Айтпайын, аузыма алмайын. Сен Рысалдыны қасыңа шақырып, осында отыра тұрыңдар, мен шай әзірлеп жіберейін. Ізбасар да түскі шайын ішпестен ұйықтап қалып еді. Әзірше жата тұрсын, сонан соң оятармыз.

	Бәтима ілінбей сыртқа шығып кетті:

	«Ізбасар» дегені қазірше үш жасқа келген, Нәзира көршісінің оң жақта отырған қызы Ажардан туған, оны сүйекке түскен таңба санап, жарық дүниені көрсетпей жерге тыға салайық деген Нәзираға жан ұшыра қарсы шыққан Бәтима: «баладан құтыла алмай отырсаң, маған бер, Бәтиманың артынан ілестіріп інісіндей қылып асырап бағайын. Ақай соғыстан келгенде, «ата, ата» деп артынан қалмай, ізін басып ілесіп жүретін ізбасары болсын» — деп еміреніп тұрып бауырына басқанда, көкірегі иіп сүт шығып кеткен, атын әдейі ырымдап Ізбасар қойған баласы — осы.

	Сары самауырын гүжілдей қайнап үйге кіргенде Ізбасар да қыбыр-жыбырдан оянып кетті. Бәрі де дастарқанды жағалай келіп шайға отыры жатыр. Жоқтан бар жасайтын қолы берекелі шешесі дастарқанның да шырайын кіргізіп жібергенін көрген қыз Бәтима елжірей езу тартын жымиды.

	Ел басына күн туған соғыстың қиын күндері қанша тығырыққа тіресе де, бұл үйден нан мен жүгері талқаны қазіршен үзілген емес-ті. Міне, дастарқанға нан мен талқаннан басқа сықпа құрт — ежігей салыныпты. Бір кеседе сүттің бетінен енді ғана сыпырып алынған бал қаймақ тұр ағарып. Шұңғылдау қалайы табаққа салынған алма мен жүзім әсіресе балалардың көз жауын алып барады...

	— Сенің атың кім? — деді бір кезде Ізбасар қонақ қыздың бетіне қарап отырып.

	Ол жауап берем дегенше оқушы Бәтима сөзге кірісіп кетті:

	— «Сен» деп айтпа, «сіз» деп айт. Ол сенен үлкен. Мына менімен бірге төртінші класта оқиды. Өзінен үлкен қызды «әкпе» дейді. «Әкпе, атыңыз кім?» деп сұра. Бәтима оқушы қызының орынды айтқан сөзіне сүйсініп, ризашылықпен жымиып қойды.

	— Әкпе, атыңыз кім? — деді Ізбасар.

	— Рысалды.

	— Өтірік. Сіздің атыңыз Бәтима.

	Мұны айтқан кішкентай Ізбасардан басқалары ду күліп жіберді.

	Елден қалмағансып езу тартып жымиған ол:

	— Менің апамның аты — Бәтима. Әкпемнің аты — Бәтима. Сіздің атыңыз да — Бәтима.

	Оның сөзіне тыңдаушылар тағы да мәз болып күлісті.

	— Біздің Ізбасарға қыздардың бәрі Бәтима, — деді осы үйдегі Бәтиманың үлкені. Ол терезеге қарап жіберіп: — Ойбүй, бесін боп қапты ғой, мен тездетіп жұмысыма кетейін. Мынаны көзден таса қыла қоймаңдар, бір нәрсеге ұрынып қалмасын. Қарағым Рысалды, сен бүгінше осында — біздің үйде бол. Жұмыстан қайтқанда сендердікіне соғып, Ораз ағаңды да ерте келермін, — деп, өзі жеке екі алақанымен «аллаһу акбар» жасап бетін сипады да, орнынан тез тұрып кетті.

	Жұмысақа барам деп үйден шыққан Бәтима есік алдында сәл ойланып тұрып, Рысбектің үйіне — қайтыс болып кеткеніне бір айдай ғана уақыт өткен, жасы өзінен едәуір кіші Айкүлшенің тамына қарай бет алды.

	«Бұлар ана жылы осы колхозға тау бөктеріндегі ауылдардың бірінен көшіп келгенде, жаңылмасам, осы Ораз емшектегі бала болатын. Аттай желіп өтіп бара жатқан өмір-ай десеңші. Сонда еді ғой, Ақайдың айтуымен ерулікке шақырып шай бергенімізде осы ұлын қырқынан жаңа шығардық деген қып-қызыл шақа нәресте еді. Бұл да, міне, он үштен он төртке аяқ басыпты. «Келіннің бетін кім ашса, сол ыстық» демекші, ата салтымен сырттан көшіп келген сол үйді өзгелерден бұрын шақырып ерулік бергендіктен бе, бұлар бізді сол күннен бастап туысындай көріп кетіп еді. Кейін, онда да Ақай өзі соғысқа кетердің алдында ғана айтты ғой Рысбектің жай-жапсарын...

	Олар бұл ауылға жайдан-жай көшіп келе салмапты. Бұрынырақ өз елі, өз жерінде белсенді атанып жүргенінде біреулердің көре алмастық жаласымен ұсталып, сотталып кетіпті. Содан тиісті мерзімін өтеп келген соң үйленіп, колхоздың қара жұмысына шықса керек. Бірақ басшылар тарапынан шын сөзі қашанда өтірік, оң ісі қашан да теріс бола беріпті. Сотталған деген аты бар — әділдік үшін күресуге әлі жетпепті. Түртпектей берген соң қайтсін, жел қуған қаңбақтай ұшып, бірде-бір таныс-білістігі жоқ осы ауылды келіп сағалауға тура келген ғой. Өз бастарының кінәсін көрсетіп қоя ма деп мұны қайтадан түрмеге тығып жіберуді көздеген соңындағы ізін баққандар оны бұл жерден де тауып алыпты. Сөйтіп, алыстан орағытып, оның «шикілігін» колхоздың бастығы Сәлімнің құлағына ақырын ғана іліп кетсе керек.

	Біздің Ақай былай ашық-жарқын сияқты болғанымен, өзгенің сырын сыртқа шашпайтын аузына берік кісі ғой. Рысбектің өзіне айтқан сол бір тағдыр-тарихын қасындағы маған да тіс жарып әңгіме ете қоймаған. Өзі соғысқа алынбаса, бұл жайды менің де естіместен жүре беруім, құдай біледі-ау, айдан анық еді. Мен білгелі бері колхоздың председателі болып келе жатқан осы Сәлім Рысбекті емес. Ақайды кеңсесіне шақырып алып: «Анау Рысбек тусың ба еді, досың ба еді?» депті.

	«Ай мен күннің аманында бұл кісі Рысбектің атын аузына тегін алып отырған жоқ, оны өзінің орнына бастық етіп қоймасы тағы белгілі. «Туысың б)а», «досың б)а» деп күлдібадамдатып сұрауына қарағанда құлағына «сотталған» не «халық жауы» деген бір сыбыс жеткен-ау шамасы. Бұдан басқаша болуы, әсте, мүмкін емес. Бастықтың қай кезде. қандай жағдайда қалай сөйлейтінін осы уақытқа дейін аз да болса біліп қалдық емес пе» деп күдік ойлаған Ақай қайтаруға тиісті жауабын сұрақтан бастапты:

	— Сәке, сіз екеуіміз туыспыз ба? — депті.

	— Жоқ. Бірақ мен сені туыстан да артық көріп кеткенім рас.

	— Көңіліңізге рақмет. Сәке. Ал енді сіз екеуіміз доспыз ба?

	— Дос болмасақ та, жолдас, жақын жолдастар екенімізде дау жоқ. Мұнымен не айтақшысың?

	— Рысбек те маған туыс та емес, төс қағыстырып серттескен дос та емес. Бірақ ол — адал, жақсы адам. Өзі жақсы кісі кез келген адаммен кез келген жерде жолдас боп кете алады. Оны. міне. өз сөзіңіз де растап отырған сияқты. Егер мен ұшқары ойлап, жаңсақ айтып отырмасам. Рысбек жөнінде жайсыз сөз естігенсіз-ау. шамасы.

	— Иә, естідім.

	— Ендеше, мені тыңдаңызшы. Бес-алты жылдан бері қатар еңбек етіп, араласып-құраласып келе жатып. Рысбектің бойынан дұшпан дейтіндей бірде-бір жат қылық көре алмадым. Қырағылық қашанда керек қой. Әсіресе бір колхозды басқарып отырған мына сізге бөлекше керек. Егер менің сөзіме иланып, сенім артар болсаңыз, қырғидан есі кете қашып, қойнымызға келіп қорғалаған торғайды да кері қумай паналатамыз ғой. Сол сияқты менің сөзімді қабыл көрсеңіз, жамандығын, жаулығын көрмей тұрып Рысбекті шетке қақпай-ақ қоялық. Жазықтыны жазалау оңай ғой, жазықсызды жаладан арашалап қалу әділдіктің белгісі емес пе...

	— Аужайыңды ұқтым, Ақай. Өзім де осылай дейтін шығар деп ойлаған едім. Сенің колхозға сіңіріп жүрген еңбегіңе де, жасампаз социалистік қоғамымызға деген адал көзқарасыңа да бір кісідей қанықпын деп есептеп, Рысбек туралы алдымен өзіңмен сөйлесіп алайыншы деп шақырғанмын. Жаңа қырағылық керек деп орынды айттың. Жан-жақтан жау анталап тұрған мына заманымызда біздің кеңестік ұлы іске қырағылық бұдан да артық керек. Онсыз болмайды.

	«Дұрыс айтасыз. Бірақ кінәсіз жапа шеккендер де болды ғой» деп айта жаздап барып, тіліміді тия қойдым, — деген еді Ақай.

	Ол осы әңгімесінің соңында Рысбек соғыс басталған бетте майданға аттанып бара жатып мына бізді үлкен сүйеніш көретінін айтып, «Айкүлше болса аурушың еді, біздің үйге көз қырларыңызды салып қоярсыздар» деп кеткен. Енді міне, жаз өтіп, күз келгенде оның артынан өзім де кетіп барамын. Рысбектің маған айтқан сол бір өтініш-қолқасын енді сенің есіңе салып кетуіме тура келіп отыр. Денің сау тұрса, әйел екеніңе қарамай нардың жүгін арқалап жүре беретін әдетің еді. Әйтсе де ендігі үй мен түздің бар ауыртпалығы бір өзіңе түсейін деп тұр. Құдай да «Сақтансаң — сақтаймын» деген ғой. «Жұмыс-жұмыс» деп өліп-өше бермей, бір мезгіл жаның мен тәніңді күтуді де естен шығарма. «Көппен көрген ұлы той» дейді. Соғыс бітіп, ел аман тұрса, бәрі де бір күнгідей болмай өте шығады әлі...»

	«Мына тауыққа ұқсатып басыңды жұлып алайын ба, иттің күшігі!» Бәтима мына сөзді оқыстан естіп, селк ете түсті. Ол тепсіне айқайлап айтылған ащы да зілді сөзден кәдімгідей шошып кетіп, өзімен-өзі іштей тілдесіп келе жатқандағы қалың ойынан табан астында қол үзіп қалды.

	Жаңағы зірк-зірк еткен түрпідей сөздің иесі қолында ақ таяғы бар Дауыт дейтін шал екенін таныды. Ол қарсы алдында басын төмен салып сүмірейіп тұрған Оразға таяғын көтере түсіп тап-тап береді. Шал мен баланың ортасында жүні жартылай жұлынған тауық жатқанын көріп қалған Бәтима «Алда, байқұс бала-ай, қарныңның аштығы қапыда түзу жолдан шығарған екен ғой» деп ойлады.

	— Сен оңбаған бүгін есік алдынан тауық ұрладың, ертең қорадан мал ұрлайсың. Оның арғы күні колхоздың қамбасынан астық ұрлайсың. Сонан кейін сотталып түрмеге түсесің. Түрме сені мына мен сияқты есіркеп қоймайды, дадаңны25 танытып тұрып, көзіңе көк шыбын үймелетеді.

	— Саламат жақсымысыз, Дауыт аға! — Бәтима түк білмегенсіп, үлкен кісіге бұрыннан беріп келе жатқан оң сәлемін өзгертей қайталады.

	Артына жалт қараған шал:

	— А-а, Бәтимасыз ба?! Аман-жақсымысыз. Өте жақсы келдіңіз. Мына оңбағанды көрдіңіз бе?! Кемпір екеуіміздің тамағымызға талшық етіп отырған бес тауықтын бірін ұрлап әкеліп өлтіріп, тапа-тал түсте бұрқыратып жүнін жұлып отыр. Ойбай-ау, бұл сұмдық қой! Қай басынғаны бұның?!

	Шал ентіге түсіп, бір сәт сөйлей алмай қалды. Алқыны басылыңқырап, қайта тілге келген сәтінде кәрілік дендеген екпіні оңай қайтып қалған ол даусын еріксіз бәсеңдетіп, Бәтимаға шағына сөйледі:

	— Қарашы өзің, Бәтима. Мына оңбағанның қалт-құлт етіп отырған шал мен кемпірді басынуын! Менің бағып отырған малымның өзі — осы бес тауық қана. Кемпір екеуіміздің ертеден қара кешке дейінгі артынан қарап аңдығанымыз — осылардың баққан ізі. Біреуі көзге көрінбей қалса да, яки болмаса ұядағы бір тұқымның26 саны кем шыға қойса да, неге бұлай деп мазамыз кетіп болады. Мына шұбар тауықтың дыбысы шықпай қалған соң, өзіміздің ауладан іздеп таба алмай, бері қарай жағалап жүрсем, мына жетесіз оңбаған қаннен-қаперсіз тауытымның жүнін жұлып отыр. Үлкенді үлкен екен демей, қошына отырып тауығымызды ұрласа, мұндай бұзық кейін жұртқа тыныштық бере ме?! Қараңызшы, мені не істеп аласың дегендей, беті бүлк етпей тұрған тұрысын. Жоқ! Мен мұны бұлай жазасыз қалдыра алмаймын. Мен мұны бастыққа — Сәлимжанның өзіне айтып, милисаға бергізем. Соғыс болып жатқан ішкі жақтың мұндай балалары партизандармен бірге жауға қарсы соғысып, қалың оттың ішінде, аранын ашқан ажалдың аузында арпалысып жүргенін екі күннің бірінде естіп-біліп жатырмыз. Әуелі кейбіреуі кереметтей ерліктер істеп жүрген көрінеді. Әділдігін айтыңызшы, Бәтима, сөзімнің жалғаны бар ма? Мына арамтамақ ұры, егер өзім келіп ұрлығының үстінен түспесем, тауығымды жеп алып, түк көрмеген болып тымпиып жүре бермекші. Білесіз бе, бұл биыл мектепке де барып жүрген жоқ. Оқымаса, аш болса, неге жұмыс істемейді?

	Колхозда мұның жасында жұмыс істеп жүргендер де бар деседі ғой осы ел.

	— Бар, бар. Дұрыс айтасыз, Дауыт аға. Сөзіңіздің жалғаны жоқ, бәрі рас. Ораз өте ұят іс жасаған екен. Ұят, ұят! Ал енді Дауыт аға, бұлардың да ай дейтін ажасы, қой дейтін қожасы болмай қалғаннан бері ақылдары тола қоймаған бала емес пе, қарындары ашқан соң, амалсыздан осылай істеп қойған болар. Осы жағын ескере келіп, бүгінігі — дәл осы жолғы бір ашуыңызды маған қиыңызшыы, Дауыт аға. Мен Оразды қазірден бастап қолыма алып, жақсы жолға — кісілік жолға салып көрейін. Әуре болып Сәлімге де айтпай-ақ қойыңыз. О кісінің өзі мына егін жинау кезінде бір қолын екі ете алмай басы қатып жүр. Бұл Ораз ақыр оқымайтын болса, өзіңіз айтқандай, колхоздың жұмысына шықсын, еңбекке үйренсін. Міне, сонда тамағын да адалдап жейтін болады. Ораз балам, еңкейіп, ана тауықты қолыңа ал. Дауыт атаңның үйіндегі апаңа апарып, істеген теріс қылығымыз үшін кешірім сұрайық. Тауықты өлтіріп қойған екенсің, енді оны төлеуге тура келеді. Жарайды, оны мен-ақ төлеп берейін. Бұ кісілерге біздің үйдегі үлкен ақ тауықты әкеліп берейік. Үлкенді, әсіресе қарт адамдарды қай кезде де ренжітуге болмайды. Кәне, жүріңіздер.

	Кінәлі болып қалған бала да, оның жазасын бергізбек болған шал да Бәтиманың айтқан кесіміне көніп, деген жағына жүрді.

	* * *

	Бәтима өзінің қызы мен баласы — Бәтимасы мен Ізбасарын және бүгінгі қонақтары — ағалы-қарындасты Ораз бен Рысалдыны ұйқыға жатқызғаннан кейін өзі де төсегіне барып қисайған. Алайда кірпігі бір айқаспай-ақ қойды. Қараңғы үйде оның ұйқысын шайдай ашқан қарындары тойған соң алаңсыыз ұйқыға кеткен мына екі баланың ертеңгі жайы еді. Бұлар бүгін қонып, ертең үйлеріне қайтып кететін әдеттегі қонақ емесін күндіз-ақ іштей сезінген. Бірақ оған бажайлап ой жіберіп отыруға мұршасы болмады. Оразды үйге әкеп тастасымен жұмысына кеткен. Одан қас қарайғанда шаршап-шалддығып бір-ақ оралды. Бұлар бала да болса — қонақ. Әр қонақтың өзіне лайық кәдесі болады. Қара су болса да, барын беріп, баптарын табуға тырысу үй иесінің ежелден келе жатқан дағдылы міндеті.

	«Рысалдының жүгі жеңілдеу. Бәтимадан кем қылмай киімін бүтіндеп бере алсам, өздері бұрыннан да жақын достар, бірге жатып, бірге тұра береді. Сабақтарына да бірге барып, үйге де бірге қайтады. Ақайдың да айтып кеткені бар еді. Көріп, біліп тұрып, бұл екеуін қалай аш-жалаңаш тентіретіп жіберем?.. Анада Айкүлше дүниеден қайтқанда Жаркенттің арысындағы Алмалыдан келдім деген оның кәрі шешсі: «Үйге барған соң бала-келініммен өзара ақылдасып, айналып келіп екі баланы алып кетермін» — дегеніне сеніп, оның үстіне жұмыс басты болып жүре берген екем. Бұл бейшаралар аз күннің ішінде-ақ біржолата азып-тозып, ұсқындары кетіп қалыпты. Қу кеңірдек үшін Ораздың ұрлыққа барып отырғаны анау. Қиын болғанда осы баланың жағдайы қиын болар ма екен? Мектепке бармай жүргенінің себебін де ұзын құлақтан естіп біліп отырмын. Өзі не дер екен деп ақырындап сыр тартып көрсем, оқығым келмейді деп келтесінен бір-ақ қайырды. Айтқанынан қайтпайтын қыңыр мінезді бала екені көрініп-ақ тұр. Оқитын мектебі барда неге білім алып алғанды ойламайды екен? Шіркін-ай, балалық өмір қайтып келмейді-ау! Бала күнім қайта айналып келіп, мені біреу оқы деп мектепке жіберсе, білім нәріне шөлім бір қанбай, тоқтаусыз сіміріп жұта берер едім. Естіп, байқауымша бәрі оқумен оңалып, біліммен толысады екен. Радионы айтсаңшы, оны тіпті сиқыр десе болмай ма. Алматыдан немесе Москвадан айтқанды төкпей-шашпай сол сәтінде біздің ауылға естірте қою деген ғажап қой! Міне, білім-ғылымның кереметі. Ақай екеуіміздікі не, сауатсыздардың түнгі оқуына барып жүріп қара таныған болдық. Оған да шүкір. Ол болмаса майдандағы Ақайға ойымдағыны ақтара айтып хат жаза алмас та едім ғои». «Ақай, аман-есен жүрсің бе?..» Пай, пай деген! Мен қайда лағып барамын?! Сонымен, Ораздың жайы не болды? Өзі де қиындау бала екен. Ашық-жарқын сөйлеспей, бойын аулақ салып алып мысыңды құртады. Жақын тартып тілдесейін десең, кірпідей жиырылып, әсте маңайлатпайды. Естуімше, мектепте де оқуы жақсы болмаса керек. Оның үстіне өзі қатарлы балаларға жуан жұдырық көрсетіп, тынышсыздық таныта берген соң, мұғалым күйіп кетті ме, кім білсін, кластағы балалардың көзінше «ұрған олай емес, былай» деп оңдырмай «жазалап қойған» көрінеді. Ораз мұрнынан аққан қанды жеңімен сүртіп тұрып: «Енді мектепке сенің мұрнынды қанататын болғанда бір-ақ келем!» — деп, есікті тарс жауып шығып жүре беріпті. Содан қайтып ол жаққа ат ізін салмай кетіпті деген сөз бар. Иә, бұл баланы енді мектепке сүйреп те апара алмайсың. «Жетелеген ит ауға жарамайды» деп, оқуға құлықсыз баладан оқымысты шығарам деудің өзі де қиынның қиыны шығар. Бірақ, бұл әлі алды-артын біліп болмаған бала ғой. Дер шағында — бала кезінде оқи алмай қалып, кейін өкінеді-ау бұл ақымақ...

	Ешкімі жоқ тұл жетім емес қой. Әкелері соғыстан келгенше аш-жалаңаш қалдырмай, ата-аналарын жоқтатпай асырап баға тұрайын. Ең бастысы — Рысбек майданнан аман келіп, мына күшіктеріне ие болса екен» дегенге жеткенде Бәтима көзі ілініп кеткенін өзі де сезбей қалды.

	* * *

	Ертесінде таңертең екі қызды — Бәтима мен Рысалдыны мектепке жіберген Бәтима белін бұйда жіппен шарт буып. Ізбасарды көтеріп, Оразды қасына ертіп. мұнарланған кең далаға — алыстан ағараңдап көрінген қырман басына қарай жаяу тартып кетті.

	* * *

	Арада ай өткен. Қазан аяқтап, қараша іргеге келіп итініп тұрса да, бұл жазы ыстық, қысы жайсаң шуақты өлкеге күз енді ғана жеткен сияқты. Сидиған сымбатты теректің, кеудесін кермеге артып қойған сал бөксе жүзімнің, ойдым-ойдымды орағыта өскен үкілі қамыстың, желемік желп етсе, салдырлап ала жөнелетін шашақты жүгерінің жапырақтары енді-енді ғана сарғыш тартып, күз нышанын көрсете бастаған.

	Бәтима кішкентай Ізбасарын да, дардай боп қалған Оразды да жанынан қарыс қалдырмайды. Колхоздың жұмысы дейтін ауылда тұратындарға ғана белгілі шаруа — мұнда күн сайын қайталап атқара беретін тұрақты кәсіп деген болмайды. Жыл бойғысын айтпағанда. осы күздің өзінде — бір ғана айдың ішінде үшеуі бірге жүріп қол орақпен бидай оруға қатысты. Әрине, іштеріндегі орақшысы — Бәтима. Ол қолына сыймай бара жатқан бір уыс бидай сабағын жерге қоя салып, әрі қарай бүкшеңдеп қозғалады. Ораз оларды біріне-бірін қосып, бір құшақ болғанда Ізбасар ұсынған ши баулықпен тас түйін етіп белінен байлап, әрі қарай кете береді. Бұл жердегі Ізбасардың міндеті — шиден түйіп, құрғап қалмасын деп арықтағы суға салып, ағып кетпейтіндей етіп таспен бастырып немесе жиектегі қурайлардың біріне матап байлай салған баулықтарды бір-бірден Оразға жеткізіп беріп тұру.

	Бидай орылып бітісімен жоңышқаның соңғы — үшінші шабысы басталып кетті. Білекті түріп тастап, бұйралана толқыған көкпеңбек жоңышқаны сырылдата кеп шабатын шалғышы әйелдердің көш басында Бәтима кетіп бара жатады. Тартылған солдың орта тұсына елден ерен оқшау жеткенде артына бір қарап қоятын әдеті бар. Онысы — Ізбасар отыр ма, тұр ма, көбелек қуып бір жаққа ұзап кеткен жоқ па, құдай бетін әрі қылсын, қапыда бір нәрсе шағып алмады ма деп қауіп қылып іздегені. Сәл дамылдап отырғанда немесе тік тұрып шалғы қайраған кезінде сонадайдан көрінген қырман жаққа әлсін-әлі қарағыштап қояды. Онысы — қырман үстіндегі тұлық тартқан ат, биелердің қарасы көріне ме, ұзақты күн ат үтсінде дөңгелек қырманды шыр айнала тепеңдеген Ораз басы айналып құлап қалмады ма, құдай жазымыңнан сақтай гөр дегені.

	Енді міне, кешелі бері «Бірлік» колхозының тайлы-таяғына дейін жүгері жинауға кіріскен. Бұл науқан — қыс түскенше бір толастамайтын ұзақ мерзімді жұмыс және оған еңбектеген баладан еңкейген кәріге дейін қол ұшын береді. Әйтпесе оның жартысына жуығы жинап алынбай қар астында қалатынын осындағы мектеп оқушыларына дейін жақсы біледі.

	Есек арба ауылдың шетіне шыққанда Ізбасарды алдына алып арт жақта отырған Бәтима: «Балам, тоқтап, ана кісіні ала кетейік», — деді алда божыны шеңгелдей ұстап, көк есекті желдіртіп келе жатқан Оразға.

	Екі қолын артына ұстап алдарында баяу жүріп бара жатқан адамның кім екенін жазбай танып огырған Ораз тоқтағысы келмесе де, амалсыздан тізгін тежеді.

	— Дауыт аға, амансыз ба?! Арбаға отырып алыңыз. — Кішкентай арбаның бел ортасына жайғасқан Бәтима алға қарай сырлыға берді.

	— А-а, Бәтимамысыз?! «Шал болсаң, мал болмайсың» дегендей, мына жүрісіммен егін басына қай уақытта жетем деп келе жатыр едім, жақсы болды ғой, — деп, арбаның артынан ебедейсіз қалбалақтап міне берем дегенде кәрі кеудесі ырқына бағынбай алға қарай оқыс ауытқып кеткен Дауыт шал қаннен-қаперсіз шолжиып отырған Ізбасардың алдына келіп етбеттей құлады.

	— Ой, аға, байқаңыз!..

	Ораз «шалға сол керек» дегендей мырс етіп күліп жіберді. Анадағы шұбар тауыкка қатысты «иттің күшігі» деп тілдегені әлі есінен кетпепті. Оңшалып отыра берген қарт кісі:

	— Әне айттым ғой, «Шал болсаң, мал болмайсың» деп. Мынау маған күледі тағы. Көрерміз әлі өзің қартайғанда қандай болғаныңды. — Қалай көресіз!? Мен қартайғанша сіз тірі боласыз ба? Шу, ей, шу.

	— Е-е, солай екен ғой. Мына бұзық қалай, Бәтима, еңбекке төселіп қалды ма?

	— Жаман емес, аға. Қолынан келген істі атқарып келе жатыр. Бірақ қабырғасы қытпаған мұндай балаларға жұмыстың көбі-ақ ауыр тиіп жүр. Обал-ақ. Амал қанша, ауыр жұмыстарды атқаратын ер-азаматтардың бәрі майданда жүрсе, амал бар ма. Колхоздың бүкіл жұмысы қатын-қалаш пен осындай жас балаларға қарап қалды емес пе. Міне, жетпістен асқанда бітпеген іске қолғабыс тигізем деп сіз де келе жатырсыз.

	— Мені қойшы. Асарымды асап, жасарымды жасаған адаммын. Мен қартайғанша тірі жүресіз бе деп мына тентек айтқандай, бүгін тұрып ертең өле кетсем де, өзіме болмаса, Аллаға өкпем жоқ. Жаратушы Құдайым бұл пенделерін екіге бөлініп алып қырылыса беріңдер деп жаратпаған шығар-ау деймін. Бұл адамзаттың іс-қылығына қайран қаламын. Соғысты бастаған неміс пашистері деп айтады. Әй, соғыс болған соң, сол пашистердің өзі қоса қырғын таппай ма?! Құдайға шүкір, құдай зауалын бергенде, жаудың беті кері қайтып, пашистер келген жаағына қарай шегініп бара жатқан көрінеді. Өзі қазған орға өзі түсіп, өзі салған өртке өзі күйіп өлді деген осы болады, Бәтима. Бұйыртса, ол да жақын қалды. Қыста болмаса да, жаға салым қаскөй жауды өзінің бас көтеріп шыққан харам қамалына қайта қуып тығып, өмір бақи бас көтерместей етіп сыбағасын береді әлі.

	— Айтқаныңыз келсін, аға. Жеңістің ондай күні тезірек келсе екен! Ораз, арбаңды ана бір жерге тоқтат. Дауыт аға түсіп алғанша абай бол. Есегің жүріп кетіп, үлкен кісі құлап қалып жүрмесін. Бастықтың өзі — Сәлім аға да келіпті ғой. Әне, бері қарай бұрылды.

	— Ассалаумалейкум, Дауыт ака! Қандақ, әһвалиңиз яқшиму? Міне, міне, Дауыт ака мен Ізбасар келген соң бітпейтін жұмыс болма? Әй, мынау Рысбектің баласы ма!?

	Бұл мектепті тастап, біржолата жұмысқа шықты деп жүр ғой. Бүкіл мәлі27. Дұрыс балам! Осының дұрыс. Тегінде еңбек еткен жақсы. Жасың нешеде?

	— Он үштен он төртке шығам.

	— Қап, әттеген-ай, ә! Жастау боп қалғаныңды қарашы. Жиын-терін аяқталған соң — қысқа қарай тракторшылардың оқуына жіберсем бе деп едім. Ештеңе емес, бір амалын табармыз. Ол биыл болмаса, келесі жылы болады. Қалай тракторшы болғың келе ме?

	— Болғым келеді, Сәлім ака. — Ораздың көзі оттай жайнап кетті.

	— Міне, азамат! Маған осындай жанып тұрған өжет балалар ұнайды. Бәтима, естіп жатырмын, мына Рысбектің балаларын қанатыңның астына алыпсың. Жүрегіңнің кеңдігін бұрын да көріп жүруші едік. Мынадай қысылшаң шақтың қиындығыына қарамай, бұл жолы тіпті ерлеген екенсің!

	Аяқ астынан мақтау сөз естимін деп ойламаған Бәтима не дерін білмей кібіртіктеп тұрып қалды.

	— Бұларды да бауырыңа басып, кейбір жеке басын ғана ойлап қалған баласыз жандарға ұқсамай, үлкен адамшылық жасапсың. Жалпы адамның адамға жасаған жақсылығы түбінде бір қайтады. Солай емес пе, Дауыт ака? — деп еді, қолын артына ұстап шеткерірек тұрған қария: «Солай, солай. Бәтима жас болғанмен, бөлекше жан ғой. Бәріміз де мен жақсымын деп кеудемізді қағамыз. Ал шын жақсы тындырған ісімен көрінеді екен. Мына сөзің, Салимжан, баласы жақ маған да дөп тигендей болып тұр. «Ауру өтірік болғанмен, өлім — әшкере» деп қазақтар айтатындай, осы жасқа келгенше мына Бәтиманың көрсетіп жүрген ақыл-үлгілеренің біреуін де істей алмай өтіптік мына өмірден. Кемпір екеуіміз қисая кетсек, сол күні біздің үйдің де оты өшейін деп тұр. — Шалдың даусы жарықшақтанып барып, үні өшіп қалды.

	— Ой, Дауыт ака, сөзім сізге тиер деп әсте ойламаған едім. Сіздің жаныңызды жаралайын дегеннен мүлде аулақпын. — Сәлім қалбалақтап барып Дауыт шалды құшақтап, арқасынан қағып, көңілін аулаған болып жатты.

	— Ештеңе емесс. Қысылмай-ақ қой. Көңілі жарым адамның өзі осындай кірпияз бола ма, қайдам. Баламның жоқтығын сен айтпағанда да басқа біреу айтатын сияқты болып, күні бұрын өзгеге кінә артып шыға келетін жаман әдетім бар. Сонымды іштей біліп тұрсам да, ешбір қоя алмай келемін. Әсілі, әр нәрсе өз уақтысымен екен ғой. Қазір маған өкінетін де, намыстанып шолтаңдайтын да уақыт қалмаған стяқты. Бәтима-ау, кәрінің берекесі кеткен мыжыңын тыңдап тұра бермей, бастасаңшы енді жұмысыңа.

	— А-а. О не дегеніңіз. Айтқандарыңыздың мынасы теріс дейтіндей ешбір кемшіндігі жоқ. Мұныңыз да дұрыс. Ерте күнді кеш қылмай ісімізге кірісейік. Былай, бері қарай жүріңіз, аға.

	«Төрт құбыласы сай болып тұрған адам кемде-кем екен-ау. Қанша дегенмен бастықтың аты бастық емес пе, Сәлім аға, сыртқа жүнін қомпайтып сыр білдірмеген болады. Әйтпесе, бұ кісінің де іш құсасы ішінде — ұлы соғыста шаһит болып, қара қағаз келгеніне де көп болған жоқ. Жаратқан ием, Ақайға өзің жар бола көр» деп ойлаған Бәтима Ізбасарды қолынан жетектеп, самаладай болып сарғыш тартып тұрған қалың жүгеріге бойлап ене берді.

	* * *

	— Бәтима, сүйінші, Ақайдан хат келді. Жұмыстан үйіне тақап кеп қалған Бәтима артына жалт қарағанда, өзіне жете алмай келе жатқан аласа бойлы балдақты еркек-пошташыны көре кетті. Иә, шын антынты, қолында майдан хаты — үш бұрышты қағаз-конверт анық көрініп келеді. Көптен бері Ақайдан хат-хабар болмай көңілі күпті болып жүрген Бәтима қатты қуанып кетті.

	— Сүйіншіңіз болады, аға. Қалағаныңызды алыңыз. Күнде осылай майданда жүргендерден жақсы хабар жеткізіп, елді қуантып жүріңіз. — Пошташының қолындағы хатқа қол соза беріп Ақайдың айдақ-сайдақ жазуын айнытпай таныды. Жүрегі дүрсілдеп, ашып оқығанша тағаты қалмай барады.

	Тездете басып ілгері жүре бергені сол еді, «Бәтима» деді пошташы тағы да. Алаңсыз артына бұрылған ол бұл жолы балдақты еркектің түрін танымай қала жаздады. Қоңырқай өңі әп-сәтте қара қазанның түбіндей қарауытып, түтігіп шыға келіпті. «Бір күнде екі түрлі хабар болуы мүмкін емес. Ақай аман, Ақай тірі!» дей берді іштей шошыған ол буын-буыны қалтырап.

	— Бәтима, ана қолыңдағы балалардың — ұл мен қыздың әкесі — Рысбек майданда ерлікпен қаза тауыпты. Үйі жабық тұрған соң өзіңе әкелдім, міне, қара қағазы.

	Бәтиманың жүрегіне біреу гірш еткізіп найза сұғып алғандай болды. Пошташы қасына келіп, әлдене деп айтқан сөздерін ести алған жоқ. Қос құлағы шыңылдап тұр. Балдақты еркектің бір қолымен қолтығынан демеп, үйіңе жүр дегендей болған ишарасын ұққанымен, орнынан қозғала қоймады. Бір кезде ғана:

	— Үйген бармаймын. Мына өң-түрімді көрсе, балалар қорқып кетер. Сіз жүре беріңіз. Мен өзім, кейінірек, кейінірек, — дей берді...

	Ізімен кері қайтқан Бәтима өз үйіне тұспа-тұс, тек кірер есігі келесі көшеге қараған молда кемпірдің үйін бетке алып жүрді.

	Бәтима осы жолы ғана емес, жаны қатты қысылған сәттерінде осы үйге — ұлты басқа ұйғыр болса да, осы молда кемпірге кіріп шығатын әдеті болатын. Өзін бұл кісі де жатырқамай, жақын тартып тұратын еді. Айтқандарын молда кемпірдің зор ықылас қойып тыңдайтыны, ой-пікірлерін құптай отырып, адал ниетпен ақыл қосатыны оған қашанда жігер беретін. Әйтеуір, бұ кісінің алдынан бір түрлі тыңайып, көңілі марқайып шығатын.

	— Бәтимамысың? Кел, жоғары шық. — Молда кемпір оның жүзіне елеусіз ғана бір қарап өтті. — Қуаныш пен қайғыны қатар арқалап жүрсің ғой. Ақайдан хабар-ошар бар ма? — деді тіксініп.

	— Ақай балаңыз аман-есен жүр екен, апа. Жаңа ғана сау-саламаттығын білдіріп жазған хатын алып, қатты қуанған едім. Бірақ, соның артынша тағы бір жайсыз хабар шығып, өз үйіме өзім кіре алмай, сырт айналып жүрмін.

	— Астапыралаа! Үйіңе кіре алмағаның қалай?!

	— Анада ғана шешелері о дүниелік болып кетіп, жағдайлары келіспеген соң қолыма алған Ораз бен Рысалдының әкесі майданда опат болыпты. Міне, осы қазір ғана пошташы қара қағазын қолыма ұстатып кетті. Енді не істеймін, апа? Балаларына қалай естіртермін?! «Жығылғанға — жұдырық» деп, бұл оларға тіпті қиын болатын болды ғой!..

	— Е-е, дүние-ай! Өз қайғы-қасіретің аз болғандай, өзгелердің машақаты да сенің басыңа түсе берді-ау, қызым. Қайтесің енді, шыдайсың. Қандай азабы болса да шыдаймын, көтеремін деп тәуекел етіп жүрегін жоқсың ба?!. Бұл жалған дүниелегі жақсылық жолында тартқан азабың анау шын дүниеге барғанда ақталады. Ондағы сенің орның жұмақтың төрі болады әлі. Амандық болып, менің жасыма жетсең, бұл дүниеде тартқан мехнаттарыңның бір-екі мысқал болса да рақатын көріп қаларсың. Ал енді, Бәтима, ана қолыңдағы екі балаға әкелерінің шаһит болып кеткенін өз аузыңмен айтып хабарласаң, оларға әкесін сен өлтіргендей болып көрінесің. Сонан соң олар сенен тез суынып кетеді. Сондықтан үлкен-кішінің басы қосылған көпшіліктің ортасында естіртіңдер. Ел елдігін жасап, балаларға басу сөздерін айтып жуатып қойғанға да жақсы. Қазірше түк білмеген болу саған да оңай тимейді, әрине. Амал қанша, оған да шыдайсың, шыдауыңа тура келеді. Ал енді үйіңе бар, балаларың да апамыз қайда жүр деп алаңдап отырған болар. Айтпақшы, сенің айтқандарыңның әсері ме, Қытайға кеткен Қожақ укаң28 түсіме кіріпті.

	— Рас па, апа?! Қалай тірі ме екен өзі?

	— Тірі болғанда қандай! Байып кетіпті. Қара мұртты, қала сақалы бар, ұзын бойлы, қара кісі екен деймін. Мына Өсектің арнасындай кең арнаға сыймаған қалың қойын қойшысына айдатып, кілең бір қызыл түсті жылқы, сиырын тағы біреуге айдатып, өзі ақбоз атқа мініп, көш бастап барады екен. Көш деген тегін нәрсе емес, укаң түбінде бір келеді. Алла бұйыртса, ол екеуің бір-біріңді тіршіліктеріңде көресіңдер.

	— Аузыңызға май, апа! Ондай күн туса, бүкіл Шолақайдың халқын тайлы-таяғына дейін шақырып, дүркіретіп тұрып той жасар ем ғой. Сонда тура төрімнің төбесіне өзіңізді отырғызар едім...

	— Тілеуіңе жет, шырағым. Ниеті жақсы адамды Алла әсте жаман күнге қалдырмайды. Ақайың да аман-есен келсін. Бар, бара ғой.

	— Айтқаныңыз келсін, апа!..

	* * *

	Ертесі күні кеште Бәтима жұмысынан өзге жұрттан гөрі ертерек қайтты. «Ауыры тұрмын» дегенді сылтау етіп, Оразға көк есекті арбаға жектірді де, оның өзіне айдатып үйлеріне күн барда келді. Екі қыз — Бәтима мен Рысалды шешелерінің «ауырып қалғанын» көріп, басына жастық қойып, оның қисайып жатуына жағдай жасап берді. Түстен кейін екі қыздың қарауына қалдырылған Ізбасар көзі жәутеңдеп өзін айналсоқтай берген соң, Бәтима оны қолынан тартып қасына жатқызды.

	— Ораз, есекті беделікке арқандаған соң мына екеуіне құдықтан су тартып бер, кешкі тамақтарын жасасын. Мен ауыры қалған сияқтымын, кішкене жата тұрайын, — деп еді, шекесі шынымен-ақ солқ-солқ ете түсті.

	«Ойпырай, Рысбектің қазасын естіртуші көпшіліктен бұрынырақ үйге келіп алайын және алабұртқан көңілімнің қорқынышын балаларға сездіріп алмайын деп өтірік ауырған бола қойып едім. Бұл қылығым жаратушы Аллаға жақпай қалды ма, қайтті? Басым түсіп бара жатқаны несі?.. Баламысың деген, менің қас-қабағыма қарағандары болмаса, Ораз бен Рысалдының ойларында ештеңе жоқ. Өздері үй ұстап кететін ересек те емес, біраз жылға дейін оттары да тұтамай қалатын болды-ау бұлардың. Тағдыр да неткен қатал еді, бір айналдырғанды шыр айналдырып, итініп іздерінен қалмай-ақ қойды. Бәрінің де құдай түбін берсе екен».

	— Апа, біздің үйге қарай кісілер келе жатыр. Атамнан хат-хабар жоқ па еді? — Есіктен асығыс кірген Бәтима қыздың даусы қорқыныштан қалтырап шықты.

	Соғыс басталғалы бері майданда адамы бар үйге қарай шақырусыз топтанып келе жатқан кісі көрінсе, жаман хабар алып келе жатқан жоқ па деп кішкентай балаға дейін бірден көңіліне секем алатын болып алған. Басын жастықтан көтере берген Бәтиманың жөпелдемеде аузына сөз түспей қойды. Қызын іштей аяп, «үрейленетін ештеңем жоқ» дейін десе де, оған ілесе кірген Рысалдыны көргенде тілі байлана қалды. «Атаң өлген жоқ, қызым, өлімнен аман» дейін десе, «Рысалды қызым, сенің де әкең аман-сау» деуге аузы бармайтын сияқты.

	«Ассалаумағалейкум» деп есік жақтан естілген жалғыз сөзге мойын бұрған Бәтима Дауыт қарияны, оның өкшесін баса кіріп келе жатқан председатель Сәлімді көрді. «Е-е, Сәлім ағаның келгені дұрыс болды. Қазіргі майдан жағдайының жайсыз хабарын кейбір жетесіздер сияқты дүңк еткізіп қойып қалмай, соңынан елдің еңсесін көтеріп, жігерлендіре түсетіндей әсерлі сөздер айтып, қайғы иесінің мұңын жеңілдетіп кететін сергектігі бар еді» деп ойлады.

	Үйдің іші адамға лық толды. Дауыт қария мен Сәлімнен басқасы түгел дерлік әйелдер екен. Мұндайда көптен қалып қоймайын деді ме, әлде басқа бір пиғылы бар ма, «Ізбасарға көзіңнің сұғын қадай бермей аулақ жүр» деп, бұл үйге келер жолын қиып тастаған Нәзира көршісі де ілесе кіріпті. Бәрінің де өңі жабыңқы, жауар бұлттай түнеріп тұр. «Басқаша болуы да мүмкін емес қой» деп ойлады Бәтима.

	Сілтідей тынған тыныштықты Сәлімнің үні бұзып жүре берлді.

	— Бәтима және осы үйдің ер-азаматы Ораз қарағым, майданнан мынадай хабар келіп отыр, — деді де, қолына ұстаған қағазға қарап жіберіп, шын оқыды ма, болмаса жанынан шығарып айтты ма, көтеріңкі дауыспен мына бір сөздерді тоқтаусыз айтып шықты: — Омаров Рысбек Украин жерін неміс фашистерінен азат ету жолында ерлікпен шайқасып жүріп қаза тапты. Оны командирлері мен қарулас жолдастары еш уақытта да ұмытпақ емес. Оны Отаны, елі, ауылдастары да ұмытпайды.

	— Апа! — Состиып тұрған Рысалды жүрелеп отырған Бәтиманың алдына етпеттей барып құлады.

	«Құлындарым-ай!» деген Бәтима одан әріге төзе алған жоқ, көкірегі қарс айрылды. Рысбектің атын айтып дауыс салғанада, бүкіл әйел қосылып, үйдің іші күңіреніп кетті. Сәлім өзі айтқан «жалынды сөздерін» өзі естен шығарып алып, үнсіз жас төгіп отыр. Кішкене Бәтима шешесінің артынан келіп, мойнынан қапсыра құшақтап алыпты. Даусы шықпағаны болмаса, қатар құрбысының, кластас досының, бір үйдің баласына айналып кеткен бауыр етіндей аяулы серігінің қайғысы өз басына түскеннен бетер солығын баса алай, егіліп-егіліп жылады.

	Шешем өлсе де, дәл қазір әкем осылай болады деп ойламаған Ораз алғашында «қаза тапты» дегеннің өзіне де түсініңкіремей қалған. Қарыңдасының оқыс қимылдап барып, ботадай боздаған сәтінде ғана әкелерінің мерт болғанына, келмеске кеткеніне көзі жетті. Үйдегі отырғандар мен түрегеп тұрғандар көз жастарына ерік берген тұста оның қыстыға жаншылған кеудесі мына тар қапасқа сия алмай, далаға қарай ата жөнелді...

	Бұл күнде жылаған жұрт шерменде құсасы сыртқа шығып, өксігі тарқаған соң сабыр сақтап тоқтай білуге де үйренген. Бір-біріне басу айтып, өлгендерге салауат, тірілерге саламат тідесіп тарасатын. Бүгін де солай болды. Ел дүрлігісіп орнынан тұрып жатқанда Сәлім:

	— Көпшілік, бәріңіз де көрдіңіздер. Жаңа Рысалды қыз «апа» деп барып Бәтиманы бас салып, оны өзіне пана тұтып жатыр. Бұл деген — анам мен әкемнің орнындағы ендігі жақыным, сүйенер тірегім сізсіз дегені. Бәтима да бұларды әрі жүр деп кеудесінен итермейтінін осы тұрған бәріміз де білеміз. Ақай болса соғысты жүр. Бұларды асырап бағу, Бәтима, бір өзіңе оңай тимейтіні де белгілі. Осы колхоздың председателі ретінде айтарым, біле білсек, осы жас балалар біздің ертеңімізге керек. Ертеңгі колхоздың қырауар жұмысын осылар істемегенде кім істейді. Сондықтан бұлардың есейіп, ел қатарына қосылып кетуіне, көпшілік, сіздердің алдарыңызда берер уәдем — басқарма тарапынан қолдан келгенінше көмек жасап тұрамыз...

	Бәтима дәл осы сәтте жиналыста сөйлегендей бір нәрсе деп сөз айтудың реті жоғын біліп тұрса да, отырған орнында үнсіз қала беруді жөн көрмеді. Рысалдыны кеудесіне қыса құшақтап отырған күйі:

	— Сәлім аға, көпшілік ағайын! Мына кішкентайларды баласынбай, жұдырықтай жұмылып келіп көңілдеріңізді білдіріп, қайғымызға ортақтасып жатқандарыңызға рақмет. Сәлім аға, колхоз басқармасы тарапынан көмек беріп тұрамыз деп қамқорлық танытып жатырсыз. Ондай көңіл демеген игі лебізіңізге ризашылыық білдіремін. Мен де бұларды қараусыз қалдырам деуден аулықпын. Рысбек жасы кіші болса да, Ақайдың жақын жолдасы еді. Жолдастың, достың тіршілікте қадірін біліп, өлгенде аруағын сыйлау адамгершілік парыз болса керек. Білдіріп жатқан сенімдеріңізге көп рақмет. Осылардың табанына кірген шөңге менің маңдайыма кірсін деп ант-су ішпей-ақ қояйын. Бәтимам мен Ізбасарыма ұсынған аналық сезімімнің жарым-жартысын енді мыналарға бөліп берермін деген ойға келіп отырмын. Сөйте тұрып Рысбектің үйінің оты өшіп қалмауын да ескеруіме тура келіп тұр. Амаңдық болып, Ораз келіншек алғандай күнге жетсек, «енді әкеңнің түтінін түтет» деп, сол үйге — өз үйіне апарып кіргізуді де ойладым...

	— Жөн, жөн. Затың әйел болса да, ақылың дария екен, Бәтима. Ризамын саған. Осы тұрған бәріміз де ризамыз. Құдай тойға жеткізсін. Ендігі жерде тойға келейік — деген Лауыт қария шығар есікке қарай бұрылғанда, өзгелер де қобырасып қозғала берді.

	* * *

	Тірі адам тіршілігін жасап, бұл үйдегілер де от жағып, тамақ пісірген. Көз байланып, әбден қараңғы үйірілгенде дастарқанды айнала келіп отырғандардың ішінде Ораз болмай шықты.

	«Осында көңіл айта келген ел үйді-үйлеріне тарасқанда Ораз бар ма еді осы? Кейін тамақ әзірлеп жүргенде ол ойыма қалай келмеген? Кіріп-шыққанын да көре алмаған сияқтымын-ау, шамасы» деп ойлаған Бәтима үн-түнсіз сыртқа шығып кетіп, қараңғыда қармана жүріп үйдің алды-артын, қора-қопсыны тінте қарап шықты. Сатымен көтеріліп, тоқал тамның жадағай төбесін шолды. Қораның үстіндегі жиналған шөптің айнала төңірегін, үстін түгел адақтап қарады. Ораз деп дыбыстап та көрді. Зым-зия жоқ.

	Үйге кіріп, ұшатын қарғадай қобырасып отырған балаларына: — Тамақтарыңды іше беріңдер. Ораз төменгі базға — қырман жаққа кетіп қалған сияқты. Мен барып ертіп келейін» — деді де, ілінбей үйден қайта шықты. Қолына түскен ағашты таяқ орнына ұстай салып, қырманға қарай жаяу жүріп кетті.

	«Рысалды болса қыз, шыбын жаны шырқырағанда көз алдында тұрған маған келіп паналамай қайтсін. Ал Ораз — ұл бала. «Әкең өлді» дегенде қарс айрылған жүрегі ешкімге көз жасын көрсетпейін деп аулаққа ала қашқан ғой. Қайғыға белшесінен батқан бүгінгі күні басқа балалармен селтеңдеп ойнап кетті деудің әсте реті жоқ. Мана қараңғы түнде дала кезіп те кете алмаса керек. Қанша дегенмен бала емес пе, қорқуға тиіс. Соғыс басталғалы бері ауылда сес көрсетерлік еркектердің жоғын біліп алған итқұс дегендер айналаны торуылдап маза бермейтінін ол да біледі. Ал енді қырман да іргеде тұрған жоқ — бір жарым шақырымдай жерде. Дегенмен, күнде барып көзі үйреніп, бауыр басып қалған таныс мекен әрі оңаша жер болған соң бірден солай тартып кетері анық. Үйден мана — кісілер отырған кезде шығып кетсе, базға көз барда-ақ жетіп алады. Қазір карауылдың жанында томаға-тұйық томсырайып отырған шығар. Үстінде сырт киімі бар ма екен өзінің. Түннің мына суығында жаурап қалмаса болды ғой...»

	Бәтима қараңғы түнде базға жақындап барғанда алдынан Асан карауылдың қара ала төбеті үріп шықты.

	— Бұл кім, әй?! — Асан шалдың таныс даусы да естіле кетті.

	— Мен ғой. Бәтимамын.

	— Түнделетіп неғып жүрсің мұнда?

	— Оразды іздеп жүрмін, аға. Ораз осында келді ме екен?

	Қайдағы Ораз? Бағана ерте-жарықта есек арбамен екеуің бірге кетпеп пе едіңдер? — Қолына мылтық ұстаған қарауыл біртін-біртін жақындап келе жатты.

	Бәтиманы танып үруін қоя салған қара ала төбет құйрығын бұлғаңдатып екі ортада тұр.

	Жүрегі зулап қоя берген Бәтима екі тізесі қалтырап, сол келіп жеткен жерінде, таяғына сүйеніп тұрды да қалды.

	— Әй, өзі әкесінің өлгенін естіп пе еді? Қай уақыттан бері жоқ?

	Бәтима болған жайды үзіп-жұлып айтып шықты да:

	— Асан аға-ау, енді қайттім, ес тоқтатпаған бала әке мен шешеден бірдей айрылғанда қасіретке шыддай алмай, бір нәрсеге ұрынып қалар ма екен?! — деп өксіп жылап жіберді.

	— Қой, түн ішінде жылама! Құдай жамандықтың бетін ары қылсын. Сен бұл жақта жұргенде, ол үйіңе келіп, бұл уақытта тырайып ұйықтап жатқан шығар.

	— Айтқаныңыз келсін. Олай болса жақсы елді ғой. Жарайды. Мен қайтайын.

	— Әй, Бәтима, өзің әрең тұрған сияқтысың ғой. Тоқта. Жирен қасқа ат ер-тоқы-

	мымен тұр еді, соған мініп кет. Тек ертең ертерек жеткізерсің, біреу болмаса біреу колхоздың атын көрінгенге беріп деп бықсытып сөз қылып жүрер, — деді де, артына қарай бұрылды.

	— Кәрілік бізге де жетіп қалған ба, осы бір кішкентай жерге жүргенге діңкеледім де қалдым. — Бәтима осыны айтып, күзетшінің соңынан ерді.

	— Сендерге тақалап қалған қайдағы кәрілік? Мұнда мына іштен жеген үрей мен қайғы дерттен де жаман. Сабыр сақтап, қайғыға көп бой алдырмаған керек. Осы нәрсе әр уақытта есіңде жүрсін.

	Қорадан жирен қасқаны жетелеп шыққан Асан қарауыл оның ауыздығын салып, тартпасын тартты да:

	— Ал, міне бер, балаң табылады. Қайда кетер дейсің, — деп кәрілерге тән басалқы сөзін айтты.

	— Айтқаныңыз келсін, аға. Көп жасаңыз.

	Бәтима жирен қасқаны аяндатып былайрақ шыққаннан кейін Ораз есіне түсе кетіп, тізгінді сілкіп қалды да, атын желдірте жөнелді.

	Ауылдың шетіне келіп кіргенде, кейбіреудің шамы сөніп, ұйқыға кеткені білінді. «Түнде дүрсілдете шапқан қайсысы?» дегізбейін деп баяулата жүріп, есігінің алдына келіп, аттан түсті. Шам жанып тұрған терезенің сыртынан келіп қарап еді, екі қыз бен Ізбасары отырған-отырған жерлерінде ұйықтап қалғандарын көрді. «Ораз жоқ!» деді шындап секем алып.

	Үйге кіріп, балаларының төсектерін салды да, ешқайсысын оятпастан көтеріп-көтеріп апарып, орын-орындарына жатқызды. Қозғаған соң, біреуі болмаса біреуі оянып кетер ме екен деп, шамалы уақыт күтіп отырды. Біржола жайланып ұйқыға кетті-ау деген кезде шамды өшіріп, үйден шықты. Атқа мініп, ауылдың батыс жақ іргесіндегі Өсектің суына қарай беттеді.

	Ешқандай жамандық ойламайын десе де, арнасына сыймай жататын үлкен ағынды су санасынан шықпай-ақ қойды.

	Алыс шығыстан айтуын келе жатқан шақта ауыылдың желке тұсын кесіп өтіп жағаға жеткен Бәтима салдыр-күлдір етіп екпіндей аққан арынды өзеннің алапат үнін естіп-ақ тұла бойы түршігіп кетті. «Жоқ! Қаншама күйініп, қаншама көз жұмбайлыұққа барса да, Ораз бұл суға, жо-жоқ, құдай бетін ары қылсын!? Қайдағыны қайдан ойлап едім. Бала емес, үлкеннің өзі-ақ жөңкіле жүйткіген мына судың дүлей екпінін көріп-ақ бұған өздігінен түсе қоюға жүрегі дауаламас. Осы өзен баяғыдан бері осылай ма еді өзі? О, Тоба, маған не болған, Өсектің суын бүгін көргендей?! «Сулы жер — нулы жер» деп, екі күннің бірінде оны мақтан қылып жүрмеуші ме едік. Бұл жердің халқын ана жылы аштыққа да ұрындырмай, одан бергі жылдары колхозымызды аудан көлемінде алға шығарып келе жатқан осы мол судың арқасы емес пе еді...»

	Төмен қарай су арнасының қырын жағалап жүрді. Сарқыраған сарыны қандай! Баяғыда Іленің арғы жағынан Ақай екеуіміз бір атқа мінгесіп осы жұртқа келгенімізде, осы Өсек осылай буырқанып ағып жатыр еді. Мына жер үстінде қаншама айлар мен жылдар өтсе де, бұл шіркін ағысын бір өзгерткен емес. Бұл өзен бірнеше жылдан бері жүріп жатқан қиян-кескі соғыстан хабарсыз да болар. «Шіркін, мен көгершін болсам, түнімен ұшып майдандағы атамды барып көріп келер едім», — деп үйдегі Бәтима қызым айтқандай, адам баласы бір-бірімен қырық пышақ болып қырқыса бергенше, бірі өзен, бірі тау, бірі ағаш болып шыға келсе ғой. Онда тауға бұлт үйіріліп, ол жерге жаңбыр боп жауып, шөліркеген қаншама өсімдікке нәр берер еді. Өзен тоқтамай ағып, қаншама аңқасы кепкен аң, құсқа сусын болар еді. Алып қарағаштың түбіне ми қайнаған ыстықта қаншама жан-жануар келіп тыныс табар еді. Мен сонда неге айналар едім, тауға ма, өзенге ме, әлде ағашқа ма? Ақай ше?..»

	Бәтима мырс етіп күліп жіберді. «Қиял дегенде шек болмайды екен-ау, шіркін! Егер адам атаулы тау-тасқа айналып кетсе, жалпақ әлемнің жақсы, жаманын кім айтып, кім тыңдар еді? Адам болмаса, мына дүниенің қадір-қасиетін кім біліп, кім бағалар еді? Бәрін де елеп-екшеп отыратын адамзат, шындығында, бәрінен де артықша жаралған екен ғой. Бірақ, қырғын майдан ашып, бір-бірін жауыздықпен өлтіріп жатса, оның ақылдылығы, білермендігі қайда!? Ойпырай десеңші, осы жарқыраған ай мен күннің астындағы тыныштық өмір әркімге-ақ керек екенін шала сауатты менің өзім сезіп-біліп тұрған сияқтымын. Сонда оқуы, ғылымы жетіскен, көкте қыран құстай самғап ұшқан, кемеліне келген адамдарды басқаратын ақылы зор патшалар соғыстың шығуына неге жол беріп қояды екен?»

	Жирен қасқа ауылды жанай өтіп, баздың тұсына жеткенде, әрі қарай жүруге ешкім күштемеген соң, қырманға қарай қиыстай тартты. Ал ой түбіне жетіп бола алмаған Бәтима «Қайдам, бұл мен сияқтылардың ақыл-өресі жетпейтін жұмбақ іс болды» деп, басын көтеріп жан-жағына қарағанда, шылбыр-тізгін өз еркіне тиген астындағы аты аппақ сүттей ай астындағы бозамықтанып көрінген қырманға таяп кеп қалғанын байқап, басын бірден тарта қойды. «О, ғажап! Менің мына жүрісіме жол болсын. Қырманға жетіп бір-ақ тірелген болсам, Асан ағаға не істеп жүрмін дер едім? Қой, ауы.іга қайтайын. Адам ит жанды деген рас болса керек. Әй, қайдам, шаршау дегеннің не екенін білмеуші едім, кешеден бері, әйтеуір, құр сүлдерімді зорға сүйретіп жүрген сияқтымын. Ораз қайда кете қалды? Тоқта, тоқта!.. Ол жаны қиналған сәтінде әке-шешесінің от жаққан жері — өз үйіне кетіп қалуы да мүмкін екен-ау. Бұл қалай ойыма келмеген?.. Құлыптаулы үйдің кілті менде тұрса, ол оған қалай кіреді? Кірсін, кірмесін, өзі шыққан ұясына жетуді ғана ойлаған шығар. Солай-ақ болса екен...»

	Ауылдың астынан келіп кіре берген жердегі сол жақтағы бірінші үй — Рысбектің екі ауызды тоқал тамына тоқтап, аттан түскен Бәтима бірден есікті келіп қарады. Кетпектей қара құлып жабық күйінде тұр. Бірден десі қайтып, тұла бойы мұздап сала берген ол іргеден әрі қарай үмітсіздене көз жіберіп еді, тамның өзіне белгілі кішкене ғана төрт көзді терезесі үңірейіп ашық тұрғанын байқады. «Уһ, терезені ашып кірген екен ғой. Ақылыңнан айналайын балапаным, түнгі суықта торғайдай бүрісіп далада отырмағаныңа шүкір...»

	Күпәйкесінің ішіндегі желетінің қалтасын қармалап жүріп топ кілтті шығарып, есіктің құлпысын ашып, ішке кірді. Күлімсі көк иісі мүңк етіп мұрнына келді. «Бір айдан бері есік ашылмағанға ауасы да бұзыла қапты. Сіріңкем қайда еді?» Бәтима қолы қалтырай тұрып сіріңке шағып қалып еді, төрдегі құрым киіздің үстінде бір қырынан бүк түсіп жатқан Оразға көзі түсе кетті. «Ой, басы асау құлыншағым! Шаба жөнеліп, әкесінің орнына келіп жатқан жатысын қара».

	Ортадағы темір пештің үстінде тұрған лампасыз шамды тұтатты. Үйдің іші жарық тарта бергенде, ашық терезеден желемік білінгендей болып, шам епелектеп барып зордан өшпей қалды. Бәтима оны жерге — пештің ығына қарай түсіріп қойып жатып, Ораздың алдында жайылып жатқан фотосуреттерге көзі түсті. Еңкейіп, қолына алып қарады. «Мынау Айкүлше ғой. Жастау болса да, сол жүдеу кейпі екен. Ал мына әскери формадағы еркек — Рысбек. Анау ше? Азып-тозған түрі қандай жаман еді. Ойбай, мынау Рысбек пе?! Е-е, жазған-ай, әлгі сотты болып жүрген кезінде түсірілген суреті екен ғой. Байқұс бала қайтсін енді. Әке-шешесінің суреттеріне қарап іштегі шерін шығарған екен де. Оятпай-ақ қояйын. Көзін ашса, тағы да көңілі бұзылар».

	Ішкі үйден көрпе әкеліп Ораздың үстіне жапты. «Түн ішінде оянса, жалғыз өзі елегізіп қорқар, қасында болайын» деп ойлаған Бәтима оның аяқ жағына жеңді білегін жастанып бір қырынан қисая кетті. Далада ер-тоқымымен байлаулы тұрған жирен қасқа есінен шығып кеткен сияқты. Шам сол қалпында ағараңдап жанып тұра берді.





IV тарау




	Арада аттай желіп үш жыл өте шықты. Бұдан үш жыл бұрын «Құдай Бәтиманың ақ тілеуін беріп, алыстағы Ақайы келген. Келгенде де зор абыроймен келді. Фашистерді тықсыра барып індетіп, тас ошағын біржолата талқандап келді. Әр-әр жерінен жарақат алғаны болмаса, соғыстан төрт мүшесі бүтін қайтты. Кеудесі толған медаль. Тек шашы аппақ қудай болып мезгілсіз ағарып, жүзін айқыш-ұйқыш әжім басып, үш-ақ жылдың ішінде қартайып-ақ кеткен. Бір жылға дейін ол «Соғыс шын бітті ме осы?» деп Бәтимадан қайталап сұрай берумен болды. Ал Бәтима болса: «Соғыс біткелі қашан, жауды өзің барып жеңіп келген жоқсың ба!» — деп Ақайды тірі көргеніне мәз болып, балаша еркелетіп отыратын болған.

	Ақай майданнан келген бойда мал фермасының меңгерушісі болып бекітілген. Содан қым-қуыт тірлік басталып кетіп, бүгінде одан әсте сытылып шыға алмастай болып, аяқ-қолы мүлде шырмалып қалған. Бұл саладағы басты қиындық — малшы жетіспейді. Барының өзі кәрі-құртаң, жесір қатын, жетім бала дегендей. Кейде осындай тығырыққа тірелген күйкі тірліктен күйіп кеткенде, айқайлап тұрып ұрсысып алатын кісі таппай қор болады. Малдың бастығы деген аты болмаса, екі күннің бірінде малшының ісін атқарып кететіні тағы бар. Міне, бүгін де таң бозынан ертеңгі шайын ішіп болып, асығыс атын ерттеп жатыр. Соңынан ілесе шыққан Бәтима:

	— Ақай деймін, мына балалардың шешесі мен болғанда, әкесі сен емес пе едің?!

	Ақай Бәтиманың жүзіне таңдана қарап қалды:

	Әйелі сөзін жалғап: — «Бүгін кешке қарай мектепте мектеп бітірушілер мен ата-аналардың басы қосылған салтанатты жиналыс болайын деп жатыр. Соған атам екеуіңіз де келесіздер» деп тұр ана екі қызың. Оған не жауап айтасың? — Ол күйеуінің бетіне үмітсіздеу кейіппен қарады.

	— Жақсы. Барайық. Мектеп бітірген деген үлкен мәселе ғой. Қанша бала бітіреді екен? Бұлар жұмысқа шығып, қолымыз бір ұзарып қалатын болды десеңші.

	— Қолым тимейді, өзің бара салсаңшы дей ме деп қорқып едім, әйтеуір, олай демедің...

	— Жоқ. Бұған уақыт табу керек. Себебі, біріншіден, қыздарымыз мектеп бітіріп жатыр. Екіншіден, бұл әлеуметтік дейміз бе, әлде басқа дейміз бе, үлкен мәні бар мәселе — бір топ сауатты жас, жай ғана сауатты емес-ау, бір топ білікті жас тұп-тура ертең өндіріске келіп араласайын деп тұр. Бұл деген...

	— Дұрыс қой, дұрыс. — Бәтима Ақайдың сөзін аяқтатпай бөліп жіберді. — Бірақ деймін, Ақай, білімді жастар дейсің. Жеті жылдықты, яғни осы ауылдағы орталау мектепті бітіріп жатқан біздің екі қыз сен екеумізге қарағанда әлдеқайда білімді екені де рас. Әйткенмен, мына заман білімнің, білімдінің заманы болып өзгеріп бара жатқан жоқ па. Тіпті мына егістік жерді қалай жыртып, егінді қалай егіп, баптаудың да, агроном дей ме, сондай бір оқуы бар көрінеді. Сонан соң арнайы оқыған мұғалім деген куәлік қағазы болмаса, мектепте де сабақ бергізбейді деп жүр ғой білетіндер. Ана Ораз болса, бесінші класты ғана бітіріп еді. Әйтеуір соған бастықтың көзі түзу түсіп, тракторшының оқуын оқытқызып алды да, шынжыр табанды шырқ иіріп жүр.

	— Сонымен, ұзын сөздің қысқасы, не айтпақ болып тұрсың? Мен алыс отарға — малға жүруім керек...

	— Қыздар осы оқығанымен тоқтап қалмай, әрі қарай оқыса қайтеді демек едім...

	— Оқимыз, списалис боламыз деп талпынып жатса, оқысын, беттерінен қақпайық. Тек анау үлкен оқуларға онды бітірген, қолында атыстаты бар өзіне-өзі сенімді, білімі күшті балалар ғана барады. Бұлардың оқуы средний — орталау ғана ғой.

	«Соғыс дегені болмаса, мына Жаркенттің базарынан ары ұзап көрмеген мен сияқты емес, Ақай ішкергі орыс елінің ортасын көріп келген емес пе, бәрін біліп, орыс сөздерін орыстың өзі сияқты-ақ айтып тұр. «Ісписәліс», «атыстат», «средній» дегендерді анда-санда ел аузынан естіп қалып, білдіретін мән-мағыналарын шамалап болжап тұрсам да, аузыма алып айтып көрмеген сөздерім екен» деп ойлаған Бәтима:

	— Жарайды, жолыңнан қалма. Тек кешінде ертерек келуге тырысшы. Балалардың жиналысына бірге барып келейік, — деп, күйеуінің жүзіне жылы ұшырай қарады.

	— Келем, келем. Бұл дегенің аса міндетті шаруа, — деп атына да мініп үлгерген Ақай бірден желіп жүріп кетті.

	«Ақай осы кейбір бастықтар сияқты сөйлейтін болып бара ма?» дегенді ішінен күбірлеп айтқан Бәтима балаларын оятпақ болып үйге кіріп кетті.

	* * *

	Мектептегі салтанатты жиналыс тым кеш басталды. Мал төлдеп, егін егілетін көктемгі науқан аяқталып, қара шыбыны мен сары масасы жыртылып айырылатын қамыс-құрақты Шолақайдың жазы ерте басталып кетсе де, қашан көз ұйқыға кеткенше тірлігі бітіп болмайтын елдің аяқ-басы толық жиналғанша едәуір уақыт өтіп кеткен.

	Мектеп директоры жиналысты ашық деп жариялап, өзі кіріспе сөз сөйледі:

	— Құрметті Салимжан ака бастаған колхоздың басшылары, ата-аналар мен оқушылар, мұғалімдер коллективі, көсеміміз Сталиннің кемеңгер басшылығы арқасында Ленин мен Сталин құрған коммунистік партияның жаулары — неміс фашистерін жеңгенімізге, міне, үш жылдан асқан биылғы жылы біздің Шолақай жеті жылдық мектебін он төрт оқушы бітіріп отыр, — деп бастап, оқудың қажеттігіне, білім беру ісіндегі мектептің, мұғалімдер қауымының қосқан үлесіне тоқтала отырып, колхоз басқармасының мектепке көрсетіп келе жатқан жан-жақты қамқорлығын саусақпен санамалап тұрып айтып, мектеп бітірушілерді бірінші болып құттықтауды колхоздың председателі Сәлімге бере отырып, көпшіліктің қошамет көрсетіп қол соғуын сұрады.

	— Мектеп директоры өте дұрыс айтады, — деп бастады Сәлім өз сөзін. — Егер ұлы Сталиннің көрегенді дана басшылығы болмағанда, біз соғыста жауды жеңе алмас едік. Солай емес пе, Ақай?! Сондықтан біз бәріміз де ең алдымен ұлы көсеміміз Сталинге қарыздармыз. Біздің қазір бейбіт тұрмыста еңбек етіп жүргеніміз, мына балалардың мектеп бітіріп жатқаны Сталиннің арқасы! — дегенде, отырғандар ду қол шапалақтап жіберді.

	— Мектепті он төрт оқушы бітіріп жатыр. Бұл дегеніңіз — үлкен күш. Біз соғыста көп ер-азаматтарымыздан айрылып, жұмыс қолына зәру болып отырмыз. Мен осы он төрт оқушыны мектеп бітірулерімен құттықтай отырып, түгелдей колхоз шаруашылығына келіп еңбек етуге шақырамын. Қажет болса өзіміз бір-бірлеп жіберіп, мына отырған Ақай мен Бәтиманың баласы, то есть майданда ерлікпен қаза тапқан Рысбектің ұлы — ана Ораз ағалары сияқты керекті мамандыққа ақырындап оқытып аламыз. Әне, Ораз кімнен кем болды, алып техниканың тізгінін тұқырта ұстап жүр. Мына жастар, содан үлгі алыңдар! Сонан соң, жолдас мектеп директоры, қазір әрбір балаға куәлік тапсырғанда, жылдағыдай кім қайда, қандай жұмысқа барғылары келетінін айта кетсін. Бригадирлер мен мал фермасының басшысы, өздеріңе баратындарды жазып алып отырыңдар, — деп сөзін нұсқаумен аяқтады.

	Куәлік беру кезінде мектеп бітірушілердің көбі-ақ өз сөздерін Сталиннің «ұлылығынан» бастап сөйлеу дәстүрін естен шығарған жоқ:

	Журналдағы тізім бойынша бірінші сөз Ақаева Бәтимаға тиген. Жүзі нарттай жанған ол көп алдында орталау мектепті бітіргені жөніндегі куәлігін қолына ұстап тұрып: «Құрметті ұстаздар, колхоз басшылары, қадірлі атам мен анам, мен бүгін мектепті бітіріп, куәлік алғаныма өте қуаныштымын. Өз ауылымда қалып, сауыншы болғым келеді. — Сөзін осылай қысқа әрі нақпа-нақ айтып, өз орнына қарай тез-тез басып жүре берді. Жұрт сатырлата қол шапалақтап өз ризалықтарын білдіріп жатты. Жүрегі аттай тулап кеткен шешесі қолын шапалақтап отырып «Мына қыз оқуымды Жаркенттегі орта мектепте жалғастырам деп жүргені қанда?» деп ойлап, қасындағы Ақайға қарап еді, ол қуанышы қойнына сыймай, «Міне біздің қыз!» дегендей болып, Бәтимаға қарап иегін сілке көтеріп қойды.

	...Кезек Рысалдыға да келген. Жайымен орнынан тұрған ол өзіне жарасып-ақ тұрған ақ көйлекпен көлде жүзген аққуға ұқсап кеткендей болып, сызыла басып елдің алдына шықты.

	«Тіл, көзден құдай сақтай гөр, екі қызымыз да бой жетіп қалған екен. Бәтиманың бойы аласалау болғанымен, жұмысты апырып-жапырып жіберетін ширақ та жігерлі болса, Рысалдым баяу қимылдағанымен, көрікті де сымбатты болып өскен екен» деп ойлады Бәтима. Рысбек есіне түсе кеткен Ақайдың жүзі бір сәт тұнжыр тартып, маңдайындағы әжімдері бұрынғысынан бетер молая түскендей болып көрініп кетті.

	«Мектепті ең үздік бітірген оқушымыз Рысбекова Рысалдыға қызыл куәлік беріледі» дегенде жұрт дуылдата қол соғып жіберді. «Ата-анасы қайда? Орындарыңыздан тұрыңыздар» деген мектеп директорының сөзінен кейін Бәтима мен Ақай қатарласа түрегелді.

	— Осындай бала оқытып, жақсы тәрбие берген ата-анасына — мына сіздерге мектеп ұстаздары атынан алғыс айтамыз! — дегенде, көпшілік қайта қол шапалақтап, ерекше қошамет көрсетті. Ақай жадырап күлсе, қуанған Бәтиманың көзінен еріксіз жас шығып кетті.

	— Мектепті үздік бітірген бұл бала қайда барады екен? — деп қалды президиумда отырған Сәлім.

	— Апам мен атам рұқсат етсе, Жаркенттегі педучилищеге оқуға түссем бе деп едім...

	— Рұқсат, қызым, рұқсат. Оқи ғой! — деді Ақай орнынан атып тұрып.

	— Әкесі оқысын деп отырса, біз не дейміз. Жарайды, оқыса оқысын, — деді Сәлім.

	— Тек оқыған мұғалімдер біздің Шолақайға да керек. Оқуды бітірген соң басқа жаққа кетіп қалмай, осында — тура өзіміздің ауылға кел.

	Отырғандардың ішінен біреу: «Бұл Салимжан акам ешкімді де сыртқа жібермес болды ғой», — деп еді, жұрт ду күліп барып басылды.

	* * *

	Ораз бұлшық еттері бұлтылдап нағыз күреске түсерлік жігіт болып өскен-ді. Тек оның анадан туғандағы ақ сары жүзі жаз болса шақырайған күннің астында, қыс болса үскірік желдің өтінде күреңіте тотығып, сарғылтым сұр түске жастау кезінде-ақ өзгеріп алған. Егер ол Алматыға барып бір айдан астам уақыт жүріп келмегенде, оның алаулаған аққұба жігіт екенін ешкім біліп, ескере қоймас та еді. Облыс бойынша жас механизаторлардың тәжірибе алмасу ретіндегі слеті өтетін болып, соған жіберілген ол бір ғана айдың ішінде саялы баққа оранған сәнді қалада жауқазындай аршылып, Алматының апорт алмасындай ажарланып шыға келген. Ол ауылға қайтып оралғанда, ел Оразды емес, жауыры іы қақпақтай, жүзінен нұры тамған ақ дидарлы жігітті көріп, шын көңілден сүйінген.

	Ораздың қаладан келуін елден ерекше асыға күткен адам — екінші класты енді ғана бітірген Ізбасар болды. Ол екеуі бір-біріне о баста-ақ ерекше бауыр басып кеткен-ді. Ораз «інім» деп еркелетсе, Ізбасар «аға, аға» деп артынан қалмайтын. Ораз трактор айдағалы бері Ізбасардың алдындағы оның мерейі тіптен биіктеп кеткен. Қазір оған бұл ауылда Ораздан өткен құрметті адам жоқ. Себебі, мұның бірге оқитын достары Асқар мен Қасымның ағалары колхозда алқам-салқамы шыққан шиқылдақ ағаш арба айдаса, мұның ағасы аспан мен жерді тітіретіп темір трактор жүргізеді. Олардың арбаға тиеген шөптері саздауытқа шөмейе шөккен бір-ақ шөмеледей болса, мұның ағасы тау көшіргендей бір маяны бір-ақ сүйретеді.

	Соңғы кездері Ізбасар Оразды өзгеше жақсы көре ме, әлде ол жүргізген тракторды артықша ұната ма, осы арасын өзі де анық айыра алмай жүр. Бұрын Асқар мен Қасымға «Ораз ағам ондай», «Ораз ағам мұндай» деп мақтанса, қазір «ДТ белорусқа қарағанда әлдеқайда күшті. ДТ-да сенің ағаң арбаға қосатын торы аттың күшіндей бәлен аттың күші бар, ал белоруста түген аттың күші бар» дегенге көше бастаған. Сөйтсе де, Алматыдан келетін ағасын асыға күткен себебі, Ораз жоқта тракторға отырмақ түгілі оның қасына да бара алмай қалған.

	Ағасы келген бетте-ақ Ізбасардың айы оңынан туа кетті. Бүкіл жаз бойы Оразға ілесіп, трактордың арқасынан түскен жоқ. Ораздың ананы әкел, мынаны әкел, отыз екінші ключті берші, масленканы орнына қоя салшы дегендеріне епелектей жүгіріп, айтқандарын мүлтіксіз орындап жүрді. Және достарына кездесіп қалғанда, әлгі темір-терсектердің аттарын Ораздың айтуымен орысша бұлжытпай атап, бәрін білетін зор білгіш болып көрінуді де естен шығарған емес. Жаздың жылға бергісіз ұзақ күндерін трактордың үстінде, жұлдызы самсаған саумал түндерінде соның май сасыған кабинасында ұйықтап шығу Ізбасардың кенеттен орындала салған ұлы арманындай болған еді. Қыркүйек айы жақындаған сайын, «оқымай-ақ, Ораз ағама помощник болып жұмыс істеп кетсем қайтеді?..» дегенді ойлап, Бәтима апасына бір-екі рет «құлаққағыс» қып айтып та қойған. Апасы, «Талабыңа жет, күнім! — деп маңдайынан сүйгенін ол біржолата рұқсатын бердіге балап, тосыннан кездесіп қалған Асқар досына: — Мен биыл мектепке бармайтын болдым, тракторшы боп кетем. Күзде Ораз ағам әскерге кетсе, тракторын мен жүргізетін шығармын деп шіренген. Ал таң-тамаша қалған Асқар не дерін білмей, көзі жыпылықтап, таңдай қағып қала берген-ді.

	Бәтима: «Ораз балам, ана ініңнің оқуға баратын уақыты жақындап келеді. Бірде болмаса бірде бір нәрсеге ұшырап қалмай тұрғанда қазірден бастап бастықтар ұрсып жатыр дейсің бе, қасыңа ертпей-ақ қойсаңшы», — деп, қанша ескертсе де, неге екенін кім білсін, оған сөзін өткізе алмай-ақ келеді. Айта-айта шаршағандай болған ол «Құдай өзі сақтасын. Ағасының қасында жүрсе жүре тұрсыншы. Ораз күзде әскерге кете қалып жатса, оны әлі-ақ сағынар. Бәрінен бұрын мына тракторға соншалықты құмар болып алғаны өзіне қиын тиер ме екен?.. Ораз әскерге кетіп, тракторды басқа біреу айдаса, Ізбасар оған отырып еркінше сайрандамақ түгіл, маңайына да бара алмасы белгілі деп ойлап, балаларының амандығын іштей тілеумен ғана шектеле берді.

	Ораз шешесінің тілін алмайын деп жүргіен жоқ, «аға, аға» деп тыпыңдап артынан қалмайтын кішкентай інісінің меселін қайтара алмай жүргіен. Ақыры, ертең мектепте сабақ басталады дегіен күннің кешінде — қызарып барып күн батып, трактордың моторы тыр-тырлап барып сөніп, жым-жырт тыныштық орнай қалған сәтте:

	— Ізбасар, — деді аяқ-қолын отырған орнында созып жіберіп ұзақ есінегіен Ораз.

	— Не, аға? — дегіен тұла бойы талықсыған Ізбасар.

	— Білесің бе, мен оқу керек деп мүлде ойламаушы едім. Биыл жазға салым Алматыға барып қайтқалы бесінші класты бітіргіеннен кейін оқымай кеткеніме қатты өкіне бастадым.

	Ізбасар ағасының бетіне таңдана қарады. Оған осы сәтте көзі кіртиіп шаршаған кейіптегі Ораз ағасы дәл қазір тракторды осында қалдырып, мектепке оқуға кетіп қалатындай көрінді.

	— Ертең трактор айдамайсыз ба? — дедің ол көңілсіздене түсіп.

	Басына күннің соңғы сәулесі түскен Жаркенттен жоғарыдағы биік тауға жай ғана көз жіберіп отырған Ораз мырс етіп күлді де:

	— Неге айдамаймын? Айдаймын. Менің айтып отырғаным — баяғыда оқи бермей, мектепті тастап кеткеніме өкінемін. Алматыға барғанда, ол орыстары көп үлкен қала емес пе, қайда барсаң да бәрі орысша сөйлейді екен, сөздерін жете түсінбей қор болдым. Слет өтіп болғанша Алексей Петрович деген кісі бізге жетекшілік етіп еді. Сол кісі бірде маған жымыя қарап тұрып «араз» деді бетіме қарап. Мен «аразы» несі, бұл кісімен араз емес едім ғой?!» деп қысылыңқырап қалдым. Қасымдағы Талдықорғаннан келген орысшаға судай Қали деген жолдасым: «Атыңды атап жатыр ғой, а десеңші», — дейді. «Менің атым Араз емес, Ораз», — деймін Қалиға қарап. Күліп жіберген ол Алексей Петровичке әлденені сусылдата түсіндіріп кетті. Қали деген сұмдық қой, орысшаға жұқпайды-ау, жұқпайды. Оның қасында қылпылдаған ұстараңның өзі бекер қалсын. Сөйтсем, орыстар о-ны а деп айтады екен. Менің Ораз атымды Араз дегенде, Алексей Петрович мені сөзге тартып, менің келешегім жөнінде сөйлеспек болыпты.

	Күліп жіберіп, мені арқамнан қаққан Алексей Петрович бетіме қарап тұрып ұзағырақ сөйлеп кетті. Шынымды айтсам, соның ішінен төрт-бес сөздің ғана мағынасын түсінгенім болмаса, сұрағына жауап қайыра алмадым. Оның сөзін қасымызда тұрған Қали аударып берді: «Қанша класс бітірдің? Орысша білмейтінің болмаса, ақ көңіл, адал жігіт екенсің. Дене-тұлғаң да келіскен. Нағыз балуан болатынның өзісің. Орталау білімің болса, осында қал. Техникумға түсіп оқуыңа өзім көмектесейін. Мұнда орысша да үйренесің, спортпен де шұғылданасың» депті. Ойлашы өзің, осыдан кейін мектепті тастап оқымай кеткеніңе қалай өкінбейсің, «Қап!» деп өкіндім.

	— Мектепке апам жібермей қойды ма?

	— Е жоқ а. Өзім ғой, өзім! Күшім тасып, бірге оқитын балаларды ұра берген соң, мұғалім ұрған олай емес былай деп бір-ақ ұрып мұрнымнан қанымды ағызған болатын. Сөйткен мұғалімге ол кезде күшім жетпейтін болғанына күйіп кетіп, міне ендеше деп мектепке бармай қойғанмын.

	Ойланып отырып қалған Ізбасар былай деп тіл қатты:

	— Аға, мұғалімді ұруға бола ма?

	— Оны неге сұрадың?

	— Сіз қазір күштісіз ғой. Сол мұғалімді барып ұрып, сіз де мұрнын қанатпайсыз ба?

	— Бұрын мен де солай ойлағам. Аузы мен мұрнынан қанын судай ағызып тұрып өш алармын дегенмін. Тіпті анада Алматыдан келгенімде менің оқымай қалуыма сен кінәлісің деп, тұрған жерінде ұрып жыгып, сазайын сөйтіп бір берейін деп ойладым. Ойлап қана қоймай бірден іске кірісіп те кеттім. Батылдана түсу үшін бір стақан арақ ішіп алып, Мамыт мұғалімнің жазасын берем деп мектепке қарай кеткенімді Рысалды зып еткізіп апама айта қойыпты. Апам болса бұл сөзді ести сала басқа көшемен тездете жүріп мектепке жетіп, енді ғана жақындап келе жатқан менің алдымнан қарсы ұшыраса кеткені. «Өй, балам, сен қайда кетіп барасың?» дегені ғой. «Жай, Қанаттікіне» деппін сасқалақтап. «Е-е, онда жүр, Қанат досыңның үйі артыңда қалды» деп, мені басқа жаққа бұрылтпай, сол үйге апарып кіргізіп кетті. Апам да «қу» ғой, соның арасында «мынаны ешқайда шығарма» деп досыма сыбырлап та кетіпті. Мұғалімім сол күні апам мен Қанаттың араша түсуінің арқасында сойылға жығылаудан аман қалды. Ертесі апамның баптап отырып айтқан сөздерін тыңдап, артынан оңашада ойланып көрсем, «Мұғалімді ұруға бола ма?« деп жаңа өзің сұрағандай, арақ ішіп барып мұғалімді сілейтіп салған болсам, шақшадай басым шарадай болады екен. Кезінде өзім тыныш жүрген болсам, мұғалім мені ұрмайтын да еді ғой. Солай емес пе?

	Ізбасар ойланып отырып қалды.

	— Оқымай қалып менің өкініп жүргенім де жетер. Сен сабағыңнан қалмастан оқитын бол. Оқысаң, трактор емес, аспанға ұшатын самолетті де жүргізетін боласың. Міне, солай. Жүр енді, үйге барайық. Апам саған әдемі сөмке алып қойдым, сабаққа баратын кезде бір-ақ көрсетем деп еді. Ертең сабақ қой, үйге барып сөмкеңді көрейік. Тұр. Қолыңды әкел. Абайлап секір. Әуп! Міне, осылай.

	Ағайыңды екеуі ауылға қарай бет алды.

	— Аға, сіз күзде әскерге кетесіз бе?

	— Иә, мені әскерге алатын шығар.

	— Сіз кеткеңде тракторыңыызды кім айдайды?

	— Қанат айдар ма екен? Ол жақыңда тракторшының оқуын оқып келді ғой.

	— Ол мені тракторына отырғыза ма?

	— Әрине, отырғызады. Мен оған Ізбасарды кездескен жерінде тракторыңа отырғызып жүр деп айтып кетемін.

	— Аға, мен сіз сияқты тракторшы болғым келеді.

	— Болғың келсе, боласың. Мен әскерді бітіріп келгенше сен мектебіңді оқып бітірші. Сонан соң трактор жүргізуді мен саған өзім үйретемін. Жарай ма?

	— Жарайды...

	Алдарындағы ауылдың сидиған көк теректері түн құшағындағы ашық аспан астында қарауыта сорайып-сорайып көрінді.

	* * *

	Әскерге кеткен Ораздан алғашында жиі-жиі, кейіндеп сиректеу болса да хат келіп тұрды. Қазан қаласының маңындамыз, танкиспін деп жазады. Ораздан хат келген күні Ақайдың үйі шаттық пен думанға толып кететін. Тіпті Оразға байланысты көрген түстерін айтысып, әрқайсысы өзінше жорып жатады. Әрине, бәрі де жақсылықпен орайластырып жорылады. Көкіректеріне сыймаған қуаныштарын ауылдағы өз тең-тұстарына айтып, Оразды үнемі мақтаныш етіп жүреді.

	Ақай: «Біздің бала танковая войскада служит етеді. Танкист! — деп, соңғы сөзіне ерекше екпін түсіріп бір тоқтайды да, — танкистер пехотаға қарағанда көш ілгері ғой. Жаяу әскер деген сол — танкінің соңындағы шаңға көміліп, бүкеңдеп желеді де отырады. Байқасаңыздар, мына заман техниканың заманы болып кетті. Жалпы техниканы меңгерген жас еш уақытта жерде қалмайды, — деп өз ой-топшылауын да білдіре кетеді.

	Ізбасар болса, шойын танкіге сүйеніп тұрған ағасының суретін бүкіл класқа көрсетіп: «Мынау — Ораз ағамның танкісі. Бес жұлдызын көрдіңдер ме? Танкі шынжыр табанды болғанымен, ДТ-ға қарағанда әлдеқайда тез жүреді. Колхозда трактор айдаған адам әскерге барғанда таңкі айдайды. Өй, байқап ұстасаңшы, суретті жыртасың! Асқар сенің ағаң немене еді, әскерде үй салады дей ме? Мылтық ұстамаған сол да әскер ме екен? Соғыс бола қалса, ол қалай жаумен шайқасады?

	«Әй, соғыс тілеп отырған қайсысың?!» Бұл мұғалімнің даусы екенін бәрі біле қойып, кластың іші қас пен көздің арасында жым бола қалды...

	Ертесі шеті бүктеліп қалған Ораздың танкіге сүйеніп тұрған суреті Бәтима қыздың қолына тиеді. Ол ер тұлғалы көрікті ағасының қағаздағы бейнесін сауыншы қыз-келіншектерге көрсетіп, олардың тамсана таңдай қаққандарына әбден айызы қанады. «Әдірісін берсеңші, біз де ауылдың амандығын айтып хат жазайық» деген қыздарға әдейілеп: — Басшыларым солдаттық міндетіңді өтеп болғаннан кейін өзімізге әскери қызметке қал деп үгіттеп жүр. Мүмкін, солай етермін деп жазыпты. Апам мен Ізбасардан басқамыз солай еткенін дұрыс та көрдік», — деп, құрбы қыздарына сынай қарап өтеді. «Апаң ақылды да мейірімді кісі ғой. Баласының алыста жүріп жат боп кеткенін кім қалайды дейсің. О жақта қалмай-ақ қой десеңдерші», — деп, әлгі қыздардың бірі мұңая қиылады.

	Педучилищенің соңғы курсында оқитын Рысалдының да ұяңдығы мен сыпайылығы сонша — қыздарға көрсетем деп үйден алып шыққан ағасының суретін бірнеше күндей дәптерінің арасынан шығаруға батылы жетпеді. «Үй тапсырмасын орындадың ба? Әкелші, көшіріп ала қояйын», — деп, қасында отыратын қыз дәптерін ашып қалғанда, әскери формадағы қияқ мұртты сұлу жігіттің суретін көріп:

	— Қыздар, қыздар! Рысалдының жігітін қараңдар! — деп суретті жоғары көтергенде, бәрі бірдей аңтарыла қарап, таңданыстарын жасыра алмаған:

	— Міне, жігіттің төресі! Рысалды үндемей жүріп, көрдіңдер ме, құрықты қайда-қайда тастағанын!..

	—Паһ-паһ! Жігіт деп мынаны айт! Үндемейтіндер осындай болады. Тымпиып жүріп бәрін тындырады.

	— Әй, қыздар, мына қызықты қараңдар. Қасы мен көзі, түзу түскен қыр мұрыны Рысалдыдан айнымайды, ей. Айтшы, өзіңе ұқсайтын жігітті қайдан тауып алып жүрсің?

	— Ол Ораз дейтін менің әскердегі ағам болады. Бір әке, бір шешеден тусақ, неге ұқсамаймыз?..

	— Пәлі деген! Әй, қыздар, мына жігіт сұлтанының басы бос болды, құда түсетіндерің жоқ па? Рысалды ей, ағаңа мені таныстыршы.

	— Әлия, сен не деп тұрсың?! Ауылдағы жігітіңнен екі күннің бірінде хат алып жүріп, «Алтын көрсе періште жолдан таяды» демексің бе? Бұл жігітке ешкімнің де таласы жоқ. Мен Оразбен баяғыдан бері хат алысып тұрамын. Сөз байласып та қойғанбыз. Сенбесеңдер, Рысалды, өзің айтшы солай емес пе? — Өзгелерге байқатпай көзін қысып қойды осы сөзді айтқан Бақыт деген қыз.

	— Иә, қыздар, солай болатын. Бақыт рас айтып тұр.

	Рысалды тұңғыш рет өтірік айтты. Өтірік айтқанына бір есептен өкінген де жоқ. Тіпті іштей қуанып отыр. Өйткені, Бақытты өзге қыздарға қарағанда артықша ұнатып, болашақ жеңгем мына мен сияқты бұйығы емес, осы Бақыт тәрізді өжет те ақ жарқын болсашы деп іштей армандап жүретін. «Іздегенге — сұраған» деп, енді Бақыт өз аузынан жеңгең менмін деп тұрса, сен емессің деп несі бар. «Лайым солай болса екен!» — деді құдайға мінәжат еткендей ішінен күбірлеп. Қыздардың дуылдасқан шуы су сепкендей басылды.

	«Басшыларым солдаттық міндетіңді өтеп болғаннан кейін өзімізге әскерлік қызметке қал деп үгіттеп жүр. Мүмкін солай етермін деп жазыпты. Апам мен Ізбасардан басқамыз солай еткенін дұрыс та көрдік» дейтін сауыншы Бәтиманың сөзі қыздарды сынау үшін айтылған бопса сияқты болып көрінгенмен, негізінен шын сөз болатын. Бәтима Ораздың сол жақта түбелікті қалып қоюына қасарысып қарсы болғаны да рас еді.

	Ертесі таңертең Ақай фермаға бару жұмысымен атқа мінгелі жатып тарғыл сиырды енді ғана сауып болған Бәтимаға қарап:

	— Бәтима, сен кеше кеште Ораздың әскер қызметінде қалуына үзілді-кесілді қарсы шықтың. Ал мен былай ойлап едім: әскер деген темірдей тәртіптің ортасы, ретті, тазалыққа да жақсы. Ауылдағыдай таңның атысы, күннің батысы деп сабыла бермей, сағатқа қарап жүмысқа барып, сағатқа қарап демалады. Алыс-жақынды көреді. Оқып үйренетіні де көп дегендей. Ал сен не, балаңды сағынып кеткенің бе, әлде сыртта жүруінен қорқасың ба? — деді.

	— Ақай, қарсы болғаным рас, сырттап кетуіне әлі де қарсымын. Маған қарағанда барған жерің де, басқан тауың да көп. Көп нәрсенің жайын менен жақсы білесің. «Әйелдің шашы үзын, ақылы қысқа» дейді. Солай болса солай да шығар. Дегенмен, сен көңіліңе ауыр ала көрме. Ораздың алыстап кетуі көкейіме қонбайды. Сендердің, яғни бастықтардың бір нәрсеге елдің көзін жеткізбек болғанда «біріншіден..., екіншіден...» деп саусақты санап түрып шегелеп айтатындарың бар ғой. Егер мен сөйтіп айтар болсам, — деп, шелегін жерге қоя салды да, оң қолының сұқ саусағымен сол қолының бас бармағын басып тұрып, «біріншіден» деді. — Біріншіден, мына сен екеуіміз ата-аналық мейірім таныта алмағандықтан, Ораз үйден, ауылдан безіп, бір-жолата шығанға шығып кететіндей болып көрінеді. Екіншіден, әскерден азаматтық борышын өтеп келіп, әкесі Рысбектің неше жылдан бері құлыптаулы тұрған үйінің есігін ашып, түтінін түтетуге тиіс деп есептедім. Үшіншіден, бірге туған қарындасы Рысалдыға жақындау жүріп, ағалық, бауырлық міндетін неге өтемеске. Өзі білмеген Оразға осы жайды не сен айтпасаң, не мен айтпасам, кім айтып ұқтырады. Төртіншіден, келуін асыға күтіп жүрген артындағы інісі Ізбасардың «Ағам келмей ме?!» деп жата қап еңірегені — анау. Бесіншіден, біз оның үйлі-баранды болып, көз алдымызда өсіп-өніп жүруін неге аңсамаймыз?! Әлде аңсауға тиіс емеспіз бе?.. Осыларды ойлай-ойлай келіп «Ит тойған жерінде» қалса да, менің Ораз күшігім үйге келуі керек деп тұрмын.

	— Жөн, жөн. Сенікі жөн екен, Бәтима. Біздікі әншейін берідегі әңгіме болды. Енді көңілім күпті болмай, жұмысыма жүре берейін, — деп миығынан күлген Ақай аяғын үзеңгіге арта берді.

	* * *

	Ораздың әскерге кеткеніне үш жыл толды дегенде одан хат-хабар пышақ кескендей тыйылды. Басында «Бөлімшелері басқа жаққа ауысып, әлі орналасып бола алмай, хат жазуға мұршасы келмей жүрген шығар», — деді әскер өмірінен білетіні бар Ақай. Ал мектеп директоры: «Әскери десанттың құрамына кіргізіп, шетелге жіберіп қоюы да мүмкін. Оңдай мәселе аса құпия болады да, жан-жақпен байланысты біраз уақытқа дейін үзіп тастайды» дегенді айтыпты. «Болса болар, қайда жүрсе де аман болса екен» деп Ақайдың үйіндегілер санаменен сарғайып жүргенде жылыстай жылжып тағы да жыл өте шықты. Жұмыстан немесе сабақтан кешігіңкіреп келген бұл отбасының адамдары үйде отырғандарынан хат жоқ па деп сұраудан да тартынатын болып барады.

	Хабарсыз кеткеніне екінші жыл орталанғанда Ақай шынымен-ақ қорқайын деді. Оразды өлдіге қимаса да, тірі болса бір дерегі неге жоқ деп іштей қамықты. Оның атын атай бермеуге, өзгелердің есіне түсіріп, одан бетер үрейлерін ала бермеуге тырысатын болды. Онысын іштей сезіп жүрген Бәтима: «Жаман ойлап текке күйіне берме, Ораз тірі. Өлді деуге көңілім сенбейді. Қара да тұр, бір күні не өзі, не мен мұндамын деген хаты сопаң етіп жетіп келеді», — деп кәдімгідей сеніммен айтады. «Аузыңа май. Сенің айтқаның айдай келетін болушы еді, солай-ақ болсын», — деп Ақай әжептәуір жұбаныш тауып қалады.

	Ораз хабар-ошарсыз кеткен алғашқы жылы педучилищеде мұғалім болып істеп жүрген Рысалды өзімен еңбек жолын бірге бастаған Бақыт «жеңгесінің» бетіне тура қарай алмай жүрді. Хат арқылы танысып, бір-бірінен алыс жүрсе де, жүрек қалауымен жақын ұғысып кеткен Ораз бен Бақыттың алдағы тамаша өмірлерін көз алдына келтіргенде ет жүрегі елжірей қуанатын Рысалды енді қазір «жаман» ағасы асыл құрбысын тастап, қашып жүргендей көрініп, оның алдында қарадай қосылатын. Екінші жылдың жүзінде қос бойжеткен бірі-біріне мұңын шағып, Рысалды жыласа, Бақыт жұбататын, Бақыт көзіне жас алса, Рысалды құшағына қысып мауқын басатын шын тілектестерге айналып кетті.

	* * *

	Ораздың ауылдан аттанып кеткеніне аяқ-басы жеті жыл өтті дегенде балдақты пошташының мектепте оқитын он-он бірлердегі баласы үйде жападан-жалғыз отырған Бәтимаға тілдей телеграмма қағазын ұстатты да кетті.

	Газет толы сөмкесін мықшыңдай көтеріп ұзай берген әлгі баланы артынан айқайлап тоқтатқан Бәтима:

	— Қарағым, телеграммадағы жазуды оқып берші, көзім жетіңкіремей жатыр, — деп өтінді жүрегі өрекпи дүрсілдеп тұрып.

	— Апа, ол орысша жазылыпты. Оны оқысам да түсінбеймін, — деді тоқтаған орнынан не ары, не бері жылжымай тұрған әлгі жас бала.

	— Ә-ә, онда бара бер. «Екеуіміздің оқуымыз бірдей екен. Оқуға көзім жетпеді емес, оқып шығып, не жазылғанын мен де толықтап ұға алмай тұрғаным жоқ на», — деді іштей күбірлеп. Әрі қарай санасын мынадай ой билеп кетті: «Казань, Ораз» деген жазулар «Ораз Қазанла» дегенді білдірсе керек. Иә, бұрын да солай болатын. Айналайын құлыным, бар екен ғой, әйтеуір! Бәсе тірі екенін жүрегім сезетін. Енді мұны кім анықтап оқып бере қояды. Бұл ауылда орысшаны мұғалімдерден артық білетін ешкім бола қоймас. Текке тұрмай, тездетіп мектепке барайын. Ақай да ескі жарақаты сыр беріп, Жаркенттегі үлкен бәлниссаға жатып қала қойғанын қарашы. Айтпақшы, мектептің қазіргі директоры ана жылы Ораздың өзін мектептен «қуып жіберетін» Мамыт мұғалім балаларға орыс тілінен сабақ береді деген. Тура соның өзіне кіргенім ақыл болар...

	Бәтиманы көрген Мамыт жылы ұшырай қарап:

	— О, Бәтима һәдә!29 Сіздің балаларыңыздың бәрі де мектепті бітіріп кеткен сияқты еді, келіп қалғаныңызға жол болсын.

	— Әлей болсын, Мамыт шырағым. Рас айтасыз, балаларымның ең кішісі Ізбасардың өзі де бұл мектепті бітіріп кеткелі екі жыл болды. Тракторшылардың оқуын оқып келіп, колхозда трактор айдап жүр.

	— Білем, білем. Көріп те жүрмін. Өзі бір тіл алғыш жақсы бала. Осы жақыңда ғана: «Ізбасар, үйге отын керек еді, оны не істейміз?» — деп әзіл-шыны аралас айтып қалып ем, «Мамыт ака, отыныңыз дайындап қойылған болса, әкеп берейін» деп, ертесі кеште Іле бойына түнделетіп барып, әкеп тастай салды. Тракторшы өз үйлеріңізден шығып тұрған соң кез келген уақытта көмегі тиіп жетісіп қалған шығарсыздар, ә.

	— Аллаға шүкір, «Бардың пайдасы тиеді» деген ғой.

	— Алла демеңіз. Ізбасарды Алла жаратқан жоқ, оны мына сіз бен Ақай аға бірігіп дүниеге әкелдіңіздер. Ескіліктің қалдығы — кертартпа діни сөздер — «алла», «құдай» дегендерді еш ұмытпай-ақ қойды осы халық. Бұл сіздерге құдай жоқ деп қанша қақсаймыз?! Үлкендерден естіп алады да, жазуға кірісер кезде «бісміллә» деп оқушылар да тантырап отырады.

	— А, иә, солай дейді екенсіздер ғой. — Бәтима «Құдайсыз қурай сынбайды» деп бастап қарсы дау айтайын деп бір оқталды да, бұған ісі түсіп келіп отырған соң талассыз беріле салды.

	— Солай, Бәтима тәте. Осы мәліде көп болмаса да, біраздаған үлкен кісілер бар. Түк білімі жоқ бола тұрып, «Құдай жоқ емес, құдай бар» деп таласа кетеді. Міне, сіз олардай емес, айтқанды тез түсінеді екенсіз. Мұғалімдердің, әсіресе мектеп директорының жұмысы өте ауыр әрі жауапты болатыны сондықтан.

	— Иә, иә. Сіз директор болды дегенді естіп-біліп жатсақ та, өзіміздің Мамыт қой деп келіп құтты болсын айтуды да ескермей жүре береді екенбіз. Әйтпесе бір ауылдың үлкен-кішісіне білім мен тәрбие беріп, дұрыс жолға салып отыру оңай дейсіз бе, тәйірі...

	— Міне, міне, сіз өте дұрыс ұғып, әділін айтып отырсыз. Елдің бәрі мына сіз сияқты тез түсінетін болса, біздің жұмысымыз бұдан әлдеқайда жеңілдей түсер еді. Айтпақшы, Бәтима тәте, не шаруамен келіп едіңіз?..

	— Мамыт шырағым, менің өзіңе келгендегі жұмысым — мынау. — Бәтима қалтасынан телеграмманы алып, мектеп директорына ұсына берді.

	Сыдырта көз жүгіртіп шыққан Мамыттың өңі қуқыл тартып:

	— Мынаның фамилиясы кім еді. Рысбаев па еді.

	— Рысбеков.

	— Иә, Рысбеков. Осы ел Рысбеков Ораз әскерде өліп қалыпты деп жүруші еді, тірі екен-ау, ә!..

	— Анығын білместен тірі адамды өлді деп жүрген қандай адам ол?! Тірі болған соң, міне артындағы бізге телеграмма салып отыр емес пе?! — Даусын көтере түсіп басылған Бәтима: — Жазуы орысша болғандықтан, сөзін жете түсіне алмай, өзіңізге амалсыз келіп тұрғаным еді...

	— Е-е, солай деңіз. — Мамыт қайта үңіліп оқып, басын шайқап қойып отырды да, — сөзбе-сөз аударғанда былай. «Ата, апа, келіп, мені алып кетіңіздер. Ораз. Қазан қаласы, Дзерженский көшесі, 47».

	— Осы ғана ма?

	— Осы ғана.

	— Мән-жайын неге ашып жазбады екен». — Бәтима Ораздың тірі екендігіне соншама қуана тұрып, көңілі ойпы-тойпы күйге түсті.

	— Көңіліңізге келсе де айтайын, — деді Мамыт. — Мына телеграмманың арғы жағынан түрменің иісі шығады.

	— Түрменің иісі шыққаны қалай?! — Бәтиманың тұла бойы түршігіп кетті.

	— Ораз сотталып түрмеде жатып, енді ғана босанып шыққанға, үйге қайтуға ақшасы болмай немесе басқа бір нәрсеге байланып тұрған адамға ұқсайды.

	«Ойпырай, ә? Мынаның айтқанының да жаны бар сияқты ма, қалай? Әкесінің сотты болғаны баласының да еншісіне жазылғаны ма сонда? «Дүние — бір қисық жол бұраңдаған» деп басталатын ана бір әуендегідей, өмір болған соң бір бұлтарыс-бұрылыста жаңылып басып қалып, ағаттық жасап қоюы да мүмкін-ау. Дегенмен, ер жігіттің басына не келіп, не кетпейді. Ең бастысы, тірі екен ғой, әйтеуір. Соған-ақ шүкіршілік етейін» деп ойлаған Бәтима:

	— Шырағым, Мамыт, алдыңа келгенде меселімді қайтармай, мұндағы жазуды аударып айтып бергеніңе рақмет. Көп жаса. Еткен еңбектерің жемісті болсын. — Кетпек болып орнына тұра берді.

	— Не істеуді өздеріңіз білесіздер, әрине. Ораз баяғыда-ақ бұзақы бала еді. Егер солтталып шыққан болса, түрме деген қиын ғой, одан бәрібір дұрыс адам шықпайды. Өздеріңіздің бастарыңызға пәле тілеп алайын деп тұрсыздар. Жақындарында сотталған кісісі бар адамдарға үкімет те қырын қарайды — оларды жауапты басшылық жұмыстарға қоймайды. Милицияға жұмысқа кіруге, депутаттыққа сайлануға тыйым салынады. Міне көрдіңіз бе, мәселе қайда жатыр? Егер Ораз сотталып шыққан болса, анау Жаркенттегі педучилищеде мұғалім болып істеп жүрген қарындасын, тіпті мына ауылдық кеңеске депутат болып сайланған сауыншы қызыңыздың, ең аяғы, енді ғана қатарға қосылып келе жатқан Ізбасарыңыздың келешегіне де кесірі тиюі әбден мүмкін.

	— Сонда не істе демекшісіз?

	— Егер менің айтқан тілімді алсаңыздар, оған тып-тыныш бармай қойған ақыл. Тағы да телеграмма келіп жатса, оны қабылдап алмай қойыңыздар. Қабылдап алынбаған телеграмма оны жіберген адамның өзіне қайтып барады. Телеграмма екі-үш рет өзіне қайтып барса, Ораз сіздерден күдер үзіп, сол жағында қала беруі де мүмкін.

	— Жоқ, Мамыт, ондайыңды айтпа. «Ата, апа, келіп, мені алып кетіңіздер» деп, қиналған жайын білдіріп хабар жіберіп тұрса, біз іздеп барудың орнына, өлмесең өме қап деп ат-тонымызды ала қашуымыз, меніңше, адамдыққа жарасатын қылық емес. Артымда атам мен апам бар деп телеграмма жіберіп отырғанда, біз кұл болмасаң бұл бол деген алдамша қалқиып тірі жүргенше, өле қалғанымыз артық емес пе! — Бәтиманың даусы қаттырақ шығып кетті.

	— Оны өздеріңіз білесіздер. Өз кезінде сотталған халық жауының баласы мен ойлағандай сотталып шыққан болса, қашан айтты демеңіз, көресіні әлі содан көресіздер.

	— Алланың басқа салғаны осы болса, көріп-ақ алайық! — Бәтима қоштаспастан шығып жүре берді.

	* * *

	Бәтима екі жыл бұрын осы ауылға күйеуге шыққан, үй-жайы бөлек Бәтима қызына да, тіпті қолындағы тракторшы баласы Ізбасарға да телеграмма жөнінде ләм-мим деп ауыз ашпастан, ертесі Жаркенттің больницасында жатқан Ақаймен барып ақылдасты. Мамыттың болжам, кеңестерін де жасырмай түгел айтты.

	Не қуанғаны, не басқаша бір сезімде болғаны белгісіз кейіпте ойланып отырып қалған Ақай әлден уақытта:

	— Сен телеграмманы кеше алып, содан бері ойланып-толғанып жүрсің ғой, қандай шешімге, нендей тоқтамға келдің? — деді көзін төмен салып отырған қалпында.

	— Ойланып-толғанатын несі бар? Бір нәрсе етіп барып, Оразды жат жерде қалдырмай алып келу керек қой...

	— Алматыдан ары қарай пойыз барады демесе, жол тым алыс, қолымызда жинап қойған қаржы-қаражаатымыз да жоқ. Барамыз дегенде ақшаны не істейміз?

	— «Ел ерге қарайды, ер жерге қарайдының» керін келтіре бермеші, Ақай. Біздің жолымызға қараған Ораздың екі көзін төрт қылып қалай жер шетіне тастап қоямыз. Бұдан жаман күнімізде де өлген жоқ едік қой. Тарғыл сиырды сатып жолға ақша жасайық. Амандық болса, бұзауы ертең-ақ сиыр болып, орнын баса кетеді.

	— Солай де...

	Екі жақ та бір сәтке дейін үнсіз қалды. Әйтеуір, Ақай бірінші болып тіл қатты:

	— Қазанға — Оразға бару еркек мына менің міндетім еді. Білесің бе, Бәтима, мен осы жатқанда сыр берген ескі жарақатымды емдеу үшін емес, ішкі жағымда жүрген оқты операция жасап алайын деп жатыр. Дәл қазір мені больницадан не деп айтсам да шығармайды. Сен қалай барасың ол жаққа? Адамдармен орысша тілдесіп сөйлесу үшін сенің өзіңе де тілмаш керек дегендей. Осы сапарды қазірше тоқтата тұрып, жағдайды айтып хат жазып жіберсек қайтеді? Мен мүлде бармайық деп отырғаным жоқ. Операциядан тұрып, аздап болса да өзіме-өзім келген соң, тіпті өзім жалғыз жүріп кете алмағандай болсам, екеуіміз бір-бірімізге сүйеу болып селбесіп барып қайтамыз ба демекші едім...

	— Ақай, қысылғанда және менің жайымды ойлап шындығыңды айтып жатырсың. Оныңды неге түсінбейін, бәрін де түсініп тұрмын. Сенің ауырған жағдайыңның да ауыр екенін, операциядан кейін де бірер айға дейін шауып кете алмасыңды ішім сезеді. Ол жаққа мен баруым керек еді дегеніңнің өзіне де ризамын. Алайда алдымызда қылышын сүйретіп қыс келе жатыр. Құдай өзі кешірсін, Ораз із-тозсыз көз жұмды ма деп іштен тынып жүргенде, зар үнін естіп тұрып, қозғалмай жатып алуға қалай дәтіміз шыдайды?!» — Бәтиманың көзінен жас шығып кетті. Іле-шала көзінің алдын беторамалымен сүртіп құрғатқан ол:

	— Ауырып жатқан сенің де мазаңды алдым-ау, — деп еді, Ақай: «О не дегенің? Қажет кезімде дәрменсіздік танытып мұнда жатып алғаныма қысылсам мен қысымуым керек, сен неге ыңғайсызданасың, Аяқ астынан ақыл да қоса алмай тұрған жоқпын ба», — деп, Бәтиманың көңілін тыншытпаққа әрекеттенді.

	— Жарайды. Мен Рысалдыға барайыншы. Ол не дер екен?

	— Дұрыс-ақ! Мынау менің қалай ойыма келмеген?! Жөн білетін азамат деген қасымызда тұр екен ғой! — Ақайдың сары күрең тартқан жабыңқы жүзі табан астында жадырап шыға келді. — Қайтарыңда соғып, жайыңды білдіре кетші. Ораздың хабарын естіп Рысалды қандай қуанар екен! Соға кет, жарай ма?

	— Мақұл. — Екеуінің де үстерінен ауыр бір жүк түскендей болып, кәдімгідей еңселері көтеріліп қалды.

	* * *

	Бәтима Рысалдыны мұғалімдер бөлмесінен кезіктірді. Кіріп барғанында қызы аңғарадай кабинетте жалғыз отыр екен.

	— Апа! — деп орнынан атып тұрды ол.

	— Қалайсың, қарғам?! Сұрай-сұрай зорға таптым ғой. Мына бұлың-бұлыңы көп үлкен мектептеріңнен.

	Жүгіре басып келіп шешесінің құшағына еніп тұрып бетінен сүйген Рысалды:

	— Апа, жай жүрсіз бе? Көзіңізде бір қуаныш бар сияқты ғой. Атамның денесінен оғын алып па?

	— Оның денесінде оқ барын сен қайдан білдің?

	— Кеше емдеуші дәрігеріне жолығып, сұрап білгенмін. Онша қауіпті емес деп отыр.

	Бәтима Ораздың хабарын ауызша айтып тұруға төзімі жетпей, алақанына бүктеп ұстаған телеграмманы қызына бірден ұсына берді. Қағаздың телеграмма екенін тани кетіп, өңі леземде қуақы тарта қалған Рысалды ондағы жалғыз сөйлемді жалт қараған сәтте оқи салып:

	— Апатай! Ағам тірі екен ғой! — дегенде көкірегін сағыныш кернеген оның екі көзінен жас парлап жүре берді.

	Қызын айқара барып құшағына алған Бәтима да өзін-өзі тоқтата алмай, көз жасын төгіп-төгіп алды.

	— Қоя ғой. Рысалды. Мынадай үлкен мектепте жылап тұрғанымыз, біреу көрсе, әбестік болады. Ағаңның хабарын естігенде қуанудың орнына жылағаның не? Мұғалім де жылай ма екен, тәйірі. Болды, пышылдай бермей жасыңды тый. Біреу көрсе, апасы келіп ұрсып жылатқан екен деп жүрер...

	— Апа, апатай! Міне, болды. Енді жыламаймын. Қуанамын, апа! Міне, мен былай қуанамын! — Шөп-шөп еткізіп апасының бетінен сүйіп-сүйіп алған Рысалды, — отыра тұрыңыз, мен қазір келемін, — деді де, кейін тындыра қоярмын деуге әсте келмейтін ерекше бір зорел шаруа есіне түсе кеткендей жүгіре басып сыртқа шығып кетті.

	«Бауыр деген бауыр ет» қой. Балаша мәз болғанын қарашы шырағымның. Мінезі өте байсалды-ақ еді. Шын қуанғанда, әне, көбелек болып ұшты да кетті. Менің Қожақ бауырым бұл дүниеде тірі бар ма екен? Кешіре гөр, жаратқан ием. Тірі кеткен інімді тірі бар ма екен деп Аллаға шәк келтіргендей болдым-ау».

	Есік ашылып, отыз екі тісін тұтас көрсете асыға басып келе жатқан Рысалдыны көргенде Бәтиманың ойы бірден үзіліп кетті. Қызының өкшесін баса кірген аққұбаша, тұлға-пішіні бәйгеге жаратқан ат тәрізді сыпсиған тіп-тік, бір қарап өткен көз жанары аса сергектікті танытқандай болған әйел баласын «қызымның бастығы емес пе екен?» деп бір ойлады да, «Өзі құралпас жап-жас бала ғой, осындағы жолдас қызы болар» деп түйді.

	— Апа, танысып қойыңыз, — менің жеңгем, сіздің болашақ келініңіз — Бақыт.

	Бәтима не дерін білмей, екі қызға алма-кезек қарай берді.

	— Апа, шын айтам, сіздің келініңіз. Ораз ағаммен хат арқылы танысып, хат арқылы сөз байласып, жігітім қашан келеді деп бәлен жылдан бері жолына қарап жүрген Бақыт келініңіз осы қыз болады.

	— Алда, айналайын-ай, ә! Құдай тілеуіңді беріп, бағың ашылсын, қарағым.

	Ішкі қуанышын ашық көрсетуді әбестік санап, төмен қарап жымиып қана езу тартқан. Бақыттың аққұба өңі жел үрлеген от алауындай қызарып-сөніп, қызарып-сөніп тұрды.

	«Келінің» деген сөзді бір емес, үш қайтара естіген Бәтиманың ет жүрегі езіліп, тұрған жерінде байыз таба алмай, екі аяғын шалыныса басып Бақыттың алдына таяп барды да, ебедейсіздеу қимылмен оны құшағына тартып, маңдайынан иіскеді.

	— Бақытты болсыншы деп әке-шешең атыңды Бақыт қойған екен, айналайын. Алла ниеттеріңді қабыл етіп, бақытты бол, шырағым! Сенің де арман-ниетің оң екен. Жоғымыз табылып, біз де мәре-сәре болып қуанып жатырмыз, — деген Бәтима енді Рысалдыға мойын бұрды. Осы сәтті күтіп тұрған ол:

	— Апа, біздің бүгінгі жұмысымыз аяқталды. Енді үйге барып, еркін отырып сөйлесейік, — деп мәз-мейрам болып жүрген қызы бірден шешесін қолтықтап ала қойды.

	— Үй дегенде Шолақайға барамыз ба? Бәлниссадағы атаң қайтарыңда соға кет деп айтып қалып еді...

	— Үй дегенім — мен тұрып жатқан үй, апа. Сізге шай ішкізіп шөліңізді қандырып алған соң, больницаға атама барамыз. О кісіні баласының табылуымен құттықтап, келінін көрсетіп көрімдік алмаймыз ба?! Қане, тездетіп жүрейік.

	Бәтиманы екі қолтығынан демей ұстаған екі қыз жұмыс орындары — мұғалімдік училищеден шығып, одан біртін-біртін жырақтай берді.

	* * *

	Рысалды: «Апасының келіні ауызғы бөлмеде шай қайнатып, ләгман жасайды. Ал мен шешем екеуіміз ішкі бөлмеде Қазанға баратын алыс жолдың жайын ақылдасамыз», — деп әзілдеп тұрып, мәселені шын мәнінде осылай шешіп тастады. Рысалды жуас, Рысалды бұйығы деп жүруші едік, күн сайын көп алдына шығып сөйлеумен тұйық мінезі ашылып, тілге де төселіп қалған сияқты. Қарындасының осындай болып өскенін көргенде Ораз да мәз болып қалар» деп ойлады Бәтима.

	— Ал, апа, айта беріңіз, құлағым сізде, — деді мән-жайды толықтай білмекке асыққан Рысалды.

	— Қызым, атаңның жайын менен бұрын, әрі жан-жақты біліп отыр екенсің, — деп әңгімесін бастаған Бәтима, мына телеграммаға қатысты кешеден бері бастан кешкендерін, яғни пошташының он-он бір жастардағы мектепте оқитын баласының өзі сияқты орысша білмейтіндігін, телеграммадағы жазуды мектеп директоры Мамытқа апарып аудартып алғанын, бүгін есек арбамен ауылдан ерте шығып базарға келіп, көлігін таныс базаршыларға табыс етіп қойып больницаға барғанын, Ақай атасының не айтқандарын тұтас баяндап шықты. Тек қана Мамыттың тақап жіберген атың өшкір түрмесін аузына алған жоқ.

	— Апа, телеграмма деген барлдық жайды бүге-шігесіне дейін кең түрде баяндап беретін хат сияқты емес, — деді Рысалды, бұл мәселені оқушыларға тәптіштеп түсіндіріп тұрған кісі кейпінде. — Телеграммада айтайын деген ойдың негізгі түйіні ғана жазылады. Ең басты қуанатын нәрсе — Ораз балаңыз тірі екен. Бұл біз үшін үлкен қуаныш. Апа, осы кейде сіз «Жаманның айтқаны келмейді, сандырағы келеді» деп қойып, бірдеңені болжалдап айтсаңыз, сол тура болып шығушы еді. Қалай ойлайсыз, Ораз ағам осы уақытқа дейін үйленіп қойған жоқ дейсіз бе?

	— Жоқ, үйлене қойған жоқ. Телеграммадағы сөздерінің парқына қарағанда, дәл қазір жалғыз, сүйеуі, демеуі жоқ дәрменсіз жан сияқты болып көрінеді.

	— Мен де осылай ойлап едім. Мына сөздеріне қарап, Ораз ағам аяқ-қолынан айрылған мүгедек, немесе ешкімге керек болмай қалған бір бейшара пенде болып көрінді, — дегенде екі көзі боталап жасқа толып кетті.

	— Қой, қызым, жамандықты аузыңа алма. Біз ғана емес, бір жақтағы қаймана қазақ — мына Бақыт құрбың да Ораздың жолын күтіп жүр дейсің. Ендеше үйтіп айту емес, солай деп ойлаудың өзі күпірлік болады. Өзің айтқандай, Ораздың тірі екенін, бар екенін, телеграмма салуға жарағанын көріп-біліп отырмыз. Басқасына қазір басыңды қатырып қайтесің? Атаң екеуіміз ары айтып, бері айтып келіп, өзіңнен үміт еттік. Оқыған, көзі ашық, жөн білетін, жол табатын азаматымыз сен дегенге келіп тоқтадық.

	— Мен сонда жалғыз барам ба?

	— Қызым-ау, сонау жер түбіне сені қалай жалғыз жіберемін?! Қорықпа. Қасыңда мен бармын. Жол қаражатымызды да ойластырып қойғандай болдым. Атаңа тарғыл сиырды сатайық дедім.

	— Атам не деді?

	— Ол не десін. Үндеген жоқ. Үндемегені келіскені емес пе. Айтпақшы, біздікі колхоз — ауыл іші ғой, айтсам, бастық мені аз күнге жұмыстан босата жатар. Елдің айтуынша, сенің істеп жүрген жерің — үлкен орын, жауапты қызмет көрінеді. Өзіңді жібере қояр ма екен.

	Рысалды мырс етіп күліп жіберді.

	— Өйтіп күлме. Бүкіл балаға білім үйрететін мұғалімдер дайындап шығарады екенсіңдер. Ол дегенің оңай ма? Мектептің директоры саналатын Мамыттың өзі сені, егер сенер болсаң, құдайындай көріп отыр.

	— Апа, сіздің сөзіңізге күлген жоқпын. Ел мені тым үлкейтіп, аспандатып жіберген екен, соған ыңғайсызданып күлген едім.

	— Ел айтса, қате айтпайды, көбі-ақ біліп айтады. Өздерің жайлы біреу бір ауыз жылы сөз айтса, атаң екеуіміз соған-ақ марқайып, бір жасап қаламыз.

	Есік ашылып, Бақыт «Рысалды бері шығып кетіні» дегендей ым жасады. Рысалды да орнынан лып етіп тез тұра берді.

	«Осы адам жақсы не жаман біреуді кезіктіргенде оны неге қандай да бір жан-жануарға ұқсата қояды екен? Мына Бақыт, тіпті ойда жоқты еске түсіріп, сонау бала кезімде, жайлауға көшіп бара жатқанда, топ қарағайдың жиегінде маған қарай мойнын соза таңырқай қарап тұрған кер бұғыға ұқсай кеткенін қарай гөр. Сол бір жалт етіп көрінген хайуанның сымбатты елесі көзден кетіп, көңілден ұмыт болғалы қай заман?! Одан бері де қырық жылдай уақыт өтті емес пе?» «О, тоба!» — деді даусы болар-болмас шығып.

	— Апа, қолыңызды жуыңыз, тамақ ішеміз.

	Бәтима шәугім мен сүлгі ұстап алдына келіп қалған Рысалдыны көріп, өзінен-өзі сөйлеп кеткендей болғанына бір түрлі қысылыңқырап қалды.

	* * *

	Бәтима базар көріп жүрген кісі емес пе, тарғыл сиырды өзі діттеген бағасына келтіргендей болып сатты. Осыдан кейін Рысалдыны ертіп Ақайды қарап жүрген дәрігерге кіріп сөйлесіп, операция таяудағы он-он бес күннің ішінде жасалмайтынына көз жеткізген соң, екеуі тәуекел деп бірер күннің ішінде жолға шығып кетуді ұйғарды.

	Дәл осы түста Бәтиманың «келіні» Бақыт Рысалдыға: «Мен де барайыншы, жол шығыны өзімнен болады» — деп, айтқанымнан қайта алмаймын дейтін сыңайдағы кесікті сөзін бір-ақ айтқан. Мұны естіген Бәтима «Ой, тоба-ай, ә! Бұл бір буынсыз жерге пышақ ұрған қызық шаруа болды ғой. Жігіт қызды іздеп барса, жөн болар еді. Сонау жер түбіне бұның өзім барам дегені, былайша айтқанда, «Сен мені алам деп уәде беріп қойып, енді неге қашып жүрсің? Жаныңның барында түс алдыма! — деп желкелетіп тұрып алып келем дегені ме сонда? Болмаса, шын ғашық болып, біз барып Оразды алып келгенше тағаты таусылып бара ма екен? Тағы да «жол шығыны өзімнен болады» дейді, ә! Не болғанда да мына қыз тегін қыз болмады» деп ойлап, Рысалдыны қасына шақырды.

	— Қызым, ана Бақыт «жеңгең» кімнің, қандай адамның қызы? — деді Рысалдыдан көзін алмай тұрып.

	— Апа, ол бір колхоздың бастығының қызы.

	— Неше ағайынды?

	— Бақыт — бір үйдің жалғыз қызы.

	— Е-е, онда әке-шешесіне айтқанын істететін бала болды. Барам десе барады екен. Бұйрық болып екеуі қосыла қалса, кейін Оразға да айтқанымды істейсің деп отырмай ма?

	— Жоқ, апа, өйтпейді — Ораз ағама көңілі сонша неге құлағанын қайдам, оны өте жақсы көреді. Ағам хабар-ошарсыз кеткенін естіген әке-шешесі өздері сияқты үлкен қызметтегі кісілердің балаларына бермек болып әрекеттеніп көріп еді, оларынан түк те шықпады. Былайғы артына түсіп сөз салғандардың да ешқайсына иліккен жоқ. Осы жолы барам дегенде: «Сендердің жолдарыңа қарап отыруға төзімім жетер емес. Оразға тезірек жетіп, тезірек бақытымды табайын немесе өзімен қоса әйел, балаларын көріп, көңілімді біржолата суытып қайтайын», — деп отыр.

	Бәтима үндемей қалды.

	«Шын жақсы көріп, өзін соған мықтап бағыштап қойған екен. Рысалдының ең алдымен: «Қалай ойлайсыз. Ораз ағам осы уақытқа дейін үйлене қойған жоқ дейсіз бе?» — дегенінде өзгеден бұрын Бақыт «жеңгесінің» жайын ойлаған екен. Кім біледі? Үйленіп алған болса, екі ортада мына бейшараның салы суға кетіп, қарадай құлазып қалар ма екен?..»

	— Барсын! — деді Бәтима жұлып алғандай. — Баяғы заманның міне салып жүріп кететін ат көлігі жоқ қазірде. Алланың бұйырғаны болар, ертеңнен бастап жолға шығайық.

	Рысалды осы бір сәтте өздері үстіне отырып Алматыға кетіп бара жатқан жүк машинасын, сансыз вагонды соңына тіркеп алып, түтінін будақтата жүйткіп кеп кеткен паравозды көз алдына келтірді.

	* * *

	— Бәтима қарағым, балаңды алыс сапардан оралтыпсың. Қуаныштарың құтты болсын! Беріп жатқан құдайы нәзірің қабыл болсын! — деп ағынан жарылып айтылған лебіз молда кемпірдің даусы екенін тани кеткен Бәтима артына жалт бұрылып, таяп кеп қалған топты әйелге кеудесін ие «Саламат-жақсымысыздар! Келіңіздер, төрге шығыңыздар. Апа, ақ тілеуіңіз Алланың құлағына шалынсын. Қане, жоғарылатыңыздар, — деп, оң қолымен жапырағы сарғая бастап ұзыннан созылып кеткен жүзім жабындысының астындағы құдайы тамақтың дастарқанына келуді қолымен ишаралады.

	— Адасып барып, қайтып үйірін тапқанның еш айыбы жоқ. «Қайтқан малда қайыр бар» деген екен бұрынғылар. Балаңның келген қадамы қайырлы болсын!

	— Қуаныштарың ұзағынан болсын!

	— Ей, қатын, әлгі менің Ақай құрдасымды өлердей қызғанып, басқаны маңайынан жүргізбеуші едің. Көрінбейді ғой өзі. Тағы бір жерге жіберіп қойғаннан саумысың?

	— Өй, көк езу неме! Үлкен бар, кіші бар демей, аузыңа келгенді айта бергенді қашан қоясың осы сен.

	— Құрдас, құрдас дейсің. Құрдасыңның көптен бері бәлниссада жатқанын да білмейсің-ау деймін, сен кліншек. — Егделеу әйелдің бірі «Көк езу» атанып кеткен Бәтималардың құрдасын осылай деп бір қағытып тастады.

	— Е, оған не боп қалыпты? Ей, Бәтима, мен саған сөйлеп тұрмын, бері қарасаңшы. Ол не, бәлниссада бала табайын деп жатыр ма?

	Дуылдаған күлкі бүкіл ауланы алып кетті.

	— Қуанышыңыз қуанышқа ұлассын, мына беріп жатқан құдайыңыз қабыл болсын, тәте!

	— Е-е, Құдайым ана шалыңды аман қылып, бала-шағаңның қызығын көрсетсін!

	— Әлгі сотталып келді деген Рысбектің баласы қайда жүр? Баяғыда мектептен қуылған бұзақы еді. Ақыры түрмеден бір-ақ шыққан екен ғой. Немене, кісі өлтіріпті дегені рас па? — Бұл — Нәзира көршісінің аузынан шыққан жайсыз сөз.

	Бәтима оны естімген кісі сияқты болып, келген қонақтарды дастарқан басына жайғастырып жүр еді, қайдан сап етіп келе қалғаны белгісіз, Ізбасардың қатқылдау шыққан сөзі естіле кетті:

	— Кісі өлтіргені рас, апа. Ақыр бәрін біліп тұр екенсіз, толықтап біліп алыңыз. Ағам сіз сияқты бір жаман адамды ұрып өлтіріп сотталыпты. Байқап сөйлемесеңіз, қошына отырған сізге де қиын болуы мүмкін.

	— Әй, Ізбасар! — Бәтиманың даусы саңқ ете түсті.

	— Апа, бұл кісінің өзі ғой. Қашан болса өстіп сізге тиіседі де жүреді.

	— Ізбасар, қой енді, ақылсыз болма. Одан да барып, кісілер келіп жатыр деп төменгі үйдегі Ораз бен Бақытты шақырып кел, — деді Бәтима.

	— Бақыт деген кім, Жолдасы ма? Біздің үйдегі Бәтима қызың қыз-келіншектермен барып Рысбек ағаның үйін қағып-сілкіп, ақтап келдік деп еді, Ораз жолдасымен сонда барып түнеген екен ғой. Бақытың кім, Ол қайсысының баласы? — деді Бәтиманың құдағиы.

	— Асықпаңыз, әкпе-құдағи, қазір келгенде көресіз, — деді Бәтима жымиып...

	...Құдайы тамақты жеп болғаннан кейінгі берілген батадан соң жұрттың дастарқаннан шегінісе түсіп отырған мезетінде «Ораз ағамдар келді!» деді самауырынға қысқашпен отын салып тұрған келіншек Бәтима.

	Жұрт қақпа жаққа жалт-жалт қарасты. Біреулері жеті жыл бойы хат-хабарсыз кеткен Ораз деген қандай безбүйрек екен деп қараса, енді біреулері кісі өлтірген тас жүрек қандай адам болды екен деп үдірейе үңілісті. Ал қалғандары Ораз жеті жылдың ішінде қалай өзгерді екен деп бастан-аяқ көз жүгірте қарады. Бәтима болса «Ойпыр-ай, бәрінен де бір түрлі жатырқап қалғандай болып көрінген Ораз балам осынша көздің жапа-тармағай қараған жайсыз сұғына қалай төтеп бере алар екен?.. Оның да, былайғы жұрттың да назарын өзіме аударып әкеткенім жөн болар» деп ойлап: «Балам, мұнда келіп, ауылдың үлкен-кішісіне — аталарың мен ағаларыңа, әжелерің мен апаларыңа сәлем бер», — деп, жылы ұшырай тіл қатты.

	Қасыңдағы Рысалды, Бақыт, Ізбасарлардан жырылып ілгері шыққан Ораз «Ассалаумағалейкум! деп жалғыз ғана сөз айтты да, ошарыла орындарынан тұрып жатқан көпшілікке бір шеттен келіп қол беріп амандаса бастады.

	— Ораз шырағым, үкіметіміздің алдыңа қойған азды-көпті міндеттерін аман-есен атқарып келгеніңе қуанып жатырмыз. Тракторың көнеріңкіреп қалғаны болмаса, әлі жүріп тұр. Анау Ізбасар інің ағам келгенше өзім айдаймын деп, маңайына ешкімді барғызар емес. — Мұны айтқан колхозды ұзағынан басқарып келе жатқан Сәлім Оразды кеудесіне қыса құшақтап тұрып, «Сәлім ака, Сәлім ака!» деп жанған оттай жарқылдап жүруші еді, бес жылды түрмеде өткізу оңай ма, жігері жасып, денесі де жасына жетпей шау тартып қалған сияқты-ау! деп ойлады.

	— «Әкеңе не істесең, алдыңа сол келеді» деген, қарағым. Атаң мен апаңды қуантып жатыр екенсің. Кейін өзіңді өстіп балаларың қуантып жүрсін, — деді, жаңа ғана Бәтима «әкпе» деп атаған қызының енесі.

	Молда кемпір Ораздың ұсынған қолын ұстап тұрып:

	— Балам, қиындық көрдім деп жасыма. Өмірде ойлағаныма қолым жетті деп асып-тасып та кетпе. Алланың бұйыртқаны ғана болады. Соған қанағат ет. Қанағат ете білген адамның қара басы жолда қалмайды. Екінші айтарым, қиын кездерде сүйеу болған Ақай атаң мен Бәтима апаңды үлде мен бүлдеге орап қоям деп еш әуре болма. Қолыңнан келсе, солардың қас-қабағына қарап қой. Олар соған-ақ қанағат етеді, — деді.

	Келген жұрттың бір шеттен қолын алып екінші жағына шыққан Ораз жан-жағына жалтақ-жалтақ қарап жіберіп:

	— Апа, Дауыт атам келмеген бе? — деді бәсеңкі дауыспен.

	— Дауыт атасын сұрап жатыр, — деді көп ішінен бір кемпір.

	— Алда, айналайын-ай, ә, Дауыт атасын ұмытпапты, — деп қалды тағы біреу.

	— Дауыт акам түгәп кеткен30, — деді орта жастардағы бір ұйғыр әйел.

	— Балам, Дауыт атаң да, о кісінің кемпірі де осыдан үш-төрт жыл бұрын қайтыс болған. Ол үйдегі атаң мен апаңның топырағы торқа, иманы жолдас болсын де! Ал енді шай дайын болып қалған екен, дастарқанға жақын келіп жайғасып отырыңыздар. Өздеріңіз де білесіздер, осы ауылда он-он бес үй ғана қазақ бар едік. Солар бір-бірімізбен бір атаның баласындай жақын туысып кетіппіз де, алдыңғы жылы Бәтима қызымның барған жері — мына отырған құдағиымды осы күнге дейін құдағи деп айта алмай, бұрынғы әдетіммен әлі де әкпе деп келе жатырмын. Сол әкпем жаңа ғана «Бақыт деген жолдасы ма? Ол кімнің баласы» деп сұрап қалып еді. Соны айта кетейін. Бақыт ер бала емес, қыз. Рысалды, бері, мұнда, жақын келіңдерші. Құдай бұйыртса, Ақай аман-есен бәлниссадан шыиып келсе, қадірлі көпшілік, мына өздеріңізден жасырып-жабар неміз бар, мына Рысалды қызыммен бірге жұмыс істеп, сонау Қазанға бізбен бірге барып, Оразды елге алып келуге үлкен септігі тиген Бақыт қызымды келін етіп түсіреміз бе деп ниет қылып жатырмыз. Алла жазса, тойға келесіздер әлі. Бәтима қызым, сен басқа үйдің келіні болсаң да, қасымдағы қолқанатым болып жүрсің ғой, мына Ораздарды үйге кіргізіп, тамақтарын берші.

	— Мақұл, апа.

	— Міне қызық! Тойдың үлкені өзіңде екен ғой. Келін құтты болсын!

	— Е. қуаныш үстіне қуаныш болып жатыр екен. Келініңнің келген қадамы құтты болсын!

	— Рақмет, рақмет! Айтқандарыңыз келсін. Алыс жолдан тура Ақайға — бәлниссаға барып кірдік. Ол да мәз-мейрам болып балаша қуанып жатыр.

	— Ей, құрдас! Жасырып-жабар неміз бар деп қойып, келінді үндемей-түндемей ұрлап түсіріп алғаннан саумысың?! Мына қылмысыңнан сен бұлай оп-оңай ақтала алмайсың. Егер ақталам десең, арағыңды құйып, келініңді жу.

	«Қап?! Қуаныш үстінде келін түсірем» деген сөз аузымнан шығып кетіп еді, құдайы тамақ үстінде мына кер ауыз қайдағы пәлені бықсытты-ау деп тілін тістей қойған Бәтимаға молда кемпір келіп араша түсті.

	— Әй, қызым, өзің бұлармен құрдас болсаң, шамасы, сен де біразға келген әйел болдың. Әр нәрсенің өз жөні, өз жолы бар. Бәтима біліксіз әйел болса, жаратушы Алласын естен шығарып, қуанышын жуу үшін бүгін бірден арағын құяр еді. Алдымен құдайдың, мына пайғамбар жасына келген кәрі-құртаңның ризалық батасын алайын деп көпке құдайы беріп отыр. Сөйте тұрып, алда болатын жақсылығын жасырып қала алмай, бұйыртса тойға келесіздер деп ескертті ғой жаңа. Қарағым, артық кетсем, кешір, сөйлеген деген осы екен деп жас баланың сөзін айта бермеңдер. Қай-қайсыларың болмасын, осы Бәтиманың істеген адамдық істерінің бірін де істей алмай келесіңдер. Ол — бір Шолақайға ғана емес, жалпақ елге үлгі боларлық әйел. Бәтима деген, міне, ел сыйлаған қадірменді анаға айналып келеді. Қане, айтыңдаршы, Бәтима ел ардақтайтын ана емес деп қайсың айта аласың? Бәтима — ана, ана болғанда да чоң ана десе болады!

	— Сіз де асын ішкеннен кейін айта береді екенсіз. Өмірінде етегі қанап көрмеген әйел қалай чоң ана болады? — Бағанадан бері Бәтима мен Ізбасарға кегі кетіп, тісін қайраумен іштен тынып отырған Нәзираның сауысқанша шықылықтаған жіңішке де шақар үні отырғандарды елең еткізді.

	Бәтима мына ғұмырында қаншама қорлық көріп өссе де, сөз сүйектен өтетін мұндай қорлықты тумысында көрмеген шығар, қара жерге тікесінен тік кіріп кете жаздады. Ұлдары мен қыздары мына сөзді естімей түгелдей үйге кіріп кеткеніне шүкіршілік етіп, кеудесіне әзер дегенде жан кіргендей болды.

	— Нәзира, сенің қандай адам екеніңді осы ауылдың бәрі біледі. Ал енді осы өміріңде зор күнә, ауыр қылмыс жасаған жан екеніңді мына жұрттың ешқайсысы білмегенмен, мына мен және ана тұрған Бәтима екеуіміз білеміз. Бағана келген бетте Бәтимаға ұрына сөйлеймін деп Ізбасардан естіген сөзің аз болды ма сенің? Маған ішің біліп тұрған сол бір оқиғаны Бәтима айтты екен деп ойлап қалып жүрме. Оны мен кезінде өз құлағыммен естіп, өз көзіммен көргенмін. Ойыңда тұрған сол жылғы сол көктемде, бозараңдап таң атып келе жатқан шақта қолыңа өзі келіп қонып тұрған бақыттан қара басыңды қалай ала қашқаныңды мына көзіммен көріп, көңіліме түйіп қойғанмын. Сол кездегі Бәтиманың өлімге араша түсіп жазықсыз періштенің жанын алып қалғаныына әлі күнге дейін ризамын. Сөйте тұрып Бәтимамен бақ таластырып, оның бақытты дәуренін көре алмай етегінен тартатындай қақың жоқ сенің. Сен ондай құқықтан баяғыда айрылғансың. Осындай қылығыңнан жеке басың сопайып бір үйде бір өзің қалғаныңа Бәтима тіпті де кінәлі емес. Сонда кімнің беделі үстем болмақ: сенің беделің бе, әлде Бәтиманың беделі ме?

	Нәзира жұмған аузын аша алмай, жер шұқып отырып қалды. Сілтідей тынған көпшілік не ойлап не қойғанын бір Құдайдың өзі біле жатар, Бәтиманың үнемі еңсесін басып тұратын осы бір зіл батпан иығынан бір-ақ сәтте сыпырылып түскендей болып тынысы кеңіп, тұла бойы жеңілдеп сала берді. Кей-кейде алтын асықтай осы балаларын біреуден ұрлап алғандай күй кешетін кездері болушы еді. Енді ешкімнен де қысылып-қымтырылары жоқ еркін, күнәдан пәк нәресте қалпына қайта оралғандай болып тұрды.





Эпилог




	«Кеңес—Шонжы» дейтін «коропка» автобустың ішінде бір үйдің үш бірдей адамы келе жатыр. Бұлар Кетпен тауының етегіндегі «Қызылту» колхозының орталығы болып есептелетін Кетпен ауылының шығысындағы осы шаруашылықтың 1 бригадасы — Кепебұлақ ауылында тұратын Қожақтың үйіне жолаушылап барып қайтқан әкпесі — Бәтима, жездесі — Ақай, жиені — әскер қатарынан жаңа келген Ізбасар еді.

	Айтпақшы, Бәтиманың жатса-тұрса есінен кетпейтін, баяғыда дүниеден өткен әкесі мен шешесінен кейінгі ет жақын бауырлары: Кәріп, Шәріп, Қожақ үшеуінен тірідей қол үзгені естеріңізде болар. Өмірдің ауыр азабы мен тірі тозағын бір кісідей-ақ бастан кешірсе де, адамдық пен аналық қасиеттерді асыл тектілікпен қастерлей білген Бәтиманың көкейіндегі аңсаған үміттерінің бірі — ең болмаса бауырларының біреуін тіршілігінде көрсем-ау деген зор арман еді. Шарқ ұрып сұрау салумен жүріп, ол тілегіне де жеткендей болған.

	Қытайға кеткен елдің алды қайта орала бастаған 1955 жылдан бастап Бәтиманың жарғақ құлағы жастыққа тимеді. Екі көзі әрбір жүрген-тұрғанға жалтақтай қарап, киім киісі, сөйлеген сөзі бөлекшелеу біреуді ұшыратса, ыңғайсыз болады-ау деп тартынып жатпай, жанаса кетіп тілдесіп, егер Қытайдан келдім дей қалса, менің бәленше, түгенше деген бауырларымды көре алмадыңыз ба, көрдім, білдім деген біреуді кездестірген жоқсыз ба деп шаужайына оратыла кететін әдет тапқан.

	Соңғы жолы да сөйткен. Күйеуге шыққалы бері үш-төрт жылдай құрсақ көтермей жүріп, жақында ғана нәрестелі болған Жаркенттегі Рысалды қызынікіне есек арбамен салып ұрып келе жатқан Бәтима алдында жаяу кетіп бара жатқан, кимешегінің етегі тірсегіне түскен, көк көйлекті, оның сыртынан күннің ыстығына қарамай барқыт қамзол киген әйелді көре қалып, «Мына кісі не болғанда да өрден келген31 қазақ екенінде дау жоқ. Әне, арқан бойы алдында ши барқыт шапанын қарына ілген, басына дөңгелек қара тақия, кеудесіне тік жағалы ақ жейде, аяғына кебіс-мәсі киген шалы кетіп барады. Мұндай киім біздің үстімізден түскелі отыз-қырық жылдай уақыт өткен. Қазір мұндай ұлттық киімді бұл жақта ешкім де үстіне ілмейді» деп ойлаған Бәтима «қытайлық» әйелді жанап өте беріп, көлігінің тізгінін тежеді де:

	— Амансыз ба, бәйбіше?! — деп көнелердің салтымен сәлем берді.

	— Аман, шырағым, — деген бейтаныс әйел арбаның үстіндегі Бәтимаға селқостау қарап өтіп, көк есегіне көзі түскенде, «Мына арамды қалай қолмен ұстап, арбаға жегіп жүр?» дегенді ойлап, бір түрлі тыжырынып қалғандай болды.

	— Бәйбіше, қайсы елсіздер?

	Бұл жолы Бәтима «Аман, шырағым» деп кәрі кісіше жауап қайырған кимешекті әйелдің өңі өзінен де жастау екенін байқады.

	— Әй, отағасы, мына кісі ата-тегімізді сұрап жатыр, — деді кимешекті әйел шалының артынан дауыстап. «Бұлар әлі күйеуінің, барған жерінің үлкен-кішісінің және руының атын осы күнге дейін тергеп тура атамайтын бұрынғы ескі салтты берік сақтапты» деп естігенім, міне, расқа шықты» деп ойлады Бәтима.

	— Ол кім?! — деп қалада емес, елсіз далада жүргендей қарадүрсіндеу үнмен дауыстап қалған ұзын бойлы шал артына кербездене мойын бұрып қарады.

	— Мына кісі арғы тегімізді сұрап жатыр.

	Көз алмай қарап қалған әлгі шал «Қарағым, Бәтимамысың?!» дегені жұлып алғандай. «Ыдырыс аға!» деген Бәтима арбасынан қалай қарғып түсіп, зор тұлғалы әлгі кісінің құшағына қалай барып еніп кеткенін өзі де аңдамай қалды.

	— Бәтима-ау, тірі екенсің ғой!..

	— Сіздерді де көретін күн бар екен ғой, аға!..

	Екеуі қала көшесінде ұят-сұят дегенді қойып, көне қазақтарша дауыс шығарып көрісті. Кимешекті әйел арбасын сүйретіп бетімен кетіп бара жатқан көк есектің артынан жүгіріп жетіп, арам да болса шаужайынан ұстап тоқтатып тұруға мәжбүр болды.

	Бәтима өзіне шөбере туыс болып келетін Ыдырыс ағасы мен Алтынжан жеңгесін сол жерде арбасына отырғызып алып, бірден кері қарай — үйіне — Шолақайға қайтып кеткен. Жол-жөнекей, одан үйде қона-түней жатып талай әңгіме айтылды. Бәтима өлгендерді естіп жылады, тірілерді естіп қуанды. «Молда кемпір шынымен-ақ әулие екен» деді ол мәз болып отырып. Ыдырыс «Кәріп пен Шәріптен хабарым жоқ, Қожақ Қытайға барған соң да жетімдіктің зардабын бір кісідей-ақ көрді. Тек кейіндеп нағашы жағына кетіп жанын жеп жүріп еткен еңбегінің арқасында алдына төрт түлік мал салып, ауқаттылардың қатарына қосылғанын біз мұнда — берегіректе ғана ат ізін салып, көріп-білдік. Танамбай, Майтыбай, Құлбек, Санай аталарың Ақтөбе деген жерді жерледі де, мына біз Нұрғали атаңның балалары шекарадан өте қалған жердегі Сүйдінді мекендедік. Қожақ негізінен нағашысы жақта — Текесте жүрді.

	Осылай өтер алдында туыстарды әдейі іздеп барып, жағдайларын білгенмін. Бәрі де әңкиттерін32 толтырып қойып, бәлен күні Сәйізге кетесіңдер деген хабарды күтіп қана буынып-түйініп дайын отыр екен. «Құдай бұйыртса, қай-қайсысы да осы жаздан қалмай ел бетін көріп қалар», — деп өзгеше қуантып тастады.

	... Бәтима бар, тірі, деген Қожақ інісін әне-міне көріп қалатын сияқты болып, көңіл күйі өзгеше көтеріңкі жүрді. Сонда да, кей-кейде кеудесіне күдік ұялай кетіп, бауырын шынымен көретініне сене алмай да қалатын.

	«Осындай әрі-сәрі күй кешіп жүріп, екі айдың жүзін көрдім» дегенде, кешкі апақ-сапақта «Әпке мен Қожақпын гои» деп қара мұрт, қара сақалды, шүңірек көзін қалың қара қасы жартылай жауып тұрған ұзын бойлы қара кісі кіріп келгенде, Бәтима оның сөзіне бір сәтке дейін сене алмай отырып қалды. Дәл осы уақытқа дейін оның көл алдындағы Қожақ — тәмпіш мұрынды қатпа қара бала болатын...

	Әйткенмен, Бәтима Қожақ інісінен мүлде бас тарта алмады. Сөйлеген сөзі өзінікіне ұқсаған бет сүйегі, қолын созғандағы салалы саусақтары — бәрі де «Мен

	Қожақпын» деп айқайлап тұрған сиқты. «Бір әке, бір шешеден туған сол Қожақ інісі, міне, «әкпе» деп жер түбінен іздеп келіп тұр. Іздері бар деген осы емес пе...»

	Бәтима орнынан атып тұрып, қара кісіні барып құшақтай алды.

	Үй іші, бала-шағасы — бәрі мәз-мейрам қуанысып жатты...

	Бәтима мен Ақай ұлан-асыр той жасады. Бұл думанға Шолақайдың кәрі-жасы түгел жиналған. Арындап арақ ішпеген, ақырындап шарап ұрттамаған жан сірә да қалмаған шығар. Тек бір адам ғана ащы суды аузына жақын апармады. Ол — Бәтиманың інісі Қожақ еді. Әркім-ақ алдына барып: «Әкпеңді қырық жылдан кейін көріп отыр екенсің. Қалай дәтің шыдап ішпей отырсың? Кел, алып қой!»— деп, құдайдағы сөзін айтса да, «Бес уақыт намаз оқып жүріп, қалай аузыма арақ аламын?! Ренжи көрмеңіздер. Ішуге болмайды», — деп сіресіп отырып алды. Бұған әлгі кісі таң болып, Қожақ меселін қайтарғанына аздап реніш білдіргендей болса да, Бәтима ренжімеді, оның қуанышында шек болған жоқ...

	Бәтима Қожақты жақында келіп орын тепкен ата жұрты — Кетпен тауының етегіндегі Кепебұлақ ауылына дейін шығарып салып барып, бала-шағасын көріп, «Құдай, мұныңа шүкір» деп беттерінен сүйді. Інісін ертіп тау етегіндегі Ақкүмбез бейітіне барып, Алла риза болсын деп құран оқытып, әке-шешелерінің аруағына тәу етіп қайтты. Одан бергі екі жылда көршілес екі ауданның арасы қатар турған екі ауылдың үзілмес іргесіндей жаттанды жол сорабына айналып кеткен...

	Автобус Шонжыға жеткен соң «Панфиловқа» деп билет алған үш жолаушы жүретін мерзіміне әлі де біраз уақыт барын біліп, іргедегі асханаға кіріп жүрек жалғап шыққан.

	«Апа, майда ақшаңыз болса беріңізші, анау қайыршы шалға садақа берейін» деген Ізбасардың сөзіне «балам, мейірімді болып өсіпті» деп іштей риза болып қалған Бәтима қалтасынан алып үш сом ұсынды.

	«Қайыршы шал дегені қандай бейшара болды екен?» деп алдыңғы жаққы көз салған ол алақанын соза жер жамбастап отырған әлгі пақырға көз тоқтата қарап қалды. «Бір жерден көрген адамым сияқты ма?» деп назарын тіктей түсіп, үңіліп қарады. Үстіндегі киімі кір-кір, алға қарай созған оң қолы қап-қара күс, екі көзінің алды көнектей ісік. «Қайыршы емес, мынау — ішіп ктекен маскүнем ғой, оған Ізбасар несіне ақша беріп жатыр? Мына адамды шынымен қайдан көріп едім?» деп қайта қарағанында анау Ізбасар ұсынған үш сомды қалтасына тез сүңгітіп жіберіп, енді артта келе жатқан бұларға қарап қайыршыларша мүләйімсімей араққа ақша беріңдер дегендей арсыздана қол созғанын байқады. Бәтиманың жүрегі дір ете түсті...

	«Жүр, Бәтима, жүрсеңші!» деген Ақай оның қолтығынан демей ұстап, тұрған орнынан қозғай берді. Бәтима, таңданғаны қайсы, қорыққаны қайсы, Ақайдың жүр-жүрлеуімен қайыршы шалдың алдын кесіп өте шықты. Әрегірек барғанда ғана Ақай:

	— Таныдың ба?! — деді.

	— Таныдым, Сұңқарбай ғой.

	Бәтима тоқтап, артына бұрылып қарады. Сұңқарбай да бұларға қарап түрегеп тұр екен. Белі бүгіліп, қураған ағаштай құлауға шақ қалып тұр екен.

	— Бәтима, жүр. Қайтесің оны? Көрдің ғой, өмірден алған сыбағасы ақыры қандай болғанын.

	Олар алдарында тұрған автобусқа қарай беттеді.



	2002—2006 жылдар





	https://t.me/kzkitap





	Жұмабай Қожақынұлы Қайранбай

	Екі шал



	«Екі шал» әңгімесінде адамдар арасындағы сыйластық, жолдастық қатынастар, бір-бірлерінің алдындағы кісілік парыз мәселесі көркем шығармаға арқау болып тартылады.





Екі шал


	Әңгіме



	Ермек осы баспадағы екі шалдың біріншісі — бұл кезде жұмыста отыруға тиісті Тақиялы періштеден үш-төрт күннен бері ауруханада әл үстінде жатқан екінші шал — Досболдың халін біле қояйыншы деген ниетпен өз кабинетінен шығып, дәлізді бойлай жүріп келе жатқан. Сол келе жатқанында өткен дүйсенбі күні сәске әлетінде осы дәлізде, дәл осы арада сөйлесіп тұрған екі әйелдің бірі Сағираның «Аттай желіп жүрген Досекең аяқ астынан құлап түсіпті» деген сөзін құлағы шалып қалып, еріксіз тоқтағаны есіне түсті.

	— Не дейсіз?! Біздің Досекең бе? — деген бұл да елең етіп.

	— Иә, біздің Досекең. Немене, сен де әлі естімеп пе едің? Ауырғанда да бірден естен танып сұлап түсіпті. Күндегі әдетінше өз орнында сапылдап сөйлеп отырған Досекеңнің үні пышақ кескендей тыйылып, екі көзі шекесіне шыға алайып, бір-жолата жаман боп бара жатыпты. Сол жығылғаннан ақыл-ес пен тіл ауыздан бірдей айрылып, іле-шала шақыртылған жедел жәрдем машинасының үстінде өлім аузында кете барыпты. Осы уақытқа дейін сендер қалай естімей жүрсіңдер?! — деп, Сағира екеуіне таңдана қараған.

	Ермектің мән-жайды қайыра сұрап білуінше, сол кезде Досболдың қасында болып, оның оқыстан ауырған сәтін көзімен көрген де, оны ауруханаға жөнелткен де Тақиялы періштенің бір өзі ғана екен. Ол үндемес шал бұл төтенше жағдайды өзге түгіл осы баспаның бардлық ішкі-сыртқы жақсы-жаманына түгелдей жауапты адам — директор Садықбекке де жарты сағаттан кейін — моның кабинетінде өтіп жаттқан редакция меңгерушілерінің жиналысы біткен соң бір-ақ барып хабарлапты. Ермектің қайран қалатыны — содан бері оқтау жұтқандай көпшілікте де үн жоқ, баспадағы бұл шал да ләм-мим деп тіс жармай келеді. Тек бір байқап жүргені — Тақиялы періште енесі өліп сорлап қалған жетім қозыдай ұнжырғасы түсе жүдеп-жадап, бұрын үндемейді дейтіндері бекер екен, қазір мүлде меңірейіп қалған сияқты болып көріне береді.

	«Қазір сөзді әзілге шаптырған болып, шалдың көңілін көтере сөйлейін» деп ойлаған Ермек екі шал өздері ғана күңкілдесіп жеке отыратын ең шеткі кабинеттің есігін аша беріп:

	— Ас-салау-мағалейкум, ағасы, асыл тонның жағасы, таймайтын мұздан тағасы, доллардан қымбат бағасы, — деп жадағай ұйқастарды жарыстыра шұбыртып келе жатыр еді, алдындағы қағазға шұқшия қарап отырған Тақиялы періште басын үстелден құлықсыздау көтергенде, оның шодырайған шот қабағы тым-тым түнеріңкі екенін көріп, сөз тізгінін кілт тежей қойды.

	— Сенің-ақ әзілің қалмайды екен, — деді шал жаратпай қалған құлық танытып. Осыдан кейін аз-кем ойланғандай болып отырды да, өзімен-өзі сөйлескендей етіп, — дықсыз әзіл мен жайдары күлкі болмаса, өмірде де не сән бар? Ол да қурап қалған қу ағаш секілді емес пе, деп, — Тақиялы періште оң жағындағы терезе арқылы көзін алыс қиырға бағыттап отырып — мұздан таймаса, темір таға ғана таймайтын шығар. «Адамның басы — Алланың добы» деген емес пе, Жаратқан Алла Досболды табан астында допша домалата салғанына әлі күнге дейін таң боламын, — дегенде, өңі қайтадан тұнжыр тарта берді.

	«Шал шынымен-ақ іштен тынып, қиналып жүр екен. Оңай дейсің бе, екеуі бір анадан туған егіз баладай күні кеше осы есіктен бірге кіріп, бірге шығып, жұптарын жазбай жарасып жүруші еді. Бір-ақ күнде іргелері сөгілді де қалды. Ойпырай десеңші, ауруханадағы шалдың аузы бір жабылмаушы еді-ау. Бұл да болса құдайдың құдіреті шығар, дем сағатта тілі байланып қалу деген сұмдық қой. Ал мына шал, оған керісінше, жақ ашпайтын үндеместің нағыз өзі. Әрбір сөзін пұлдап сататындай безереді де отырады. Анда-санда аузын ашып, сояудай қасқа тістерін әйгілеп көрсеткені болмаса, өзінен үн шықпайды-ау бұл сабаздың. Аузын да сөйлеу үшін емес, күлу үшін ашатын сияқты. Үстіңгі ерні жоғары, астыңғы ерні төмен сырғығанда, екі езуі екі құлағына қарай өзінен-өзі жиырыла қоятын. Дәл осы кезде көзінен көңілді жымиыстың табы білініп келе жататын. Өзін үнемі осылай ұстап, тақиясын басынан тастамай жүрген мына қалпында кинодағы тақиялы Тайлақтың дәлме-дәл көшірмесі болатын да шығатын. О, тоба, осындай да ұқсастық болады екен-ау!..»

	Ермек түрегеп тұрған күйі осында келгендегі негізгі шаруасын амалсыз айтуға көшті.

	— Тәке аға, Досекеңнің хабарын біле алдыңыз ба? Халі қалай екен?

	Айтсам ба екен, айтпасам ба екен дегендей біразға дейін үн-түнсіз отыра берген тақиялы шал:

	— Сол қалпы — ес-түссіз жатыр. Күндіз-түні қасында қақиып отыру өзі әрең жүрген әйелі Айғанымға да оңай тимей тұр. Кеше кеште оны шалының қасынан қуғандай етіп үйіне жібердім де, Досекеңді түнімен өзім күзетіп шықтым. Одан бергі уақытта не болып жатқанынан қазірше хабарым жоқ. Бейшараға қиын-ақ болды! — дегенде үні жарықшақтанып барып, бір-жола сөніп қалды.

	Бірі ауру, бірі сау екі шалды да қатты аяп кекендей болған Ермек алдындағы кісіге әрі жасқана, әрі мүсіркей көз қиығын тастап еді, оның үсті томпақтау көздері талаулана қызарып кеткенін, тұр-тұрпаты зорыққан аттай тым-тым шаршаулы екенін көрді. Осыдан кейін өзі де не айтарын білмей, сүлесоқтау кейіпке еніп, лажсыз күйде қарсыдағы бос тұрған орындыққа барып тізе бүкті.

	«Тең теңімен, тезек қабымен» дегендей, бір жылғы төлдер емес пе, құрдасы үшін қабырғасы қайыспай қайтсін. «Басы ауырмағанның құдаймен ісі жоқ» демекші, бір баспада жұмыс істеп жүрген, тіпті осылардың өкшесін басып келе жатқан мына мен әлі күнге дейін ақылы кірмеген шалдуар бала тәрізді селтең-селтең етіп келіп, бұл кісіден Досекеңнің жайын сұрап тұрғанымның өзі мән берген адамға ыңғайсыздау-ақ болды. Мына үндемес шалдың орнында Досекең болса, осы білместігім үшін мені дәл мына отырған жеріме қазық қып қағып жібермесе де, «Ауруханаға аяғың жетпей қалды ма?!» деп қаһарлы сөзді қардай боратқан уытты тілімен есімнен тандыра бір тұқыртып алар еді».

	Жалпы, біреуге өздігінен барып соқтықпаса да, Досбол қайсыбір білмей тұрып білгішсінгендерге қарадай өш еді. Ондайларды шақпа тілімен шығап-шағып алып, бас көтертпей аузына құм құя салатын айбарлы да адуынды кісі екенін Ермек те талай рет көрген. «Осынша сөз қай жерінен шығады екен? Ағылып кеп кеткенде бір мүдірмейді және тауы айтпайтыны жоқ бұ кісінің!» деп таңданатын. «Енді, міне, а деп аузын ашқан бір ғана лебізіне зар қылып қойыпты» дегенді ойлап:

	— Қиын-ақ болды! — деді ол шын күйзеліс білдіріп. — Осы анау реанимацияда жатқан адамға бөгде кісіні кіргізбейді деуші еді, оған сіздер қалай кіріп жүрсіздер? — деп ілгері ұмсына түсті.

	— Әдетте оған ешкімді де жібермейді екен. Тәлейімізге қарай Досболдың емдеуші дәрігері менің туған құдам болып шықты емес пе. Сол кісі көңіл қимастықпен ғана көп ешкімнің көзіне түспей кіріп-шығуымызға, Досболды көзден таса қылмай қарап, қасында болуымызға жағдай жасап беріп жүр.

	— Е-е, онысы да тәуір болған екен. Онда бүгін өзіңізбен бірге мені де ерте кетіңізші, — деп Ермек қазір ғана осы шешімге келген өз ойын білдірді.

	— Барам десең, жүр. Досекеңнің жағдайын білген соң, ана жерде қара-құрамызды көбейтпей-ақ қояйық десек, оның үстіне бұл қайда жүр деп келін де алаңдап қалмасын десең, түнге қалмай үйіңе қайта беруіңе де болады.

	— Үйіңе қайта бер дегеніңіз қалай?! Мен барғанда үйге қайту үшін емес, қастарыңызда болып, Досекеңді бір кеш болса да күзетіп шығу үшін барсам ба деп тұрмын. Осы тұрғанда үйдегілерге звондап, осылай да осылай деп мән-жайды түсіндіріп айтуды да ойлап қойған жайым бар. — Сәл-пәл бөгелістен кейін, — осы шалдар, кей-кейде бір түрлі қызық сөйлейсіздер. Мына бізді қашанда бесіктен белі шықпаған бала сияқты көретіндеріңіз қалмайды. Ілікке алғыларыңыз келмейтіні болмаса, біз де жер ортасына келіп қойғанбыз. Иә, солай! — Өз сөзін өзі қуаттай түскен ол, — анда-санда осылай қаттырақ айтып көздеріңізді ашып қоймаса, ұйықтап кетіп, біздің бар-жағымызды да ескермейтін сияқтысыздар! — Өрекпіп барып басылған Ермек «Дегенмен, мына шалдың алдын бір орап тастадым! деп өзіне-өзі риза болған сыңайда кабинетіне қайтпақ болып орнынан түрегеле берді.

	Тақиялы періште оған тікесінен қарап, аузын ашып еді, екі езуі әдеттегідей артқа қарай тез жиырыла салмады. Көзі әнтек күлімсірегендей болғанымен, онысы ұзаққа бармай, жанары әп-сәтте салқын тартып, мұндайда үн шықпайтын оның тарапынан қатқылдау уәж естілді.

	— Мына сені қазірге дейін атының басын алып жүре алмайтын әлжуаз бала деуден аулақ едім. Басыңнан сөз асырсаң, тағыңнан түсіп қалатындай болдың ғой, Ермек шырақ. Жарайды! Қысыр сөзді қыстырмалатпай, бос әңгімені доғара қояйық. Жарты сағаттан кейін шығамыз, орныңда дайын отыр, — деп, сөз осымен бітсінге бір-ақ тіреп тоқтады.

	«Мына кісі қайтеді-ей?! Үндемейтін шал ғой деп сүйкеніп кетіп едім, оңдырмай шалып, омақастыра құлатты-ау! Өзіме де сол керек. Шалдың көзін ашам деп нем бар еді, екі ортада өз көзімді шығарып ала жаздадым» деп ойлап, жақ ашпаған күйі кабинеттен шығып жүре берді.

	* * *

	Досболдың кемпірін үйіне қайтарған Тақиялы періште мен Ермек әншейін ғана қарайып отырғандары болмаса, ес-түссіз, тіл-ауызсыз жатқан сырқат шалға иненің жасуындай да септіктері тиіп жатқан жоқты. Бар ниет-тілектері — Досекеңнің беті бері қарап, көзін ашып қала ма, тілге келіп бір нәрсе айта ма деген әйтеуір бір шикі үміт екеуінің де көкейінен кетпей, ұзақ түнге қыбыр етпестен шаншылып-ақ отыр. Құдай бетін әрі қылсын, Досекеңнің бұл өмірдегі татар дәмі таусылып, ана дүниеге жөнеп кете ме деген қауіп әлсін-әлі ой түкпірінен қылаң беріп өткенде, екеуінің де жүректері бұлқына тітіреп кетеді. Уақыт өткізу ыңғайымен сөйлесіп отыру түгіл бір-біріне тура қарауға да батылдары жетпейгін тәрізді.

	Талай жылдан бері ауыздыға сөз, аяқтыға жол бермей, өзі ғана көсемси сөйлеп, өзгені қасына тындаушы ретінде ғана ұстап отыратын желдей ескен Досболдың екі дүниенің ортасында жатқан мына шарасыз міскін қалпына осы отырған екеуі де кінәлі сияқтанып, алдарындағы тірі өлікке жасқана, жабырқай қарасады. Олай болатын да жөні бар. Досбол сол күні үйінен дін аман кетіп, ауруды жұмыста жүріп тауып алғанын осы отырған екеуі де бүкпесіз біліп, қапысыз мойындайды.

	Аурухананың ішінде дабыр-дұбыр сөз, жүрген-тұрған аяқ тықыры баяғыда-ақ сап тыйылып, құлаққа ұрған танадай өлі тыныштық орнаған. Ермекке сырттағы тұнжыраған сұсты қараңғылық лап қойып ішке еніп кететіндей, егер өйте қалса, онымен бірге Досекеңді о дүниеге ала жөнелетін ажал да аранын ашып бірге кіріп келетіндей көрініп, санасын бытысқан бір үрей билеп ала берді. Оған қоса «Бұ кісі бір жерім ауырып жүр дегенін естімеуші едім. Айтушылар бүйрек қысымы ұстапты деседі. Сонда бұл бірден осындай күйге түсіретін аса қауіпті дерт болғаны ма? Үйде дәрігер әйелім Раушан: «Бірден олай болуы мүмкін емес. Бір нәрсеге бола ренжіп, қатты ашуланьш па еді?» — деп қалды-ау сөз арасында. Менің де бүйрегім ауыратыны бар. Бұл дегенің жай ренжігенге бола ауыра қалып, дәл осылайша талдырып түсіретін болса, болымсыз нәрсеге бола дауыс көтеріп шыға келетін мына мен баяғыда-ақ о дүниеге аттанып кетпес пе едім?! Шындығында, құдай өзі сақтасын, қас пен кездің арасында Досекең қалай қалпақтай ұшты? Соны деймін-ау. Оның жай-жапсарын бір білсе, сол кезде дәл алдында қарама-қарсы отырған мына кісі біледі. Не болса да ақырындап сұрап көрейінші, «қалай болды екен өзі?» деген сауал табан астында бой көтеріп, Досболдан көз алмай отырып ойға шомған Тақиялы періштені еріксіз сөзге тартты.

	— Тәке аға, бір нәрсені білгім келіп отырғаны. — Ермек бұл сөзді айтарын айтса да, тылсым тыныштықтағы кең бөлме оның қатқылдау даусынан азалана күңіреніп кеткендей болып, өзі қалт тоқтай қалды.

	Тақиялы періште мойын бұрмастан, не сұрамақ едің дегендей үн-түнсіз иегін көтерді.

	Ермек сыбырлағандай етіп:

	— Менің сұрайын дегенім — Досекең қалай аяқ астынан ауыра қалды? Әлдеқандай бір төтенше себеп болған жоқ па? — деді ілгері ұмсына түсіп.

	Көзі қызара домбығып кеткен Тақиялы періште біраз үнсіздіктен кейін ғана терең тыныс алып, байыппен тіл қатты:

	— «Құдайсыз қурай сынбайды» деп жатушы еді үлкендер. Бірақ, Алла өзі кешірсін, қурай да еш себепсіз сына қояр ма екен? — Өз сауалына өзі жауап іздегендей сәл тосылып отырды да, сөзін қайта жалғап кетті. — Менімше, мына жатқан Досекеңнің кенеттен осындай күйге түсуіне өзінің быж-тыж етіп қалған күйгелектігі-ақ себеп болды. Дүйсенбі сайын ертеңгілік бастықтың кабинетінде өтетін редакция меңгерушілерінің жиналысына тойға баратындай сыланып: толқындаған ақ шашын әлденеше тарап, галстугін де жөндегіштеп, шықиып-ақ кеткен. Содан арада он минут өтті ме, өтпеді ме, бұлқан-талқан болып қайтып келіп тұр. Бұған не боп қалды деп бетіне қарасам, өңі түтігіп кетіпті. Тәрізі — қырғын төбелестің ортасынан шыққандай, екі иінінен дем алып, ентігін баса алмай әлек-шәлек боп жүр. «Тыныштық на?» — дедім жайбарақат қалпымда. «Қайдағы тыныштық! — десін жұлып алғандай. — «Етін жеп, сүйегін итке тастады» деген осы!» — деп бұрқылдап ала жөнелсін...

	Мұның бір тәуір жері — менен ешнәрсесін жасырмайтыны ғой. Оны өзің де байқап, біліп жүрген шығарсың. Біреуге істеген жақсылығын да, абайсызда жіберіп алған әбестігін де, тіпті қыза-қыза келіп жасап жіберген қысастығын да маған бүкпесіз айтып, «Осым дұрыс па, қате ме, төрелігін айтшы» деп, екі ортада мені әуреге салып қоятын. Ал мен: «Әй, ала құйын, мұныңның дұрыс немесе бұрыс екенін өзің бес саусағыңдай біліп тұрып, менен оның несін сұрайсың?» десем, «Сенің аузыңнан естіген нәрсем маған сенімдірек болып көрінеді», — деп күлетін ыржалақтап.

	— Сонда не бопты? Жұмыс бабымен бастықтан ұрыс естіген ғой, шамасы. Түбіне жеткен директордың өзі демейсіз бе?! — Ермектің қатқыл даусы тағы да қаттырақ шығып кетті.

	— Жо-жоқ, олай деме! Бір нәрсені толық біліп алмай тұрып, күні бұрын осылай тон пішетіндерің-ай сендердің. Алдымен сабыр сақтап тыңдап алсаңшы, текке желпілдемей, — дегенде, Ермек басын әнтек төмен тұқыртып, қайтадан сабасына түскендей болды. Тақиялы періште:

	— Жылдың басы емес пе. Жылдағы әдеттерінше, бірінші мәселе етіп штаттық расписаниені қарапты. Қысқарту жайы сөз болғанда, «Биыл пенсияға шығатын кімдер бар?» демей ме директор. Сөйтсе, кадрлар бөлімінің басшысы — анау Бүбіхан дейтін тік бақай келіншек: «Мына отырған Асылбеков Досбол, Іргебаев Момынбай, Еркінбаева Айсара,... — деп, төрт-бес кісінің аты-жөнін шұбырта атап шығып, — қазірше жасы толғаны Асылбеков Досбол ғана, алпыс үштен үш күн асты дегенде жұрт ду күліп, ал Досекең шырт ете түсіпті. Құтыла алмай жүргендерің мен бе сонда?! — деп, отырған орнынан атып тұрыпты. — Басқаларында шаруам жоқ. Анау сен Момынбай деп отырған Тақиялы періште екеуіміз бір жылғы екенімізді жақсы білемін. Баяғыда оқуға да бірге түскенбіз. Енді мен — кәрі, ол жас боп қалғаны қалай?! Сіздер, мына мен Момынбайдың жастығын көре алмай, соған өштігіп отыр екен деп ойлап қалып жүрмеңіздер. Мен ол екеуімізді баяғыдан бері бір құстың қос қанатымыз деп есептеп келе жатқан адаммын. Сондықтан бізді о дүниеде болмаса, бұ дұниеде ешкімнің бөліп-жаруына жол бере алмаймын. Ол екеуіміз пенсияға сән-салтанатымызбен бір-ақ күнде шығуға тиіспіз! — деп кеңірдегін жырта өрекпіп шыға келіпті.

	Кадрлар бөлімінің басшысы: «Сіз өзі қызық адам екенсіз! Іргебаев Момынбайдың алпыс үшке толуына әлі жеті ай бар. Мынадай қысқарту жүріп жатқанда біз сізді жеті айға дейін ұстап отыра алмаймыз!» — деп, Досболдың айтуынша, тікбақай Бүбіхан қолында билік барын танытып қыр көрсете сөйлепті. «Сөзді тоқтатыңыздар! Сізді бүгіннен бастап жұмыстан кетіңіз деп жатқан ешкім жоқ. Ойланайық. Ыңғайына қарайық. Өзіңіз де ақылға салып, қабырғаңызбен кеңесіп көрерсіз» деген басалқы сөз директордың аузынан шыққанда, Досекең неге сонша күйіп кеткенін кім білсін, одан әрі өрекпіп: «Бәрің алдын ала келісіп алып, мені кетірмекке әрекет етіп отырсыңдар. Әйтпесе, «ойланайық», «ыңғайына қарайық» деген не сөз? Бұл баспаны директор басқара ма, әлде кадрлар бөлімінің басшысы басқара ма?! Тақиялы періште пенсияға шығатын жеті айға дейін мен ешқайда да кетпеймін! Кетіріп көріңдер, кәні!» — деп қасақана дөңайбат шегіп, жиналыстан шыға жөнеліпті. Осы оқиғаны маған жіпке тізгендей етіп қайталап айтып отырған ол бір кезде қолымен сол жақ бүйірін оқыс баса беріп, өңі сұрлана оң жақ қапталына қарай ауытқып кетіп бара жатты. Сол сәтте ғана осыдан он неше жыл бұрын Досекең қатты сырқаттанып ауруханаға түскенде, бір бүйрегін алдырып тастаған кемтарлығы бары есіме түсе кеткені...

	Міне, байқап отырсың ба? Бұл арада Досекеңнің өзінен басқаны кіналау артық сияқты. Денсаулығының кінәраты болғаннан кейін, бала емес, шаға емес, алпыстан асқан адам өзін байыппен ұстау керек еді ғой. Бірақ... Бірақ ол да айтуға ғана оңай. Бір Досбол емес, кейде бәріміз де сондаймыз. Бәріне ақылымыз жетіп тұрса да, өз кінәмізді қасақана мойындағымыз келмей, өзгені қаралауға бейім тұратынымыз бар. Сөйтеміз де, артынша-ақ үлкен бола қалып, шімірікпей тұрып жастарға ақыл айтамыз. Күн өтпей жатып тағы да сол жастардың алдында ұсақтық көрсетіп, абыройымызды төгуден арлана қоймаймыз...

	Тақиялы періште ақтарыла, ағынан жарыла недәуір ұзақ сөйледі. Былайғы күндері берілген сұрақтың өзіне қысқа ғана жауап қайыратыны болмаса, бүйтіп еркін көсілгенін көрмеген Ермек оған қарап таңырқай түсіп отырды.

	Әңгіменің басында Досболды күйгелек дегені болмаса, оған кейін ешбір шаң жуытпай сөйлеуге көшіп алған. «Алай дейміз, былай дейміз, қалай болғанда да мен үшін мына жатқан Досбол құрдасымның орны бөлекше еді» — деп бір тоқтады да, оның бойындағы өзі бағалайтын артықша қасиеттерін айтқанда, Ермек сөзіне сенбей қоятындай, неше түрлі дәлелдер келтіре отырып баяндады. Сондағысының ұзын-ырғасы: «Досбол әнші еді», «Досболдың қасында жүрсең, әсте жалықтырмайтын», «Досболдың білмейтіні жоқ, тұрған бойы энциклопедия», «Өзім деген адамға өзегін суырып беруге бар, ешкімге кеудесін бастырмайтын тәкаппарлығы да жетеді», «Досбол барда менің кем-кетігім де білінбей қалатын» дегендерді көзі күлімдей түсіп, құлшына отырьш айтып шықты. Осыдан кейін ғана тындырған жұмысы жөніңде бастыққа есеп беріп болған оның бағынышты адамындай сөзді бірден доғарып, үндемес қалпына леземде қайта көше қойды.

	...Түн ортасы ауа Тақиялы періште жиі-жиі есінеп,оның домбыға қызарған екі көзі әлсін-әлі жұмылып кете берді. Ермектің де тұла бойы балбырап, ұйқы қысып әкетіп барады. «Өмір-ай десеңші! Адам тіршілік қажеттерін қанағаттандырмай әсте тұра алмайды екен-ау. Екі дүниенің ортасында жатқан мына Досекеңді көз ілмей күзетіп шығамыз деп келіп отырып, ұйықтап кетуге қалай ұятымыз барады? Мына кісінің ғой жайы басқа: кеше көрер таңды көзімен атырыпты. Енді бүгін өзі қадір тұтатын Досекеңнің алдында жолдастық парызымды адал өтейін деп сіресіп отырғаны мынау. Бір жылғы құрдасымның, жақын досымның алдында арымды таза сақтайын деп арпалысады-ау сонда. Дегенмен, аздап мызғып алғаны да теріс болмас еді. Досекең оны бәрібір біліп жатқан жоқ емес пе. Тіпті бұ кісі біздің осында екенімізді де сезіп жатқан жоқ қой. Тақиялы періштеге кішкене көз шырымын алып алыңыз десем болмас па?.. Қой, құрысын! Аузыма ие болайын. Бұ кісі де бүгін тым-тым сөйлеуік болып алыпты. Не деп отырсың деп өзімді қауып тастап жүруі де кәдік емес» деп ойлады Ермек.

	Ол мойнын бұрып, қатарыңдағы Тақиялы періштеге көз қырын тастап еді, шал еріксіз қалғып кеткенін байқады. «Бұ кісі мені ес тұтып, еркінірек болған соң мызғып кетті-ау, шамасы. Мен енді ұйқыға шыдап, ояу болғаным керек. Ептеп орнымнан тұрып, құрыс-тырысымды жазсам болар ма? Қой, аяқ тықырымен мына кісіні оятып алып жүрермін.

	...Бұ кісілердің бір-біріне деген ішкі жақындықтарының тамыры тым-тым тереңде екенін де біле бермейді екенмін ғой. Досекең көпшіліктің, тіпті директордың алдында айылын жимастан, «Бізді о дүниеде болмаса, бұ дүниеде ешкімнің бөліп-жаруына жол бере алмаймын!» деп дауыс көтеруі айрылмастыққа ниет еткен жандардың жан айқайы емей немене?! «Суды да сіңген жерге құй» демекші, адам сөзді де көтеретін кісісіне қаратып айтатын болса керек...

	Ана бір жылы еді-ау — осы кісілер отыратын шеткі кабинетке әлдеқандай бір себеппен бас сұға қалған үш-төрт жігіттің алдында сөйлеуік Досекең үндемес Тақиялы періштені әдейі қорлағандай етіп қызыл тілмен оңдырмай іреп салғаны. Сол кезде Тақиялы періштенің орнында басқа біреуіміз болсақ, жоқ дегенде Досболдың жағасына жармасып өлер едік... Сонда өзі әңгіме неден шығып еді? Е-е, иә-иә, баспа жұмысына жаңа алынған осы Жүніс еді ғой, Тақиялы періштеге қарап отырып: «Ағасы, сіздің есіміңіз бүркеншік атыңыз ба, әлде...» дей бергенде Досекең бір бүйірден кимелеп-ақ кіріп кеткені:

	— Өй, бұл бойына сеніп жылдан құр қалған атан түйенің қай атын сұрап тұрсың? Мұның есімін түр-тұрпатының өзі-ақ паш етіп тұрған жоқ па? Тақиясы бар ма? Бар. Періште ме? Періште. Бұдан өткен періштені қолдарыңа шырақ алып іздесеңдер таппайсыңдар. Осыным өтірік пе? Қане, мына білетін сендер айтыңдаршы.

	Кеңк-кеңк күліскен былайғы көпшілік:

	— Рас. Досекең рас айтады.

	— Сөзінің жалғаны жоқ.

	— Бұл есімді Тақиялы періштенің өзі де менің атым емес деп еш уақытта айтпаған.

	Баспаның ежелгі жігіттері Досекеңнің сөзін осылай «растап», түс-түстан жамыраса жөнелгенде, сенер-сенбесін білмей сасқалақтап қалған Жүніс сұраулы пішінмен әркімге бір жалтақтап қарай берген.

	— Сен әлі сенбей отырсың-ау, шамасы! — Досекең бет әлпетін ашу шақыратындай кейіпке өзгерте қойып, — көзіңнің бақырайысы жаман, өзің қадалған жерден қан алмай қоймайтын нағыз қырғышсың-ау деймін?! Тыңда ендеше. Бұл тазша былайғы жұртқа мына менімен құрдаспын, Досбол екеуіміз бір жылда туғанбыз деп бөсетін көрінеді. Онысы әншейін бос сөз. Шынын айтар болсам, мен он үшке толып отау иесі атанғанымда, бұл шыр етіп енді ғана дүниеге келген жөргектегі нәресте болатын. Қарағым, сен бұған да сенбейтін шығарсың. Онда саған мұның дүниеге келген сәтін өз көзіммен қалай көргенімді айтып берейін. Әкем марқұм: «Он үш деген — отау иесінің жасы. Көз салып жүрген біреуің болса айт, үйлендіремін», — деп қыңқылдай бастаған соң, өзіміздің ауыл ғана емес, жақын-жуықтағы аудан-ауылдарды тұтас адақтап, бірде-бір қыз ұнай қоймаған соң қасымыздағы Алтай тауының құзар басына шығып, мойнымды соза алыс-жыраққа көз жіберсем, осыны тапқан ардақты шешеміз сонау қасиетті Қаратаудың етегінде, өздерінің там үйлерінің алдында, екі-үш кемпірдің ақ тер-көк тер болған ортасында, арқанға асылып тұрып айқайлаған даусы Алласына жетіп толғатып жатыр екен. Он үш жас деген не, тәйірі, шіп-шикі бала кезім, әлгі көрініске аузымды ашып аңқая қарап тұра беріппін. Бір уақыттар болғанда, осы Тақиялы періштенің мына тоқпақтай басы қара жерге тоңқ ете түскенде, бұл байқұстан шыр етіп үн шыққанын естімедім. Іңгалау әнін айтуға да шамасы келмей қалғанын қора жақта осының аман-есен дүниеге келуін тілеп бебеу қағып жүрген шал атасы Іргебай қария мұның естен танып қалғанын қайдан білсін. Қатындар: «Сұйінші, қария, сүйінші! Келініңіз қойшы тапты!» — деп дауыстағанда, «Я, аруақ! Көрсеткеніңе шүкір! Айпыр-ау! Бақырып-шақырмағанына қарағанда, келін бір момақан неме тапқан-ау, шамасы. Алла бұйыртса, қолымнан таяғымды алатын май құйрық немерем, сірә, осы болар. Қойшы болған соң өзі де момын болады да. Аты да табыла кеткенін қарай көр. Момын. Егер бай болсын десем — Момынбай. Иә-иә, Момынбай. Аты Момынбай болсын! Аты Момынбай болсын!..» — деп қораны шыр айнала жүгіргені әлі күнге дейін көз алдымда тұр.

	Төбесі жерге қатты тигендіктен, мынаның құйқасындағы шаштың тамырларына да зақым келген болуы керек, басындағы шөп-шаламның үштен бірі студент кезімізде-ақ ту-талақай болған. Ана жылы мен «Жазушы» баспасынан осында ауысып келгенімде, бұл мәңкиген бейшарам мұндағыларға «Төбел таз» атанып жүр екен. «Әй, намысы жоқ сорлым-ай! Бұдан да өлгенің артық еді гои» деп, күйіктен өртеніп кете жаздадым емес пе. Шыбын тайып жығыларлық ана төбел басын немен бүркесем екен деп ойланып тұрғанымда атам қазақтың ып-ықшам дөңгелек тақиясы есіме түсе кеткені. О кезде тақияның да табыла қоюы қиын еді ғой. Бір сатылса, осы Алматы бойынша бір-ақ жерде — бұрынғы Ленин проспектісі, қазіргі Достық даңғылының бойындағы «Қазақстан» ұлттық дүкенінде сатылатын. Ұшып-қонып сонда бардым да, мына басындағы қара тақияны тауып әкеліп, кигізіп кеп жіберсем, бұл пәтшағар «Тақиялы періште» филыміндегі Тайлақтың не өзі, не көзі болды да шықты. Біздің таңдана қарағанымызға масаттанды білем, қасқа тістерін көрсете аузын ашып еді, мына бар болғыр, Тайлақтан айнымайды-ау, айнымайды. Ксерокопияң да ондай дәл болмас, сірә. Өз ісіме де, мұның мына жаңа кейпіне де көңілім тола кетіп: «Бүгіннен бастап Төбел таздың аты Тақиялы періште болсын. Басқа аттарын ұмытыңдар!» — деп көпшілікке дүркіретіп тұрып жар салдым емес пе. Бір жақсысы — бұл есім баспадағылардың бәріне де ұнап кетсе керек, аз күнде-ақ өз атасы азан шақырып қойған Момынбай есімі де, осындағы бір ұятсыз қудың шығарған «Төбел тазы» да ұмыт бола кетті. Міне, осылай, шырағым, — деп, Досбол әңгімесін аяқтаған.

	«Сонда, — деп ойлады Ермек, — Досбол сөзін тәмамдағанда ғана ішінен «Уһ» деп бір ауыр тыныс алған Жүніс көзінің астымен Тақиялы періштеге назар салып, дөңкиіп отырған ол әлдебіреудің табанына тапталып жатқан өз намысын қорғаудың орнына: «Менің үш атымды бірдей дәріптеп отыратын сенен басқа кімім бар, Досбол?!» — деп екі езуі жыртыла кеңк-кеңк күліп отырған оның рабайсыз пошымын көріп, «Мынау өзі неғылған пенде?!»деген таңданысын айтып жатудың өзін артық санады-ау, шамасы, кабинеттен тоң-торыс шыға женелгеніне басқаларымыз күлісе-күлісе тарасқан едік қой. Одан бері де Досбол өз құрдасын екі күннің бірінде от көсеген тілімен есін жиғызбай төпештеп алмаса, ішкен асы бойына тарамайтынын, ал үндемес шалдың қайыратын жауабы — ыржиып аузын ашу екенін әрдайым көріп келеміз. Тақиялы періште «Аяшы, Досбол!» деп жалынбайды да, қабақ шытып ашуланып та жатпайды. Сүйекке сіңген бір тұрмыс осылай сырғып өте беретін...»

	Ермектің жарғақ құлағына «Момынбай» деген жалғыз сөз естіле кетті. Елең ете қалған ол «Өз атын өзі атағаны несі?» деп Тақиялы періштеге жалт қарап еді, ол басы сол жақ иығына қарай қисайып, мұрны пыс-пыс етіп тәтті ұйқыда маужырап жатқанын көрді. Елегізе үрейленген Ермек Досбол жаққа жасқаншақтай мойын бұрғанда, тірі өлік санатындағы оның екі көзі бірдей ап-ашық жатқанын көріп қалып, селк етіп шошып кетті.

	— Аға! Мына кісі!.. — Момынбайды шынтағымен нұқып кеп жібергенін өзі де сезбей қалды.

	— А, а?! Ермек, не болды?! — Орнынан ұшып тұрған Тақиялы періште Досболға қиғаштай көз тастап жіберіп, состиып тұрды да қалды. Тесіле қараған екеуі Досболдың ерні жыбырлағанын да бірге көрді, оның аузынан «Момынбаймысың» деген сөздің үзіліп-үзіліп шыққанын да бірге естіді. «Менмін ғой, Досеке, менмін!» деген Момынбай Досболдың үстіне төне түскенде, көзінен жас та шығып кетті. Қалбалақтап тұрып алдымен Досболдың маңдайынан сипады, содан соң қолын ұстап, құшырлана қысып-қысып қойды.

	— Момын, — деді көзі ашық жатқан шал тістене сыбырлап. — Бәрі де өзімнен болды. Құйындаған қу мінезімнен болды. Ешкімді де мен үшін кінәламаңдар. Кемпірім — Айғаным өзіңе аманат.

	— Досеке-ау, о не дегенің?! Қайдағыны айтпасаңшы! Құдай амандығын берсе, бері қарады деген осы болады...

	Сәл үнсіз қалған Досекеңнің еріндері жыбырлай түсіп мынаны айтты:

	— Құдай ұл бермеді деп налымаймын. Ең болмаса екі қыздың біреуі осында болса, шешелері жалғыздық көрмес еді-ау деймін. Мен айтпасам да білесің, үлкен қыз оқуға барғаны бойынша Москвада қалып қойды деп жүргенімізде, кішісі Англияға күйеуге шығып кетіп қиын болды ғой. Қайтейін?! Қайда жүрсе де аман жүрсін деймін де. Кенжесі алысқа кеткелі бері Айғаным байғұста іштен тынып, ауыра бергіш болып алды. Момынбай, өзгеге айта алмайтын құсаларымды саған ақтарушы едім, өзгеге батпайтын тісім саған батушы еді. Өлгелі жатып та саған қолқа салам. Ерте ме, кеш пе, қыздарым іздеп келе қалса, моламды таппай қалмасын. Томпайған топырақтың астында мен жатқанымды білдіретіндей басыма белгі шаншып қойшы. Сонан соң Айғанымға...

	Тіршіліктің ақтық сөздерін ежіктей суыртпақтап жатқандай болған Досболдың үні осы араға келгенде кілт үзіліп кетті. Ашық көзі сонау көк жүзіндегі көп жұлдыздың біріне барып қадалғандай болып, қыбыр етпей шақшиды да қалды.

	Ермекке жалт қараған Момынбай: «Кезекші дәрігерді шақыр!» — деп айқайлап жіберді.

	Ермек іле-шала дәрігерді ертіп кіргенде, тақиялы Момынбай Досболдың колынан ұстап еңкілдеп жылап отырғанын көрді. Бір жамандықтың нышанын сезгендей болған оның жүрегі дүрсілдей соғып, көзінен жас та шығып кетті.

	Дәрігер сұлық жатқан Досболдың білегін ұстап көріп: «Өлген. Сіздер енді сыртқа шығыңыздар!» — деді төбеден түскендей дүңк еткізіп. «Бауырым!» деген Момынбайдың күңіренген даусы құлағына келгенде ес-түссіз селтиіп тұрған Ермектің сай-сүйегі сырқырап бара жатты. «Хватит! Что это такое, как женщина» деген қазақ дәрігер Момынбайға көзін аларта қарады да, есікті тарс жауы, шығып жүре берді.

	...Ермек Момынбай шалды қолтығынан демей сүйеп сыртқа алып шыққанда, ызғарлы қаңтар айының тағы бір күнінің таңы атып келе жатқанын көрді.

	* * *

	Арада бір жеті өткенде, директор шақырып жатыр деген соң, Ермек бастықтың кабинетіне кірген.

	Жылы ұшырай қарсы алған баспа директоры Садықбек әңгімесін алыстан орағытып бастады. Алдымен үкімет басында болып жатқан өзгерістерге тоқталып өтті. «Сәкең бүгін көңілді екен» деп ойлады Ермек. Ол көңілді отырған кездерінде әңгімені не саясаттан, не өзінен үлкен басшылардың бірінен бастайтынын Ермек те осындағы ел қатарлы білетін. Өзіне қол ұшын берген немесе алдағы уақытта септігі тиетін басшылардың бірі жөнінде сөз қозғағанда, оны жер-көкке сыйғызбай дәріптейтінін бір кездері өзіне қырын келген немесе пайдасы тие қоймайтынына толық көзі жеткен басшы туралы айтқанда, оны түкке алғысыз етіп, адам санатынан шығарып тастайтынын да білетін еді. Осыларды тілге тиек ету арқылы өзі де саясатты бір кісідей-ақ меңгергенін, кез келген саяси жағдайды дәл таразылап, бүге-шігесіне дейін талдап кетуге де өрелі екенін елеусіздеу етіп жеткізіп, сол арқылы өз мәртебесін биіктете түсетін «шеберлігі» барын да Ермек баспадағы басқа жігіттермен қатар біліп болған.

	Біраз мәселенің «түйінін шешіп тастаған» Садықбек басын изей түсіп сөзін қостап отырған Ермекке қарап:

	— Әлгі Тақиялы періште дейтін Момынбай ағаларың жұмыста ма? — деді жайымен ғана.

	— Бүгін келіп қалмаса, кеше жұмысқа шыға қоймаған сияқты еді...

	— Иә, түсінеміз ғой. Марқұм Досекең екеуі өте жақын дос еді деп жүр ғой осындағылар?..

	— Солайы солай, Сәке. Әнеугүні ауруханада болғанымда о кісілердің шынайы дос екеніне әбден көзім жетті.

	— Қайтыс болар алдында Досбол тілге келіпті дей ме? Онда өзің де болыпсың ғой, не айтты? Ауырғанын бізден көріп жатқан жоқ па?..

	— Жоқ, Сәке. «Бәрі де өзімнен болды. Ешкімді де мен үшін кінәламаңдар» деп кеткенін өз құлағыммен естідім.

	— Өзі де солай. Досболдың не деп кеткенін көзі көріп, құлағымен естіген мына сендер айтпасаңдар, халық деген де қып-қызыл өрт қой, біреуді күйдірмесе жүре алмайды. Жарайды, оны қойшы. Өзіңді шақыртқан себебім — мынау. Сені сол Досболдың орнына редакцияның меңгерушісі етіп қояйын ба деп тұрмын. — Не дер екен дегендей Ермекке сынай қарап отырып, — о кісі тірі болып, пенсияға шыққандай бола қалса, сол редакцияның жұмысын мына өзің ақсатпай ілгері алып кетер деп сол орынға сені бұрыннан-ақ іштей лайық көріп жүруші едім. Міне, соның орайы келіп те қалған сияқты. Өзіңе үлкен сенім артып отырмын. Бүгіннен бастап осы жұмысты қолға ал, — деп, Ермектің келісімін сұрап жатпай-ақ мәселені өзі өлшеп, өзі пішіп тастады.

	Баспаның директоры мұңдай ұсыныс жасайды деп ойламаған Ермек іштей қуанып отырса да, жөпелдемеде не дерін білмей тосылыңқырап қалған осы сәтте тықыр етіп есік ашылып, хатшы қыз басын көрсетті де: «Кешіріңіз, Садықбек Ерсұлтанович, сізде кісі отырғанын байқамай қалыппын. Іргебаев ағай сізде жұмысым бар деп келіп тұрған соң, қабылдар ма екен деп есік ашып қалғаным еді», — деді де, қысылғандай сыңай танытып кейін шегіне берді. «Айт, кірсін. Кіре берсін!» деп дауыстады басшы әдеттегісінен тыс мәрттік танытып.

	Томаға-тұйық қалпын оңайлықпен өзгерте қоймайтын Момынбай-Тақиялы періште еңгезердей денесімен жөңкеріле басып келіп, «Сәлеметсіздер ме!» деген жалғыз сөзді салмақтай айтып, алдымен директорымен, одан кейін Ермекпен қол алысьш амандасты. Содан соң Садықбекке кідіріссіз қабылдағаны үшін ризалық кейіппен қарап:

	— Райхан қыз сіздің алдыңызда кісі барын ескертпей, кіріңіз деген соң кіре қойып едім, — деп өз тарапынан қысылып тұрғанын да аңғартып өтті.

	— Райханға сіз кіре берсін деп мен өзім айттым. Келіңіз. Отырыңыз. Ермек деген өз қызметкеріміз ғой. Үлкен басыңызбен сізді күттіріп қойғанымыз жөн болмас еді, әрине.

	— Рақмет, рақмет! — Балаша қалбалақтаған тақиялы шал бастықтың қарсы алдындағы келушілерді қабылдайтын үстелдің оң қанатындағы креслоға Ермекке қарама-қарсы келіп отырды.

	— Онда сіздердің уақыттарыңызды алмай, дұрыс көрсеңіз, келгендегі шаруамды айта берейін. — Тамағын бір кенеп алды да, — мынау пенсияға шығу дегеннің жөн-жосығын да анық білмейді екенмін. Айы, күні міндетті түрде толуы керек демесе, міне, алпыс үш жастың да табалдырығын аттадық. Егер мүмкін болса, бүгіннен бастап пенсияға шыға беруге өтініш жасай келіп тұрмын.

	Бастық та, Ермек те шалдың мына тұра қашқандай болған тосын шешіміне аң-таң қалып, бір-біріне сұраулы жүзбен адырая қарасып өтті.

	— Бұл не асығыстық, Момеке? — Садықбек екі алақанын бірдей жайып, өң-әлпетін Момынбайды қимай отырған кейіпке өзгерте лекітіп күле берді.

	— Кәрілік жетіп қалды деп отырған жоқпын. Бірақ кеше ғана аттай желіп жүрген Досекеңнің қас пен көздің арасында қисайып қалуы маған қатты ой салып кетті. Өлімнен қаперсіз болмау керек екен. Оның үстіне Досбол көз жұмар алдында маған үлкен сенім артып, аздаған міндет жүктеп кеткенін мына Ермек те өз құлағымен естіді. Соны жаз шықсын деп уақытты ұзатпай-ақ, ертелеп Досекеңнің басына бюстін орнатсам деп едім...

	— Мынауыңыз өте құптарлық іс екен. Алайда бюст қашалып дайын болып жатса, жалғыз сіз емес, мына бәріміз де барып орнатыспас па едік? — Директор Момынбайдың бөлініп-жарылғандай болған ой-әрекетінен секем алып, ұнатыңқырамай қалды.

	— Сіз түсініңкіремей отырсыз, Сәке. Мен Досекеңнің бюстін өзім қашамақпын. Соған кәдімгідей уақыт керек болып тұр. Міне, эскиз-жобаларым да дайын болды, — деп қолындағы папканы алдына жайып салып, ішіндегі сызу-шимайға толы қағаздарын шығарып, рет-ретімен көрсете бастады. — Мынау — бюстің астындағы тұғыры. Мынау — оның нақты сандық есеп-өлшемдері. Ал мынау — бюсттің өзі, — деп ватман парақты алдыға көлденең тартқанда, Досболдың бас пішінін бейнелеп қарындашпен салынған тас мүсіннің қағаздағы кескінін былайғы екеуі жазбай танып, таң-тамаша қалысты.

	— Мынауыңыз Досекеңнің өзі ғой! Суретті де өзіңіз салдыңыз ба?! — Садықбек Тақиялы періштеге бажырая қарап қалды.

	— Е-е, өзім салмасам, бюстті қалай қашамақпын?!

	— Осындай да өнеріңіз бар ма еді? Ыржиып күлген Момынбай:

	— Айтпақшы, сіздер білмейді екенсіздер ғой. Мен о баста осы Алматыдағы көркем-сурет училищесін бітіргенмін. Кейін жоғары білім алу үшін университетке түсіп оқыдым да, басқа салаға кетіп қалдым емес пе. Бірақ мұны да тастай алған жоқпын. Қазірге дейін үйдегі кәсібім тас қашау болып келеді.

	— Оһо! Солай деңіз. Мұныңыз керемет екен! — деген Садықбектің санасынан басқа бір пиғылдың нышандары бас көтеріп келе жатты. «Осындай да бір адамдар болады: екі-үш оқуды тауысса да, керегін түгендей алмай, бос қиялды малданып қара жаяу жүре береді. Бұл шалдың орнында мен болсам, осы уақытқа дейін өлісі, тірісі бар, талай дөй дөкейлердің мүсінін сомдап, ақшаны да, атақты да күреп алған болар едім» деп басқалай ой құшағында томсырайып отырып қалды.

	— Сәке, сізден сұрай келген өтінішім осы еді. Бұл өзі қисыны келетін нәрсе болса, мен біржола пенсияға шығып, тездетіп мына шаруаға кіріссем деп тұрмын. Үлгерсем, Досекеңнің қырқына дейін дайын етсем деген де ойым бар. — Үндемес Момынбай алған бетінен қайтпасқа бекініп алғанын тағы да тәптіштеп айтып өтті.

	Аса бір шешуі қиын күрделі мәселе жөнінде ойға кеткендей ернін жымқыра түсіп отырып қалған Садықбек сәлден соң:

	— Момыке, мен сізді бөлекше сыйлайтын адаммын. Досекеңе де көңілім солай еді. Досқа деген мына игі ниетіңізді қ ұ п т а п , қуаттағаным болсын, бердім рұқсатымды. Пенсияға кейін — уақтысы келгенде шыға жатарсыз. Ал қазір ойға алған ісіңізге алаңсыз кірісе беріңіз. Материалдық керек-жарақтарыңызға да қарасам. Адам күші қажет болып жатса, оның да есебін табармыз, — дегенді батыл-батыл айтты.

	— Керек қой, әрине. Материал да, қол күші де керек. Алайда өз жеке басым үшін рұқсат сұрай келіп тұрып анау керек еді, мынау қажет болып жатыр деп қалай айтайын. «Судың да сұрауы бар» дегендей, есепсіз дүние қайдан болсын. Осы кеңшілігіңіздің өзіне де көп-көп рақмет, — деп аузын ашып күлген ол орнынан тездетіп тұра берді. Тіпті алды-артына қарамай, есікке қарай асыға басып жөнелді.

	Момынбай шығып кеткен соң, Ермек басын шайқап қойып:

	— Сәке, осы екі шалмен бәлен жылдан бері бірге жұмыс істеп келе жатсам да, бұлар кімдер, қандай адамдармен бірге жұмыс істеп жүрмін деп бірде-бір рет ойлап қоймаған екем, — деді тебірене түскендей болып, — Досекең қайтыс болатын түні және, міне, дәл қазір екі шалды жаңа көріп, жаңа танығандай күйге тап болып, қатты таңырқап отырмын. Былай қарасаңыз, елеусіз-ақ жандар. Ішіне үңілсеңіз, сәулетті сарай сияқты емес пе?! Көзге мақтады деп қалмаңыз, сіздің мына Момекеңе көмек берем деген ниетіңізге де соншалықты риза болдым. Сәке, бұ кісі қол күші де керек деп кетті ғой. Менің екі шалға көрсеткен жәрдемім сол болсын, жаңағы айтқан қара жұмысына мына мені жіберіңізші, келгенінше қол ұшымды берейін.

	«Мынау не деп отыр?» дегендей оған мойнын бұрып қараған Садықбек директоры:

	— Мен сені үлкен бір редакцияның меңгерушісі етіп тағайындайын деп отырсам, оның қара жұмысы сенсіз бітпей қалатындай неменесіне бұра тартып отырсың?! — Бастықтың мұны жаратпай қалғаны оның сөзінен ғана емес, өзгере қалған қас-қабағы мен қатқылдау шыққан даусынан да біліне кетті.

	Аузына өзі келіп түсіп тұрған дайын астан қағылғалы тұрғанын Ермек енді ғана сезінсе де, «Ел басқарып, адам тағдырын сарапқа салып жүрген кісі ғой, бастық етіп қоюға шындап ниеті ауса, бір жаққа қашып бара жатқан жоқпыз, он шақты күннен кейін қайтып келген соң да қоя жатар. Момекеңе септігімді тигізейін дегеннің несі айып?» деп ойлап:

	— Сәке, өзіңіз сияқты Момекеңді мен де қатты сыйлаймын. Сол үшін де о кісіге қолқабыс еткім келіп еді. Былай жібере салуыңыз заңға — еңбек тәртібіне сыйыспағаңдай болса, еңбек демалысымды беріңіз. Қайтып келген соң сіз не айтсаңыз, сол болсын, — деді, бұл да бастығының ыңғайына төңкеріле салмай.

	— Онда жарайды. Еңбек демалысыңды ал да, жүре бер. Мен сені оң мен солын танып болған тіс қаққан жігіт пе десем, өзіңе келер пайда мен зиянды айыра алмайтын сары ауыз балапан сияқты екенсің ғой әлі. Әйтеуір, менен кінә болған жоқ. Осы сөзім есіңде болсын! — Садықбек Ермекке қарап миығынан күлгендей болды.

	«Мына кісі қай бұлталаққа салып оғыр?!» деп тіксініп, әрі іші қыжыллаи орнынан тұра берген Ермек:

	— Пайданың соңына түсіп құнықпаған жан едім. Ер адам екі сөйлемес болар. Еңбек демалысымды берем дегеніңізге-ақ қанағат етейін. Редакцияның меңгерушілігінен бас тартамын! — деп қалай айтып салғанын өзі де аңғармай қалды.

	Көзі бағжаң ете түскен директор Садықбек «Қап! Мына санасыз тайыздың сонша асқақтағаны-ай!» дегенді ішінен артыма қоңырау байлап алам ба деп қипақтап жүргенімде шолтаңдап кеп басынғанын қарашы мына жаман неменің!» дегенді

	— Әй, Ермек, дұрыс айтасың. Ер адам





	https://t.me/kzkitap





Notes


	[←1]

Беделік – жонышқа егілген жер; беде — жонышқа.





[←2]

Қыздар сәндік үшін бұрымының ұшына тағатын үлкен күміс теңге.





[←3]

Әкпіш — иінағаш.





[←4]

Әртіл (артель) — Кеңес өкіметінің алғашқы жылдарындағы еңбек бірлестігі.





[←5]

Болшайбек — большевик.





[←6]

Пәнді — банды.





[←7]

Бастырыққа алу — қамауға алу.





[←8]

Қошына (ұйғыр сөзі: хошна) – көрші, қоңсы.





[←9]

Ака - (ұйғыр сөзі) – аға, ағай, көке.





[←10]

Тақай - қодық (есектің қорығы).





[←11]

Гәп (ұйғыр сөзі) – сөз, әңгіме.





[←12]

Бауай (ұйғыр сөзі: бовай) – қария.





[←13]

Базар – жексенбі: өткен базарда — өткен жексенбіде.





[←14]

Сөгет (ұйғыр сөзі: сөгәт) – екпе тал.





[←15]

Дарбаза (ұйғыр сөзі: дәрваза) — қақпа.





[←16]

Аял (ұйғыр сөзі) – әйел.





[←17]

Пұл (ұйғыр сөзі: пул) — ақша.





[←18]

Наһайти чоң (ұйғыр сөздері) – аса ірі, өте үлкен.





[←19]

Ырақты – өңді, әрлі.





[←20]

Шипың – шипон (жібек).





[←21]

Осма – далап (қара түсті бояқ).





[←22]

Қапа (ұйғыр сөзі: хапа) – қайғы, реніш.





[←23]

Қысым (ұйғырша: қисма) - түрлы (бір қысым – бір түрлі).





[←24]

Ажайып (ұйғырша: Әжайып) – ғажайып.





[←25]

Дада (ұйғыр сөзі) – әке.





[←26]

Тұқым (ұйғыр сөзі: тухум) – жұмыртқа.





[←27]

Мәлі (ұйғыр сөзі: мәлә) — ауыл.





[←28]

Ука (үйғыр созі) – іні.





[←29]

hәдo (ұйғыр сөзі) – әпке, апа, тәте.





[←30]

Түгәп кету (ұйғыр сөзі) — қайтыс болып кету,





[←31]

Өрден келген: Өр — Қытай жері. Іленің сол жақтан — өрден еңіске қарай ағып келуіне қарай бұл өңірдің қазақтары Қытайды Өр деп, «Қытайдан келген» дегенді сыпайылап «Өрден келген» деп те айтатын.





[←32]

Әңкит — анкета.





