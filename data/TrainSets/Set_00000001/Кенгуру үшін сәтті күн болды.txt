	Харуки Мураками

Кенгуру үшін сәтті күн болды

	Торлы қорадағы шарбақтың ар жағында төрт кенгуру тұратын. Біреуі еркек, екеуі ұрғашы және жаңа туған жас баласы.

	Торлы қорада бізден басқа ешкім жоқ. Жалпылай айтқанда, бұл хайуанаттар бағына адамдар көп жинала бермейді. Оның үстіне дүйсенбі күнгі таңертеңгілік болғандықтан, көз тігер көрушілерден гөрі тордағы аңдардың қарасы көбірек.

	Біз, әрине, кенгурудің баласына бола келдік. Одан басқа мұнда кісі қызығатын да ештеңе жоқ.

	Кенгурудің балалағанын біз бір ай бұрын газеттен оқып білгенбіз, оны барып көру үшін бір ай бойы орайлы таңды күткенбіз. Бірақ ондай таң тез туа қоймады. Біресе жаңбыр тынбай жауады. Келесі күні де, одан арғы күндері де. Жер езіліп кетті. Содан кейін екі күн бойы өкпеңді тесердей өкпек жел соғып тұрды. Енді бірде кенеттен құрбымның тісі ауырып қалды, бірде өзімнің бір шаруамен жергілікті әкімшілікке баруым керек болды.

	Осылай бір ай өте шықты.

	Шынымды айтсам, білінбей өтті де кетті. Бұл аралықта не болып қалды деп сұрайтын шығарсыздар. Тіпті не айтарымды да білмеймін. Соншама көп нәрсе болғандай көрінеді, бірақ ештеңе болған жоқ. Келесі айға газетке жазылудың ақшасын алуға келген адам болмаса, бір айдың қалай өте шыққанын аңғармай да қалар едім.

	Міне, ақыры кенгуруді барып көретін таң да атты. Біз сағат алтыда ояндық, перделерді ысырып жатқанда-ақ кенгурумен кездесер күнн ің келгенін түсіндік. Жуындық, таңғы асымызды іштік, мысығымызды тамақтандырдық, кір жуып та үлгердік, содан соң ғана күнқағары бар кепкемізді киіп, үйден шықтық.

	– Кенгурудің баласы тірі шығар? Сен қалай ойлайсың? – деп сұра-ды құрбым менен электричкада кетіп бара жатқан кезде.

	– Тірі шығар. Оған не бола қояр дейсің? Оның өлгені туралы газетте ештеңе жазылған жоқ қой.

	– Мүмкін, ол ауырып қалып, емдеуге алып кеткен шығар?

	– Онда ол туралы жазар еді ғой.

	– Кенеттен жүйкесі сыр беріп, бір жерге жасырынып қалған шығар.

	– Сен кім жайында айтып тұрсың, өзі? Кенгурудің баласы жайлы ма?

	– Жынды. Оның анасын айтам да. Баласымен бірге қараңғы бір бұрышта тығылып отырған шығар.

	Мен оның қашанда әр нәрсені бір ойлап табатын қабілетіне қайран қаламын..

	– Егер қазір болмаса, кенгурудің баласын мүлде көре алмайтын шығармыз.

	– Иә...

	– Сен бұрын кенгурудің баласын көріп пе едің?

	– Жоға.

	– Енді көремін деп ойлайсың ба? Сенімдісің бе?

	– Қалай деуге болады?.. Білмеймін.

	– Міне, мен сондықтан да алаңдап тұрмын.

	– Тыңда, – дедім, – мүмкін, сен айтқандай болуы да мүмкін, мәселен, мен жирафтың туғанын да ешқашан көрген жоқпын. Болмаса жүзгіш киттің. Онда кенгурудің баласынан проблема жасаудың қажеті қанша?

	– Өйткені ол кенгурудің баласы ғой, – деп жауап берді.

	Мен газетке қарағансып, үндемей қоя салдым. Өйткені оны бірдебір рет дауласып жеңе алмадым..

	Кенгурудің баласы ширақ екен. Ол газеттегі суретіне қарағанда әлдеқайда ірірек көрінді және торлы қорада қаннен-қаперсіз секіріп жүр. Жаңа туғандағыдай емес, өсіп қалыпты. Бұның өзі құрбымды таң-тамаша қалдырды.

	– Ол тіпті жаңа туғанға ұқсамайды да ғой!

	– Неге, ұқсап тұр ғой, – деп жұбаттым оны.

	– Сәл ертерек келу керек еді.

	Мен киоскіге барып, екі балмұздақ алып келдім. Құрбым кенгуруден көзін айырмаған күйі қоршауға сүйеніп әлі тұр.

	– Жоқ, бұл енді кенгурудің баласы емес, – деп тағы қайталады.

	– Енді не? – деп сұрадым балмұздақты беріп жатып.

	– Егер ол кенгурудің баласы болса, онда ол шешесінің қалтасында отырар еді.

	Мен балмұздағымды жалай басымды изедім.

	– Ал ол онда отырған жоқ!

	Біз көзімізбен оның анасын іздей бастадық. Ең маңғаз әрі ең ірі әке-кенгуруді тез таныдық. Ол өз отына күйіп кеткен талантқа қайғырған композитордың күйінішті кейпімен астауға тасталған жасыл жапырақтарға қадала қарайды. Екі ұрғашысы дене тұрқы мен түр-түсі жағынан бір-біріне қатты ұқсайды. Анасы осы екеуінің бірі болуы мүмкін.

	– Қызық, бұның қайсысы анасы болды екен? – дедім мен.

	– Иә, соны айтсаңшы...

	– Сонда ана екіншісі неғып жүр?

	– Білмеймін, – деп жауап берді құрбым.

	Соның арасынша кенгурудің баласы ештеңені елең қылмастан айнала секектеп жүгірді, содан кенет тоқтай қалып, алдыңғы аяғымен жерді қаза бастады. Онда зерігу туралы түсінік жоқ сияқты. Шөпшаламды шайнаңдап, біресе әкесінің, біресе ұрғашы кенгурулердің қасына итініп тұра қалып, одан қайтадан жүгіріп шығып, торлы қорада арлы-берлі шапқылап жүр.

	– Кенгуру неліктен осыншалықты тез секіреді? – деп сұрайды құрбым.

	– Жаулардан қашады.

	– Жаулардан? Қайдағы жау?

	– Адамдардан, – дедім мен. – Олар бұларды бумерангпен өлтіреді және жейді.

	– Ал кенгурудің баласы анасының қалтасына неге кіреді?

	– Бірге қашу үшін. Олар кішкентай ғой, жылдам жүгіре алмайды.

	– Яғни, анасы оларды қорғайды, иә?

	– М-м. Балаларын қай кезде де қорғайды.

	– Бұл қанша уақытқа созылады?

	Жануарлар жайлы кітаптардан кенгуру туралы көбірек оқу керек еді. Әңгіменің осылай өрбитіні белгілі еді ғой.

	– Бір немесе екі ай. Мен солай ойлаймын.

	– Қойшы! Мына кенгурудің баласына бар болғаны бір-ақ ай бол-ды. – Ол оны саусағымен көрсетті. – Оның дәл қазір қалтада отырар кезі ғой.

	– Иә, – дедім міңгірлеп, – мүмкін.

	– Айтшы, қалтада отырған керемет қой?

	– Иә, әрине...

	– Бәрін бітеп-мітеп тастау үшін Дораэмонның қалтасына кіріп кеткім-ақ келеді.

	– Ой...

	– Білесің бе, шынымен-ақ...

	Күн тас төбеге көтерілген. Жақын маңдағы бассейннен балалардың қуанышты дауыстары шығып жатты. Көк аспанда шет-шеті жолақталып сызылған жазғы бұлттар жөңкіле көшіп барады.

	– Тамақ ішкің келе ме? – деп сұрадым.

	– Хот-дог пен кола болса, – деді ол.

	Хот-догты студент-жігіт сатып тұр. Мен оның киоскісіне бардым. Сосискалар қуырылып болғанша Стиви Уандер мен Билли Джоэлді тыңдап та үлгердім.

	– Әй! – Менің қайтып келе жатқанымды көрген құрбым торлы қо-ра жақты қолымен нұсқай айғай салды. – Қара! Ол қалтаға кіріп алды.

	Шынында да кенгурудің баласы анасының бауырындағы баспанасына кіріп алыпты. Қалта керіліп кеткен, одан тек үшкір құлақтар мен құйрықтың ұшы ғана қылтиып көрініп тұр.

	– Оған ауыр емес пе?

	– Жалпы кенгурулер мықты болады.

	– Шынымен бе?

	– Сондықтан да бүгінгі күнге жетіп отыр.

	Күн қатты ысып кетті, бірақ ана-кенгуруден бір тамшы тер шыққан жоқ. Тап бір Аояма-доридегі супермаркеттен келе жатқан жолда кофеге кіріп демалатын үй шаруасындағы әйел сияқты.

	– Ол оны қорғай ма?

	– Енді ше...

	– Мүмкін, ол онда ұйықтап қалған шығар?

	– Иә, солай сияқты.

	Біз коланы ішіп, хот-догымызды жеп алдық. Қайтатын уақыт болды.

	Әке-кенгуру баяғыша астаудағы жоғалған ноталарды тіміскілеп іздеп жүр. Анасы мен баласы бір бүтінге айналып, уақыттың ырқына мойынсұнған, ал анау бір жұмбақ ұрғашы кенгуру өзінің құйрығының мықтылығын сынап көрмекші болғандай, торлы қорада шаршамастан секектеп жүр.

	Күн ысып тұр. Көптен бері бұндай болмап еді.

	– Мүмкін, сыра ішерміз? – деген ұсыныс жасады құрбым.

	– Кеттік. – Мен келісе кеттім.





