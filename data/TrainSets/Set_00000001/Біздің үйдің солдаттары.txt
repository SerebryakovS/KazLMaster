	Қуандық Түменбай

	Біздің үйдің солдаттары





	Хикаят





	Әуелі кейіпкерлерім туралы:

	Көкем – кәрі солдат.

	Ағам – жас солдат.

	Көкемнің ағасы (әрине, ол біздің үйдің солдаты емес).

	Өзім көрмеген алыстағы әпкелерім.





1




	Көкем – арманы көп жан. Арман емей немене, өзі секілді ардагерлер дүкеннен азық-түлік, маңдайы жіпсіп ішер үнді шайын алып қарық болса, ол көне одеялдың астында дымнан-дымсыз бүк түсіп жатыр. Не ойлап қиялын сарп етерін кім білсін, әйтеуір, бүгіндікке бас көтерген жоқ.

	Шіркін, біздің үй үшін үнді шайының орны бөлек қой. Дүкен сөрелерінен таптырмас, ұшпайтын заттың кіләсін біреулердің қолынан жиырма бес сомнан сатып алуға көкем ешқашан тарылған емес. Осы жомарт әкеме енді бүгін ауылсовет жұрт сияқты азық-түлік алуға куәлік бермей қойса, бұған не дерсің? Әкемнің соғысқа қатысқаны анық. Жұрт төрт жыл соғысса, ол бес жылдан асқанда елге әрең оралыпты. Ағасының айтуынша, соғыстан келген күні екеуі аудан орталығындағы шаштаразда кездесіп қалыпты. Ағасы інісін әуелі айнадан көріпті. «Кезек күтіп тұрсам, – дейді Жанайдар көке, – шұбатылған кезектің ең соңына қапшығын иығына асқан біреу келіп тұрды. Соғыстан қайтқан солдаттың бірі екен деп, мән бермедім. Бірақ соғыстың аяқталғанына да бір жылдан асты, келіп жатқандар некен-саяқ. Қырынан қарасаң, Бердиярға келеді. Тағы бір қарай бергенімде, шаштараздың алдындағы кісі ұшып тұрып, мойнын, үсті-басын қаққыштай бастады. Кезегіме біреу киіп кетер деп, шаштаразға қарай шапшаң бастым. Әлгі солдат айнадан көрсем де, дәл қырынан әкең Бердиярдан аумайды-ау, аумайды. Шаштараздың қолындағы лыпып тұрған бәкі құйқамды сойып кетер деп, бұрылып қарауға жүрексіндім. Көңілім алабұртса да, жан үшін қозғалақтамай, тып-тыныш отырдым. Басымды айнадай жалтыратып, шаштараз әтірін бүркіп жатқанда, інімнің бет-әлпеті айнадан анық көрінді. Бердияр, сенің әкең-ей. Бес жылғы әскер, ауыл-елді сағыну, бәрі-бәрін шаштараздың өткір бәкісіне айырбастап, пойыздан түскен бетте, сақал-мұртын қырғызуға осында келіпті ғой, сабаз-е-ей-й! Мына мен сақалым биттеп кетсе де, ауылға тартамын ғой. Атып тұрып, әкеңді құшақтай алдым. Сонда да, әй, сабазым-ай, қолын ұсына сап, шаштараздың алдына барып, оқтау жұтқандай қалшия қалды. Сақал-мұртын қырғызып, үсті-үстіне әтір септіргенше, тік тұрып күттім әкеңді. Әкең сыпа ғой, сыпа. Трактір айдағандар қара майға малшынып жүргенде, үстіне қылаудай дақ жұққызбай-ақ зейнетке шықты ғой».

	Жанайдар көкенің әкеме айтқан мақтауын өмірі ұмыта алмаспын. Шынында, көкем тап-тұйнақтай таза. Мініп жүрген атының жабуы қандай аппақ. Есегінің арқасына дейін құрақ шөпті уыстап алып тазалағанда, салпаң құлақ ала есек қытығы келіп, төрт аяғын төрт жаққа тастап тартылып, белі ұзарып, арқасы дірілдеп кетеді.

	Көкемнің тазалығында дау жоқ. Бірақ момын. Әсіресе, ағасын қатты сыйлайды. Қазір де сол тап-таза көйлек-дамбалмен аппақ көрпенің үстінде қыбыр етпестен жатыр еді, ағасы есіктен даудырай кірді.

	– Жатырсың ба, ей, Бердияр, міне, біз алып қайттық алатынымызды. Енді ай сайын бір кіләдан шай береді дейді.

	Шай болғанда қандай, пілі бар сейлон шай, сары майы тағы бар.

	Осыны айту үшін келгендей-ақ, түйіншегін бүктеп, кетіп қалды. Сырқаттанып жатқан әкем оң қырына аунап түсті.

	«Жанайдар көкемнің бұнысы несі?! Ауырып жатқан адамның көңілін сұрай келмеуші ме еді. Не алғанын көрсетіп, сонша мақтанып...» Қызық, үлкендердің кей мінезі. Керек болса, әлі көкем де алады. Әскери комиссариатқа берген қағаздың бір жері дұрыс болмай қалған шығар. Керек десең, көкем Жанайдар көкеден артық соғысқан, әскерде де көп болған. Ол кісі соғысқа кіруге үлгермей, еңбек армиясында болса, біздің көкем соғыстан кейін де Коми деген жерде он жыл жұмыс істеген. Комиді сондай көргім келеді. Ол жақта екі бірдей әпкем тұрады. Бір түсінбейтнім – Жанайдар көке еңбек армиясында болып, соғысты көрмесе де, әскери комиссариат неге азық-түлік береді? Соғысып, онан кейін Жанайдар көкенің айтуы бойынша, «тұтқында болғаны үшін сотталып», Комиде он жыл жұмыс істеп қайтқан көкем неге алмайды? Ауылсовет хатшысы үйге келген жолы, көк жолақ қағазға жалтақтап қарап отырып: «Сіз тізімде жоқ екенсіз», – деп Жанайдар көкенің үйіне қарай кеткен.

	Көкем де ұяң. Аузынан сөз шықпайды. «Соғыста болғаныңызды айтыңызшы?» – деп, қағаз-қаламымды дайындап, жазып алмаққа талай оқталдым. Көңіл тұшынтып ештеңе айтпады. Ештеңе ашып айтпаса да, әйтеуір, көкірегінде жұмбақ боп жатқан бір құпия бар секілді. Тек бір ғана шешіліп айтқаны – бала күндерінде өзен жағасында ойнап жүріп, ағасы Жанайдардың санын жылан шағып алыпты. Көкем үйге жеткенше уы жайылмасын деп, көйлегін жыртып, ағасының жуан санын тастай ғып байлап беріпті. Осы оқиғаны шай үстінде терлеп-тепшіп, жадырап отырып жеткізген еді. Сол өзі аман алып қалған ағасы, үш-төрт күннен бері сырқаттанып жатқанда, көңілін сұрап бір келудің орнына, алған үнді шайын көрсетіп, мақтанып кетті. «Қызық, үлкендердің кей мінезі». Есік серпіле ашылып, шашын тықырлап алғызған Мақсат кіріп келді. Бүгін әскери комиссариаттың соңғы комиссиясынан өтті, енді әскерге кетеді. Мақсаттың тып-тықыр басын көргенде, сұлық жатқан көкемнің жүзіне бір жып-жылы күлкі үйірілді.

	– Қашан жүретін болдыңдар?

	– Өздері айтады. Алдағы аптада шығар.

	– Кеткенше жұмысыңнан қалма...

	Манадан бері түнеріп, өз-өзінен қарайған өңі қызыл шырайланып, бір жайдары қалыпқа енді. Әлі сол риза күйде рақаттанып, күлімдеп жатыр.

	Мақсат аяғына ілінгенін тарпылдатып Жанайдар көкенің үйіне қарай жүгірді. Мен білсем, шашын тықырлап алғызғанын Жанайдар көкеге көрсетіп, әскерге кететін болғанын айтқанша асығып барады.

	Иә, көкемнің соғысқа қалай кетіп, қалай келгенін айтқан да сол кісі. Жанайдар көкенің айтуынша, әкеміз соғыста ерлік көрсетпепті. Бірақ, әйтеуір, қорқақ болмағанын анық білемін.

	...Көкем майданға аттанған соң, екі-ақ хат келіпті де, сонан кейін ұшты-күйлі хабарсыз кетіпті. Бір себебі – көкем хат танымайды, біреуге айтып жазғыза беруге соғыста мүмкіндік те жоқ шығар. Сонда шешеміз жылайтын: «Біздің Бердияр шұлғауын әдемілеп отырғанда, неміс тұқымың құрғыр атып тастады ғой», – деп. Әкемнің ағасы рақаттана отырып, арасында қарқылдап күліп алып, әңгімесін жалғайды. Менің ұққаным – көкемдер тұтқынға түсіп қалыпты. Айтуынша, әдейі түспеген (көкем өлсе де тұтқынға әдейі түспейді, оны үйдегі мінез-құлқынан көріп жүрміз ғой), үш солдат: біреуі – көкем, біреуі – орыс, біреуі – грузин, қатар атып жатқанда, дәл қастарынан снаряд жарылып, ту сыртындағы үйдің күлі көкке ұшып, бұларды басып қалған. Екі күн топырақ астында жатып, үшінші күні сол жерді жаулап алған немістер бұлардың ыңырсыған даусын естіп, топырақ астынан аршып алып, әбден сілейте сабап, тұтқындарға қосып жіберіпті. Содан күндердің күнінде, Жеңіске тақау қалғанда қашып шығып, біздің әскерлерге қосылыпты. Соғыстан кейін де бір жыл Ресей жақтағы бір бүлінген қаланы қайта қалпына келтіруге қатысыпты. Елге келіп, пойыздан түскенде ғой, ағайынды екеуінің шаштаразда кездесіп қап, бірін-бірі айнадан көретіні. Бірақ ұзатпай әскери комиссариат қайта тексеріп, «айыпты» деп тауып, он жылға Комиге жұмыс істеуге жіберіпті. Көкем Комиде үйленіп, екі қызды болыпты. Елге қайтарда ол жақтағы шешеміз: «Бармаймын. Сібірді қиып ешқайда шыға алмаймын», – дегесін, салып ұрып өзі жүре беріпті ғой. Елге келген соң үйленіп, Мақсатты көріпті, онан кейінгі біздің үйдің кенжесі – өзім. Кенже болғаннан кейін ойымды ірікпей, еркін айтып отырмын.

	Аяғына іле салған апамның галошын тарп-тарп сүйретіп, Мақсат жүгіре басып қайта келді. Артынша жып-жылы күнде үп еткен жел болмаса да, құлақшынының қос құлағын түсіріп алған Жанайдар көке үйге кіріп, төрге жайғасты.

	– Балаң әскерге жүреді екен. Мал сойып, жұрттың батасын ал! – деді бұйыра сөйлеп.

	Көкем басын көтеріп, құс жастықтың бұрыш-бұрышын үшкірлеп жатып біраз бөгелді.

	– Естіп отырсың ба-ей, не дегенімді?!

	– Естідім. Көрерміз.

	– Көрерміз емес, күні ертең малыңды сойып, жұртыңды шақыр.

	– Ешкімді де шақырмаймын. Е, көппен көрген ұлы той емес пе?! Біз батасыз-ақ соғысқа барып қайтқанбыз.

	Ағасы ұшып тұрды да, есік аузына барып сәл бөгелді. Көкеме ризамын. Мен ес білгелі, алғаш рет аузынан қатты сөз шықты. Өйткені Жанайдар көкем жөнді-жөнсіз жасының үлкендігін көрсетіп, болмашыға киліге береді. Барлық уақытта інісі жасын сыйлап: «Сіздікі дұрыс», – дейді.

	– Мақсат әскерге барса, жалғыз емес, сыныптастарының тең жарымы аттанады. Құрбыларымен қоштасу кешін өткізеді, қол жайып, бата жасамаса, болмай ма сонша?

	Көкем алғаш рет көкірегін бұлқынтқан қарсылығын білдірді.

	Көкеме ризамын.

	Сонда да әліптің ақырын күтейік...





2




	Сол жолы, ағасы інісіне сыбағасын беретін жолы, дауыс көтеріп ұрсатындай көкем ештеңе де бүлдірген жоқ.

	Сол күні 9-Мамыр болатын. Ардагерлер клубқа барып, кездесу кешін өткізіп қайтты. Арасында Жанайдар көке де бар. Шытырлақ қағазға оралған сый-көйлекті қолына ұстап келе жатып біздің үйге кірді. Кездесуде биыл тағы да көйлек алғанын, жағасы дұрыс келмесе, дүкенге қойып сатқызып жіберетінін айтты. Сосын:

	– Бердияр, есегіңді бер, алма тасып алайын. Колхоз бақшасынан осы бір-екі күнде қармап қалмасаң, түк те қалмайды, – деді.

	Шай ішіп отырған көкем үнсіз. Бүгін клубқа бармаған жалғыз өзі. Әнеугүні сынып жетекшісі ағай: «Жеңіс күні жақындап келеді. Әкелерің соғысқа қатысса, қайда, қай жылы, қай майданда болғанын біліп алып, шығарма жазыңдар», – деген соң, малды жайғап болып, әбден кісі аяғы басылғаннан кейін көкемнен екі-үш ауыз сөзді әрең сұрап алдым. Оның ешқашан кездесуге бармайтынын да білемін. Өйткені ардагерлер мектепке келгенде, ол бір де бір рет арасында болмады. Бұл жолы да екі-үш ауыз сөзді ерін ұшынан айтты да қойды...

	– Бересің бе, бермейсің бе?! – деген дауыс саңқ еткенде, селк ете қалдым.

	– Есегім шаршап тұр.

	– Шаршаса демалсын! – Жанайдар көке есікті тарс жауып шығып кетті.

	Түнде ғана көкем менің сұрақтарыма қысқа-қысқа жауап беріп, болмашы әңгіме айтқан. Соғысқа кіргенде, Петро деген орыс досы екеуіне (екеуі жаттығуда да бірге болыпты) бір бесатар винтовка беріпті. Петро таңқ-таңқ еткізіп бес рет атқаннан кейін, түтіндеп кеткен бесатарды көкем оқтап беріп тұрады екен. Шабуылдан кейінгі тазалауы да өзінің мойнында, бесатардың ұңғыл-шұңғылын жылан жалағандай жалтыратады. Екеуі жауға бес-ақ күн бірге оқ атыпты. Бесінші күні Петро досы оққа ұшыпты. «Бесатарға өзім ие боп қалдым, бірақ...» – деп, әкем күмілжи берді. Сөйтсем, бір мылтықты бір өзі иемденіп, жауға қарсы құшырлана оқ ата алмағанын айтқысы келмей, мүдіре берген екен ғой.

	Адамзат мылтықты қалай ойлап тапқанына таңғаламын. Әу баста бір-бірін көздеп ату үшін шығармаған шығар, сірә. Ертеде өткен бабаларымыз аң, құс атып, күнкөріс үшін жасаған құрал болар. Әнеугүні телевизордан автомат конструкторы Калашников деген кісіні көрсетті. Ол автоматты Отан қорғау үшін ойлап тауыпты. Адамның миы қандай керемет. Не қажет болса, соны таба қояды. Түні бойына мен де ойланып шықтым. Сол автоматтың біреуі көкеме тигенде ғой, біздің ауылға қарай ентелеген жауыздарды бірінен соң бірін баудай түсірер еді. Көкем сонда бет қаратпай оңды-солды оқ боратып тұрғанда, тұтқынға да түсіп қалмас еді. Әттең, бесатар... Сонда да біздің әскерлер есесін жібермепті ғой.

	Таң атты. Ағасы таңертеңгі шайдың үстіне келді де, інісіне дүрсе қоя берді.

	– Сен адам болсаң, мұрнымды кесіп берейін (көкем де алпыстан асты ғой, күлкім келеді). Төрт аяқты есекті демалдырып, көкпарға қосайын дедің бе? Бірге туған ағаңа қимай...

	– Е, айтсам, шаршап тұрғанын айттым да, малға да тыным керек... – Көкем көзінің астын саусағымен бір сипап тастады.

	– Қысқарт! Өзің кімнің арқасында адам болғаныңды білесің бе?! Мына менің...

	Әкем де, мен де, шай құйып отырған апам да үнсіз қалдық. Көкемнің не ойлап кеткенін қайдам, әйтеуір, төмен қарап тұнжырап отыр. Көзімнің астымен әкемнің ағасына қараған сайын, қиялым желмаядай жүйткіп барады. «Көкем пенсияға дейін колхоздың тракторын айдады. Соғысқа кірерде:

	«Тракторшы екенсің, танкіге жіберейік», – деген екен, әрі сауаты жоқ, әрі тіл білмегеннен кейін, жаяу әскерге қосыпты. Еңбек Қызыл Ту ордені бар, бірақ өмірі таққан емес. Трактор айдауды ешкімнен, тіпті мынау үлкендік жасап ұрсып тұрған ағасынан да сұрамайды. Велосипед те жүргізе алады. Менің велосипедімді қисаңдатпай түп-түзу айдағанда, бәріміз мәз болып, таңғалғанбыз. «Трәктірші қайнымыз қайтадан жігіт болды», – деп таяқ сүйенген жеңгелері есік алдына үйіріліп, ауыздарының суы құрып қызыға қараған. Ал Жанайдар көкенің техникамен тіпті де ісі жоқ. Бұрын бригадада есепші болыпты, қазір де есепке шорқақ емес. Менің бір таңғалатыным – көкем өзінен екі-ақ жас үлкен ағасын қалай балаша тыңдайды. Үлкендердің осы мінезіне ризамын. Ал өзім ше? Ертең әскерге жүргелі тұрған адамды сыйласам да, кейде жүре тыңдаймын. Асылы, үлкенді сыйлауды біздің көкемнен үйрену керек болар.

	Мақсат әскерге кететін күні, көкем күндегісінен ерте оянды. Үйді бір айналып, баласы жыл жарымға жуық айдаған «ДТ-54»-тің шынжыр табанының ізі қалған жерді етігінің тұмсығымен біраз түрткілеп тұрды да, үйге кірді.

	– Шайға отырмай тұрып, Жанайдар көкеңнің қолын алып қайт, – деді.

	Әлгі сөз әкемнің аузынан шығуы мұң екен, Мақсат аяғына ілінгенін сұға салып, тарпылдатып ұша жөнелді.

	Мақсат қайтып келіп, дастарқан басына отырған соң, көкем де көңілденіп сөйлеп кетті.

	– Мен әскерге жалғыз аттанып едім. Сені мына інің шығарып салады. Бізде іні болмады...

	Осы сөздер менің төбемді көкке жеткізді. Шайымды тауысып ішпестен, киіне бастадым.

	– Біздер кілең батысқа қарай жол тартып ек. Жер кең, қазіргі әскерлердікі той ғой.

	Үнсіз тыңдап отырған Мақсат:

	– Уақыт боп қалды, – деп, ұшып тұрғанда, көкем малдасын құрған күйі қолын ұсынды. Күні кешегі тұнжыраған өңі бал-бұл жанып, дәл бір өзі әскерге кететіндей қуанып отыр. Баласы әскерге аттанғандардың ең болмаса көз жасын бір сығып алғанын көріп жүрміз ғой. Көкем қандай кең, қандай берік.

	Мақсат та қолын ұсынды. Сол кезде білегі дірілдеп кетті.

	Бала болсам да, осыны байқап қалдым.





3




	– Сен осы Сібірде қалып қоймай, неге ғана елге келдің, а?! Енді барсаң, бұрынғы сүйіктің түте-түтеңді шығарсын.

	– Тағы да Жанайдар көкенің даусы. Шынымды айтсам, жалықтым осы дауыстан.

	Көкем таңертеңнен бері әкесіндей мәпелеп күтетін қос түп алма ағашының жанында күйбеңдеп жүрген. Жерге тарс-тұрс түскен нарттай қызыл алмадан екі жәшікті сықай толтырып, екі бүйірін шұрқ тесік жасап, қақпағын шегелей бастағанда, тағы да келіп киліккенін қарашы.

	Көкемнің қос түп алма ағашының қасында тым ерте түртінектеп жүргенін көзім шалып қап, Мақсаттан сұрадым.

	– Көкем не істеп жүр?

	– Комидегі әпкелерімізге алма дайындап жүр.

	Комидегі әпкелерім... Үйге жүгіріп кіріп, Мақсат жататын кереует тұсында ілулі тұрған СССР-дің саяси картасына шұқшиып, бір түкпірден Коми АССР-і деген жазуды тауып алдым. Алматы мен екі арасы жыланша ирелеңдеген, тіп-тік тартылған айқыш-ұйқыш сызықтар. Әрқайсысының шартты белгісі көрсетілген. Бұған қарап аузымды ашып отыра берсем, Комиді таба алмай адасып қалатын түрім бар. Онан да Коми деген жазудан айрылмайын. Осы жерде әпкелерім тұрады. Олар да Бердияровалар. Қандай ғажап! Түрлері бізге ұқсай ма екен?

	Майда шегені жәшікке тық-тық қағып жатқан көкеме жетіп келдім.

	– Көке, осы Комидегі әпкелерімнің аты кім?

	– Біреуі – Сәуле, екіншісі – Валентина.

	– Неге... Валентина?..

	Көкем үндемей құтылайын дегендей, мап-майда шегелерді зілдей балғамен түбінен бір салып қап жоқ қылып, жұп-жұқа жәшіктің аузын бекітіп жатыр.

	– Көке, неге Валентина қойдыңыз деймін?

	Әкем амалсыз жөткірініп, ап-арық жағы суала қарады.

	– Үлкен әпкеңді Сәуле деп өзім қойдым, кейінгісін анау қойды.

	«Е-е, түсінікті. Анау бірінші шешеміз болды ғой».

	– Неге екеуін де өзіңіз қоймадыңыз?

	– Ол қиын кез ғой. Соғыстан кейінгі кез. Соған көп мән де бермеуші едік.

	– Өз қызыңызға өзіңіз ат қоя алмай...

	Көкем үнсіз. Кенжесін үндемей жеңетін түрі бар.

	– Көке, сіз Сәуле мен Валентинаны сағындыңыз ба?

	– Е, сағынбағанда... сағынғанда, суретіне қараймын. Ертең, не арғы күні жүріп кетемін. Мына қызыл алманы інілерің беріп жіберді деймін.

	Шибарқыт костюмінің ішкі қалтасына қолын сұғып, сарғыш тартқан қағаздың орауын жазып, төртбұрышты суретті ұсынды. Көкемнің екі тізесінде сары шашты екі қыз отыр. Маған түк те ұқсамайды.

	– Көріп болсаң, әкеле ғой, – деді де, қайтадан орап ішкі қалтасына салып қойды. «Сонда бұл екеуін менен де артық көргені ме? Мейлі, солай-ақ болсын, мен күнде қасындамын, олар алыста жүр ғой».

	Күн май тоңғысыз жып-жылы болса да, құлақшынының бір жақ құлағын түсіріп алған Жанайдар көке асыға басып қасымызға келді.

	– Не ұсташылық жасап жатырсың? Бұл не, қос түп алмаңды базарға апарып сатқалы жатырсың ба?

	– Иә... – Көкем одан әрі үндемеді.

	– Айтсайшы, ей, бұл тірлігің қай тірлік?

	– Сатып... сатқанша қыздарымның аузында кетпей ме... Қыздарыма жүргелі жатырмын. Көптен хат жоқ. Сауатсыздың күні құрысын. Мына Мақсат та хат жазғанын бұлдай ма-ау, әйтеуір, әр сөзін сұрап аламыз ғой, – деп, әскерге кететін болғанына қуанып, алабұртып жүрген Мақсат жақын келгенде, оған бір түрлі жалынышпен қарады.

	– Көкем осы қызық. Мен қазақша оқимын. Ол жаққа хатты сөздікке үңіліп отырып әрең жазамын. Оқып берсем, «әлі де айта түспедің бе» дейді. Әйтеуір, көкеме жазған хаттың бір нәрсесі жетпей тұрады, – деп, ол тықыр басын бір сипап тастап, бұл «хауіпті аймақтан» тайып тұрады.

	– Көрмегеніме отыз екі жыл болыпты. Жүз рет хат жаздырғанша, бір рет жүзін көріп қайтайын. Пенсиям жолыма жетерлік. Жеміс-жидегім – осы екі жәшік қызыл алмам, жылы киім-кешек аламын. Екеуінен төрт немерем бар ғой. Қызыл алманы, әй, бір кеп қаршылдатсын боқмұрындар. Мен үшін екі қызым әлі сол тіземде отырған секілді. Балалы болды дегенге сене алмаймын. Өздері бала ғой әлі.

	Көкем саусақ арасындағы ең соңғы шегесіне темір балғаның дүмін жалата ұрып, жәшікті екі жанынан ұстап тік қойғанда, қара мұртын быртық саусағымен шиіріп тастаған ағасы ал кеп күлсін.

	– Көзіңе бірдеңе көрінгеннен сау ма өзі? Әй, сен қай балаңды айтып тұрсың? Екі балаңды бағып-қағып, адам етіп алсайшы онан да. Сонау Сібірдегі екі қызыңды айтып... сені танымайды да ғой оларың. Жолда босқа адасып, үйіңді таппай қаларсың.

	Көкем тігінен қойған алма толы жәшікке кірпік қақпай қадалды. Аузынан әркез шыға бермейтін әлгі тәтті сөздердің бәрі далаға кетті. Мынау тәтті алма енді кімнің аузына түсер екен?

	Ағасы айтарын айтты да, кетіп қалды. Құлақшынының бір құлағы төмен салп-салп ұрып, асыға басып барады. Тіп-тік болған жон арқасынан быжырлаған көп жазуларды оқығандаймын. «Менде перзент жоқ, сондықтан да қаталмын, баласы барлардың жүрегін түсіне алмаймын».

	Көкем сол үн-түнсіз күйі, екі жәшік алманы өзі жататын кереуеттің астына әкеліп қойды. Менің қарап тұрып зығырданым қайнайды. «Сіздің не жұмысыңыз бар, бала менікі, отбасы менікі» деп неге айтпайды ағасына. Жуас, жуас болғанда сұрама. Мақсат та көкеме тартқан жуас. Көбіне көмейіне келіп тұрған сөзді айтпай іркіп қалады, әйтпесе күлкісі келмесе де күлген болып, жуып-шайып жібереді. Сонда дипломат болғанын көрерміз. Жанайдар көкеге әлгі ойларымды өзім-ақ білдірсем бе екен? Жоқ, айта алмаймын, ол кісіге қарап тіл қата алмаймын. Бірде үйіне түн жамылып бір машина шөп әкеліп, соны түсіріс дегенде, сабақ оқып жатқанымды айтып едім: «Сабақ дейсің, сабағың шөп бола ма, ей, маған. Соны сен, сен болмасаң, сенің әкең түсіреді. Әкең екеуіңді бір жерге қосып қойса ғой, шіркін», – деп басын шайқағанда, атып тұрып, алдына түсіп жүре бергенмін. Ол кісіге қарап сөз айту қайда-а маған! Әлде ашық хат жазсам ба екен? Сонда не деймін? «Жанайдар көке! Көкем Комиге барып қайтсын! Қыздарын сондай сағынып жүр ғой. Мен де бірге барар едім, сабақтан босатпайды. Үш ай каникулда баруға жазда көкемнің қолы тимейді. Барып қайтсын. Өзіңіз де бала... Жоқ, ә, өзінде бала болса, сөйтер ме еді. Бірақ баласы жоқтар мейірімді болады деуші еді. Соғысқа қатыспаса да, еңбек армиясында оқ көрмей өтсе де, жүйкесі нашар. Біздің көкем әрі соғысқа қатысып, әрі тұтқынға түсіп қап, онан кейін Комиде он жыл ағаш кессе де, жүйкесі берік. Орынсыз сөйлемейді, тек көп ойланып, іштен тынады. Қой, ашық хат жазамын деп жүріп, сөз естіп қалармын. Онан да сабағымды оқиын. Осындай адамдар туралы «Қазақстан пионеріне» мақала да жазғым келеді. Бірақ дұрыстап жаза алмай, ұятқа қалармын деп қорқамын да, көкем секілді іштен тынамын.

	Сабаққа дайындалуға бара жатып көкемнің бөлмесіне бас сұғып едім, кереуетке жатпай, жерге жатыпты. Бас жағында – қос жәшік алма.





4




	Әуелі сол сөз сынып жетекшісі ағайдың аузынан шыққанда, қызарақтап қысылсам да, төбем көкке екі елі жетпей қалды. Бірақ алып-ұшып үйге келгенде, тағы да көңілсіз көрініске тап болдым.

	«Парталарыңның үстін кір шалайын депті, тегіс тазалаңдар», – деп, ағайдың аузынан шығуы мұң екен, апыл-ғұпыл шүберекті сулап әкеліп, «тазалық сағатына» кірістік.

	– Партаның үстіне кітап қоясыңдар. Кітап дегенің – бар білімнің бұлағы ғой. Ол таза жерде тұруы керек. Келесі жылы осы партаға отырған сендердің іні-қарындастарың оны таза күйінде қабылдап алып, таза күйінде өзінен кейінгілерге тапсыруы керек. Өмір деген жалғасымен қызық қой, өмір деген тазалығымен құнды. Парта – бұл сендердің беттеріңді көрер айналарың. Партаның үстіне қарап-ақ кімнің кім екенін айтпай білуге болады. Киімдерің, жейделеріңнің жеңдері де парта таза тұрса, таза болады. Адам көркі – тазалық емес пе!

	– Ағай үш қатар сап түзеген партаның бойымен жүріп келді де, менің қасыма аялдап, жап-жасыл партаға шұқшия қарап, сөзін жалғастырды.

	– Өркеннің партасын қараңдаршы. Үңілсең, суретің көрінеді. Міне, тазалық дегеніміз осы. «Тазалық – денсаулық кепілі» деп, неге айтқан дейсің. Жаны тазаның – тәні де таза. Ал енді осы Өркеннің көкесі Бердияр ағай – туғаннан таза адам. Ол кісі Комиден кеп трактор айдағанда, біз балаң жігіт едік. Бекеңе көмекші болдық. Тракторшы болу деген – қара майдың ортасында жүру болатын ол кезде. Бекең үстіне қылау жұқтырмайды-ау, қылау жұқтырмайды. Өзгенің де өзі секілді таза жүргенін қалайтын. Мен үстіме май жұға қалса, киімімді ауыстырып келем. «Осы сен тракторға шыққалы неше күпәйке ауыстырдың?» деп күлетін. Күпәйкенің өзі жоқ еді ол кезде. Тәні таза, жаны қандай сұлу адам. Біздің Өркен де көкесінен аумай қалған. – Ағай сыныпты аралап сөйлеп жүр. Бесінші сыныптықтар партаны айнадай жарқыратамыз деп шүберектің жанын алып ысқылап жатыр...

	Төбем көкке екі елі жетпей үйге келсем, көкем тағы да ағасының сөгісін естіп отыр екен. Біздің шаңырақтың шырқын кетіретін де осы Жанайдар көке секілді. Әркім өз отбасымен болуы керек емес пе? «Отбасы – шағын мемлекет» деп газетке де жазды. Бұл кісі неге өзінің шағын мемлекетін басқарып, тыныш жүрмейді екен?

	– Далада қаңғырып қаласың. Анау қыздарыңның шешесі сені жалғанда тірі қайтармайды. Отыз жыл бойына «қашан кеп қолыма түсер екенсің, сені ме, бәлем!» деп, күтіп отырған жоқ па?

	– Мен оны тастап қашқан жоқпын. Өзі келмеді.

	Қыздарымды алып кетейін десем, оған көнбеді.

	Көкеме ризамын.

	– Сандалмай, сөзді доғар. Сен өлсең, сенің жоқшың менмін. Сенің сүйегіңді іздеп, Комиге баратын да мен. Ең болмаса, әскер билетің де дұрыс емес. Біз сияқты жылына бір рет тегін жүретін ойанкоматтан (1Военкомат) жеңілдігің де жоқ. Қып-қызыл шығын. Онан да мынау алмаңды, – еңкейіп кереует астындағы қос жәшікке қарады, – қолда ұстаған мына балаларың жесін. – Айтарымды айтып болдым дегендей, әкемді тұқыртып тастап, тағы да кетіп қалды. Біздің көкемнің сапарының үкімі осылай шықты. Енді өзі не айтып, қалай шешер екен?

	Әлгі алып-ұшқан қуанышым су сепкендей басылды. Сынып жетекшісі ағайдың сол сөзін Жанайдар көке естісе ғой. Шіркін, сол сөзді кездесуде ме, әйтеуір, бәрі бас қосқан бір жиында жұрт еститіндей дауыстап айтса ғой. Бірақ біздің көкем кездесуге бармайды, ағасы болса ондай жерден қалмайды. Екеуі бір әке, бір шешеден...

	Көкем ағасының әлгі сөзінен кейін басын қалтасынан түспейтін ала орамалымен шарт байлап, өзі Комиден әкелген көнетоз одеялды жамылып жатып қалды. «Көке... бірге туған қандасыңа неге бір ауыз қарсы сөз айта алмайсың?» Рас, екеуі де әке-шешеден ерте қалып, жетім өсіпті. Бала күндерінде түйе жетектеп, Сарыарқа жаққа барып астық әкеліпті. Сонда тұп-тура менің жасымда екен. Ағасы әкесіндей болып ертіп жүріпті. Әкесіндей болса, енді қартайғанда неге жанын жей береді. Әке деген балаға мейірімді болмай ма? Еһ, жұрттың бәрінен «Бекеден» басқа сөз естімеген қайран көкем, тек бірге туған ағаң ғана бағаңды төмендетіп жүр-ау.

	Әкем орамалмен тастай ғып таңып алған маңдайына оң алақанын басып, көзін тарс жұмып жатыр. Қыздарын аңсап, күйзеліп жатыр. Көкемнің орнында өзім болсам қайтер едім. Апам екеуі үш-төрт күнге жол жүре қалса, келгенше іші-бауырым елжіреп кетеді. Көкемнің де дәл солай өкпе-бауыры елжіреп жатыр ғой. Қандай қиын. Еһ, бәріне кінәлі Коми ғой. Егер ит өлген жерге барып он жыл тұрмаса... Жазықсыз адамды жер түбіне жіберіп... Жоқ, ә, Коми де біздің ауыл сияқты ауыл шығар. Ол жердің түк те кінәсі жоқ. Бәріне кінәлі – соғыс. Бір адам соғысса, біздің көкемдей-ақ соғыссын. Тұтқынға да әдейі түскен жоқ. Әнеугүні көрген «Отан солдаты» деген кинодағы генерал Карбышев та тұтқынға әдейі түскен жоқ қой, топырақтың астына ес-түссіз көміліп қалған жерінен ұстап әкеткен. Көкемнің тұтқынға түсуі де сол генералдың тағдырына ұқсайды. Снаряд үйдің күлін көкке ұшырып, бұларды құлаған қабырға басып қалыпты. Тұтқында болғанда көрген қорлығын айтып өзі тіс жарған емес, тек апам ғана бір рет айтып қалды. Жылқының жарты жілік етін бөліп алғанда тұздап отырып: «Жарықтық, жылқының еті жесең тісіңе, жемесең түсіңе кіреді. Әкең: «Тұтқында жүргенде өлген жылқының етін берді, соны жеместен кілең тұтқын ашу-ызамызды білдірдік», – деп еді. «Өзі тұтқын боп жүрген адамда неғылған ашу-ыза» дегені бар апамның.

	«Жоқ, көкем, шынында, ондай қорлыққа шыдамайды. Айтарын айтып салады. Тек... ағасына ғана қарсы келе алмайды. Әйтпесе ауылдағы жұрттың бәрі «Беке, Беке» деп сыйлайды. Сол генерал Карбышев туралы кинодағы қашып шығуды ұйымдастырған тұтқынның біреуі көкемнен аумайды. Мүмкін, көкемнің өзі шығар. Мұндай кинолар болған оқиға негізінде жасалады дейді ғой. Қалай батыл ұйымдастырады. Бәріне листовка жазып таратады. Жоқ, ә, ол көкем емес, көкемнің сауаты жоқ. Бірақ көкемдер де қашып шығып, біздің әскерлермен кездескен. Қашып шығу да ерлік емес пе? Бірақ ондай ерлікті ол кезде кім елесін. Әлгінде ағасы: «Ең болмаса біз сияқты жылына бір рет тегін жүретін ойанкоматтан жеңілдігің де жоқ», – дегенде, көкем сылқ түсті. Өңі күреңітіп кетті. Тілі шықпаған баладай иегі кемсеңдеп, сөйлей алмай қалды. Мен Жанайдар көкені, әкемнің туған ағасы болса да, жек көремін. Себебі күн сайын жанымдай жақсы көрер әкемнің жүрегін жаралайды.

	Есік жай ашылып, білдіртпей басып Мақсат кірді. Бұл да солдат болатынына қуанып жүр. Әкесінің жаралы жүрегі қаперіне кірмейді. Мейлі, Мақсаттай азамат болғанға не жетсін!

	Сынып жетекшісі ағайдың көкемнің қарауында тракторшы болғанын сұрайын деп, естігенімді айтайын деп алып-ұшып келіп едім, сүттей ұйыған шаңырақ тағы да бір адамның кесірінен құлазып қоя берді.

	Сабақ оқитын бөлмеме қарай кеттім. Көкем әбден оңып, кестеленген гүлінің орны ғана қалған көне одеялды әрлі-берлі тартқылап, тұла бойына жеткізе алмай қозғалақтап жатыр. Әне, басын бүркенді. Осы көне одеялдың жұқа болса да көкем үшін жылуы мол сияқты. Бүркеніп жатып, алыстағы әпкелерімді ойлайды-ау деймін...





5




	Ағам екеуміздің кереуетіміз қатар. Әскерге кететін болғалы бері, оның темір кереуеті түнімен сықырлап шығады. Не ойлай беретінін қайдам, сықырлатпай бір минөт жата алмайды.

	«Мақсат, тыныш жатшы» деп айта алмаймын. Өйткені екі жыл үй көрмейді ғой. Оның да көңіліне қарау керек. Ескі кереуеттің сықыры миымды тессе де, үнсіз шыдап, ұйықтап кетемін.

	Соңғы бес-алты күннен бері сықырлатып жатып-жатып:

	«Дабыл!» деп атып тұратын болды. Атып тұрады да, үстел үстінде шашылып жатқан киімдерін жалма-жан кие бастайды.

	– Бұның не? – десем:

	– Солдаттар осылай тез киіну керек, әуе дабылы боп қалды, – дейді.

	Дабылдың көкесін барғасын көреді ғой. Онан да тып-тыныш ұйықтамай ма.

	Көзім ілініп кеткен екен, тағы да «Дабыл!» деп атып тұрып, кереует басына салбыратып іліп қойған спорт шалбарын жып еткізіп жылдам киіп алды. Ұйқылы-ояу жатып күлкім келді. Солдаттың шалбары қақайып қалған сары қайыс сияқты қатты емес пе. Оның үстіне белдігі бар, шүпірлеген түймесі тағы бар. Мейлі ғой, үйрене берсін. Спорт шалбарының балағын дұрыстап болып, футболкасын киіп алды да, маған төніп кеп: «Қатардағы жауынгер Мақсат Бердияров киініп болды», – деді.

	– Әскерде кілең денеге жұмсақ жібек кигізе ме? Әне бір кинода старшина сіріңке жағып тұрады емес пе? Солдаттар сіріңке сөнгенше үлгеру керек.

	– Ә, солай дедің бе? Онда қазір...

	Мақсатты он сегізде деп кім айтады. Зып етіп шығып кетті де, көкемнің керзі етігі мен сырмалы шалбарын алып келді. Шифоньерден костюмін шығарды.

	– Мақсат десе, белдіксіз солдат бола ма?

	Көкемнің қыстыгүні тонның сыртынан тағатын қайыс белбеуін әкеліп тастап, тағы да бөлмеден шығып кетті.

	Ағам әскерге алынатынына қуанып жүр, тіпті мақтанып жүр. Әнеугүні сыныптасы Өмірбек кететін күннен бір күн бұрын қоштасу кешін жасап еді, сағат сегіз жарымдағы «Службу Советскому Союзу» хабарын көріп, бір-ақ барамын деп отырып алды. «Болсайшы енді, болсайшы тез, осының ортасына түсесің ғой», – деген жолдастарына: «Әскери өмірден хабардар боп бару керек», – деп, хабар біткенше тапжылмады.

	– Қақ! – Ішінде шырпысы аз қорапты қағып алып, орнымнан атып тұрдым. Ағама еліктеп, ол не істесе, соны қайталағым келеді.

	– Мақсат, мен өзім «Подъем!» деймін. Сен кереуетіңе жатып, тарс бүркеніп ал. Солдаттар күндізгі сарт-сарт жүрістен соң қалжырап ұйықтамай ма?

	Шамды өшіріп шығып кеттім де, кинода көрген старшина сияқты мысықша басып келіп, шамды жағып қап айқай салдым.

	– Казарма, подъем!

	Мақсат кіндікке дейін шешініп жатқан екен, бас жағына салбыратып іле салған майкасын заматта теріс киіп алды. Көкемнің сырмалы шалбарын (өзінің шалбарын қыры сынбасын деп іліп қойған) етіктің қонышына сыйғыза алмай біраз әуреленген кезде, шырпы да қап-қара боп «мен біттім» дегендей басын иіп, бықси өшті.

	– Жоқ, бұл жарамайды. Солдаттардың шалбарының балағы сыптай. Мен өз шалбарымды киемін. – Қырын қылыштай ғып ертеңге әзірлеп қойған кереует басындағы қара шалбарын қолына ұстап, қайта жата қалды.

	– Мақсат, майкаңды оң ки. Солдаттар үйде жатқандай жалаңаш жатпайды. Оларда кинода көрсеткендей «№1 әзірлік» болуы керек.

	– Жарайды, ақыл үйретпе. – Ашуланайын деді.

	– Казарма, подъем!

	Қолымдағы шырпы лып-лып етіп барып тұтанды. Болашақ солдат көйлегін тез-ақ киді, байқамай көйлекпен бірге тұрған галстугін де мойнына іліп, ұшынан тарта салды. Асығып қатты тартты-ау деймін, құртқа қақалғандай бір-екі жөтеліп алып, сәл босатып қойды.

	Лып-лып еткен сидам шырпы бел ортаға жақындап келеді. Шалбарының балағына аяғын сұғып жіберіп, тез-ақ түймеледі. Бірақ белдіксіз шалбар сыпырылып түсе берді. Мен сол қолыммен белімді көрсетіп едім, алдын-ала әкеп қойған көкемнің қайыс белдігінің тілін шірей тартып тұрып, ең соңғы тесігіне кіргізе салды.

	Ағамның шалттығына тәнті болып, таңғалып тұрмын. Сидам шырпы да «төзімім таусылды, хош, Мақсат» дегендей басын иіп, қызуы саусағымды күйдіріп барады. Ернімді тістеп, әрең шыдап тұрмын. «Үлгерсін. Мақсат үлгерсе, солдаттар да әуре болмайды. Әйтпесе бір Мақсат үшін бәрін қайта шешіндіріп, қайта киіндіреді дейді ғой. Әскердің заңы: «Бірі бәрі үшін, бәрі бірі үшін». Үлгер, Мақсат, үлгер! Солдаттар әуре болмасын. Көкемнің етігіне шұлғау әкелмепсің, мейлі, шұлғаусыз-ақ кие бер. Міне, киіп үлгердің. Енді сапқа...»

	– Ойбай, қолым!.. – Жан даусым шығып, бас бармағымды түкіріктеп, тар бөлменің ішін екі айналып шықтым. Мақсат үлгерді. Шырпы да төзімі таусылып, тез жанып кеткеніне ұялғандай қап-қара боп түтігіп, әрі Мақсаттың шалттығына тәнті болғандай басын игенде, бас бармағымды дыз еткізді.

	«Бәрі дұрыс, тек етігінің шұлғауы жоқ. Мейлі, шұлғау болғанда да үлгерер еді».

	Мақсаттың тәуір солдат болатынына дау жоқ. Өзі көкемнің баласы, қалай жаман болсын. Көкем шұлғауын сындырып бүктеп, етігінің үстіне қояды. Жастайынан бергі дағдысы дейді. Бәрін айт та бірін айт – енді менің де ағам солдат болады. Балалар әскердегі ағаларының суретін сыныпқа әкеп көрсетеді, значектерін тағып кеп мақтанады. Біздің Мақсат та бірінші разрядтан бастап, барлық деңгейді орындап, шүпірлетіп значектар тағады. Әрине, келгеннен кейін оның бәрі менікі... Сабақ үстінде сондай көңілді отырдым. Бас бармағым удай ашыса да, ағай түсіндірген сабақты ұғып алуға тырыстым. Бес сабақ бітісімен, ортасы түймедей дөңгеленіп қалған саусағымды түкіріктеп, үйге қарай зымырадым. Ертең Мақсатты шығарып саламыз.

	Ур-ра, енді менің де ағам солдат болады. Ур-ра!





6




	Мақсат жолға аттанды. Екі-үш күн өтпей, көкем төсек тартып жатып қалды.

	Мақсат үйден шығарда, жұрт сияқты бетін сүйіп, алақанын жайып бата да жасамады, тек қолын қысып қоштасты. Қол алысып тұрғанда, көкемнің жүзін мақтаныш кернеді. Баласы азамат болғанға кім мақтанбасын! Мақсат қолын ұсынғанда, білегі дірілдеп кетті. Онысы несі? Осы әнеукүні ғана кезекті «дабылдан» кейін шешініп төсекке жатқан соң:

	– Өркен, – деді.

	– Әу.

	– Көкем жиырма бесінші жылғы ғой, он сегіз жасында соғысқа қатысқан. Мен де он сегіздемін.

	– Сонда не айтпақсың?

	– Не болушы еді. Көкем науқас. Айтқанын екі етпе. Оның үстіне Комиге бара алмай, ренжіп жүр ғой.

	– Ренжісе... ағасына ренжісін. Бізге несін ренжиді. Мен болсам тартып кетер ем.

	– Өркен.

	– Әу.

	– Осы Гагарин космосқа жиырма алтысында ұшқан, ә?

	– Оны неге сұрадың? – Басымды жастықтан жұлып алдым. Бас бармағымның түймедей дөп-дөңгелек орны әліге дейін тызылдаса да, ағаммен әңгімелескім келеді.

	– Ұшатын кезде қорықты ма екен?

	– Мен қайдан білейін, сен білмесең...

	– Қорыққан жоқ. Қорықса «Поехали!» деп айқайлай ма?

	– Сен, не, әскерге баруға қорқып жатырсың ба?

	– Кетше-е-й, не болса соны айтпай. Әскерге бару космосқа ұшу емес қой.

	– Несі бар, сен де ұшасың. Әскерге барған күннен дайындалсың. Сегіз жылда қайтсең де ұшасың.

	Ағам үн-түнсіз қалып, бір кезде темір кереует сықырлай бастады.

	«Әскерге барып-келу де оңай емес шығар. Келгендердің айтуына қарағанда, уставтан бөлек казарманың «Бүлдіршін», «Ақсақал» деген ішкі «уставы» болады дейді. Мақсат момын. Сол «Бүлдіршін» дәуірін бастан өткерсе, ар жағы жеңіл ғой». Мен бір көргенімді әсте ұмытпаймын. Ауылдағы машиналардың нөмірін түгел жатқа айтамын. Газет, журналдарға да көп үңілемін. Бәрін оқып шықпағанмен, тақырыптарын қараймын, ал солар миымда секунд сайын өз-өзінен қайталанып тұрады. Мысалы, «Армия – өмір мектебі» деген тақырыпты оқығаныма қанша болды дейсіздер ғой. Мен оны төртінші сыныпта оқығанмын, әлі ұмытқаным жоқ. Осы тақырыпты Мақсатқа айтсам, ренжіп қалар ма екен? Айтпай-ақ қояйын, жасы үлкенге ақыл үйретпес болар.

	Мақсат әскерге кеткесін, екі күндей әр нәрсені әңгімелеп, көңілді жүрген көкем үшінші күні мұрттай ұшты. Қалың ғып салған көрпенің үстінде сол көне одеялды қымтай жамылып, қыбыр етпестен жатады да қояды. Екі қызын тізесіне отырғызып түскен суретті төртбұрыш ағаштың ортасына салып, тұсына іліп қойды. Суретке қарап ойланады да жатады.

	«Баруы керек еді. Тәуекелге бел байлап аттануы керек еді. Әттең, көкемнің осы бір адам түсінбес мінезі-ай?» Екі жәшік алма бас жағындағы кереует астында иісі мұрын жарып тұр. Бұл иіс қыздарына жете алмаған әкемнің біздің үйдің ішіне сіңіп кеткен сағынышы сияқты.

	– Көке, – дедім бас жағына жайғасып, – газет оқып берейін бе?

	– Пошта келді ме? Мақсаттан хат жоқ қой. Қалай қарай кетті екен? Жер кең, ел қалың, қайда барса да жол ашық. Біздің кезімізде әскерлер тек батысқа қарай жүретін еді.

	– Көке, сіз соғысқа он сегізіңізде қатыстыңыз ба?

	– Мақсат та он сегізді толтырып кетті. Екі жыл дегенің көзді ашып-жұмғанмен бірдей...

	– Көке, Гагарин космосқа жиырма алтысында ұшыпты.

	Мақсат та енді сегіз жылда ғарышкер болса...

	– Е-е, Гагариннің жөні бөлек қой. Газетіңді оқы, не ақиқат жазыпты?

	«Осы мен ақындарға таңғаламын. Мына бір өлеңде бір ақын Гагаринге інімін депті. Гагарин кім, ақын кім? Қалай ол

	Гагариндей ғарышкерге іні болады?»

	– Көке, тыңдашы.



	– Мынау ғарыш ғасырының ұлымын,

	Ілесуге жетсе, бірақ білігім.

	Болмасам да әріптесі,

	Қандасы,

	Гагаринге мен рухани інімін.

	Ерлігімен таңырқатқан заманын,

	Бәріміздің сүйіктіміз Гагарин.

	Қаршадайдан тыңдап өскен мен құсап,

	«Совинформбюроның» әр хабарын.

	Қуанатын,

	Қынжылтатын ол да адам,

	Даңқ жұлдызы тегін келіп қонбаған.

	Бір партия мүшесіміз екеуміз,

	Мен ұқсаймын Гагаринге,

	Ол маған.



	«Еһ, шіркін, біздің Мақсат та ғарышкер болса ғой. Әр елдің ақындары «Мен Мақсатқа ұқсаймын» деп өлең жазар еді. Мақсат жарамай қалса, сыныптас досы Айтбайды ұшырса ғой. Ол – өжет, денсаулығы да мықты, ұшу оның қолынан келеді».

	– Оқи бер... – Көкем жастықтан басын көтеріп алды. Қушиған жағы дір-дір етіп, көзінен парлаған жасты орамалымен сипай сүртіп қояды.



	– Ғасырымның алғаш ашқан қабағын,

	Ленинге мың табына қарадым.

	Бір жағынан болсам оған замандас,

	Бір жағынан ол – әке,

	Мен – баламын.

	Талқандаған жаудың түнек қамалын,

	Мен Талғатты туысыма баладым.

	Ұлы диқан Жақаевқа інімін,

	Шахматшы Карповқа мен ағамын...1



	– Әдемі. Ақын деген осылай жазу керек. Қалай жіпке тізгендей бәрінің атын рет-ретімен келтірген. – Әкемнің өңіне көп күннен бері жоғалып кеткен бір жылы ағын қайта жүгіріп, бал-бұл жанып отыр.

	«Көкемнің айтқаны дұрыс-ақ. Көкем айтса, біліп айтады. Шынында, қалай бәрін жіпке тізгендей келістіріп жазған?! Ақынның ауылда жүргендерден артықшылығы да осында ғой. Тек анау Карповтың тайталасып-тайталасып ұтылып қалғаны болмаса...».

	– Балам, – көкем мүдірмей сөйлеп кетті, – осы үйдің ендігі үлкені өзіңсің. Екі түп алманың түбін қопсытып, көң төгіп таста, қозы-лағыңа қара. Анау алыста жүрген ағаңа хат салып тұруды есіңнен шығарма. Хат деген әскердің жаны ғой. Өзіміз хат жаза алмадық. Менен төрт жыл бойына бар болғаны екі-ақ рет хат келіпті. Мақсат болса әскерде, анау алыстағы әпкелеріңе де хат жазу керек еді. Олар қазақша түсінбейді, сен орысша хат жаза алмайсың. Сонда да бар білген орысшаңды салып соларға хат құрастыр. Менің барам деп тұрып ауырып қалғанымды... Жоқ, оны айтып сөз шығындамай-ақ қой, әйтеуір, амандығымызды білсін. Елге келіп, өз тілдерін үйрене ме деп едім... Заман кең, мүмкіншілік мол ғой.

	Көкемнің әр сөзі маған жұмбақтай көрінеді. Аз айтса да, жұмбақтап, шешуін саған қалдырады. Өзім онсыз да ойшылмын, соңғы күндері тіпті ұшы-қиырсыз терең ойға беріліп жүрмін. Алдағы үлкен жұмысым – алыстағы әпкелеріме хат жазуға отыруым керек. Жазғанда анау-мынау емес, орысша жазамын. Қалай бастасам екен? Мен ауылда тұрып орысша білмесем, қаладағы мен секілді қарасирақтар қазақша сөйлей алмайды дейді. Қалай бастасам екен, а?

	«Привет, Сауле и Валентина» десем. Жоқ. «Привет» деп үлкендерге айтпайды. Онан да «Здравствуйте, мои близкие Сауле и Валентина!» деп бастайын. Өз-өзімнен дызақтай бастадым. «Мои близкие» деген сөзді ұмытып қалатын сияқтымын. Бұл «менің жақындарым» деген сөз ғой. Жазайын, тезірек қағазға түсірейін.

	Көкем тағы да көне одеялды тартқылап, басынан аяғына, аяғынан басына жеткізе алмай, дөңбекшіп жатыр.





7




	– Біз тек батысқа қарай жол тартып ек, қазір елдің етек-жеңі кең ғой. Ауғанға барса, көппен көрген ұлы той. Біз қолымызға қару ұстап, жауға құмардан шығып оқ та ата алмадық.

	Көкем жайдары. Мақсаттан келген алғашқы хатты оқып бергесін жастықтан басын көтерді. Кәдімгі шай ішіп, маңдайы жіпсіп отырғандай бір рақат күйге енген.

	Айналамыз тау. Таудың арасында мына біз, солдаттар.

	«Тау баласы тауға қарап өседі» деген әнді сондай жақсы көруші едім ғой, Өркен. Осы әнді ішімнен айтып, Отан алдындағы борышымды өтеп жүріп жатырмын.

	Шынында, үйде осы бір әнді аузынан тастамай ыңылдап жүруші еді. «Тау баласы тауға қарап өседі» демекші, Мақсат сырықтай ұзын. Осы бойшаңдығы мен жауырыны қақпақтай болғаны үшін ғой, Ауғанстанға жібергені. Айталық, сыныптағы Асанның ағасы – автобатта, Үсеннің ағасы – стройбатта болған. Менің ағам – Ауғанстанда, сонда бұл қандай батальон болғаны? Әйтеуір, алғаш хат келгенде, менен гөрі көкем мәз боп қалды. Біздің үйдің кәрі солдаты көкем ғой, көкем қуанса – бәрі де дұрыс болғаны.

	Көп күндей төсекте сүлесоқ жатқан көкемнің мәз болған көңілін көтере түсейін деп, жатын бөлмеден домбырамды алып келдім. Қазір ЖенПИ-ді бітіріп келген апай ұйымдастырған домбырашы-термешілер үйірмесіне қатысып жүрмін. Кез келген әннің тамырын дөп басып айта аламын. Мақсат – алыста, көкем – сырқат, осы көңіл-күйді тап басамын ба деп Жамбыл бабаның «Алғадайын» ыңылдай бастағанда, көкем кәдімгідей тамағын кенеп, бір нәрсені күткендей аңтарылып қалды.



	– Оу-у-у-у! Алатауды айналсам,

	Алғадайды табам ба?

	Алтай тауын айналсам,

	Ардақтымды табам ба?

	Сарыарқаны сандалсам,

	Саңлағымды табам ба?

	Көкшетауды іздесем,

	Көкемді мен табам ба? –



	деп, сұңқылдатып бара жатыр едім, әкемнің кеп-кең маңдайы жиырылып, маған әбіржи қарады. Ән-күйді сирек тыңдайтын оның жақтырмай отырғанын сезгендей, ішім қылп ете қалды да, «Алғадайды» қысқа қайырдым.

	Қалш-қалш етіп, иығы селкілдеп кеткен көкем, тамыры білеу-білеу сол қолын көтерді де:

	– Біз Жәкеңнің жырын тыңдағанбыз. Онан да бабаңның анау Лениннің қаласын қорғағандарға арнап шығарғанын айтшы. Тыңдайтын жыр сол ғой, – деп, басын шарт байлап алып, орамалды қаттырақ тартып, ұшын түйіндеп қойды.



	– Ленинградтық өренім,

	Мақтанышым сен едің.

	Нева өзенін сүйкімді,

	Бұлағымдай көремін, –



	деген кезімде, тамағын кенеп, тіктеліп отырды.



	– Жасалған жоқ салтанат,

	Болуға жау ермегі,

	Жауда қалып Лениград

	Жаралғам жоқ көнгелі.

	Жасағамын өмірді,

	Жау біткенді жеңгелі.

	Саудыратып сүйегін,

	Топыраққа көмгелі.

	Судай тасып ел кегі,

	Жолды кернеп қол кетті,

	Сендерге дем бергелі,

	Нева алыбын қорғаңдар,

	Ленинградтың ерлері! –





	Жыр әуеніне еріп, иығы қозғалақтап отырған әкем «Иә!» деп қатты бір жөткірініп қалды.



	Жата алмаймын төсекте,

	Жаным қалай жайланар!

	Құс ұйқылы көнемін,

	Қайтіп ұйқы көремін.

	Жетсін деймін сендерге,

	Жыл құсындай өлеңім.

	Қаласындағы Лениннің

	Сайыпқыран өренім!



	– деп соза аяқтағанымда:

	– Е, міне, тыңдайтын жыр осы ғой. Шіркін, осы жырды тау арасында жүрген Мақсат секілді солдаттарға жиып ап бір тыңдатса ғой, – деп, риза болып, рақаттанып отыр. Көкемнің шекесіндегі білеу тамыр бүлк-бүлк етіп соғып тұр. Бұл менің көзіме үйреншікті тамыр, көңіліме сырлас тамыр. Көкемнің қасына келсем, дереу осы тамырды тауып аламын. Бүлкілінен бір танбайтын білеу тамырды көріп отырып, көкемнің барлығына, өмірі асып-таспайтын, Жанайдар көке сияқты не болса соны айтып, аңдаусыз сөз сөйлемейтін әкемнің барлығына мақтанамын.





8




	– Тезірек тепсейші-ей, әйтпесе атылып келіп қапы қалдырады. – Біләлдің көзі ежірейіп, тері моншақтап быдықтай сөйлегенде, екі адым жердегі теңбіл допқа мысықша атылып, үстіне құлай кеттім.

	– Айттым ғой оны мысық деп. Қарап тұрмай, бір голдан айырылдық. Бар, шық ойыннан, он адам ойнай береміз. – Ешкім сайламаса да өзінше капитан боп, оң қарына қызыл шүберек байлап алған мақтаншақ Біләл қарауындағы бір ойыншыға бет алды ұрса бастады. Іле өзім әуелетіп тепкен доп алма ағашының бір бұтағына іліп қойған сүт толы шелекке күмп еткенде, Жанайдар көкенің кемпірі «Ой-бу!» деп шыңғырып жіберді. Жерге түскен алманың шірік жерін ойып тастап, аузына салып малжаңдап отырған Жанайдар көке:

	– О, нәлет, сен адам болсаң, мұрнымды кесіп берейін. Әкең – ауру, ағаң – әскерде, доп тебуден-ақ аяғың қисаймайды екен, – деп кіжініп, біздің үйге сөйлей кірді.

	«Қап, мен үшін тағы да көкеме әкіреңдейтін болды-ау». Екі үйдің арасындағы бос алаңқай – біздің стадионымыз.

	Қайтеміз енді, не мектепте, не ауылда доп ойнайтын алаң жоқ. Біріміз Сегізбаев, біріміз Ордабаев боп доп қуамыз. Тек мақтаншақ Біләл ғана «Пеле, Пеле» деп аузы бір тынбайды. Мен үшін Сегізбаев пен Ордабаев та жетіп жатыр. Ал енді Жанайдар көке – доп ойнаған адамның қас жауы. Үйінде телевизор көріп отырғанда да: «Көрсетпе мынау жаяу көкпарыңды, өшір» деп, құлағын суыттырып тастайды. Осы кісі біздің көкеме үлкендік жасаймын деп жүріп, інісінің жылт еткен арманын аяққа басып, бәрінен құр қалдырған ба деп те ойлаймын. Әйтпесе көкемнің әр нәрседен хабары бар. Техниканы түгел біледі. Велосипед те жүргізе алады. Серік Қонақбаев Олимпиадаға қатысқанда, ұйқыдан қалып Мақсат екеумізбен бірдей телевизор көріп отырды. Қонақбаев финалда жеңіліп қалғанда: «Ер жігіттің басында не болмайды, жұдырықтасуының ақыр-соңы емес қой», – деп, екеумізге жұбату айтқан...

	Әне, Жанайдар көке ентелеп үйге кірді. Қораның ішінде біраз отырдым да, ол кісі шығысымен үйге келсем, көкемнің онша ренжіген сыңайы жоқ.

	– Өркенжан, мына екі жәшік алманы ағаңа салып қайт. Ауылдың дәмі деп солдаттар бір қаужаңдасып қалсын. Алманы көрмегендер де бар ғой олардың арасында. Белесепедіңе мін де, шап...

	Велосипед педалін басқан сайын, артқы отырғышқа бірінің үстіне бірін қойған қос жәшікке жалтақ-жалтақ қараймын. Енді Мақсаттар қызыл алма жейді. Мақсат біреуін қарш еткізіп масаттана шайнап, қалғандарын біртіндеп жолдастарына үлестіріп жатыр...

	– Сал таразыға! – Пошташы қызыл тілі кілт-кілт еткен таразыны нұсқады.

	Екі жәшікті қоңырқай желім төгіліп, сатал-сатал болған таразыдан алғанша, тағатым таусылды.

	– Қайда жібермексің!

	– Ағама... Ауғанстанға.

	– Ауғанстанға посылка жіберуге болмайды.

	– Неге, ол әскерде ғой.

	– Әскерде екенін білемін, әскердің көкесінде. Сондықтан жіберуге болмайды. Посылкаңды алып қайт, – деді посылка жіберуге болмайтынына өзі кінәлідей жасқаншақтап.

	– Алып қайтпаймын. Комиге саламын.

	– Сен... – деді де, почташы езуін жиып ап көгілдір шәпкесінің күнқағарын сұқ саусағымен түртіп жіберіп, қисайтып қойды. – Бекеңнің баласысың ба?

	– Иә! – Мақтанышпен айттым.

	– Әдірісін, индексін түгел жаз. Қара бұны!..

	«Комийская АССР,

	Г. Ухта

	ул. Интернациональная, 13 Бердияровой Сауле», біреуін «Бердияровой Валентина» деп толтырдым.

	– Қара бұны! – деді почташы шәпкесін түзеп қойып. Тауып кеттім. Қызыл алма әскердегі ағама тимегенмен, алыстағы әпкелерімнің аузына тиетін болды. Тауып кеттім. Енді көкем не дер екен? Сөзсіз риза болады. Бірақ айналып-толғанбайды. Көкем жетім өсіп, ешкім де оны айналып-толғанбаған. Мейлі, жасы алпыстан асса да, ағасы келіп бір ауыз жылы сөз айтса да, алпыстан асқан әкемді айналғандай көрер едім. Осы сәтті іштей күтіп, арман етемін.

	Қазір-ақ көкемді көремін. Бітірген тірлігімді айтқанда, ол риза болып сәл жымияды. Шекесіндегі тамыры бүлк-бүлк соғады.

	– Бұйырғанға дауа жоқ, – деуі де мүмкін.

	Әкемді көргенше асығып, велосипед педалін баса түсемін.





9




	– Қоянның суық болатын әдеті, туар жыл – ұлу ғой, ұлудың жаманатын көрмесек, алыстағы ұл-қызымыз аман болса... – Көкем басын таңған орамалын тағы бір тартып байлап, терең жөткірінді. – Жиған шөбің биыл қысқа жетіп қалар, енді бір қыстың шөбін өзің дайындасаң, Мақсат та келер. – Көкем «айтып болдым» дегендей тағы бір жөткірініп қойды.

	Биыл қыс ерте басталды. Жылда желтоқсан бойына құлақшынның құлағын түсірмей жүре беруші ек, қазір улеген жел қойны-қонышымыздан өтіп, қолтығымызды қытықтайды.

	Біздің үйдің аша тұяғы да, ірі қарасы да санаулы. Көкем – мал жимаған адам. Жанайдар көкенің мал қорасының айналасы қойдың құмалағы мен сиырдың жапасынан көрінбей жатса, біздің мал қораның маңы жылан жалағандай тап-таза. Әр жерде құнттай қойылған темір-терсек ғана тұр: трактордың төс темірі, кішкентай дөңгелегі, арбаның тертесі. Мұны жиып жүрген де көкем. Ескі «Беларусьтің» алдыңғы төрт дөңгелегін күндер бойына құрастырып, арба жасап алды. Бір ғажабы – біздің көкем колхоз басшыларынан шөп түсіруге, әйтпесе отын әкелуге көлік сұрап қиылмайды. Айтуынша, олар оңайлықпен бере де қоймайтын тәрізді. «Әуелі ардагерлерге береміз» деп сөздерін салмақтайтын көрінеді. Оу, менің әкемнің де он бес жыл өмірі сол қу соғыстың кесірінен қиянда өткен жоқ па? Әйтпесе он бес жыл жертөледе бұғып жатпағаны бесенеден белгілі. Ерегіскенде көкем арбаға көк есегін жегеді де, шапқылата отырып жиған шөбін тиейді де келеді. Басқаны қайдам, біздің көкем жұрт сияқты колхоз бастықтың алдында кішіреймейді...

	– Құлақшыныңның құлағын түсіріп, бауын байлап ал. Бүгін бір бау емес, екі баудан таста. Күннің ызғары бар. Бүйірлері шығып жатсын.

	Көкемнің сөзі құлағымда. «Сонда үш қойға алты бау пішен, екі ешкінің алдына төрт бау мия тастаймын. Бір күнде қолдап орған он бау, қош боп тұр». Қорадағы бауды санап қиналып тұрғаным – шөпті оратын өзім. Шөп ору деген ауыл баласы үшін қандай қиямет. Алма жинау тағы бар. Қаланың балаларына рақат. Үш ай каникулды емін-еркін өткізеді. Біз қашан жетер екенбіз сондай күнге. Айырдың сабы қандай мұздай. «Бес уақ малға он бау, мөңіреуік сары сиырға екі бау пішен тастасам...» Айырдың мұздай сабын қыса ұстап, киіз үйше дөңгелетіп жиған шөптің ортасынан бір бауды тартқылап ем, алына қоймады, жаңбыр суы әбден нығыздап тастапты. Үш уақ малдың бүрісіп тұрған бүйіріне көзім түсті. «Бұлардың ішіне тезірек ел қондырмасам болмас». Мысықша өрмелеп «киіз үйдің» үстіне шықтым да, бір бау зілдей мияны жерге әрең тастадым. Сол-ақ екен, аша тұяқтарын аннан-мұннан бір басқан үш уақ мал қатар шапқылап келіп, тұмсықтарын тірей қойды. Іле-шала тағы бір бау қалған құрақ шөпті жалп еткізіп жерге лақтырдым. Өз көзіме өзім сенбеймін – үш қойдың ортасында аппақ боп бір нәрсе ағараңдап тұр.

	«Бөтен мал кіріп кеткеннен сау ма өзі?» Төмен иіліп, шұқшия түстім. «Кішкентай ғана тұқыл мүйізі бар. Бірақ ешкі емес». Жоғарыдан қанша шұқшисам да, айыра алар түрім жоқ. Денесі сылыңғыр, жып-жинақы, құйрығы шолтиған қысқа. Бұл не болды екен? Шынымды айтсам, қара көлеңкеде қорқайын дедім. Шөп үстінен сырғып түстім де, көкемді ертіп келдім.

	– Ешкіге ұқсайды. Бірақ мүйізі тұқыл, өзі аппақ.

	– Аппақ дейсің бе? – Көкем асығып келіп, қораға асыла қарады.

	– Құдайым-ау, мынау ақбөкен ғой. Ой, жануарым-ай, күн болса қақап тұр, таудың оты жұқа. Таудағылар машинамен тырқыратып қуып-ақ күн көрсетпейді ғой. Балам, бір бауды артық таста. Шөп іздеп, пана іздеп келіп тұр емес пе, жануар. Қиналса адамзатты паналайды-ау, жануар.

	Көкем үйге кірді. «Киіз үйдің» төбесіне шығып, тағы бір бауды төбеден төмен сырғыттым.

	Үсті-басымды қағып, бетімді жылы сумен жуып үйге кірсем, Жанайдар көке дастарқан басында отыр.

	– Түк үріккен жоқ, көке, қойлармен бірдей шөптен басын алар емес.

	– Аман болса бопты. Бұл бірінші хаты ғой. Өзіңнің әскерден жолың болмап еді, енді балаң абыроймен келгей.

	Жанайдар көке тағы да әкемнің жанын ауыртып отыр.

	«Неге жалықпайды осындай сөзді айтудан, неге біреудің жанын ауырта сөйлеуден өзінің жүрегі сыздамайды екен?!»

	– Иә, ол не үрікпей жүрген, ит пе?

	– Ақбөкен. Қойлармен бірге қораға кіріп кетіпті. Көкем де көрді.

	– Ақбөкеннің таудан құлайтын кезі ғой. Таудың да түгі қалмаған, оттан жұрдай. Семіз бе екен?

	Мен көкеме қарадым. Ол үнсіз.

	Жанайдар көке кесесінің бетін күректей алақанымен жапты да, құлақшынының бір құлағын түсіріп, бір құлағын қайырып, баса киіп алды. Жылдамдата басып сыртқа шықты. «Е, міне, дұрыс. Бүгін тымақ кисе де артық емес. Әйтпесе жып-жылы күнде құлақшынының құлағын түсіріп алады. Үлкендер дұрыс киінбесе, кішкентайларға ерсі көрінеді».

	Іле есікті жұлқи тартып, қайта жапқанда, ағаш есік сарт етіп, даладай боп ашылып қалды. Ұзамай тықыр-тықыр аяқ дыбысы білініп, Жанайдар көке қайта басын сұқты.

	– Тым артық та емес екен. Белі тәп-тәуір. Саны да топ-толық. Бердияр, ұстай ғой. Құдай айдап келген тегін етті дәліздің жарығына сойып алайық.

	Мен көкеме қараймын. Ол үнсіз.

	– Осындай сөзді сенің естімейтінің не, Бердияр?! Ерініп отырсаң, жіп әкел, сенен жасым үлкен мен-ақ бауыздайын. Әлде даланың тағысын қимай отырсың ба?

	Көкем үнсіз.

	– Болмайды, – деді бір кезде жөткірініп қойып.

	Қарап отырып жыным келеді. «Ақбөкенді союға болмайды, мұндай жануарлар онсыз да аз қалды, сондықтан сақтау керек, оның үстіне қораға өзі келіп паналап отыр» деп неге сартылдатып айтпайды».

	– Болмайды. Тимей-ақ қояйық. Мақсат алыста. Соның тілеуі болсын, пышақты қандамайын.

	– Сөзіңнің пәтуасы құрысын, – деді де, ағасы есікті сарт жапты.

	Өкпелеп кетті. Енді таңның атуын күтейік. Әкем жазасын ертең алады.

	– Үйіне қарай кетті. Жануар қан тартып келді ме екен? Мақсат бөтен жерде тілеумен жүр. Жанайдар көкеңнің осы бір мінезі-ай? Сүтпен келген мінез сүйекпен кетеді екен де. Енді қартайғанда іргемді аулақ салып қайда барамын. – Көкем терезе пердесін ысырып, қараңғыға шұқшия үңілді.

	Әкем не істерін білмей қиналып тұр. «Шынында, іргемізді аулақ салып көшіп кетсек... Сонда қайда барамыз? Егер Комиге көшсек ше? Онда әпкелерім мен екі жездем бар. Мақсат та келіп, келіншек алса... Төрт үй боп отырар едік. Жақсы адамдардың жанында отырсаң, қай жер болса да бәрібір емес пе. Жоқ, көкем ешқайда да көшпейді. Ағасын қимайды. Қанша жек көрсе де, қандасынан іргесін аулақ салмайды. «Ағайын арасы жақсы ғой, ел іші алтын бесік қой» деп отырады көңілденген күні. Әйтеуір, түсіне алмаймын. Ағайын дегені Жанайдар көке ме?»

	Есік тағы да шалқасынан ашылды. Құлақшынының алдын артына қарата киіп, қыл шылбырды дұзақтай ұстап, өңі өрт сөндіргендей түтіккен Жанайдар көке кіріп келді.

	– Осы, Бердияр, сен, даланың қаңғырған аңын неге аяп отырсың, а? Онан да сойып, жарты етін маған бермейсің бе! – Даусы сәл жұмсарған секілді. Атып шығып, ақбөкенді қорадан шығарып, бет алды қуалап жіберсем бе екен. Бәлкім, райынан қайтар. Даусы сәл де болса жұмсарды ғой.

	– Сен анамыз Айманның емшегін менен кейін емген жоқсың ба. Мен сенен ештеңемді аямап едім. Сол тілеуін тілеп отырған балаң әскерден аман келіп, біреуді үйге кіргізсе де, сен менің қорамнан соясың соярыңды. Әйтпесе қолыңда бар үш қойыңды пышаққа шалып, аштан қатайын деп пе ең.

	– Тағы да әкемді кемсітіп, жанын ауырта бастады. «Мақсат келгенше, үш саулық үш қозы тапса, алтау болмай ма? Мал басы осылай көбеймей ме?»

	– Союын қиынсынсаң, өзім-ақ сояйын. Дәлізім былғанады десең, менің дәлізім-ақ былғансын. – Ағасының шоқша сақалы иегімен қосыла дірілдеп, дамылсыз сөйлеп тұр. Інісінің басы салбырап кеткен.

	– Жәке, өткен жексенбіде базардан бір тоқты әкелдім. Соны бүгін-ертең сойғалы отырмын. Керек десеңіз, қазір-ақ аяғын буайын. Адамды паналап келген киелі аңға тимей-ақ қояйық. Мың аңның бірі – кие дейді ғой. Жәке, сол киесі шығар бізге алып келген.

	– Сонда оны не қылмақсың?

	– Таң атқасын, малмен бірге өріске жіберем.

	– Тіске жұмсақ тегін қуырдақтан айрылып... Әй, бала күніңде осындай кертартпа едің. Аңның киесін ойлап қапты-ей. Көңілің қаламаса, батаға да қол көтермеуші ең, кенеттен киені ойлап қапсың ғой. – Жанайдар көке есікті тарс жауып, мал қораға қарай жүре сөйлеп барады. Әкем пердені түріп, белі бүгіліп, қараңғыны сүзіп тұр. Қараңғыға қарап жылап тұрғандай көрінді. «Көнбеді ғой, інісінің сөзін сыйламады ғой. Осы біздер... қызықпыз. Үлкендердің алдында құрдай жорғалап сыйлаймыз, ал үлкендер өзінен кішілерді жүгіртіп қойғанына мәз. Сонда олар үшін жасы кішілер мәңгі бақи үлкеймеу керек пе?»

	Ақбөкен оп-оңай ұстатты. Әбден тоңса керек, екі көзінің астына жас қатып, дір-дір етеді. «Ең соңғы тығылған панам – адамдар не істесе де көндім» дегендей, қыл шылбыр мойнына түскенде де тартынбастан, тұла бойы аппақ ақбөкен жұп-жуас болып, еріп жүре берді. Жанайдар көке өзінің үйіне қарай жетелеп барады.

	– Жүр, әй, аяғын ұстап тұр. – Жанайдар көкемнің даусы қарлығыңқы шықты. Көзіме жас тығылды. Ақбөкенді аяп тұрмын. Үйге жүгіріп кірдім де, есікті ішінен кілттеп алдым.

	Көкем үйреншікті орнына жайғасыпты. Қызылы көшкен одеялды басынан аяғына, аяғынан басына жеткізе алмай тартқылап жатыр. Әлгінде терезеден сыртқа қарап, ақбөкен тұрған қораға шұқшиғанда, ысырып қойған аппақ перденің бір шеті жабылмай қалыпты. Жап-жарық үйдің ішіне сол жерден қап-қара түн үңіліп тұрғандай.





10




	Түнімен түс көріп шықтым. Жанайдар көкенің дәлізінде

	үш аяғы буулы жатқан ақбөкен қазан пышақпен алқымнан орып жібергенде, көздері шатынап, танауы бүлк-бүлк етіп кемсеңдеп, бос жатқан артқы оң аяғын дәрменсіз бір серпіді де, қимылсыз қалды. Шатынаған көздерінде Жанайдар көкенің суреті қалған шығар. Өлі жанарда ең соңғы көрген бейне сурет боп басылып қалады дейді ғой. Сонан кейін, қып-қызыл боп шапшыған қан... Жүрегім айнып, көзімді ашып алдым. Құсқым келеді. Құсайын десем, көз алдыма біздің үйдің үш қой, екі ешкісінің арасында жайбарақат оттап тұрған ақбөкен елестейді де, аппақ бейне көз алдымды тұмшалап, құса алмай қиналамын.

	«Көшуіміз керек еді, бұл қорлықты көргенше...». Есік жақ тықырлап, басын шарт байлап алған көкем кірді. Апамнан да көкем сергек, қарашы, менің түн ұйқымның төрт бөлінгенін айтпай сезіп, ақырын басып келіп тұрғанын. Орамалын шешті де басымды байлады.

	– Жатып ұйықта. Ертең сабаққа бармай-ақ қоярсың.

	– Жоқ, сабақтан қалмаймын.

	Көкем Мақсаттың көрпесі жинаулы тұрған кереуетке мейірлене қарап, шамды өшіріп шығып кетті.

	Көкемнің орамалы басымның бар ауруын өзіне тартып алғандай, көзім ілініп кетіпті.

	Тырп етпей ұйықтап, таңертең дәлізге шықсам, үстел үстінде қып-қызыл болып бір табақ ет тұр. «Түндегі аппақ бөкеннің еті ғой мынау. Ішкиімшең, табақты ұстаған күйі, көрші үйге қарай құстай ұштым. «Көкем де, апам да бұл қылығыма ренжи қоймас». Жанайдар көкемнің үйінің дәлізіне дүңк еткізіп қойдым да, кері қарай жүгірдім. Көкем бәрін көріп тұрғандай, мен үйге кіргенде, еш таңданбастан:

	– Басың ауырғанын қойды ма? – деді.

	– Қойды. Сабаққа барамын.

	– Тоңып қапсың ғой. – Дір-дір еткен маған танымай тұрғандай тесіле қарайды. – Басың қойса, сабағыңа бар. Малды өзім айдаймын.

	Күнде сабаққа бара жатып, малды өріске қарай ұзатып жіберуші едім. Көкем бүгін «Өзім айдаймын» дейді. Бұнысы – мал айдап бара жатып, айдай сұлу аппақ бөкенді ойламасын дегені болар, енді қайтып басы ауырмасын дегені болар. Бірақ үнемі орамалмен байлап жүрер көкемнің өз басының ауруы ше?

	Қора жаққа қарасам, екі шыбыш өріске асығып, мүйізімен қораның аузын қоймастан түртпектеп тұр. Бүгін біздің үйдің үш қой, екі ешкісінің арасында аппақ болып ағараңдап ақбөкен де өріске кетіп бара жатқанда қандай әдемі болар еді. Осы әдеміліктің шырқын бұзып, кесірін тигізген де әкемнің бірге туған ағасы, Жанайдар көке. «Көке» деген сөзді әкем үшін ғана амалсыз айтып жүрмін.





11




	Біздің үйге солдаттың маркасыз хаты келді. Почтадан көкемнің өзі алыпты да, мен сабақтан оралғанша, конвертті ашпай күтіп отырыпты. Ашқанмен не пайда? Ақ парақтағы көк жазулар көкем үшін арман, бәлкім, сағыныш болар.

	Хат Мақсаттың кәдімгі қарапайым тілімен жазылыпты. Әркімнің мінезі қандай болса, жазған жазуы да сондай болады дейді сынып жетекшісі ағай. Мысалы, менің шашым қатты, не оңға, не солға қайырылмайды. Сосын жатқызып, маңдайыма түсіре саламын. «Сенің мінезің де тік» дейді көкем. Ал Мақсаттың шашы ереже бойынша оңға қарай әп-әдемі таралады. Жазған хаты да сондай жатық. Тек мына бір жері әкемді селк еткізді. «Ұзамай барып қалармын». Мен үшін бұдан асқан қуаныш жоқ. Мақсат десант шәпкесін қисайта киіп, жымиып келіп тұрса, қандай тамаша! Он шақты күн демалысын өткізіп, қайта кетеді де.

	– Жынды ма? Келгені несі? Кеткеніне алты-ақ ай болды. Жұрттың балалары отпескеге де келмей, екі жылын бір-ақ бітіреді. Не шошаңбай бұнысы?

	«Ерлік жасаған шығар. Сосын демалыс берген болар. Ол жақта солдаттар екі күннің бірінде ерлік жасайды дейді ғой». Көкем тағы да үйреншікті орнына жайғасты. Көз алдыма кеше Жанайдар көке сойып алған ақбөкен қайта елестеді. Әнеугүні екі жәшік алманы екі әпкеме жөнелтіп келгенде сондай қуанып еді, қарашы енді, аяқ астынан қиналуын. Сол жолы айналып-толғанбады да. Тек шешеме: «Өркенжан бүгінгі тірлікті ертеңге қалдырмайды, әпкелеріне алма салып келіпті», – деп еді, апам онша құптай қоймады.

	Көкем қызыл одеялды жамылып, тағы да тартқылай бастағанда, жүгіріп барып, домбырамды алып келдім.

	– Тарта ғой, – деді шалқалай жатып.

	– «Ақсақ киікті» айтайын ба?

	– Киік, – деп күбір ете қалды. «Нем бар еді. Онан да сөзді көбейтпей, ән айтайын».



	– Арқаның Бетпақ деген даласы бар,

	Бетпақ шөл, ойлы-қырлы панасы бар.

	Сол шөлде ел жоқ, күн жоқ өсіп-өнген,

	Жәндіктің киік деген баласы бар...



	Көз алдымда аппақ болған ақбөкен біздің үйдің үш қой, екі ешкісінің арасында шөпке бас қойып, оттап тұр...



	– Азайды соңғы кезде байғұс бөкен,

	Мың-мыңдап баяғыда өреді екен.

	Бұл күнде келе жатқан жолаушыға,

	Кез келер анда-санда саяқ-некен...



	«Адамға пана іздеп келген киелі аң ғой. Тимей-ақ қояйық. Мың аңның бірі кие дейді ғой. Тимей-ақ қояйық». Сонда ағасына жалына қараған қайран әкем өзі Комиден әкелген көне одеялдың астында шалқасынан түсіп не ойлап жатты екен?



	Сандалып келе жатты ақсақ киік,

	Бір тоқтап, анда-санда әлін жиып.

	Ақбөкен сахараның бота көзі,

	Атты екен қандай адам көзі қиып...



	Құлақшынының алдын артына қарата киіп, қолына мылтық ұстаған Жанайдар көке көздеп тұрып тарс еткізгенде, ақбөкенге дарымады. Сосын дұзақ тастап ұстап, қазан пышақты жүрек тұсына сұғып-сұғып алғанда, ақбөкеннің кеудесінен аққан әр тамшы қан жұлдызша бесбұрыштанып, жыпырлап көбейіп кетті. Соңына қып-қызыл жұлдызды қан жосылтқан аппақ бөкен дұзақты тас қып ұстаған Жанайдар көкені сүйретіп, бет алды маңып барады. «Жүр, әй, аяғын ұстап тұр», – дейді айқайлап. Мен саңырау адамдай мәңгірген күйде соңынан қан жосылтқан ақбөкенге аңырып қарап қалыппын.

	– Һе-һей, һе-һей, һе-һей... – деп әнді созыңқырап аяқтаған кезде, көкем бір жөткірініп алып, көзін жұмды.

	Терезе алдынан бір бейне көлеңдеп өтті де, есіктен апам көрінді.

	– Өркенжан, мә, кәзит кепті, – деді маған қарап. Қолындағы жалбыраған бума газеттің арасынан төртбұрышты хат сусып түсті.

	«Бердиярову Оркену. Коми АССР.

	от Бердияровых».

	– Көке, хат, Комиден хат! – Осы жолы шын қуандым.

	Демек, мен салған алманың оларға жеткені ғой.

	«Здравствуйте, дорогой папа! Дорогой Оркен!»

	Әрмен қарай оқи бердім. Көкем құлақ қоя тыңдағанмен, ештеңе түсінген сыңайы жоқ. Мейлі, түгел оқиын. Сосын аударып берем де.

	«Шіркін, әпкелерім қазақша жазса ғой осы хатты. Фамилиялары Бердиярова, бірақ қазақша білмейді. Ауылға келсе, үйреніп кетер еді. Бәріне жердің қашықтығы кінәлі. Жоқ, жер де, қашықтық та кінәлі емес, бәріне кінәлі – соғыс. Соғыс болмаса, әкесі бір жақта, қыздары бір жақта қалар ма еді. Қайтеміз, көкемнің сөзімен айтқанда «бәрінен де бар жақсы», ең тамашасы – алыста болса да менің әпкелерім бар». Қалың ойдан бір арылмай-ақ қойдым. Ой үстінде отырып, орысша жазылған хатты өзімше аударып беріп едім, көкем оң қырына аунап түсті.

	– Келеміз деп айтпап па?

	Сол бір сөз оқылмай қалғандай, бір парақ хатты аударыстыра қарадым.

	– Жоқ, ондай сөз жоқ.

	– Осынысына да шүкір, – деп қайтадан шалқалай жатты. Енді мал жайғағанша қыбыр етпейді. Кешелі бері: «Сен бұл кезде сабағыңа қара, әйтпесе күн кеш болып, көзіңе ұйқы тығылады. Сабағыңды тәуір оқы, тіл үйрен», – деп, мені мал жайғаудан босатты.

	Хатты оқып, аударып беріп, енді газеттерді ақтара бастадым. Бір жері болмаса бір жерінде, бәлкім, Мақсат туралы жазған шығар. Апыл-ғұпыл қараймын – солдаттар туралы жазылған ештеңе көре алмадым. «Е, таптым, мектептің кітапханасында солдаттарға арналған газеттің тігіндісі бар. Сабаққа ерте барып, соны қарайын».

	Қызыл одеял бүлк-бүлк ете қалды. «Сөзсіз Мақсатты ойлап жатыр. Онан да баласының келетініне қуанбай ма? Бірақ ерте келгеннің несі жақсы. Ерте де емес, кеш те емес, жұрт қатарлы екі жылын бітіріп келсе... Көкем соғысқа барып, қатарынан кеш қайтты. Сондағы жеткені қайсы?»

	Көкем дөңбекши бергенше «Отец солдата» деген кинодағы Махарашвили сияқты баласын іздеп барып қайтса ғой. Екеуі кездесер сәтте, баласы оққа ұшты. Қандай өкінішті. Әкесі баласының тек даусын ғана, салған әнін ғана естіп қалды.

	Бұл күні кешке біздің үйдің дастарқаны күндегіден кеш жайылды. Кеш жайылған дастарқан басын үнсіздік биледі. Әкем алыстағы қыздарынан хат алып қуанса да, Мақсаттың хаты шешуі табылмаған жұмбақтай болды. «Ағамның келетінін сыныпқа айтсам ба екен? Әзірше айтпай-ақ қояйын. Көкемнің осы отырған кейпі кинодағы Махарашвилиге ұқсап кетті. Тек маңдайын байлаған орамалдың орнына тақия кисе, грузин шалынан айнымай қалар еді.

	Дастарқан басынан шалт тұрып кеттім. Әкем мен шешем үндемес ойнап қала берді. «Көкем... Махарашвили. Жоқ, көкем баласын іздеп Ауғанстанға бара қоймас. Ауғанстан түгіл, Комидегі қыздарына бара алмады. Ағасынан асып, аттап басады дейсің бе...

	Көкем... Махарашвили емес».





12




	Мақсаттың әскерге кеткеніне алты ай болды. Оның бос тұрған кереуетіне қараймын да, ойға шомамын. «Неге келемін деп хат жазды екен? Әлде дұшмандардың сазайын тарттырған соң, демалыс берді ме? Мектеп кітапханасындағы газеттерді түгел қарап шықтым. Тіпті, Москвадан шығатын газет, журналдарға да үңілдім. Мақсаттың фамилиясына ұқсайтын бір де бір фамилия кездестіре алмадым. Кеше ғана еді, «Солдат қырық бес секундта киініп үлгеру керек, әйтпесе басқалардың обалына қалады, – деп жүргені. Мақсаттың даусы құлағыма естілгендей. – Армияда «Бірі – бәрі үшін, бәрі бірі үшін», үлгермесе бір адам үшін бүкіл солдат қайта шешініп, қайта киінеді». Менің жұп-жуас Мақсат ағам қырық бес секундта киініп үлгеріп жүр ме екен? Үйде жаттықты ғой, ешкімге есесін жібере қоймас.

	Көзім ілініп кеткен екен, үйдің іші дабыр-дұбыр. Шешемнің сыңсып жылаған даусы шықты. Орнымнан тұра жүгірсем, әскер киімді біреу (погонында екі қызыл жолақ, бір жұлдызы бар, шенді әзір ажырата алмаймын): «Ал, жақсы, қуаныш қуанышқа ұлассын», – деп, есіктен шыға берді. Түсінсем бұйырмасын? Көз жасын бұлаған шешем: «Мақсат келді», – деп маған кемсеңдей қарады. Көкемнің бөлмесін ашып қалсам, көне қызыл одеялмен аяғын қымтай жапқан әкем Мақсаттың сол алақанын қысып ұстап отыр екен.

	– Мақсат!

	Тұра ұмтылып едім, көкем баласының қолын жібере қоймады. Иығына секіріп мінгенімде, жең ұшын қалтасына салып алған оң қолы зәремді ұшырып жіберді. «Шынымен осылай ма?!» Көкем ұлының сол қолын жіберер емес, бірақ өңінде реніш емес, бір мақтаныш сезімі ойнайды. Осыдан алты-ақ ай бұрын Мақсат әкеммен қоштасып тұрып қолын ұсынғанда білегі дірілдеп кетіп еді. Енді сол оң қол қайда қалды екен? «Шынымен осылай ма?» Иығынан түсе бергенімде, оң иығы бүлк-бүлк етіп, оратылып қалған жеңі гимнастерка қалтасынан сытылып шығып кетті. Көкірегім мұздай болды. Көкем қолын жіберген соң ғана Мақсат мені алдына алып, еңкейіп бетімнен сүйді. Омырауындағы төмен салбыраған қып-қызыл медаль бетімді жалап кетіп еді, мұздай екен.

	– Бұл қандай медаль?

	– Бұл медаль емес, «Қызыл Жұлдыз» ордені.

	Мақсат – алты ай бұрынғы Мақсат емес, сап-салмақты. Қап-қара шашына арагідік ақ кіріпті. «Біздің үйдің жас солдатының түрін қара...» Тағы да қалтасына тыға салған жеңіне көзім түсіп еді, омырауындағы қып-қызыл орден, қаздай тізілген значектар, бәрі бұлдырап кетті – жанарыма жас тұнған еді. Телміріп қалсам керек, ағам бір күрсінді де, мені алдынан түсірді. Көкеме қарасам, өң-жүзі жайдары, дәл бір қырық алтыншы жылы қапшығын арқалап, соғыстан келгендегідей нұрланып отыр (жұрттан естігенім ғой).

	– Жанайдар көкеңді шақыр, – деді маған қарап иегін қағып.

	Барғым келмейді, барғым келмесе де Мақсаттың қасынан қинала тұрып, зытып кеттім.

	Менің артымша, көне пальтосын көйлегінің сыртынан іле сап, құлақшынының бір құлағы көтерулі, бір құлағы түсірулі Жанайдар көке кіріп келді. Мақсат ұшып тұрған кезде, оң жеңінің ұшы қалтасынан сытылып шығып, арлы-берлі тербетіліп, қарсы жүрді. Жанайдар көке бір орнында сілейіп тұрып қалды. Мақсат жақындай бере, күректей сол алақанын ұсынып, шалды құшағына алды. Жанайдар көкеде үн жоқ. Бір кезде ғана:

	– Майдың нешесінде кетіп едің? – деп, төрге жайғасты.

	– Тоғызында.

	– Бүгін қарашаның алтысы. Алты айда бір қолды бердің де қайттың. Айдың күні аманында...

	Мақсат та, көкем де үнсіз. Менің көкірегімді сыртқа шыға алмай бұлқынған ызалы ойлар баурап алды. «Айырылса, қарақан басының қамы үшін айырылған жоқ қой. Осы ауылда түнде кірпіш ұрлап, қолын жарақаттап, ақырында, асқынып кетіп, кестіріп жатқандар да бар ғой. Ал, Мақсат азаматтық борышын орындады. Шіркін, осы ойларымды Жанайдар көкеге қалай жеткізсем екен? Тезірек ер жетіп, тең сөйлесетін болсам ғой, осы кісімен. Әнеукүні бізді паналап келген ақбөкенді бауыздамай-ақ қойғанда... Көкем сонша жалынды «тимей-ақ қояйық» деп... Ақыры, өз дегенін істеді». Көкеме көзімнің астымен қарасам, көңілді-ақ. Омырауында ордені мен значектары тізілген солдат киімді ұлына масаттана қарайды.

	– Балам, ерте келсең де, өкінішсіз келдің. Мына әкең, осы сенің жасыңда, тікенек сыммен қоршалған қора ішінде қолына қару алуды армандап жүретін. Сен қолыңа тиген қарумен соғысып келіп отырсың. Мен азаматтық жолымнан әлдқайда кеш оралсам да, дегеніме жете алмадым. Сен ерте келсең де, өкінішсіз, ерлерше келдің. Өркен, ауыл үйлерге хабар бер, ағаңның келгенін айт. Шешең шайын тездетсін.

	Көкем көңілді-ақ. Көсіліп сөйлегенін бесінші сыныпқа дейін алғаш көруім. Көкемнің көкірегінде жатыр екен ғой бәрі. Сол көкірек сырын ол бүгін ғана, баласы алыс жолдан оралған сәтте ғана жария етті.





13




	Ертең – 7-қараша!

	Осы айтулы күннен бір күн бұрын біздің үйде «маңызы» онан бір де кем емес той өтуде. Әкем бір тоқтының басын асып, ауыл-айналасын шақырып, Мақсаттың келуіне байланысты ошақ түтіндетіп жатыр. Көкем қуанса, мен қалай қуанбай тұра аламын, тек апамның көңілінде сәл кірбің бар. «Әйтеуір, қатарынан кем болмаса болды да», – дейді қазан астына от жылжытып жатып.

	– Балам, біз кәріміз, сен жассың. Біз қырық бірдің алапат соғысын көрдік, кімнің қалай мерт болғанын көрдік. Ал өзің қандай жағдайда жаралы боп қалдың. Айта отыр? – Төрге жайғасқан Сағындық ақсақал – осы ауылдың үлкені.

	Соғысқа қатысқаны бар, қатыспағаны бар, үлкендердің сөзін тыңдауға құмартып отырған мен бар – бәріміз аузымызды ашып, ықыластана құлақ түрдік.

	– Қандай жағдай деуге бола ма? Интернационалдық борышымызды орындадық. – Мақсат одан әрі ештеңе демегесін, төрдегі «төбе би» ақсақал қаузап сұрамады.

	– Борышты орындау – жігіттің жігітінің-ақ қолынан келеді. Мына әкең де – солдаттың солдаты. Онан туған сен неге тәуір солдат болмасқа! – деп, шегелей сөйлегенде, дастарқан басын: «Иә, иә, айтса айтқандай, Бекеңнің аузынан түскендей ғой», – деген дауыстар көміп кетті. Мақсат пен әкеме кезек қараймын. Әкем соғыс аты, солдат аты аталғалы бері мұндай сөз естіді ме екен? Бұрынғы қоңырқай өңі қызыл шырайланып, оң жағында отырған Мақсатты асқар тауындай көріп, мейірлене, тіпті масаттана қарайды.

	– Өзі ертең ұлыстың ұлы күні ғой, – деп, төрдегі «төбе би» қария тағы бір жаңа әңгіменің шетін шығара бергенде, терезе алдындағы радиодан диктордың жігерлі даусы естіліп: «Енді Москвада өткен Ұлы Октябрь социалистік революциясының 70-жылдығына арналған салтанатты жиналыстың есебін береміз» дегенде, бәрін аузына қаратқан Сағындық ата қопаңдап қалды.

	– Кішкене даусын көтерші.

	Ұшып тұрып, қара радионың дыбыс күшейткішін түбіне жеткізе бұрадым. Төрдегі «төбе би» ұйып тыңдаған соң, одан төмен жайғасқандар табақтағы еттен анда-санда бір асап қойып, тырп етпей отыр. Әдетте, «Ас алыңыздар, алып отырайық», – деп, аузы тынбайтын үй иесі – әкемде де үн жоқ, радиодан көзін алмай, қалшиып қалыпты.

	«...соғыстың басты ауыртпалығын халықтың төл перзенті – қарапайым совет солдаты, ер жүрек, өз Отанын сүйетін ұлы еңбеккер өз иығымен көтерді. Оның абыройы асқақтап, мәңгі даңққа бөлене берсін!»

	– Сөз-ақ, – деді төрді еркін иемденген Сағындық ата, – жетпіс жылда айтылған сөздің сөзі осындай-ақ болар.

	Диктордың қарапайым да жігерге толы даусы толас тапқан сәтте, көкеме қарасам, борша-борша боп терлеп, мұғалімнен ұялған баладай бетіне қызыл теуіп отыр. Үнемі басын таңып жүретін ала орамалмен маңдайын, көзінің айналасын сүрткіштейді. «Әкемнің көзінен жас шығып кеткеннен сау ма? Жоқ, біздің көкем жыламайды. Олар жыласа, біз қайтпекпіз?!»

	– Осы отырған көбіміз – соғысты көрген солдатпыз. Мына Бердияр, әлгі радио айтқан соғыстың бар ауыртпалығын өз иығымен көтерген нағыз солдат емес пе. – Сағындық ата тағы да сөз бастай бергенде, далаға атып шықтым. Дала қандай тамаша! Айнала сап-сары, күз күні неткен сұлу! Әлгі радиодан естіген сөздер, Сағындық атаның аузынан шыққан сөздер неткен сұлу! Біздің көкем де енді ардагерлермен бірге кездесуге барады. Әй, қайдам, көкем бара қойса... Дала қандай тамаша! Ағынан жарылған адамдар қандай ақ жүрек. Жанайдар көке... Қайтеміз, әкемнің қандас бауыры ғой.

	Үйге бір кіріп, бір шығамын. Төрт күн демалыс тезірек өтсе, сыныпқа барсам, қалған қуанышымды сондағылар бөліссе...





14




	Түн жамылып Мақсатты үйге әкеп тастаған әскери киімді кісі екі-үш күн бұрын көкемнің әскери билетін алып кетті. Араға апта салып, «Ұлы Отан соғысына қатысушының» куәлігін әкеп берді. Бір көк ала қағазға қол қойдыртып алды. Көкем таяқ-таяқ сызықша қойып, аяғын шимайлап жіберді. Енді менің әкем де соғысқа қатысқандар санатында айына үш рет дүкеннен ет пен шай алып тұрады.

	Кеше көкемнің алғашқы сыбағасына қарық болдық. Апам құйған қою күрең шайды сораптап отырып, өмірі тамсанбайтын әкем бір тамсанып қалды. Сөйтті де қою күрең шайды қылқ еткізіп тез жұтып, оғаштау қылық жасадым ба дегендей ыңғайсызданып, апама қарап еді:

	– Еңбегің ғой өзіңнің, тамсансаң еңбегіңе тамсандың да, – деп, апам жуып-шайып әкетті. – Мынау ішіп отырған үнді шай – әкеңнің шайы. Ескергеніне шүкір де. Осы кезге дейін қағаздары дұрыс болмай келіп еді. Енді жылына бір рет поезға мінер билеті де тегін.

	– Иә-ә... – дегеннен басқа көкемнің аузынан сөз шықпады.

	Дәл бір өзі соғысқа қатысқандай-ақ, апмның қуанышында шек жоқ...

	Бүгін көкем аяқ астынан Мақсатпен бірге буынып-түйіне бастады. Мақсат Алматыға дайындық курсына барады.

	«КазГУ-дің заң факультетіне тапсырамын», – дейді.

	– Заңды неге сонша жақсы көресің? – деп сұрасам:

	– Заңсыздық атаулының тамырына балта шапқым келеді, – дейді томсарып. Бірақ Алматыда оқуға түсу оңай емес, астана ғой, бір орынға жеті-сегіз адамнан, заң факультетінде онан да көп көрінеді, – деп, кеше айтып отырған.

	Мақсаттың сырты жап-жасыл куәлігі бар. Ішіне «Интернационалдық борышын орындауға қатысқан Мақсат Бердияров» деп жазылған. «Бұның да көмегі тиер, өзі де мектепте сабақты жаман оқымаған. Көрер бағын сынап. Ал көкем ше? Оған жол болсын?» Күні бойына осыны сұрай алмай, алты айдан соң кереуетіне келіп қайта жатқан Мақсаттың солдат киіміне, алабажақ десант майкасына қызыға қарап отыр едім, апам есіктен басын сұқты.

	– Әкең шақырып жатыр.

	Келсем, дәл төрде малдас құрып отыр. Өзі басынан аяғына, аяғынан басына жеткізе алмай жататын көне одеялды қасына төрт бүктеп жинап қойыпты.

	– Өркенжан, мен Мақсатпен бірге жүргелі отырмын. Соғысқа қатысқан куәлігім бар, тегін билетім бар. Алматыға барып, госпитальға жатамын. Әбден емделіп, сол жақтан бірден Комидегі әпкелеріңе тартамын. Қазір нақты әдірісін бір қағазға жазып бере ғой. Алдын-ала Алматыдан билет алып қояйын. Жүгір, ұмытып кетпей тұрғанда, жазып әкеле ғой.

	«Көкем де қызық. Дәл қазір жүретіндей асықтырғаны несі? Өмірі асықпайтын әкемнің абдырап сасқаны несі? Соңғы күндері қызық боп барады өзі».

	Мақсат та әскерден ұстап келген алабажақ шабаданын жолға әзірлеп қойыпты. Енді солдат шалбарын үтіктеп әуре.

	Жатар кезде, апам тағы да басын сұғып:

	– Әкең шақырады, – деді.

	«Тағы қандай тапсырма болар екен?»

	Бұл жолғы тапсырма жаңалығы жоқ жалпылама тапсырма болды. Жағы суалса да, өң-жүзі жайдары әкем:

	– Қозы-лағыңа абай бол, – деді.

	«Түһ, көкем де қызық. Үш қой, екі ешкіге кім тиеді. Арасына тағы да ақбөкен кіріп кетпесе... онда тиетін өзінің ағасы. Шіркін, сол ақбөкенді өлтірмей-ақ, қолда өсіргенде... Қойлардың арасында аппақ болып ағараңдап тұрар еді. Әскерден келгенде Мақсат та таңғалар еді. Енді айтудың керегі жоқ. Көкем сонда «бауыздамай-ақ қойыңыз» деп ағасына қарап жалынғанда, тұла бойы дірілдеп кетті. Өлтірмей-ақ қойғанда, көкемнің тілегі орындалып, Мақсат та сап-сау оралар ма еді. Айтпақшы, ағасы інісін алыс жолға жібере қояр ма екен? Госпитальға жіберер-ау, Комидегі қыздарына жіберер ме екен? Соның алдын алуы шығар, госпитальдан шыққан бойда қыздарына кеткелі жүргені. Шынында, Жанайдар көке інісін алысқа жіберуге қимайтын секілді. Бір нәрсеге ұрынып қала ма деп қорқатын да болар. Өзім алты айда Мақсатты қалай сағынсам, ол да бауырын солай сағынатын шығар. Бірақ бар шаруасын келісіп шешер, мал сойып, жас сорпа ішсе де, шақырып келіп, бірге шүйіркелесер қандас ағасына әкем бұл жолы ләм-мим деп тіс жармаған тәрізді.

	Мақсат қарны тоқ ала шабаданын, көкем іш киімдері оралған түйіншегін қолдарына ұстап үйден шыққанда, есігі алдында күйбеңдеп жүрген Жанайдар көке құлақшынының оң құлағы салп-салп ұрып, жүгіре басып келді.

	– Әй, қайда шықтыңдар?! Көкем жауабын тез-ақ берді.

	– Мақсат оқуға, мен госпитальға барамын, – деп, қоштаспаққа қолын ұсынды. Жанайдар көке оң білегі дір-дір етіп, көкемнің қолын самарқау алып, аузынан сөз шығара алмай тұрып қалды. Сосын дәл бір аяғы талғандай, ағаш сәкіге сылқ етіп отыра кетті. Күз күні денесін тоңазытты ма, өңірі айқара ашық кіршең пальтосын қымтанды. Кіршең пальто жанына жылу бермегендей тұла бойы қалшылдап барады.

	Әкелі-балалы екеуі қос түп алма ағаштың түбінен басталып, үлкен көшеге алып шығар соқпаққа түсті.

	Әкемнің ағасы өңірін қос қолдап қымтанған күйі қалш-қалш етіп ағаш сәкіде әлі отыр.

	Осылай біздің үйдің солдаттары тағы да жолға аттанды. Ендігі жол – менікі.





	https://t.me/kzkitap





Notes


	[←1]

Қ.Баянбаевтың өлеңі





