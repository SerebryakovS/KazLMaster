	Қазақтың ырымдары мен тыйымдары





АДАМНЫҢ ІС-ӘРЕКЕТІНЕ КАТЫСТЫ ТЫЙЫМДАР МЕН ЫРЫМДАР




	Тыйымдар



	Белді таянбайды. Себебі жақын ада-мы қайтыс болғанда жоқтау айтып жылаған әйел ғана белін таянады.



	Жақты таянбайды. Қайғы-қасіреттен әбден қажыған адам ғана жағын демеу етіп, таянады.



	Жер таянып отырмайды Жақынынан айырылған адам ғана жер таянады.



	Бетті басуға болмайды. Қайғы-қасіреттен қажыған адам ғана бетін басады.



	Қолды тарақтауға, артқа қусырып жүруге болмайды. Бұл - қолы байланған түтқынды еске салатын жаман ырым.



	Белді босқа буынбайды. Өмірінде перзент көрмеген адам ғана белін босқа буынады.



	Тізені, табанды тартуға болмайды. Ауруға шалдыққанда ғана тізе мен табанды тартады.



	Тізені құшақтамайды. Бұл - «Үрпақсыз қалдым», «Қу тіземнен басқа құшақтар қалмады» деген жаман ырымды білдіреді.



	Жуған қолды сіліксе, ырыс-несібе кетеді.



	Адамға қарап қолды шошайту әдепсіздік болып саналады.



	Саусақты, қолды орынсыз ауызға салуға болмайды, бұл да әдепсіздік белгісі.



	Екі қолды төбеге қойып отыруға болмайды. Басына қайғы-қасірет түскен адам ғана екі қолын төбесіне қойып отырады.



	Аяқ-қолды жіппен байлауға болмайды. Себебі бұл қол-аяғы байланған тұтқынды еске салады.



	Басты шайқауға, тісті қайрай беруге болмайды. Жүйке ауруына шалдыққан адам ғана осылай істейді.



	Таңдай қағуға болмайды. Үй ішінде тандай қаға беру - жаманшылық (өлім-жітім) шақыру белгісі.



	Біреуге қарап ерін шығаруға, үлкен адам алдында аяқты созып отыруға, адам-ға қарай түшкіруге, түкіруге, үлкен кісінін жолын кесіп өтуге болмайды; бұл қылықтардың бәрі де әдепсіздік болып саналады.



	Құран оқығанда күлуге болмайды. Құранды жерге тастауға болмайды. Өйткені ол киелі нәрсе.



	Кісіге қарап бейберекет күлуге болмайды. Жүйке ауруына шалдыққан адам ғана бейберекет күле береді.



	Адамға қарап керілмейді, әдепсіздік болып саналады.



	Жатқан кісінің үстінен аттамайды.



	Кемтар адамға күлуге болмайды. Кемтар адамға күлсең, өз басыңа келеді.



	Екі езуді керуге болмайды, себебі бұл әдепсіздік больш саналады.



	Ішекті тартуға болмайды. Жаманшылық шақыру белгісі болып саналады.



	Қүдайға тіл тигізуге болмайды.



	Тырнақты тістесе, ырыс-несібе кетеді.



	Тырнақ пен бастың шашын бейсенбі мен жұмадан басқа күндері алады.



	Сейсенбі күні үлкен іске кіріспейді, түнгі қонаққа мал сойылмайды, жаңа мекенге көшпейді, тіпті малды да санамайды. Қазақ халқында сәрсенбі сәтті күн болып есептеледі. Сондықтан барлық, істі сәрсенбі күні бастайды.



	Түнде айнаға қарамайды. Адам түнде айнаға қарағанда қатты шошынуы мүмкін.



	Итті, мысықты тебуге болмайды. Өйткені әрбір жан-жануардың киесі болады.



	Ер адам төрге қарап жүрелеп отырмайды, өйткені ол қырық адамның жолын бөгейді. Егер әйел жүрелеп отырса, онда қырық адамның жолын оңғарады.



	Ауылга атпен шауып келуге, үйге жүгіріп кіруге болмайды. Бүл қауіп-қатер не адам шығынының хабары деген жаман ырымга саналады. Егер сүйінші хабар болса, шауып келуге болады. Бірақ «Сүйінші, сүйінші» деп айқайлап келу керек.



	Қайғылы, қазалы хабарды естірткенде немесе жаназаға шақырғанда атпен шауып келіп, шеткі үйге ғана хабарлайды. Ол үйдің иесі басқаларға хабарлауга тиіс.



	Кісі ақысын жеуге болмайды. Кісі ақысын жеген адам о дүниеде тозаққа барады.



	Жақын адамға мысық берсе, аралары суысып кетеді.



	Құлаган үйдің, мал қораның ішінде адам дәретке отырмайды, киесі ұрады.



	Жақын адамдарға пышақ, мылтық сыйламайды.



	Күн батар алдыңда ұйықтауға болмайды. Батар күнмен жарысып ұйықтаған жаман ырымға саналады.



	Түн ішінде тырнақ алмайды. Бұлай еткенде қол кесіліп кетуі, тамаққа тырнақ ұшып түсуі мүмкін.



	Тырнақ пен шашты баспайды, отқа тастамайды, оларды адам баспайтын жерге көмеді.



	Кірдің суын басуға болмайды. Барлық жаманшылық кірдің суымен кетеді, оны басу сол жаманшылықты үйіңе әкелгенмен бірдей.



	Басты маңдайдан бастап жуады. Өйткені жақсылықтың бәрі адамның маңдайына жазылады.



	Таяққа сүйенуге болмайды. Себебі жақыны қайтыс болған ер адамдар ғана таяққа сүйенген.



	Бейіт тұсынан шауып өтуге, бейітке қарап қолды шошайтуға, оған қарап түзге отыруға болмайды. Өйткені бейіт киелі жер.



	Өтірік жылауға болмайды. Бұл - қайғы-қасірет шақыратын жаман ырым.



	Дәретханаға кіргенде сөйлеуге, күлуге болмайды. Дәретханаға сол аяқпен кіріп, оң аяқпен шығу керек. Бойымдағы ауыртпалық дәретханада қалсын деп, сол аяқпен кіріп, жақсылықтың бәрі алдымнан жолықсын деп, оң аяқпен шығу жақсы ырым саналады.



	Түнде су алуға бармайды. Ал бара қалған жағдайда «Су иесі Сүлеймен, су алуға рүқсат бер» деп, суға үш рет кесек лақтырып барып алған жөн.



	Адамға мылтық оқтануға болмайды.



	Шелектегі суға ауызды батыруға болмайды.





	Ырымдар





	Ұртын не тілін тістеп алған адамның үйіне ашыққан кісі келеді.



	Адамның оң көзі тартса - қуанады, сол көзі тартса - ренжиді.



	Адамның алақаны қышыса - ақша үстайды, табаны қышыса - жол жүреді.



	Адам түшкірсе «жәрікімалла» дейді.



	Мойын құяңның салдарынан қарысып қалғанда, кербез кісінің сыртынан сәлем жасаса, жазылады.



	Қолынан іс келмейтін адам бір шаруа жасаса, жерден шөп алып сындырады.



	Тамақ ішіп отырған адамның ыдысына шыбын, көбелек т.б. жәндік түсіп кетсе, оның несібесі көп болады.



	Тамақ ішіп отырғаңда біреудің қолындағы ыдысы түсіп кетсе, оны шайтан қағьш жіберді дейді.



	Жазда үйге құйын келе жатса, үлкен кісілер қолына таяқ алып, оны «таздың үйіне бар, пәленше таздың үйіне бар!» деп қуалайды.



	Үлкен кісілер қонақта болған үйден келініне дәм әкеліп береді. Өйтпесе, дәметкен балалы жас келіншектің төсі ісіп кетеді.



	Жаяу, аттылы немесе көлікпен келе жатқан адам жығылатын болса, тұрғаннан кейін оны сол жерде «ұшық-ұшық» деп ұшықтайды.



	Адам құлағы шуылдағанда жанындағы кісі дәл тапса, оны біреудің мақтағаны, ал таба алмаса, жамандағаны болып шығады.



	Мақтап жүретін адам тамақ үстіне келеді, ал жамандап жүретін адам дастарқан жиналғанда келеді деп санайды.



	Дастарқан үстіне келген адамға дәм ауыз тигізеді, әйтпесе күйеуің немесе келіншегің тастап кетеді дейді.



	Үйге кешке немесе түнде «кеш жарық» деп келу керек.



	Үйге келген қонақ үйде адам болсын-болмасын «ассалаумағалейкүм» деп сәлем беруі керек.



	Біреу әңгіме айтып отырғанда сәби түшкірсе, оның айтқаны шын деп сенеді.



	Көзге теріскен шықса, саусақ арасынан қол шығарады.



	Мысыққа тамақты «ертең ұмытып кетесің» деп, маңдайынан шертіп береді.



	Мұрны, иегі қышыған адам бір жерден дәм татады.



	Өздері әкелген сыбаға немесе тамақтан жеген үйдің әйелі қыз табады.



	Ойынға ашуланған адамның басы таз болады.



	Көп жасаған немесе жақсы адам қайтыс болса, оның киімдері мен тұтынған заттарын ырымдап бөліп алады.



	Адамға немесе малға біреу сұқтанып қараса, көз тиеді деп түкіртеді.



	Езуге ауыздық шықса, жүгеннің ауыздығымен емдейді.



	Жиенін ұрған адамның қолы қалтырайды деп саналады.



	Қазақ басымыз көбеймей қалады деп адам санамайды.



	Қазақ жек көрген немесе енді көрмесем деген адамның артынан бір уыс топырақ шашады.



	Жас адамдар «басым ауырды» десе, «басыңа бас қосылады екен» дейді.



	Біреуді қайтыс болды деп естіп, кейін бұл хабар жалған боп шықса, ол адам «көп жасайды екен» деп ырымдайды.





ӘЙЕЛГЕ КАТЫСТЫ ТЫЙЫМДАР МЕН ЫРЫМДАР





	Әйелге бүйірін таянып тұруға болмайды, өйткені күйеуін жоқтаған әйелдер ғана солай істейді.



	Әйелге түнде суға баруға болмайды, өйткені қорқып, шошыма ауруына ұшырауы мүмкін.



	Екіқабат әйелге түйе етін жеуге болмайды, әйтпесе ол баланы 12 ай көтереді. Егер ол 12 айда да тумайтын болса, бураның мойнына ақ мата салып, содан аттап өтуі керек.



	Жүкті әйел жеңіл босану үшін толғатқан кезде оған тиісті барлық сандықтар ашылып қойылады.



	Жаңа босанған әйел киіз үйге кірген итгі қумайды, егер қуса, тістері түсіп қалады.



	Әйел отынды ошақтың үш бұтының үстінен асырып жинап қойса, күйеуі басқа әйелге үйленеді.



	Қонақ қыз босағаға емес, қарттар отыратын қүрметті орынға отырады. Әйтпесе үй иесі бақытсыздыққа үшырайды.



	Екіқабат әйел керілген арқаннан аттап өтпейді, өйткені босанған кезде баланың кіндігі мойнына оратылып, түншығуы мүмкін.



	Әйел аттылы ер адамның жолын, үлкендердің алдын кесіп өтсе, бақытсыз жағдайға душар болады.



	Әйелге шашын отқа тастауына болмайды. О дүниеде құдай әйелдер мен қыздардан «саған берген шашымды қайда тастадың» деп сұрайды. Әйел тарақ жүзіндегі шашты жинап, аяқ баспайтын жерге қоюы керек.



	Кір жуғанда кірдің суын жолға, аяқ астына төгуге болмайды. Кірдің суын басқан адам жаманшылыққа үшырайды.



	Түн ішінде кір жаймайды. Өйткені әйел қорқып, шошыма ауруына шалдығуы мүмкін.



	Әйелге шашын жайып жүруіне болмайды. Өйткені қаралы әйел ғана шашын жайып жіберетін болған.



	Жұма күні кір жууға болмайды. Жұма күні кір жуылса - әруақтар риза болмайды.



	Айт мейрамы кезінде кір жууға болмайды. Өйткені айт - қазақ халқының діни мейрамы, қасиетті мерекесі.



	Қызға құйымшақ жегізбейді. Құйымшақ жесе, жеңілтек болады деп санайды.



	Түсік тастамасын деп жас әйелдің етегін бүріп қояды.



	Екіқабат әйелге ара, қайшы ұстатпайды. Үстаса, мерзіміненрбұрын босанады.



	Екіқабат әйел қоян етін жесе, баласы қоянжырық болып туады.



	Жас келіннің емшегі, малдың желіні іссе, қайтыс болған адамды жуған қолғаппен аптайды.





БАЛАҒА ҚАТЫСТЫ ТЫЙЫМДАР МЕН ЫРЫМДАР





	Тыйымдар





	Нәрестенің бетіне ай сәулесін түсірмейді. Ай сәулесі бетіне түссе, ол ауруға шалдығады.



	Жаңа туған баланың кіндігі қатқанша, күн батқаннан кейін үйден күл шығармайды. Егер күл шығарылса, нәрестенің денсаулығы нашарлайды.



	Бала қырқынан шыққанша, түнде алып жүрмейді. Нәрестенің бетіне ай сәулесі түсуі мүмкін.



	Бейуақытта баланың киімін далаға жаймайды.



	Баланы ожаумен ұрса, ырыс-несібе кетеді.



	Баланы сыпырғышпен ұрмайды. Сыпырғы тиген бала жаманшылыққа үшырайды.



	Балаға үлкен адамның алдын кесіп өтуге, үлкендердің сөзіне араласуға болмайды. Бұл әдепсіздік болып саналады.



	Қыз балаларға дөрекі сөз айтуға болмайды. Бұл - әдепсіздік белгісі.



	Қыздардың ұлдарды тебуіне болмайды. Бүл көргенсіздік болып саналады.



	Үлкен кісіге бірінші сәлем беру керек.



	Үйге келген кісінің аяқ киімін тазалап, ол кетерде алдына қою керек.



	Үйге келген кісіге төрден орын беру керек.





	Ырымдар





	Дүниеге келген нәрестенің кіндігін ақ балтамен кесіп, таза жіппен байлайды да, түбіне күл себеді. Ақ балтаны өзге нәрсеге пайдаланбай, сақтап қояды. Ер баланың кіндігін «үй күшік болмасын» деп қырдан асырып лақтырады. Ал қыз баланың кіндігін «үйдің құты болсын» деген ырыммен ошақ түбіне көмеді.



	Жаңа туған сәбиді емізбестен бүрын таза суға малынған қасқырдың жүнімен ауыздандырады. Ерте кезде қасқыр киелі саналған, сондықтан да бұл ырым бала қасқырдай қайратты да қажырлы болсын деген ниеттен туындаған.



	Нәрестенің ұйқысы тыныш болуы үшін және жын-шайтанды қуу мақсатымен адыраспанды отқа жағып түтетіп, баланы бөлерден бұрын бесікті айналдырып, аластап шығады.



	Бала бөленген бесіктің үстіне жеті нәрсе (шапан, кебенек, тон, жабу, жүген, қамшы және бесік көрпе) жабады. Кебенек пен қамшы - ел қорғайтын ер болсын деген тілекті білдіреді.



	Ұл баланы қырық күнге жеткізбей, 37 - 39 күнде, ал қыз баланы қырық күннен асырып, 42 - 44 күнде қырқынан шығарады. Бұл - ұл баланың қалыңдығына төлейтін қалың малы аз болсын, қыздың қалың малы көп болсын деген ырым.



	Сәби шалқасынан жатып алаңсыз ұйықтаса - елге белгілі азамат болып өседі, бүк түсіп жатса - уайымшыл, жігерсіз болып шыгады, етпетінсн жатып ұйықтаса -ойшыл болады. Егер аяқ-қолын еркін созып ұйықтаса - болашақ батыр, кемеңгер болады.



	Қыз балаға шашы өссін деп желке жегізеді.



	Баланың желкесі шұқыр болса немесе желкесінен сүйсе, қырсық, кесір болып өседі.



	Баланың орайы екеу болса, екі рет үйленеді, немесе екінші рет тұрмысқа шығады.



	Шөбересінің алақанына су құйып ішкен қарт жұмаққа барады.



	Балаға шешен болсын деп таңдай жегізеді.



	Батырдың, ақынның, палуанның сарқытын жегізсе немесе олар сәбидің аузына түкірсе, жақсы қасиеті мен өнері балаға қонады.



	Балаға қарғыс өтпеу үшін үш кемпірдің бұтының арасынан өткізіп алады.



	Сәбиге көз тимес үшін бетіне күйе жағып, үстіне ескі киім кигізеді.



	Бойына бала бітпей жүрген әйел баланың ит койлегін ырым етіп қалап алады.



	Баланың қарын шашын адам аяғы баспайтын жерге көміп тастайды. Өйтпесе, бала бақытсыздыққа ұшырайды.



	Сәбидің аяғын басып тез жүріп кетуі үшін тұсауы кесіледі.



	Нәрестені тіл-көзден сақтау үшін оның бесігіне, киіміне тұмар ретінде жыланбас, үкі, тоғыз моншақ, күміс тиындарды іліп қояды. Сәбиге «көз тиді» деп секем алған жағдайда сол адамның үйінен бір нәрсесін әкеліп түтетеді.



	Баланы асырап алғанда ер балаға -асықты жілік, қыз балаға тоқпан жілік ұстатып, көпшілікті бұған куә етеді.



	Үйге кіріп келе жатқан бала есік алдына құлап қалса, үйге береке, ырыс, байлық келді деп қуанады.



	Сәби тоңқайып, екі аяғының астынан караса, күткен жолаушы немесе қонақ келеді.



	Бала тұрмай, шетіней берген жағдайда оны басқа адам өтірік сатып алады.



	Әйелдің екіқабат кезінде жерігі қанбаса, баланың аузынан су ағып жүреді.



	Әйел, не еркек жұмыс істеп жатқан үйге келгенде, қолгабыс жасамаса, баласының белі бүкір болады. .



	Бала алгаш жолға шыққанда тоқым-қағар жасап тойлайды.



	Сәби анасынан ұстап отырып емсе - сараң, еркін отырып емсе мырза, жомарт болады.



	Сәби көзін ашып ұйықтаса, жары сұлу болады.



	Есіктің тұтқасын жуған сумен көз тиген баланың бетін, екі алақаны мен табанын жуса, тәуір болып кетеді.



	Көз жара шыққан балаға сойған малдың немесе құстың көзінің суын жақса, жазылып кетеді.



	Бала тілін шығарса, тіл келеді, яғни хабар келеді деп жориды.



	Сәбидің тілі мезгілінде шықпаса, нағашысының үйіне апарып бір қойды сойып, соның ішегімен буындырады.



	Бөбек алақанын шапалақтаса, қуанышты хабар келеді.



	Перзентсіз ерлі-зайыптылар мойнына көгеннің бұршағын салып бала тілейді.



	Бала қаспақ жесе, үйлену тойында жаңбыр жауады.



	Баланың мойны тез және түзу беку үшін оның шілдеханасына сойған қойдың мойын омыртқасын тұтасымен асып, тесігіңен шыбық өткізіп, кептіріп қояды.



	Шала туған баланы тымаққа салып, неше күні кем болса, сонша күн кереге басына іліп қояды.



	Қалы, меңі үлкейіп кетпесін деп, қалымен туған балаға «Қалдыбай», «Қалдыгүл», «Меңдігүл», «Анарбай», «Анаргүл» деп ат қояды.



	Сәби өз үйіне «ассалаумагалейкүм» деп кірсе, ол үйге кешікпей қонақ келеді.



	Сәби қолындағы заттарын «шашу» деп шашса, ол үйде той болады.





БЕСІККЕ ҚАТЫСТЫ ТЫЙЫМДАР МЕН ЫРЫМДАР





	Бос бесікті тербетуге болмайды. Бос бесікті тербеткен жаман ырым саналады.



	Үйге келген адам бос бесікті тербету арқылы өзінің ұрпақсыз қалғанын үндемей-ақ білдірген.



	Бесікті сатуға, кез келген адамға беруге, аяқ астына тастауға болмайды. Қазақ халқында бесік ұрпақ жалғастыратын қасиетті бүйым саналады. Баласы көп үйдің бесігін жақсы ырымға жорып, тек жақын туыстары қалап алып, жаңа түскен келіннің отауының төріне қойған. Бесікті ашық қалдырмайды, орап қояды. Бос бесіктің өзін анда-санда отпен аластап, жын-шайтаннан қорғаған.





ЖОЛ ЖҮРУГЕ ҚАТЫСТЫ ТЫЙЫМДАР МЕН ЫРЫМДАР





	Сейсенбі күні алыс жолға шықпайдьі. Сәрсенбі күні жолға шыққан жолаушының жолы болады.



	Жолда кездескен адамнан «қайда барасың?» деп сүрамайды, «жол оң болсын!» деу керек.



	Аттылы жолаушы келсе, атын қазыққа байлап, содан соң ғана киіз үйінің аддына келіп, үй иелерімен сөйлеседі. Егер асыққан жолаушы болса, аттан түспестен, киіз үйдің сыртынан сөйлеседі.



	Жүкпен жолға шыққанда, үйден тұз алмайды.



	Жүрер жолдың уақытын кесіп айтуға болмайды. Ол қүдайға астамшылық, күпірлік болады. Жол жүретін адам «Алла жазса», «Алла жол берсе», «Қүдай қаласа», «Барар жердің дәмі тартса», «Жол бойындағы әруақтар қолдап, Алла оңдаса» деп тілек тілегенде, жол бойындағы кедергілердің бәрі аластатылады.



	Жұма күні қөшуге болмайды. Жұма - қасиетгі күн. Бұл күні ата-баба әруақтары шаңыраққа келіп, дұга дәметеді.



	Егер жолаушы жол бойында тұмсыгы өзіне қарап жатқан аттың немесе түйенің басын кездестірсе, бұл жақсы ырым, ал керісінше болса, онда жолы болмайды.



	Жолаушының алдынан қара мысық кесіп өтсе, жолы болмайды. Егер ит кесіп өтсе, жолы болады.



	Жолаушыға түзге отырған әйел кездессе, жолы болады.



	Алыс жолға шыққан адамдар қара шаңырақтан немесе үлкен кісінің үйінен дәм татып аттанады.





ПЫШАҚҚА ҚАТЫСТЫ ТЫЙЫМДАР МЕН ЫРЫМДАР





	Пышақ қауіпті зат болғандықтан, онымен ойнауға, жүзін жалауға, адамға кезенуге болмайды. Сол себепті де оны сыйға бсрмейді және сұрап, қалап алмайды.



	Біреуге пышақ үсынса үшын - өзіне, сабын кісіге қаратып береді.



	Ет кескенде қатар отырған екі кісінің біреуі ғана пышақ ұстайды.



	Біреудің пышағымен ет кескенде құры қайтармайды. Ұшына май немесе ет шаншып береді.



	Бір нәрседен шошынғанда пышақты жастықтың астына қойып ұйықтайды.



	Мал баққан адам құр қол жүрмейді, қынды пышақ алып жүреді.



	Пышақтың жүзін көкке қаратып қоймайды. Бұл үйдің малы не жаны пышаққа түссін деген жаман ырымды білдіреді.



	Жақын адамнан пышақ, ине алмайды. Аралары суып кетеді.





ҚАРУ-ЖАРАҚҚА БАЙЛАНЫСТЫ НАНЫМДАР МЕН СЕНІМДЕР





	Батырлар өз қаруларын қасиетті санап, сыйынған, оларды қастерлеп, әрқайсысына жеке ат қойған (мысалы: ақберен, нар-кескен т.б.)



	Садақ пен қылыш - белге, найза қолдың карына ілінген, айбалта ердің қасына байланып, шоқпар тақымға қыстырылған.



	Соғысқа кірер алдында батырлар каруларына мадақ айтып, серттескен.



	Ерте кезде қаруда батырдың жаны болады деген сенім болған.



	Батырдың қаруын мұрагері өскенше сақтап, әкеден балаға мирас еткен.



	Батырдың қаруын ешқашан қадірсіз іске қолданбаған.



	Батырларға арналған қарулар сәнді де қымбат тұрған. Сондықтан қылыш, айбалта, шоқпар тәрізді қаруларды елшіліктерге барғанда, лауазым дәрежесін бергенде, т.б. жайларда бағалы зат ретінде сыйға тартқан.



	Жорық кезінде демалуға тоқтағанда, түнегенде, күзетте тұрғанда батырлар найзаларын жерге шаншып, басқа қаруларын соған іліп қоятын болған.



	Жорыққа шықпаған кезде садақ, қылыш, айбалта, шоқпар үйдің керегесінде ілулі тұрған, ал найза, сүңгі үйдің сыртындағы белдеуге қыстырылған. Соған қарап батырдың үйде екенін білген.





КИІМГЕ КАТЫСТЫ ТЫЙЫМДАР МЕН ЫРЫМДАР





	Киімді оң қолдан бастап киіп, сол қолдан бастап шешеді. Оң қолдан бастап киім кию жақсы ырым саналады.



	Киімді желбегей жамылмайды, өйткені екі қолы жоқ адам ғана киімді желбегей жамылып жүреді.



	Тозбаған киімді тастауға болмайды. Қазақ халқында тозбаған киімді тастау - жаман ырым. Егер адам оны кигісі келмесе, біреуге сыйлау керек.



	Кір киімді киюге болмайды. Киімді әрқашан таза және ұқыпты ұстаған жөн.



	Көпшіліктің алдында жалаңаш-жалпы жүруге болмайды. Бүл әдепсіздік болып саналады.



	Өте ұзын немесе қысқа киім киюге болмайды. Бұлай киіну адам жұмыс істеген кезде қолайсыздық тудырады.



	Киімді сілкіп киген жөн, өйткені киімге жабысқан улы жәндіктер болса ұшып түседі.



	Қыздарға ер баланың киімін киюге болмайды. Ер баланың киімін кию жаман ырым саналады.



	Шалбар мен етікті тұрып киюге болмайды. Оларды соғыс кезінде ғана тұрып киетін болған.



	Киімнің жағасын басуға болмайды. Киім жағасын басу жаман ырым саналады.



	Жастық орнына шалбарды жастамайды. Шалбарды жастану настықтың белгісі болып саналады.



	Бас киімді тебуге, лақтыруға, теріс киюге болмайды. Жақсылықтың бәрі адамның маңдайына жазылады, сондықтан да бас киімнің орны ерекше. Бас киімді әрқашан таза, ұқыпты ұстап, босағаға емес, төрге ілу керек.



	Аяқ киімді төңкеріп қоюға, теріс киюге болмайды. Өйтсе, адамның жолы болмайды, жаманшылыққа ұшырайды.



	Қыз басына ақ, қара орамал тартпайды. Ақ - жаулықтың, қара - қайғының белгісі болып саналады.



	Бөтен адамға бас киім бермейді және айырбастамайды. Адам басы кемиді деп санайды.



	Садақаға киім берсе, оның түймесін қиып алады.





ЫДЫСТАРҒА ҚАТЫСТЫ ТЫЙЫМДАР МЕН ЫРЫМДАР





	Ыдыста ашық қалған тағамды жаратуға болмайды. Халық ұғымында ашық қалған тағамды жын-шайтан жалап кетеді деп санайды.



	Су құйылған немесе тағам салынған ыдыстың бетін ашық қалдыруға болмайды.



	Ыдыстың беті ашық қалса, улы жәндіктер түсіп кетіп, суды немесе тағамды бүлдіреді.



	Егер көршілер тамақ әкелсе, ыдысын бос қайтармайды. Бос қайтару көргенсіздік болып саналады.



	Бие сауатын көнекті төңкермейді және түбін таяқпен немесе қолмен ұруға болмайды. Ырыс-несібе кетеді.



	Қазанды ашық қалдыруға, төңкеруге болмайды. Халық үғымыңда ашық қалған қазанды жын-шайтан жалап кетеді деп саналады.



	Қазанды төңкеріп қойса, ырыс-несібе кетеді.



	Ас ішкен ыдысты төңкеріп қоймайды. Ол ырысыңның таусылғанын білдіреді.



	Қонаққа кетік кесеге шай құюға болмайды. Бұл қонақты құрметтемеу болып саналады.



	Ішінде не бары білінбейтін ыдыстан ішуге болмайды. Ақ шыныдан жасалған ыдыстан ғана ішеді.



	ЬІдыстан су ішерде азырақ төгіп жіберу қажет.



	Мыс және қола ыдыстарды тамаққа пайдалануға болмайды. Мұндай ыдыстарда тағам бүлінеді.





СҮТ ТАҒАМДАРЫНА ҚАТЫСТЫ ТЫЙЫМДАР МЕН ЫРЫМДАР





	Тойға немесе асқа қымыз әкелген сабаны біржолата сарқып босатпайды, түбінде міндетті түрде бір ожау болса да қымыз қалуы керек.



	Жерге төгілген ақты (сүт, айран) басуға болмайды. Сүт төгілген жерге тұз себеді. Іркітті ашық далада піспейді, құты кетіп қалады.



	Сауылған сүттің бетін ашып қоюға болмайды. Беті ашық қалса, шаң-тозаң немесе улы жәндіктер түсіп кетіп, сүтті бүлдіреді.



	Сүтті үрлеп ішпейді, майлылығы азаяды.



	Сүттен жасалған тағамдарды жерге түкіріп тастауға болмайды. Сүт тағамдарын жерге түкіріп тастау күнә болып саналады.



	Сүт сауатын шелекті су басына апармайды, құты кетіп қалады.



	Ақтың жуындысын адам жүретін жерге төгуге болмайды.



	Малдың бірінші сауымынан алынған майды асқа қолданбайды. Онымен босағаны, табалдырықтың жоғарғы бөлігін майлайды.





НАНҒА КАТЫСТЫ ТЫЙЫМДАР МЕН ЫРЫМДАР





	Нанды шашуға, жерге тастауга, басуға, рәсуа етуге болмайды. Нан - дәм басы, онсыз өмір жоқ. Сондықтан да дастарқанға алдымен нан қойылады. Жерде жатқан нан болса, алып, адам баспайтын жерге қою керек.



	Таңертең нан ауыз тимей үйден шығуға болмайды. «Асығыспын, нан ауыз тиейін», «Ең қүрыса, нан ауыз ти» деген сөздер бекер айтылмаған.



	Нанды төңкеріп қоюға болмайды. Нан - қасиетті дәм. Онымен ойнауға болмайды. Нанды бір қолмен сындыруға болмайды. Кемтар адам ғана нанды бір қолмен сындырады.



	Нанды басып Құранды алуға болмайды, ал аяқтың астына Құранды қойып нанды алуға болады.





ТАМАҚҚА ҚАТЫСТЫ ТЫЙЫМДАР МЕН ЫРЫМДАР





	Қолды жумай тамақ жеуге болмайды. Тамақ жеудің алдында және соңында қонақтардың қолына жылы су құйылады. Қолға су құю оң жақтан солға қарай орындалады. Қол жуғанда қолдың әрбір саусағын жеке-жеке жуады.



	Дастарқан басында адамдар жасына қарай отырады. Тамақ әуелі үлкен кісінің алдынан бастап қойылады.



	Тамақты асықпай ішеді. Тамақ ішер алдында «Бисмиллаһи рахмани рахим» деп нанды сындырып, ауыз тигеннен кейін басқа тағамды жейді. Бұл сөз «Мейірімді Алланың атымен бастаймын» дегенді білдіреді.



	Тамақты оң қолдың үш саусағымен алады және әркім өз алдынан жейді.



	ЬІстық тамақты, шайды үрлеп суытпайды. Тамақтың құты кетеді.



	Тамақты және шайды өте ыстық немесе салқын күйінде ішуге болмайды. Тамақты аз-аздан алып, асықпай шайнап жейді.



	«Нан қатты екен», «шала піскен», «күйіп кеткен», «езіліп кеткен» т.б. сөздерді айтып нанды, тамақты сынамайды. Нанды, тамақты сынау - ашаршылықты шақыратын жаман ырым.



	Тамақты шынтақтап жатып, түрегеп тұрып немесе тым еңкейіп отырып жеуге болмайды. Тамақты отырып жеген дүрыс.



	Дастарқан басында мағынасыз әңгімелер айтуға болмайды. Тамақтану кезінде әрбір адам өзін-өзі ұстай білуі, мүмкіндігінше аз сөйлеуі тиіс.



	Бейіт басында немесе жанында тамақ жеуге болмайды. Ал көшеде, базарда, көлікте мүмкіндігінше көпшіліктің назарын аудартпай тамақтанған дұрыс.



	Жуылмаған көкөніс пен жеміс-жидектерді жеуге болмайды. Өйткені жуылмаған тамақтан адам ауруға үшырайды.



	Тамақ жеп отырған адамды орнынан қозғаған әдепсіздік болып саналады.



	Қонақ адам тамақты тәбетіне орай, өз қалауынша жегені дүрыс. Оған тамақты зорлықпен алдыру әдепсіздік болып саналады.



	Тамақты, нанды қалдырмай, тауысып жеп қою керек. «Жаманнан жарты аяқ ас қалар» деген сөз бекер айтылмаған.



	Тамақ ішіп болғаннан соң түрып кетуге болмайды. Өйткені тамақтану соңында ас қайырылып, бата беріледі. Үй иесіне жақсы тілек айтылады.



	Ас ішіп болған соң, «тойдым» демейді, «қанағат» деген жөн.



	Дастарқан басында отырған қонақты санамайды. Қонақты санау жаман ырым саналады.



	Дастарқан аттаған әдепсіздік болып саналады.



	Әкесі тірі бала бас ұстамайды. Егер бала бас ұстаса, әкесі өліп қалады деген ырым бар.



	Тамаққа қарай түшкіру әдепсіздік болып саналады.



	Тамақ пісіргенде асқа шаш түсіп кетпес үшін шашты орамалмен байлап алу керек.



	Балаға ми жегізбейді. Ми жеген бала мидай былжыр, ынжық болады деп саналады.



	Жас балаға бұғана ұстатпайды. Бұғана ұстаса, бойы өспей қалады деп жорыған.



	Қызға кәрі жілік ұстатпайды. Кәрі жілік үстаса, күйеуге шықпай, оң жақта көп отырып қалады.



	Ішіп отырған шайға сама (сәме) түссе, қонақ келеді.



	Шашалған адамға «май қап» дейді.



	Ет турағанда бір кесек ет қалып қалса, ет тураушыға өтірік айтатының бар екен дейді.





ҮЙ ТҮРМЫСЫНА ҚАТЫСТЫ ТЫЙЫМДАР МЕН ЫРЫМДАР





	Тыйымдар





	Киіз үйге кіргізілген отынның артығын шығарып тастамайды. Өйткені бұл -үйден өлік шығады деген ырым. Қазақтың киіз үйінде бір жағдайда ғана - үйде өлік болғанда от жағылмайды, отын сыртқа шығарылады.



	Түнде сандықты ашпайды, ашса, әулеттен біреу-міреу өледі деп жорамалдайды. Ал өте қажет болған жағдайда, «оған жылан кіріп кетті» деп ашады.



	Есіктің киізін үйдің үстіне қарай лақтырмайды, орап қояды. Әйтпеген жағдайда жау найзасымен ашып кіреді, яғни жауласқан адам үй қожасын жеңіп кетеді.



	Ауа райы жақсы болса, түндікті бақанмен тіреп қоюға болмайды. Бұл - жау шақыру деген жаман ырым.



	Жанып тұрған шырақты үрлемейді, өйткені бұлай сөндірсе, адам ұмытшақ болады.



	Есіктің босағасын керуге, табалдырығында тұруға болмайды. Бұл - жамандық шақырма деген мағынадағы тыйым. Себебі жау шапқанда ғана үй иелері босағаны керіп, табалдырықта тұрған.



	Есікті тебуге болмайды. Жау келгенде ғана есікті теуіп кіреді.



	Үйді айналып жүруге, жүгіруге болмайды. Бұл - жамандық шақырма деген мағынадағы тыйым. Себебі жау келе жатқанда ғана үй иелері үйді айналып жүрген.



	Біреуден қайрақ сұрамайды.



	Жастық басқа жасталатындықтан, оны аяқпен баспайды.



	Арқанды, бақанды аттаса, шаңырақтың құты кетеді.



	Шәугім мен аққұманның шүмегін есікке қаратып қойса, ырыс-несібе кемиді.



	Итке ожаумен ас құймайды - үйдің берекесі кетеді.



	Біреу келгенде үйді сыпырмайды - әдепсіздік болып саналады.



	Сыпырғымен адамды ұрмайды.



	Сыпырғыш, күрек, айырдың басын жоғары қаратып қоймайды. Бұл - «ұстайтын кісі жоқ» деген жаман ырымды білдіреді.



	Сыпырғышты төрге қоймайды. Бұл - үй ішіндегі жаманшылық, ауру-сырқау сыпырғышпен босагадан шықсын, төрге жоламасын деген ниеттен туған ырым.





	Ырымдар





	Жаңа үйге көшіп келген отбасына «қоныс жайлы болсын!» дейді.



	Егер киіз үйге байғыз қонып, бақыратын болса, бұл үйдің иесі үлкен бақытсыздыққа үшырайды. Егер, керісінше, қарға қарқылдаса, онда бақытты болады.



	Егер киіз үйге кіріп келе жатқан адам сүрініп қетіп қүласа, үй иесі кенетген мал-мүлікке ие болып, дәулеті артады.



	Қыстаудан жайлауға алғаш рет көшкен кезде, бірінші күні қыстаудың маңына, жол бойына аялдайды. Одан соң әрі қарай қозғалғанда жолдың екі жағынан үлкен екі от жағады, содан кейін оттың арасынан жүк тиелген түйелерді қос-қостан өткізеді. Бұл қаскүнем рухтар мен жын-шайтаннан сақтану үшін жасалады, өйткені олар көшті анди алмай, от ішінде қалып қояды.



	Киіз үйде қүмырсқа көбейіп кетсе, жылқының екі тезегін уыққа іліп қояды.



	Ит ұлыса, шаңырақта жаманшылық болады.



	Көрпенің тұйығын ірге жаққа қаратып төсейді.



	Егер киіз үй сыртына ит сарып кетсе, құт келеді деп жақсылыққа жориды.



	Қызылша және басқа да жұқпалы аурулар тарағанда, басқаға жұқпасын деп немесе қызылша шыққан балаға тілсұқ болмасын деп, есік сыртына не маңдайшаға шикі жас ет байлайды. Шикі ет ауырып жатқан адамымыздың еті шикі еді, қызылша шығып жатыр деген шартты белгіні білдіреді. Шикі етті қарға, сауысқан сияқты құстар ала қашып, тыныштық бермеген соң, қызыл бөз байлайтын болған.



	Жаңадан қайнатқан сабынды жоғары қойса, ол үйге түскен келін өркөкірек болады.



	Несібесі көп, дастарқаны мол болсын деп жаңа үйдің босағасын маймен майлайды.



	Пәле-жаладан аулақ болсын деп жаңа уйленген жастардың төсегін арша түтінімен ыстайды.





ОТҚА ҚАТЫСТЫ ТЫЙЫМДАР





	Отты шашуға, аттауға және басуға болмайды. Отты шашса, аттаса немесе басса, отбасының берекесі кетеді.



	Отқа түкірмейді. Қазақ халқында от қасиетті нәрсе болып саналады.



	Отты су құйып өшірмейді, өйткені оны қайта тұтату қиын болады.



	Түнде үйден күл шығармайды. Себебі күл төгілген жерді басуга тура келеді.



	Күл төгілген жерді басуға болмайды. Барлық жаманшылық күлмен кетеді, оны басу сол жаманшылықты үйіңе әкелгенмен бірдей.





КҮН, АЙ ЖӘНЕ ЖҮЛДЫЗДАРҒА КАТЫСТЫ ТЫЙЫМДАР МЕН ЫРЫМДАР





	Жүлдыздарды санамайды. Жұлдыз санаса, өлім-жітім, жаманшылық көп болады



	Айды қолмен көрсетсе, отбасыңда жаманшылық болады.



	Күнге, айға қарап дәрет сындыруға болмайды. Бұл - өлім-жітім шақыратын жаман ырым.



	Аспаннан ағып түскен жүлдызды көрген қазақтар «менің жүлдызым жоғары» дейді.



	Жаңа айды көргендер «жаңа айда жарылқа, ескі айда есірке» деп бата жасап, ырымдайды.





ТӨРТ ТҮЛІККЕ ҚАТЫСТЫ ТЫЙЫМДАР МЕН ЫРЫМДАР




	Тыйымдар



	Буаз малды төлдер алдында, өрістен қайтқанда, өріске айдарда қуаласа, өз мерзімінен бүрын төлдеуі мүмкін. Мұны «іш тастау» дейді.



	Мал қораның сыртында, болмаса ішінде ысқырмайды. Халқымызда ысқырыққа жылан келіп, малдың емшегін шағады немесе сүтін сорып кетеді деген түсінік қалыптасқан.



	Жас мал төлдегенде үйге қарыз сұрап келгендерге ештеңе бермейді - жас төлдің құттты кетеді.



	Қой қоздағанда шуын жерден айыруға болмайды; оны сүйретіп апарып тастайды, әйтпесе қозы қашаған болады. Әрі шуын жеп қойған мал тумай қалады.



	Мал туып жатқанда жанында адам тұрса, төлін қызғанып, өлтіріп тастауы мүмкін.



	Малшы көктем уақытында далаға жалаң аяқ, жалаң бас шықса, отарына суық тиіп ауырады.



	Ұрлық жасаған, өтірік айтқан адамға мал бағуға болмайды, малдың берекесі кетеді.



	Тұмса малдың алғашқы сүтін ешкімге бермейді; сүтті болса, оны бөтен адамға айтып мақтамайды, себебі сүті қайтады.



	Мал иесі немесе оның отбасында адам қайтыс болғанда, мал сауылмайды, төлін ағытып жібереді.



	Мал қораға түнде ошақтан шала жанған от алып шығуға болмайды.



	Бөгде адам отар ішінде жатса, малдың құты кетеді.



	Сойылған малдың қанын төрт түлік (әсіресе сиырдың) көзінше төкпейді, сүтінен айырылады.



	Ораза кезінде малдың орнын ауыстырмайды, әйтпесе иесі өкпелейді.



	Малдың алдынан бос ыдыспен шықса, сүті азаяды.



	Малды қу шыбықпен, көсеумен айдаса, сүті күйіп кетеді. Малды жас шы-бықпен айдайды.



	Малға бас киім лақтырса, сүті кетеді.



	Малға дауыс көтеріп ұрсуға, балағаттап, тіл тигізуге болмайды - иесі өкпелейді.



	Қойды қант беріп, тұз беріп шақыруға болмайды, оған сайтан жүгіреді.



	Жас малдың арқасынан сипай берсе, өспей қалады.



	Жатқан малдың үстінен аттауға болмайды. Аттаған жағдайда кейін қарай аттау керек. Әйтпесе мал омыртқасын сындырады, болмаса қасқыр жейді.



	Жас малдың мүйізі шығар кезде қолмен сипаса, мүйізі қисық болады.



	Жас малдың тістерін санаса, өлім-жітімге ұшырайды.



	Бөтен адамды малдың ортасына кіргізбейді - малға көз тиеді.



	Малды сауарда зекімейді - сүті кетеді.



	Мал сауылып жатқанда иесімен амандасып, сауынның қасына келуге болмайды - малдың сүті қайтады.



	Мал өріске кеткен соң, қой қораның есігін ашып тастауға болмайды, өйткені жын-шайтан еніп кетеді.



	Малды бөтен адамға саудырмаған жөн, себебі мал адам жатырқамай, өзге адамға да сүт беретін болады.



	Малшылар беті-қолын жумай мал шығарса, мал өлім-жітімге үшырайды.



	Таңертең ерте малға бөтен адамды шығаруға болмайды, себебі малдың құттты кетеді.



	Қой бағып отырып тігін тігуге және өзіне, отбасына байланысты қайғылы нәрселерді айтуға болмайды. Мал иесі өкпелейді.



	Малдың жаныңда отьірып, тізеге салып ағаш сындыруға болмайды, малдың аяғы сынады. Оны отын жаратын балта мен немесе аяқпен басып сындыру керек.



	Сатылған немесе сыйлаған малды еске алып, қайғырса, сол жақта өліп қалуы мүмкін.



	Мал туралы сөз болғанда, «Не бағып жүрсің?», «Не айдап жүрсің?», «Не сауып жүрсің?» деп сұрамайды - иесі өкпелейді.



	Малшы мал баққанда ұстайтын таяғын бөтен біреуге бермегені жөн. Өйткені шопанның таяғы киелі болып есептеледі. Ол жын-шайтанды малдан аластайды.



	Малды ит-құстан, жын-шайтаннан сақтау үшін күн батқаннан кейін қорадан шығармайды.



	Жаңа ай туғанда қойға қошқар жіберсе, иесі өкпелейді.



	Қойларға қошқар жіберіп жатқанда ұрсысуға, қамшы өруге болмайды. Қойдың құттты қашады.



	Он екі мүшесінің бірі кем адам қойға қошқар жіберуіне болмайды. Қозылар сондай болып тууы мүмкін.



	Малдың сүйегін аяққа баспайды, жерге көміп тастайды.



	Қойдың мүйізін, жүнін өртесе, қорадағы қойдың сүйегі сырқырайды.



	Малды аяқпен тебуге, ал атты бастан ауыздықпен ұруга болмайды. Иесі өкпелейді.



	Малға «кет!» деп дауыс көтеріп зекімейді.



	Түнде мал санамайды және ешкімге мал бермейді. Малдың берекесі кетеді.



	Қой қоздап жатқанда малды сатпайды, біреуге сыйламайды. Малдың құттты қашады.



	Түйені таяқпен ұрып айдамайды, жетекке алады.



	Мал табынының алдынан немесе қой отарының арасынан бойлап өтсе, иесі өкпелейді.



	Малдың кемшілігін айтып сөйлесе, мал ауырады немесе сүт бермейді.



	Мал қорада дәрет сындырса, малдың желіні іседі, сүті қайтады.



	Малдың сүйегін отқа салса, қорада байлаулы түрған малдың сүйегі сырқырайды, жылқы малы шошымалы болады.



	Тірі малға көрсетіп мал сойса, сауын малы сүтінен айырылады.



	Жылқының жусауын, қотандағы қойдың тынысын, малдың өрісін бұзса, иесі өкпелейді.





	Ырымдар





	Мал айдап бара жатқан адам кездескенде «айдар көбейсін!» дейді, ал малшыға «бағар көбейсін!» деген тілек білдіреді.



	Жас ботаны бірден көзге түсірмейді. Оны бір ай шымылдықтың не ши қоршаудың ішінде үстайды. Жас бота тұрған киіз үйдің белдеуіне бөтен адамның атын байлатпайды. Егерде бөтен адам ботаны көріп қалса, оған жалма-жан «тіл-көзім тасқа» дегізіп, ботаға түкіртеді немесе отқа тұз тастатады.



	Мал йесі малдың сүттілігіне, немесе семіздігіне риза болғанда, алдымен құдайға сыйынып барып ризалығын білдіреді, әйтпесе көзі тиюі мүмкін.



	Қазанда қайнап жатқан сүт төгілсе, малдың желініне жара шығады. Сүт отқа күйсе, малдың емшегіндегі сүт азаяды.



	Мал сойғанда төс шеміршігін кесіп алып, жарға не босағага лақтырғанда жабысып қалса - ол үйдің аты жүйрік болады.



	Сиырдың желіні іссе, таңертең ерте кебіспен ұшықтайды.





МАЛ ӘБЗЕЛДЕРІ МЕН ҚҰРАЛДАРЫНА БАЙЛАНЫСТЫ ТЫЙЫМДАР МЕН ЫРЫМДАР





	Мал әбзелдерін лас жерге, аяқ астына тастамайды. Оларды арнайы орынға іліп қояды.



	Мал үстайтын құралдарды (қүрық, бұғалық т.б.) аттамайды. Мал ұстайтын құралдар киелі болып саналады.



	Мал ұстайтын құралдарды тік көтеріп жүруге болмайды, олардың ілгегін қолға іліп, жерге сүйретіп жүреді.



	Атты немесе басқа малды сатқанда, яки біреуге сыйлағанда ноқта-жүген, бас жібі берілмейді, ырыс-несібе олармен бірге кетеді.



	Мал байлайтын арқанды, жіпті, көгенді т.б. аттамайды.



	Қой қырқатын қайшыны иесіне «мұны мен емес, жер беріп отыр» деп ойлап, жүнге орап қайтарады. Қайшыны қолға бермейді, жерге қою керек. Екінші адам оны сол жерінен алады, әйтпесе қайшы қойдың терісін кесіп кетеді.



	Ер-тұрман ұй-ішіндегі арнайы жерге қойылады.





ҚОРШАҒАН ОРТАҒА ҚАТЫСТЫ ТЫЙЫМДАР





	Егінді, шалғынды бейсауат баспайды. Обал болады.



	Көкті жұлса, «Көктей соласың» деп жамандыққа жориды.



	Суға дәрет сындыруға болмайды. «Ағын судың арамы жоқ» деген сөз бар. Бұл суды басқалар пайдаланады.



	Суға түкірмейді, өйткені бұл суды қайта ішуге тура келеді.



	Ағын суды бұруға болмайды. «Судың да сұрауы бар», «Аққан су арнасымен ақсын», «Бидің жолы ақ, судың жолы сара» деген сөздер бар.



	Қүстардың ұясын бұзуға болмайды.



	Қарғаса, үй ішіңе кесепаты тиеді.



	Торғайдың жұмыртқасын қиратсаң, бетіңе шұбар түсуі мүмкін.



	Аққу киелі құс деп саналатындықтан, оны атуға, құс салуға болмайды.



	Қыран құстарды атса, киесі тиеді.



	Киіз үйдің шаңырағына қарлығаш ұя салса, балапандары ұшып кеткенше көшпейді. Қарлығаш адамға дос, сондықтан ұясын бұзбайды.



	Байғыз киелі құс болғандықтан, оны ұстап алуға болмайды.



	Үкіні ұстап алуға болмайды. Үстаған күнде үкісін жүндеп алған соң, бір тойдырып, босатып жіберу керек.



	Жапалақ пен жарқанатқа тиюге болмайды, қарғысы қатты болады.



	Құмырсқаның илеуін бұзсаң, үй ішіңе кесепаты тиеді.



	Бақаны өлтіруге болмайды, жаңбыр жауады.



	Жылан үйге кіріп кетсе, өлтірмейді, басына ақ құйып шығарады.



	Жолбарыс, аюды көп ауламайды, оларды «аң иесі» деп санайды.



	Өсіп түрған ағашқа балта тигізуге болмайды. От жағуға қураған ағашты, малдың тезегі мен қиын пайдаланады.



	Жабайы анды үнемсіз аулауға болмайды. Қажетіне қарай аулап, қалғандарының өсіп-өнуіне жағдай жасап отырады.



	Қара суды сапырмайды.





ҚҰСТАРҒА БАЙЛАНЫСТЫ НАНЫМДАР МЕН СЕНІМДЕР





	Қарғалар тобымен шуылдасып ұшса, қыста күн суытады, ал жазда жамандық белгісін білдіреді.



	Құстар өзендегі, арықтағы суға түссе, ауа-райы өзгеріп, жаңбыр жауады; жер бауырлап ұшса, күн бұзылады.



	Көкектің даусы оң жағыңнан естілсе, бай боласың; сол жағыңнан естілсе, сәтсіздікке ұшырайсың;'алдыңнан естілсе, көп жыл ауырмайсың, денсаулығың жақсы болады.



	Үкі түнде ауылдың сыртынан шақырса, ауылда көп кешікпей өрт, болмаса қайғылы жағдай болады; үкісін жұлып алып, бойтүмар етіп сақтаған адам қатерге ұшырамайды.



	Егер тауық үясына ерте қонақтаса, ертеңіне жауын-шашын болады; бір аяғын бауырына алып, ұзақ түрса, күн суытады.



	Егер тырналар дыбыс шығармай тым жоғары ұшса, күн жылы болады.



	Үйдің төбесіне қарлығаш не көгершін ұя салса, жақсылық болады, өйткені бұл құстар - Алланың сүйіктісі.



	Тауықтың мезгілсіз шақырғаны - жаман ырым.





ЕГІНШІЛІККЕ КДТЫСТЫ ЫРЫМДАР





	Егін егіп жатқан диқанға өтіп бара жатқан жүргінші: «Бір дәнің мың дән берсін», - деп амандасады.



	Егер диқаннан біреу-міреу егістік үшін дән сұраса, ол сұраушыға мүмкіндігіне қарай береді.



	Диқан өз қырманының астығын алып, пайдалануға кірісерде «Диқан атаның» атына бағыштап, Құраннан аят оқиды. Содан соң алғашқы өлшем қайыр-садақаға, «аққұлаға» бөлінеді. Бұл күндіз емес, міндетті түрде кешкісін оттың жарығымен жасалады.





АҢШЫЛЫҚКА ҚАТЫСТЫ ТЫЙЫМДАР МЕН ЫРЫМДАР





	Аңға шыққан аңшыға «Қанжығаң майлансын» деген тілек айтылады.



	Андағы бірінші олжа ешкімге сыйланбайды, бірінші олжа қоян, ал кейінгісі қасқыр немесе түлкі болса да солай етіледі.



	Атып алған құланның немесе жабайы ешкінің басын немесе сауырын міндетті түрде аңды атқан аңшының өзі пайдаланады, ал қалған етті серіктес аңшыларымен бірдей етіп бөледі.



	Дос-жаран, құда-жегжат және туған-туыстан ит алмайды. Араларында түсінбеушілік болып, суысып кетеді.



	Ит - жеті қазынаның бірі. Сондықтан оны өлтіруге, азаптауға, қаңғыртып жіберуге бодмайды. Олай етсе, иесінің басына жаманшылық үйіріледі.



	Бүркіттің тұяғы қасиетті саналады, оның үйдің төріне не бесікке іліп қояды.



	Аңдар мен құстарды рұқсат етілген мерзімде ғана аулау керек.



	Балықтың құйрығын үстаса, қармаққа балық түспейді.





ӨЛІККЕ ҚАТЫСТЫ ТЫЙЫМДАР МЕН НАНЫМДАР




	Тыйымдар



	Әл үстіндегі адам о дүниеге аттанар алдында қатты қиналып жатса, дауыс көтеріп жылауға болмайды. Ол тірілерді қияалмай қиналады.



	Мәйіттің кебінін жиі тікпейді, үйден өлік шығуы жиілеп кетеді.



	Баласы қайтыс болған әйелдің көп жыламағаны жөн. Ол о дүниеге әке-шешесін күтіп алуға кетеді. Ал әке-шешесі көп жылай берсе, көз жасынан пайда болған көлге батып кетіп, әке-шешесін күтіп ала алмайды.



	Өлік жатқан жерді қырық күнге дейін басуға болмайды. Бұл күндері өлік жатқан жерде қайтқан адамның иесі жүреді.



	Өлік шығарылып әкетілісімен үй жинаса, әруағы риза болмайды.



	Адам өлімі туралы хабарлап (естіртіп емес) жүрген хабаршы табалдырықтан айтып қана кетеді, үйге кіріп, тамақ ішпейді. Бұл «үйге жаманшылық кірмесін» деген ырым.



	Олік иесіне көңіл айтып келе жатып, жолда басқа үйге кіріп тамақ ішуге болмайды. Бұл да «үйге жаманшылық кірмесін» деген ырымнан туған, Жаназа шығарылып жатқанда жалаңбас отырса, әруақтар риза болмайды.



	Өлген адамға дауыс көтеріп жоқтап жылағаннан кейін беті-қолды жумай тамақтан дәм тату күнә болып саналады.



	Өлген адам тірі кезінде пендешілікпен істеген жамандықтарын еске алып, ауыр сөздер айтса, о дүниеде жаны қиналады.



	Қабірдің топырағын үйгенде топырақ тастаушылар күректі аяқпен баспайды және бірінің қолынан бірі күректі алмайды, тек жерден ғана көтеріп алады. Бұл «өлім-жітім аз болсын» деген ырым.



	Көзі тірісінде өзіне көр қазуға болмайды. Бұл жаман ырымға жатады.



	Кісісі қайтқан үй көңіл айтуға келген адамдарды қарсы алмайды, шығарып та салмайды. Өліктің артын күтеді.



	Қаралы үйде дауыс көтеріп күлмейді. Бүл әруақты қорлау болып саналады.



	Өлген кісінің қабірін баспайды. Себебі әруағы риза болмайды.



	Молада дәрет сындыруға, мал жаюға болмайды. Бұл өруақтарды қорлау болып саналады.



	Моланың басында жүрелеп емес, малдас құрып отырады.





	Нанымдар





	Кісі көз жұмғаннан кейін орнына қырық күн бойы шырақ жағады. Осы күндері үйдің ішінде өлген адамның иесі жүреді. Қырық күн өткенде молда келіп құран оқығаннан кейін ғана үйден шығып кетеді.



	Егер жетіге толмаған бала шетінесе, жаны жұмаққа барады; екі-үш жасқа дейінгі нәресте шетінесе, періште болып үшып жүреді.



	Өлікті үйден шығарарда әйелдер дауыс салып жылауы керек, оны естіген әруақ риза болып жатады.



	Жүма күні өлгендердің күнәсі кешіріліп, жұмаққа барады.



	Өлікті үш күнге дейін сақтап, күзетеді. Себебі өлген адамның жаны үш күнге дейін үйдің ішінде ұшып жүреді.



	Марқүмның денесі жатқан жаққа карама-қарсы сол жақ түгел тазартылып, киіз үйдің керегесі жалаңаштанады. Бүл - үйдің іші таза емес, Әзірейіл келіп өлген адамды бауыздаған кезде қан басып кетеді деген ұғым.



	Өліктің денесі оралған кілемді түнде жұлдызға қаратып жайып барып пайдаланады.

	Оглавление

	АДАМНЫҢ ІС-ӘРЕКЕТІНЕ КАТЫСТЫ ТЫЙЫМДАР МЕН ЫРЫМДАР

	ӘЙЕЛГЕ КАТЫСТЫ ТЫЙЫМДАР МЕН ЫРЫМДАР

	БАЛАҒА ҚАТЫСТЫ ТЫЙЫМДАР МЕН ЫРЫМДАР

	БЕСІККЕ ҚАТЫСТЫ ТЫЙЫМДАР МЕН ЫРЫМДАР

	ЖОЛ ЖҮРУГЕ ҚАТЫСТЫ ТЫЙЫМДАР МЕН ЫРЫМДАР

	ПЫШАҚҚА ҚАТЫСТЫ ТЫЙЫМДАР МЕН ЫРЫМДАР

	ҚАРУ-ЖАРАҚҚА БАЙЛАНЫСТЫ НАНЫМДАР МЕН СЕНІМДЕР

	КИІМГЕ КАТЫСТЫ ТЫЙЫМДАР МЕН ЫРЫМДАР

	ЫДЫСТАРҒА ҚАТЫСТЫ ТЫЙЫМДАР МЕН ЫРЫМДАР

	СҮТ ТАҒАМДАРЫНА ҚАТЫСТЫ ТЫЙЫМДАР МЕН ЫРЫМДАР

	НАНҒА КАТЫСТЫ ТЫЙЫМДАР МЕН ЫРЫМДАР

	ТАМАҚҚА ҚАТЫСТЫ ТЫЙЫМДАР МЕН ЫРЫМДАР

	ҮЙ ТҮРМЫСЫНА ҚАТЫСТЫ ТЫЙЫМДАР МЕН ЫРЫМДАР

	ОТҚА ҚАТЫСТЫ ТЫЙЫМДАР

	КҮН, АЙ ЖӘНЕ ЖҮЛДЫЗДАРҒА КАТЫСТЫ ТЫЙЫМДАР МЕН ЫРЫМДАР

	ТӨРТ ТҮЛІККЕ ҚАТЫСТЫ ТЫЙЫМДАР МЕН ЫРЫМДАР

	МАЛ ӘБЗЕЛДЕРІ МЕН ҚҰРАЛДАРЫНА БАЙЛАНЫСТЫ ТЫЙЫМДАР МЕН ЫРЫМДАР

	ҚОРШАҒАН ОРТАҒА ҚАТЫСТЫ ТЫЙЫМДАР

	ҚҰСТАРҒА БАЙЛАНЫСТЫ НАНЫМДАР МЕН СЕНІМДЕР

	ЕГІНШІЛІККЕ КДТЫСТЫ ЫРЫМДАР

	АҢШЫЛЫҚКА ҚАТЫСТЫ ТЫЙЫМДАР МЕН ЫРЫМДАР

	ӨЛІККЕ ҚАТЫСТЫ ТЫЙЫМДАР МЕН НАНЫМДАР





