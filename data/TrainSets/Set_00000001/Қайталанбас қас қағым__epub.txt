	Досан Жанбота

	Қайталанбас қас қағым...



	Досан Жанботаның шығармалар жинағының екінші томына еніп отырған деректі эссе, новелла, повестер жинағы. Əңгіме арқауы бірімізге ете не жақын, енді бірімізге атақ-даңқы, халқына жасаған игілікті ісі арқылы таныс адамдар өмірінің қас қағым сəттік келбет-кейпі, пенделік қарымқатынасы. Бұл жинақта бес жылдықта асқан асу, белестері, атақ-даңқы, омырауына қадаған жұлдыз, орден, медалы жайлы баяндалмайды. Ағалардың таза адами келбеті. Əрқайсысының ХХ ғасыр тарихынан алар орны бар. Бағаласақ, көзінің тірісінде-ақ өздеріне-өздері ескерткіш қойған. Енді оларға біздің мадақ, мақтауымызда қажет емес тəлімдік тəрбие болар, ертеңгі өсер ұрпақтарға керек. Автор пəленнен естідім, түген айтты демейді. Өзі ол адамдармен сыйласқан, дидарласқан. Сол енді қайталанбас өмірдің қымбат көрінісін Сіздердің назарларыңыза ұсынып отыр. Бір шоғыры баспадан жарық көрген жинаққа шыққан, ал енді бір шоғыры газет, журналдарда басылып жарық көрген...

	Кітап қалың оқырман қауымға арналған.





	II кітап



	СӨНБЕЙТІН ШЫРАҚ



	Əр қаламгер – жеке əлем. Олардың қалам қуаты да, кісілік келбеті де əр алуан. Даңғаза атақ пен даурықпаны құлқы сүймейтін Досан ағаны көркем де көрікті сөздің көнбіс шебері деуге болады. Біз жарық көрген (кітап көп болғандықтан шығар) көркем шығармалардың бəрін оқи бермейміз. Егер уақыт тауып До сан Жанботаның əңгімелерін, эсселерін, повестерін оқысаңыз, жоғарыдағы мен айтқан пікірге қосылар едіңіз.

	Əдебиеттің қасиетті табалдырығын аттаған қазақ жазушыларының көбі алғашқы қадамын өлеңнен бастаған. Бүгінгі шығармашылығы жайлы алғашқы рет əңгіме қозғап отырған, жарты ғасырға жуық қаламды қару етіп, қаламдас замандастарымен бірге қарасөздің дəу қара қазанын қайнатып жүрген Досан Жанбота – сол сарбаздардың бірі. Қазір қарықты əдебиет жанкүйерлері жақсы біледі.

	Мен жазушыны бала күнімнен білем. Мектепке барғанымда ауылдағы ел оны «ақын» дейтін. Иə, бесінші сыныпта мектеп қабырға газетіне, одан кейін аудандық «Екпінді малшы», қазіргі

	«Хан-Тəңірі», облыстық «Коммунизм нұры» – қазіргі Жетісу, «Қазақстан Пионері» – қазіргі «Ұлан» газетіне өлеңдері шығатын. Біз іздеп жүріп оқитын едік. 1957 жылғы одақтық өнер фестивалінде белгілі композитор, досы Əсет Бейсеуов оның «Жетісу» газетінде жарық көрген «Туған жер» деген өлеңіне əн жазды. Қазақтың белгілі сазгері, музыкант, ұстаз Ибрагим Нүсіпбаевтің дирижерлығымен отандық стадионда «Алматы қалалық балалар хоры» орындағанда, төбеміз көкке жеткендей қуанғанымызды қалай ұмытайын. Бұл əн қазақ радиосының алтын қорында сақтаулы.

	Туған жерім, қасиетті мекенім,

	Мəңгі сені жырмен желпіп өтемін.

	Сенде ғана көтерілсем, биікке,

	Сенде ғана арманыма жетемін, –

	деген Досан Жанбота сол тəтті үміттен əлі күдерін үзген жоқ. Ол бүгін арманына шықты. Діттеген биігіне шықты. Жазушылар одағының белді мүшесі. Өлеңдер жинағын оқырмандарға ұсынбаса да, Əсет Бейсеуовтей досы əн шығарған. «Абайдың елі», «Жамбыл ақын мəңгілік» əндерін КСРО халық əртісі Ермек Серкебаев, КСР Халық əртісі, Мемлекеттік сыйлықтың иегерлері Нұрғали Нүсіпжанов, Мақпал Жүнісова т.б. өнер жұлдыздары орындайтын он бес əні қазақ радиосының алтын қорында сақтаулы. Бұл оның өнерге қосқан үлесі.

	Досан Жанбота – еліміздің əр дəуірдегі қол жеткен жетістігін, табысын үзбей насихаттап келеді. Егемендікті алған сəттен бастап тарихи құндылықтарды ел игілігіне жаратуда талмай ізденіп, мүмкіндігінше жемісті еңбек етіп жүр. Оның əңгімелері, эсселері, хикаяттары, романы өмірмен өзектес, шынайылығымен құнды.

	Қаламгер əдебиет əлеміне алғашқы қадамын қалыптасқан дəстүрмен өлең жазудан бастады дегенбіз. Бүгін көркемсөздің көкжиегіне прозаның ауыр жүгін арқалап келіп отыр. Шығармашылықтың үлкен жолына шыққандардың бəрі бірдей діттеген мақсатына жете бермеген. Табиғаты күштілер ғана бар қиындыққа төзіп, тұғырлы шыңына шығады. Ал əлсіздер «анау аяғымнан шалды, мынау кітабымды шығармады, еңбегімді бағаламады» деген сияқты сандаған сылтау-себеп айтып, ұлы жолдың бойында қалады. Д.Жанбота сондай сындардан сүрінбей өтті жəне ешкімді жазғырмайтындардың қатарында. Оның мақсаты көп кітап жазу емес, өзі өмір сүрген дəуіріне адал қызмет ету.

	Досан ағаның туындыларын оқып отырсақ, өзіміз көгалына аунап, суына шомылған кəдімгі ауыл өмірінің таныс-бейтаныс көріністері көз алдымызда тұра қалады. Кейіпкерлері көбіне қайшылықты. Бірте-бірте өсу үстінде көрінеді. Көңілдерінде қылаудай кірі жоқ, ауылдың аңғал да ақкөңіл адамдары ағынан жарыла сыр ақтарады. Таулары жаңғырығып, баулары орамал бұлғап, қыраттары құшақ жайып, бұлақтары сылдырай ағып, жусан мен шалғын исі танауды жарып, жаныңа жаз, көңіліңе саз ұялатады. Тіпті, кей сəтте өзіңді, өзіңнің балалық, жастық шақтарыңды тауып алғандай əсерге бөленесің. Шығармаларының өн бойында мөпмөлдір сағыныш бар. Өмірдің өзі күйініштер мен сүйініштерден тұрады десек, ол суреттеген боямасыз өмірдің шынайы көріністері жүрегіңді толқытады. Жүрегіңді толқытса шығарма нашар болмағандығы. Жазушының мінез байлығы мінсіз туындылардың тууына ықпал еткен. Барды бардай, жоқты жоқтай қабылдайтын біртоға мінез, атағын шығаруға, өз шығармасын дəріптеуге, даңқ пен дақпыртқа онша құлықты болмағанын сеземіз.

	Кеңестік дəуір кезеңіндегі шығармаларында сол кездегі өмір шындығын дəл көрсетуге, өзі бел ортасында жүрген қоғамдық қарым-қатынастарын дəуір тынысындағы процестердің адам психологиясындағы ықпалын жан-жақты бере біледі. Кіршіксіз көңілден туған өзекжарды іркіліссіз ойларын паш етеді. Бұл тұрғыда əр оқиғаны сана сүзгісінен өткізе білетін сергектігін, замана көшінің бағыт-бағдарын саралауда талғампаздығын, қоғам шындығы мен халық тарихын бағамдағанда тереңнен зерде лей алатын аңғарымпаздығын байқаймыз. Табиғат бояуы, заман демі, адам мінезінің алақұйын құбылмалылығы оқиғалар барысында нақты ситуациялар арқылы көрініс табады. Жақсылық пен жамандықтың ымырасыз күресі, адалдық пен əділетсіздіктің бітіспес айқасы «мен мұндалап» алдыңнан шығады.

	Олай дейтінім, 1968 жылы «Жазушы» баспасынан жарық көрген халқымыздың мақтаны Абайдай, Шоқандай алыптардың бейнесін сомдаған мүсінші, қоғам қайраткері, профессор Кəкімжан Наурызбаевтың балалық шағы жайлы жазылған. Ақын редактор Қастек Баянбаев риза көңілімен ұсынған «Нұрлы тас» повесі миллиондаған оқырмандардың сүйіктісіне айнал ды. Шындықты мойындасақ, мақтанатын-ақ сəт еді. Бірақ Досан Жанбота мақтанған жоқ. Ол кезде сəл мақтанның лебі лүп етсе, «мен мықтымын» – деп кеуде соғатын. Бұл бір коммунистік идеологияның лаулап тұрған шағы. Орталық партия комитеті «тың, тыңайған жерлерді игердік!» деп, дүниежүзіне жариялап жатқанда, қазақ ақын-жазушылары қол қусырып отырған жоқ. Мақтан желі кеулеген əңгіме, романдар, повестер жарық көрді. Осы қуанышқа Досан Жанбота да үлес қосты. Бірақ ол мақтанбады. Осы игілікті іс барысында, атаққұмар жағымпаздардың «пəлен гектар тың жерді игердік» – деп мақтанып, мəлімет бергендердің, өкіметтен орден, медаль дəметкендердің табиғаты қатал мамырдың жиырмасында тоңы еріп, он бесінші шілдеде ақ қар жауып қалатын Хан-Тəңірі шыңының түбіндегі тарихи Қарқара жайлауын бүлдіргендерін ашына жазды. Осы он баспа табақтық «Дала оттары» повесінде енді бір ғасырсыз гүл жайқалған табиғи шөптің шықпайтынын ашына айтып шырқырады. Жарық көрген көркем повестерден «Дала оттары» повесінің ерекшелігі сонда еді. Көптеген қиындықтарды көріп жүріп жарық көрді.

	Орайы келгенде жаза кетейін, Жанботаның «Дала оттары» повесін басқалар оқыды ма, оқымады ма, білмеймін. Ал Алматы облысы қазіргі Райымбек ауданындағы (бұрынғы Кеген ауданы) хат танығандар түгел оқыды десем қателеспеймін. Өйткені жер де, аты өзгергені болмаса, бүкіл кейіпкерлер де өздері күнде көріп жүргендер еді. Халықтың жүрегін тулатқан шындықты шырайлы көркем тілмен бейнелегендігімен ыстық болған шығар. Том-том роман жазса да туған ауылы, елі жазушы деп мойындамайтындар да кездеседі.

	Елін, жерін сүйген халықтың жүрекжарды айтайын дегенін айтқандығында шығар. Айтарын іркілмей айтқан жазушыда арман бар ма. Бұл повестке Шығыс Қазақстан облысындағы белгілі журналист, көп жыл облыстық газеттің редакторы болған Жұмаділ Əділбаев көлемді жылы пікір білдірді. Кеңес өкіметінің идеясына, бастамасына қарсы келгендерді ол кезде ешкім де қолдаған емес.

	Қазақ прозасының құнарлы топырағынан тамыр тартқан Д.Жанбота шығармалары атамекеннің саф ауасын, алқызыл гүлдері мен боз жусанның жұпарын бойына сіңірген. Журналистік қызмет пен қаламгерлікті қатар алып жүрген дарын иесінің қайсы туындысын атасақ та, əрлі де нəрлі. «Айтарың болмаса, əдебиетке келме» деген қағиданы берік ұстанған Досан аға əрбір шығармасын сезімге, ойға құрады. Адам жанындағы қалтарыстарды, көпшілік онша елей бермейтін қолаттарды іздейді. Қуанса да, мұңайса да, кейіпкерлері өмір шындығынан алшақтамайды. Мұның басты себебі – оның ақынжандылығында.

	Балалық бал дəурені Ұлы Отан соғысына тап келген ұрпақтың өмірбаяны қабырғасы қатаймай, белі бекімей жатып ойыннан гөрі ой баққан жетімнің өксігінің, жесірдің көз жасының куəсі болған, жадаулық пен жоқшылықтың азабын көбірек тартса да, көнбестікпен қанағатқа қарын тойғызған, тайқы тағдырмен тақасып, қандай сын сəтте де сенімін өлтірмеген, заманның көшін өрге сүйресем деп құлшынған, қанша сүрінсе де, тізе бүгуге намыстанған рухы үстем, жігері жасампаз жандар десе болады.

	Əр адам – уақыт перзенті. Досан ағаның өз басы да азамат болып қалыптасуда қиын-қыстау кезеңдердің сан тарау соқпақтарынан өтіп, шыңдалды. Өмірдегі талай-талай қиыншылықтармен беттесті. Ащының да, тұщының да дəмін татты. Мойыған жоқ.

	«Оқысам, білсем, халқымның бір кəдесіне жарасам» деген таудай талап оны тірлікпен тайталастырды, жақсылармен жанастырды. Солардың бəрінен сабақ алды. Халық деген алыпты тану, оның қазынасы мен қайнарына сусындау ең басты мұраты болды. Бала шағында интернаттың қара нанын қаузаса, алғаш еңбекке араласқанда, білек түрініп, егінін де екті, қойын да бақты, сиырын да сауды. Қара жұмыс қолына жұғып қалған жоқ. Қайта өмір мектебінің өткелдері болып жадында қалды, ширатты. Оның кейіпкерлерінің бойындағы инабаттылық, бауырмалдық, парасаттылық, жастық жігер, салт-дəстүрімізге адалдық, ұлттық құндылықтарымызды қастерлеу жазушының жеке тұлға ретіндегі адами болмысымен ұштасып жатыр.

	Д.Жанбота кейіпкерлері – тағдыр талайындағы қилы кезеңдерде азаматтығы мен адамгершігіне қылау түсірмей, «Жаным арымның садағасы» деп, күрестен тосылып қалуды намыс көретін, керісінше, құлшынып, қайткенде де жақсылық жасауға ұмтылатын қайсар да иманжүзді жандар. «Дала оттарындағы» Жарқын, «Асу да асу бел еді дегі» Сейпіл, Айса, «Жаңғырықтағы» Бақы, Қыдырбек, «Жер жылуындағы» Асан, Жүніс – табанды да ақжүрек азаматтар.

	Жазушы адам тек жоқтықта, аштықта, жаманшылықта ғана қайырымды болуға тиіс емес. Жақсылықты да, жаманшылықты да қолына шеңгелдеп тумайды, сондықтан əр пенде адам баласына тек ізгілікті істер істеуі керек деген идеяны басты мұрат етіп қояды. Шытырман оқиғалар желісінен олардың нағыз бет бейнесін көрсетеді. Біз жоғарыда атап өткен кейіпкерлер – қиянатпен ымырасыз күресуге белін бекем буған, халық игілігі, мемлекет мүддесі үшін бұралаңы мен бұлтағы көп тіршілікте батыл шешімдерімен, іс-əрекеттерімен баршаға үлгі-өнеге бола алатын тұлғалар.

	Жазушы кейіпкерлері арқылы өзінің де жансарайын ұсынып, көзге көрінбейтін сыралғы əңгімешідей, оқырманын өмірге құлшындырып, болашаққа жетелеп отырады. Автор кейіпкерлерімен бірге мұңайып, бірге қайғырады, қуанышын да тең бөліседі.

	Моральдық-этикалық мəселелер де əр шығармасында назардан тыс қалмайды. Ақыл айту емес, оқиғалар, кейіпкерлер əрекеті арқылы тұспалдап жеткізу, меңзеу аңғарылып отырады. Жазылмаған əдеп заңдары қалыптасқан моральдық ұғымдардан да асқақ екенін мойындатады. Əділдік пен адал еңбек дүниені көркейтеді деген түйінге келеді. Ондай адамдардың жүзі жарқын, өмірі шат екенін дəлелдейді.

	«Жүрегімнің түбіне терең бойла,

	Мен бір жұмбақ адаммын, оны да ойла», –

	дейді ұлы Абай. Кез келген адамның жұмбақ əлем екені – ақиқат. Оны Абайдан артық айтқан ғұлама жоқ. Адамзат баласы бірін білсе, бірін білмей жұмбақ əлемде өмір сүреді. Тіпті, өз жаратылысын түсіне алмай, өмірдегі өз орнын таба алмай кеткен пенде қаншама?!

	Басқаны қайдам, Досан аға мен үшін – жұмбақ жан. Олай дейтінім, қашан көрсем де жан шуағына малынып, жарқылдай күліп, жадырап, жөн сұрасып жатқаны. «Жалпақшешейліктен» емес, жалпыға солай. Айналасына нұр шашуға, адам баласына жақсылық жасауға, жан сезімінің ізгілік шұғыласымен маңайын жылытуға асығады. Тентек теңіздің тегеурініне төтеп беріп, ауына іліккен бекіресіне мəз балықшыдай, жайраңдай басып келе жатады. Қабақ шытып қабаржыған, асып-сасып абыржыған сəтін, қоғамға немесе əлдебіреуге кіжініп, шытынағанын көрген емеспін. Бұл бір ғана менің пікірім емес, барша ауылдастарының (Алматы қаласының тұрғыны болғанына 54 жыл болыпты), замандастарының, қаламдастарының əділ пікірі. Ақын Өтежанның сөзімен айтқанда, «өзіміздің Досан». Бірақ ол əділдігін мақтан етпейді. Міндетім деп есептейді. Көңіл кілтін, жүрек құлпын қимас қаламына ғана сеніп ақтарып, серпілетіні бар. Мағынасы терең, мазмұны тұңғиық жұмбақ дүние құпиясына бойлап, таңды таңға ұрған кездері де аз емес жəне бір ерекшелігі ол шығарманы атақ алу үшін жазбайды. Қаламгер болғаннан кейін айтар ойымды айтып кету парызым деп біледі. Əлдекімдер секілді «классикалық еңбегімді оқымадың», – деп ешкімді кінəламайды, күстаналамайды. Қаламдас, қатарлас, сапарластарымен бірге əдебиет əлеміне қоян-қолтық араласып, өз сүрлеуін айқындап, алғашқы ізашарын тарихи-танымдық ой-толғаулардан бастап, бірте-бірте əңгімелер мен повестер жазуға дендеп бел буды. Туабітті сабырлы қалпын сақтап, асығып-аптыққан жоқ. Республикалық баспасөз беттерінде шымыр да ойлы өлеңдерімен көрініп жүрген Досан Жанбота «Дала оттары» повестер кітабымен елді елең еткізіп, осыдан жарты ғасыр бұрын əдебиет айдынындағы ғұмырнамасын бастап кетті.



	Кез келген қалам иесі өмірден көргені мен түйгенін жазады. Жеке өмірінің де қадау-қадау эпизодтары қалам ұшына ілігеді. Көркем шығарма кейіпкерлері жинақталған, типтендірілген бейне болғандықтан, ол қаламгер өмірінің тікелей көшірмесі емес. Əйтсе де, оны жазушы тіршілігінен алшақ жатқан дүние деп қарау да орынсыз. Сексеннің сеңгіріне шыққан жазушы өмірде жоқшылықты да, тоқшылықты да бастан кешті. Өткен ірілі-ұсақты оқиғалардың тірі куəсі болды.

	Досан аға шығармаларындағы кең тыныстылық, ой буырқаныстары, жанды қимыл, жерасты суларындай тепсінген өмір ағысы суреткерлік нанымдылығымен сүйсіндіріп отырады. Əрдайым идея мен көркемдік шешімді темірқазық етіп алады. Сол діттегеніне жетеді де. Біз автор туындыларындағы оқиғалар мен кейіпкерлердің өңін өңдеп, түсін түстеп, мазмұндап, қайталап жатуды жөн көрмедік. Ол – жеке бір монографиялық еңбектің жүгі.

	Қоршаған ортамен, қоғаммен қилы-қилы тағдыр кешкен адамзат баласының жүрегі бірде шуаққа кенелсе, енді бірде бұлтқа шырмалып, əбігерге түседі. Бұл тұрғыдан қарасақ, Д.Жанбота – күрескер, оптимист қаламгер. Сындарлы сəттерде толқыған көңіл, қат-қабат ойлар легі бүгежегі жоқ, бүкпесіз көкіректен сел боп ақтарылады. Қай кезде де алмағайып уақыт, құбылмалы заман. Пенде тірлікте жаратқан иесі соның бірде ығында кетсе, енді бірде табан тіресіп, тайталаса күреске шығады. Ол: «Жазғаным жарық көрмеді» – деп қаламын суытпайды. Айтарын айтады.

	Досан Жанбота 1965 жылы ҚазМҰ-ды бітірісімен, Қазақ телерадио комитетінде «Құрдастар» редакциясында белгілі журналист, комментатор, өмірден ерте өткен досы Совет Мазғұтовтың жетекшілігімен ақын Дүйсенбек Қанатбаев, жазушы Жарылқасын Нұсқабаев үшеуі журналистік еңбек жолын бастады. Тегінде, журналист қай заманда болса да уақыттан озып жүру керек. Əсіресе, радио, теледидар саласында жұмыс істейтіндердін арасынан проза жазатын қаламгерді табу өте қиын. Талпынғандар болады, болды да. Меніңше, солардың арасынан табан тіреп қалғаны – Досан Жанбота. Соның өзінде баспасөзде қаншама əңгіме, повестері жарық көрсе де, оның жазғандары – елеусіз, ескерусіз. Өйткені əдеби орта жоқ. Жазушының досы көркем əдебиеттің осы күнгі көсемі, кешегі Н.С.Хрущевтің заманында бір жапырақ нанды бөліскен, өзін радио толқынының тасқынынан алып шыққан сыйласы Дулат Исабековтың: «Жанботаевты жер шетіндегі өмірі көрмеген адамдарға апарып қоссаң, үш күннен кейін солардың туысқаны болып кетеді» деген əзілі əр кезде есімде тұрады.

	Күнгейі мен көлеңкесі ілесе жүретін бейдауа тіршілік жазушы Д.Жанботаны бей-жай қалдырған кезі жоқ. Жазушының жанкешті еңбегінің азап екенін қолына қалам ұстаған адам ғана біледі. Өткел бермес өмір ағыстарынан суыртпақтап сыр іздеп, тіршіліктің қымқиғаш болмысынан ешкім айта қоймаған ой түю оңай шаруа емес. Талант дейміз бе, шабыт дейміз бе, қай-қайсысын алсақ та, міне салып, тырағайлап шаба беретін ат емес. Көркем туынды ойда қорытылып, мида піседі. Бұл жағынан келгенде, Досан аға оңсолын ұзақ бағдарлап, тұңғиығына көз жіберіп, көбірек толғанады. Міне, біз де өз əлімізше ой толғап, қалам ұстап жүргендердің қатарынан болғандықтан, адамзатқа, əсіресе, əріптес қаламгерлерге сын көзбен қараймыз. Өз талғамымыздың таразысына тартамыз. Мəселен, осы бір орайы келіп, жазуымызға түрткі болып отырған мақаламыздың кейіпкері – бүгінгі таңда сексеннің сеңгіріне шығып отырған қарт қаламгеріміз Досан Жанбота.

	Адам – адам туралы əр кездерде ойланады, толғанады. «Ол кім?», «Қандай адам?» деген сауалдармен қоса, «Ол өзіме қажет пе, қажет емес пе?», «Туған-туысына, ел-жұртына қандай пайдасы тиеді?» деген сияқты ойлардың əр пендені мазалайтыны рас. Əрине, мұның бəрі – адам психологиясындағы əбден қалыптасып қалған, тіпті, бірқалыптан аунап-ауытқымайтын, санаға сіңіп кеткен сауалдар.

	Ал көркемөнер мен əдебиет адамдарының бір-біріне деген көзқарастары мен пікірлері қатардағы пенделерден көп өзгешелеу болатыны – ақиқат. Өйткені өнер адамдары пендешіліктен бір саты болса да биіктеу тұрады. Бұл тараптан келгенде, əсіресе, ақын-жазушылардың жан дүниесі адамтануға қарай көп бұрылып тұратындықтан, олар өздеріне, өз жеке басына таза да талғампаз сын көзімен қарайды. Олар өз көзімен, өз сезімімен салыстырып, зерттей қарап, адам мен қоғам туралы өзгеше, өзінше ой түйеді. Ой түйіп қана қоймайды, сол ойды сырлы, нұрлы суретпен сыртқа алып шығады.

	Бірде «Қазақ əдебиеті» газетінде Досан Жанботаның «Жиырмасыншы ғасырдың Құнанбайы» деген көлемді эссесі жарық көрді.

	«XVIII ғасырда Меккеге мешіт салған ұлы Абайдың əкесі Құнанбай еді. XX ғасырдың Құнанбайы кім болды екен?» – деп, қызыға оқып шықтым. Кейін кездесудің сəті түскенде, ризашылығымды білдіргім келіп:

	– Сіз естелікті шебер жазасыз. Қазақ телерадио комитетінің төрағасы талайға жақсылық шарапаты тиген, бүгінгі қазақ тілінің Кеңестік замандағы алғашқы күрескері, орыс-қазақ тілінде эфирде алғаш хабар жүргізіп, жиырма төрт сағат қазақша сөйлейтін

	«Шалқар» бағадарламасын өмірге əкелген, ірі қоғам қайраткері Кенжеболат Шалабаев жайлы жазған эссеңізді оқыдым, – деп едім. Өзін мақтағанды ұнатпайтын аға сəл ойланып тұрып:

	– Қазір естелік жазатындар көп. Дені өзінің жақсылығын марапаттап, ақыл-кеңес бергенін дəріптейді. Тапқыш та солар. Мына өмір өзінен басталғандай сезіп, үлгі-насихат айтады. Бізден бұрын да жақсы адамдар өткен, соларды ұмытпауымыз керек. Оларды ескермесек, бағаламасақ акувариумда өскен тамырсыз шөпке айналамыз, – деді.

	Еңбектенгеннен бері газет шығарумен өміріміз өтіп келе жатқан соң, аудандық газеттен бастап, барлық жарық көрген мақаланы, əңгімені оқуға тура келеді.

	Жазушы уақыттың қазанында қайнап, шыңдалған. Көптеген көрнекті қоғам қайраткерлері мен ел құрметіне бөленген еңбек ардагерлерімен кездескен.

	Тегі Д.Жанбота туған жерін жырлаған ақын. Мен оқыған саяси идеясы үшін емес көркемдігінің күшімен жарық көрген жоғарыда сөзге тиек еткен «Дала оттары», «Асу да асу бел еді», «Жер жылуы» шығармаларында жер тағдыры, жер тарихы, жер жақсылығын, жер махаббаты қара сөзбен жырланған.

	Ең соңғы «Жер иесі» повесі егемендікті алғаннан кейінгі ел өмірінен жазылған: «Жер иесі» романы сол жер ананың жоғын жоқтайды, мұңын мұңдайды. Бұл романда жағымды, жағымсыз дейтін кейіпкер жоқ. Алматының жанындағы Қарағайлы деген бұлбұл құсы сайраған, алма-бағы жайнаған елді мекенде тұратын зейнеткер Жаныс қарияның көзімен көргені, көңіліне түйгені сөз болады.

	Роман ұлы ақын Олжас Сүлейменовтің өлеңімен басталды.

	«Біреу болса

	Өзі сол бір еркектің

	Деп жүруші ем тіреуіндей

	Жер-көктің Талқан болдың,

	Ашуландың, ол ашу аз дегендей,

	Төбетімді бір тептің.

	Саған босқа ұсыныппын төрімді,

	Ит ит емес

	Сен ит болдың, жеріндім.

	Менің отты, менің кекті көзіме

	Содан басқа қорқау болып

	Көріндің.

	Осы өлеңді жазушы романына маңдайсөз етіп алған. Қажып шаршаған, барынан айырылған, ынтымақсыз, алдында айқын мақсаты жоқ тіршілігіне кімдер, нелер кінəлі екенін іздеген, бірақ таппаған ауыл қазағының хикаясы, өмірі.

	Досан ағаның ел-жұртына салмақты болып көрінетін себебі – құдай берген жаратылысындағы жан сұлулығы мен көркем мінезділігі. Біз шығармашылық жолын Қазақ теле-радиосында бастады дедік. Содан кейінгі еңбек жолы «Жалын» альманахында жалғасты. Бұл альманах сол кездегі проза жанрында жазатындардың ақ ордасы еді. Ол уақытта бүгінгідей компьютер жоқ. Қаламмен жазылған əңгіме, повестер ағылып жататын. Солардың бəріне жанашыр болып, көз майын тауысып оқитын Досан Жанбота бүгінгі белді қаламгерлердің жолын ашты. Атап айтқанда, Жүсіпбек Қорғасбек, Талғат Теменов, Арқаның ардақты қаламгері, үлкен жазушы Өмір Кəріпұлы – бұл күнде қазақ жазушыларының алдыңғы қатарында.

	Сөзіміз дəлелді болу үшін Өмір Кəріпұлының жазған хатын ұсынайын деп отырмын:

	«Қадірлі қаламдас аға Досеке (Досан Жанботаев), менің тұңғыш кітабыма редактор болып, маған хабарласпай, сыртымнан мақұлдап баспаға (өндіріске) жібере салған кеңдігіңізге ризалық халде жүрмін. Сізден басқа редактор болса, бірдеме дəметіп, мені мазалар еді. Сіздің кең қолтық мəртебеңізге күні бүгінге дейін таңданыста жүремін. Сіз – «Қазақ əдебиетіне» сүбелі үлес қосқан белгілі жазушысыз. Қоңыр мінезді кейіпкерлеріңіз өзіңіздей тартымды көрінеді. Сізге Алла қуат берсін! Өміршең шығармалар туындай берсін. Жамбыл бабамыздың жасына келіңіз. Шын құрметпен – қаламдас ұлыңыз Өмір Кəріпұлы. 16.08.2013 ж. Ақадыр кенті».

	Бұл Өмірдің ақ тілегі, кешегі Досан Жанботаның редакторлығымен жарық көрген жас автордың алғашқы туындысы, бүгінгі əдебиетіміздің бетке ұстар дүниесіне айналды. Ал ардақты болып көрінетін себебі – оның бүкіл болмыс-бітіміндегі, сана-сезіміндегі туған жер, өскен ортаға деген мəңгі сөнбес махаббаты.

	Жалпы қазақ баласының жаратылысы өлеңмен өзектас, жырмен сабақтас. Сөз құдіретінің сиқыры, мəйегі поэзияда болғандықтан, оған ат басын бұрмай кеткен қалам иесі кем де кем. Айғайлатып ақын деп айдар тақпасақ та, қалам қарымымен ақындық тегеурінін танытқан таланттар аз емес, арғысы əдебиетіміздің алыптары Мұхтар мен Ғабит, бергісі Əбіштің ақ өлеңмен жазылған драмалары ақындық өнердің қазақпен туабітті етене екенін көрсетеді.

	Осы бір тұста, айта кетпеске болмайды, Досан Жанботаның ақындық қуаты да ерекше. Оны М.Мақатаевқа арнаған «Аяулы ағай» деген балладасынан сезінуге болады.

	Бұның бəрі бүгінгі емес, əңгіме ғой кешегі,

	Алматының жазғы тұнық кеші еді.

	Биік-биік үйлердің керегесін күн қақтап,

	Бұрыштардан лүп етіп, салқын самал еседі.



	Бізбен бірге тұратын Мүсілімнің Шолпаны,

	Көңілді қыз, ақжарқын кеңейтетін ортаны.

	Ата-анасы қарт ұстаз, шəкіртіміз бəріміз,

	Дəріс берген іліп қойып,

	Географиялық картаны.



	Ал Шолпанмен бауыр едік, бір анадан туғандай,

	Қанша кедей болсақ та, құрмет қандай, сый қандай!

	Иван қарттың күркесінде Жансерігім үшеуміз,

	Емін-еркін шалқыр едік, хан сарайда тұрғандай.

	«Аға» – дейді ол, «Ау» деймін. «Біз – Алжанның Көшегі».

	«Көшек болсаң, қайтейін, көшкен кезде туған екен деседі».

	«Əкем менің танымайды, туысын, өз еліне бармаған».

	«Жақыны да жоқ шығар, заман солай, бəлкім басқа есебі».

	«Туысы бар. Бірақ оны өкімет жауы депті халқының».

	«Маған енді неғыл дейсің, айтшы қане, алтыным»?!

	«Сіздің ақын досыңыз бауыры» екен əкемнің.

	«Ертіп барып таныстыршы. Асыл аға, жарқыным».

	«Кеттік!» – дедім, бардық шауып Мұқағали үйіне,

	Ол тұратын Сырбай ақын көшесінде, бүйірде.

	Сəті түсті. Шыға келді алдымыздан ағамыз,

	Ақ көйлегі желпілдеп, құшақ жая абыз дана күйінде.

	Таныстарды білетін, бірге жүрген күндегі,

	Сəл бөгеліп «Жақсы келдің. Мына бала кім?» – деді.

	Ұзын шашын қайырып, алды дағы шақшасын,

	Қалды іркіліп, Шолпан қыздың туыстығын білмеді.

	«Қарындасың, журналист, қаршығасы Алжанның,

	Бір бай жігіт табылып, қалың берсе, иесісің олжаның», –

	деп əзілді қыстырдым, жымың-жымың күлді де,

	«Неге тұрсың, үйге кір! Айтасың ғой аржағын»

	Деді-дағы ақ жарыла, алға түсіп, жолды өзі бастады.

	Есептесем, ол сонда жігіт екен отыз алты жастағы.

	Дастарқаны жайылып, көңілді бір бас қостық,

	Алғаш рет оқыды «Райымбек» атты дастанды.



	Қаламгер қартаң тартса да, көркем туынды мəңгі жас. Кеңестер Одағының ұранына айналып, Орталық партия комитеті қолдаған, «Тың, тыңайған жерді игерген» сол заманда бүкіл қаламгерлер мақтап, мадақтап өлең-жыр арнап, əңгіме, повесть, роман жазғанда Досан Жанбота коммунистердің асыра сілтегенін, келеңсіздіктерін «Дала оттары» повесінде барынша əшкере етті.

	Саясат, атақ, даңқ үшін ұраншылдықпен, болсын-болмасын тусыраған даланы тулаққа айналдырды. Дəнді дақыл егуге келе бермейтін, табиғаты қатал, 1916 жылы ұлт-азаттық көтерілісі өткен, ұлы жазушы М.Əуезовтің «Қилы заман» романына өзек болған Ереуілтөбені, 1769 жылғы Қытай-қазақ шекарасына алғаш қойылған белгі «Тамғалы тас» секілді тарихи жəдігерлері бар, жазы қоңыр салқын Қарқара жайлауын талқандағанын көркем шығармада ашына жазды. Бұл шығармасы Мемлекеттік сүзгіге үш рет түсіп, əзер жарық көрді. Бұл хикаяттың тағдыр-талайы осындай.

	«Жер жылуы» хикаятын оқығанда жер ананың мейірімін еңбек етіп, жерге қаншалық жылылық сыйласаң, соншама бақыт, байлыққа кенелетініңді сезінесің.

	Əсіресе, «Аяулы ағаларым-ай» эсселер топтамасының орны бөлек.

	Жазушы еңбек жолын журналист болып бастаған дедік. Содан бері жарты ғасырдан астам уақыт өтіпті. Журналист қай дəуірде де қайнаған өмірдің бел ортасында. Демек, жазушы Досан Жанбота сол уақыттың қазанында қайнап, шыңдалған. Көптеген көрнекті қоғам қайраткерлерімен, ел құрметіне бөленген тұлғалармен кездескен. Бірге жүріп сыйласып, сырласып, сұхбат алған. Атап айтсақ, Дінмұхамед Ахметұлымен үш кездесуі – «Қайталанбас қас қағым сəт» эссесі көркем əңгіменің жүгін көтеріп тұрса, халқымыздың қадірменді тұлғасы Асанбай Асқаровпен бірге өткізген күндері туралы толғанысы тəлім берер мазмұн мен ұлағатқа толы. Бұл тұлғалар бес жылдық міндеттеменің қалай орындалғанын айтпайды, халықтың болашағын, ол үшін келешек ұрпақ қандай парызды атқару керектігін тілге тиек етеді. Олар ешқандай қарақан басы үшін байлыққа бас имеген. Алаш ұрпағының алғы күндерінің қамы деп тер төккен. Халқымыздың Абайдай, Шоқандай ұлыларының асыл тұлғасын мүсіндеген қазақтың тұңғыш мүсіншісі, қоғам қайраткері, Мемлекеттік сыйлықтарды беру комитетінің төрағасы болған Хакімжан Наурызбаевтың балалық шағын толғайтын «Тастармен сырласқанда» деректі повесі, арманның алдамайтынын, ол үшін төзімділік, қажыр-қайрат керек екенін паш етсе, ең алғашқы режиссер, профессор Асқар Тоқпановтың ағалық та даналық қасиеті жайлы жазылған «Дүниенің тарын-ай» эссесі оның турашылдығы мен тапқырлығын əңгімелейді. Жазушы елу жыл жұбын жазбай дос болған композитор Əсет Бейсеуовтің өмір жолынан сыр шертетін «Сағындым, Əсет өзіңді» деректі повесі де оқырмандарға талант табиғаты, оның бойындағы өнер құпиясын ашып береді.

	Жазушы «дала академигі» деп халқы құрметтеген ардагер лер – Еңбек Ері Мұқаметжан Түймебаев, облыстық кеңестің төрағасының бірінші орынбасары, ғалым Қазтай Ұлтарақов, иен далаға жаңа елді мекен орнатқан Сағыныш Есбергенов, Стахан Белқожаев, тағы басқа ел сыйлаған азаматтардың көркем портретін кескіндегенде, пенделігі мен періштелігі əдемі əзіл шуағына оранып, оқырман көңілін риза етеді. «Əпке», «Қайықшы», «Балапан ұшпай қалған жаз», т.б. көркем əңгімелері ой тереңдігімен, өзекті мəселелерді қамтуымен құнды.

	Бізге, XXI ғасырдың азаматтарына, ұлан-байтақ ұлы дала ны мұраға қалдырған бабаларымыздың ерлігі – өшпес өнеге. Олар батыр болғандықтан, атамекенімізді анталаған жаудан аман алып қалды. Олардың атақ, даңқы уақыт пен тарихтың алқауында. Аты-жөні, руы, ерліктері тиянақты хатқа кейбірі жазылмағанымен халықтың зердесіне, жүрегіне жазылды. Сондықтан ұлт ұлдарының даңқы ұмытылмай, бізге жетті. Əлмерек, Қалыбек, Малай батырлардың есімі үш рулы елдің ұраны болған. Олар: Бозым, Жəнібекұлы Байсейіт Əндижан, Қашқарияда оқыған, табиғатты зерттеу ғылымынан мол хабардар (қазіргі Алматы облысы, Еңбекшіқазақ ауданы Шелек кеңшарынан арғы Байсейіт елді мекенінің іргетасын XVII ғасырда қалап, өзіне-өзі мəңгілік ескерткіш қойып кеткен) Байсейіт батыр. Ол «Аяққалқан» шипажайын алғаш емге пайдаланған, Шелек өзенінен бұрып, «Баба тоғанмен» қырға су шығарып, егін еккен. «Аңызым – асыл қазынам» хикаятынан тарих қалтарысында қалған танымдық сүбелі дүниелер қойнауына тап болғандай əсер аламыз.

	Қаламгер шығармаларын талдауды əдебиет сыншыларының еншісіне қалдырып, оның көркем туындыларына тəн басты-басты сипаттар мен ерекшеліктерді атап өткенді жөн көрдік.

	Адам – түрлі жаратылыс иесі. Оның құпиясы да қат-қабат. Кісілік мектебінің кілтін таба білген қаламгер – бақытты. Досан Жанботаны осы бақытқа ие болғандардың бірі, əрі бірегейі дей аламыз. Олай дейтініміз ол адам мінезінің сыртқы сипаттамасын емес, ішкі диалектикасын ашуға ден қояды. Оқиғаларды бірде баяу өрбітсе, бірде екпіндетіп, үдемелетіп, мың құбылтуға да шебер. Кейіпкерлерінің ішкі сезімдерін де бояуын жоғалтпай таптұйнақтай бере алады. Жанына тыным бермеген, көңілін толқытқан дүниелерге ғана қалам тартады. Əдебиет табалдырығын əбден толысқан шағында аттаған ол, саннан гөрі сапаға көбірек мəн беріп, аз болса да шұрайлы болса екен деген ұстанымнан айныған емес.

	Өзі өр, бітімі зор бола тұра, кимелемейді, килікпейді. Өз шаруасын бітіріп, қаламымен қанаттанып жүреді. Салыстырмалы түрде, аз жазса да саз жазады. Кейбіреулер сияқты кітабымды 10,20 томға жеткізейін деп жанығып, жанталасып жүрген жоқ. «Жақсы жазу үшін, жақсы білу керек» деген қағиданы қатаң ұстанады.

	Д.Жанбота о бастан социалистік реализмнің шартты құрсауына қамалып қалған жоқ, дайын схематизмнен, шаблоннан, жасанды оқиға құрудан бойын аулақ салды. Оның повесть, əңгімелерінің бірқатары кеңес дəуірінде жазылды. Солай бола тұра, шығармаларында ақылды парторг, көреген де сəуегей социализм көшбасшылары жоқ. Оның кейіпкерлері – өз шаруасын күйттеген, бейбіт өмірге тəубесін айтқан, еңбегін емген, ұрпақ болашағы үшін қандай да от пен судан тайынбайтын, көрер көзге момын болғанмен, рухы үстем тұлғалар. Олар ылғи да əрекет үстінде, ой жетегінде. Үміті де, сенімі де – нұрлы болашақ. Осы жолда олар адасып та жатады, қалт кеткен тұсын қайта түзеп, тіршілік үшін тайталастан тайсақтамай, келер күндердің есігін ашады.

	Жазушының ішкі ойы, көңіл күйі əртүрлі өмір құбылыстарымен буырқанып, толғанып, бірде шалқыса, енді бірде күйзеледі. Оның шеберлігі осы арқылы оқырманын да тебірентуінде. Аяққа оралғы адам бойындағы жаман қылықтар, пендешілік іс-əрекеттер жазушыны шамырқандырады, тұйықтан шығар жол іздетеді. Аласапыран кезеңдердің, адам жан дүниесіндегі өзгерістердің астарында алапат өмір шындығы қылаң береді. Қаймағы бұзылмаған қазақы қалып, үлкенін сыйлайтын, кішісін құрметтеген, əдебін əспеттеп, салт-дəстүрінің салтанатын ту еткен, тентекке «тек» деп, алаяққа ашынған, бірде көл, бірде шөл тіршіліктің бел ортасында жүрген таныс та бейтаныс кейіпкерлер көкейіңе орнығып қалады. Өмірді боямасыз суреттеу Д.Жанботаның қаламына тəн құбылыс. Повестері мен əңгімелерінен күрделі түйіндер мен күрмеулі мəселелерді молынан ұшырастырамыз. Онда ел тағдыры, тіл тағдыры, əлеуметтік ахуалдар сөз болады. Қанша жерден қиын болса да, күйректік танытпайды, қайта қайраттылыққа үндейді. Атамекен табиғатының бауыры тілініп, жұтап, бағының таймауына алаңдап, экологиялық апаттың түп-тамыры рухани апатта, адамдардың тойымсыздығында екенін меңзейді. Адамгершілік, ар-иман тартысы талай тар жол, тайғақ кешулерден өтіп отырады. Кейіпкерлері қиындыққа қажымайтын табанды, қабілет-қарымы мол, ұлтжанды, ел үшін қызмет етсем деп құлшынады.

	Шындықты шашау шығармай, ақиқатты аласартпай төгілдіретін Досанның ой ағыстарының арнасы – шалқар. Заман шындығы мен кейіпкер өмірінің шындығы арасында алшақтық жоқ. Қамтыған тақырыптары да сан алуан. Көркем шындық өмір шындығынан алшақтамайды. Бүгінгі ақиқатпен шектелмейді, өткенге де оралып соғып, тарихтан тағылым алуға шақырады. Маңдайдан тер ағызбай, қулық-сұмдық, пасықтық, айла-шарғы, екіжүзділік, қаныпезерлік, сатқындық, осы сияқты жаман қылықтар арқылы жер-көкті ылаңдап жүрген жандар да кездеседі. ІІІығармада олар жазасыз қалмайды.

	Ол шығармаларында тартыстар мен қоғамдық қайшылықтардың тосын қырларын ашуға, сол арқылы ой биіктігімен көрінуге талпынды. Адамдарды жеке бастың тіршілігі мен қоғамдық өмірінің диалектикалық байланысын бірлікте көрсете білді. Өмірдегі барша талас-тартыс, айқас дегендер адамдар көзқарасында, бағыты мен пиғылында, мінезінде деген тұжырым жасайды. Өзі суреттеген кезеңнің моральдық жəне əлеуметтік проблемалары, рухани тынысы, жетістіктері мен кемшіліктері көрініс тапты. Сол кезеңдегі адамдар бойларындағы рухани жұтаңдық қауіпті қатерді асқындырмау жөнінде дабыл қақты.

	Филология ғылымдарының кандидаты, жазушы Серік Асылбеков: «Көркем əдебиет шығармасы – мезгіл мен уақыттың көркем шежіресі ғана емес, сол заманның рухани тасқа басып, кейінгіге жеткізер санаулы ғана құдіреттерінің бірі», – деп нақтылай түседі. Ал Досан Жанбота – осы бір жауапкершілікті жаны мен түсінген, көркемсөз құдіретін періштеге балайтын санаткер суреткердің өлеңі расында да шежіре.

	Осы бір тұста айта кетпеске болмайды, Досан Жанботаның ақындық қуаты да ерекше, оны мына шумақтардан-ақ сезінуге болар:

	Каспий тұнық, тұп-тұнық-ау, тұп-тұнық,

	Ақжал толқын жас сəбидей еңбектейді бұлқынып.

	Аптап ыстық, күн түбіне сүңгіп кеткен теңіздің,

	Біз үшеуміз жаңа жеттік жұлқынып.

	Су бетінде дірілдейді суретім,

	Əсет* сазгер əн шырқаған түнде, тың.

	Темірханның** ақындығы бар қазаққа əйгілі

	Інілік те атқарып жүр міндетін.

	Тап-таза сурет, мөп-мөлдір өмір көрінісі. Ап-айқын тарих шындығы. Ал «Қайқы кезең» атты өлеңінде əдебиет пен өнер қайраткерлерінің Кеген өңіріне елмен, жермен танысуға бет алған сəтін өте сəтті суреттейді:

	Кезең міне, дəл төбеде көк аспан,

	Айналасы ақ таулар Хантəңірмен таласқан.

	Рымғали ғұлама ымнан бəрін түсінген,

	Қадірбек пен Ақселеу əзілдері жарасқан.

	Ортамызда Жəнібек, бұлбұлы ол даланың,

	Асқақтаған əн қандай, жайсаңы еді адамның.

	Іңкəр көңіл, о, шіркін, ғашық еді-ау өмірге,

	Қонақ бол деп бұларды еліме ертіп барамын.

	Алқызыл жүзі алаулап, қызуы шалқып дененің,

	Қалықтап жүрді Жəнібек аспанында Кегеннің.

	Қарт Қарқара маңдайынан сүйді ерке самал боп,

	Осы шығар, замандас, бақытты шақ дегенің!

	Филология ғылымдарының докторы, профессор Ж.Дəдебаев:

	«Көркем шығарма бітімі бөлек, ерекше бір айна іспетті. Бұл айнадан екі нəрсе қатар көрінеді: онда бейнеленген өмір шындығы жəне оны бейнелеген суреткер», – дейді. Д.Жанбота туындылары үлкен өмірмен де, өз тағдырымен де біте қайнасып кеткен. Сондықтан да оның төлтумалары ұлтымыздың рухани игілігіне айнала беретіні даусыз. Ол проза жанрындағы стильдік, идеялықкөркемдік, поэтикалық ізденістері өзінің оң нəтижесін берген. Өмір шындығына терең бойлап, сол дəуірдегі əлеуметтік ортаға тəн сипаттарды жинақтап, сол жағдайларға сай адам характерін жасайды. Олар адамдар тағдырынан, қоғамдық даму заңдылықтарынан туындағандықтан, ақиқаттан алшақ емес. Бұл автордың түпқазық идеясының нақтылығын дəлелдейді. Суреткерлік парызына адалдығын айғақтайды.

	Бір аңғарғанымыз – Д.Жанбота қай тақырыпқа қалам тартса да, жүрегін толғанысқа түсірген, ойын ширықтырып, жанын мазалаған мəселелерге табан тірейді. Оқырманның талабы да, іздейтіні де осы.

	Жазушының шығармаларындағы көркем шындықтың бірқатары

	– өз көзімен көрген, жүрегінен өткізген өмір құбылыстары. Оның бізге жылы, етене көрінетіні – өзімізге таныс ауыл өмірі. Ол Ауыл атты рухани қойманың қазынасын молынан қарпиды.

	Жазушы шығармаларының алтын арқауы – тазалық, қайырымдылық, адалдық, жалғандыққа бітіспес наразылық. Ол кез келген құбылыстың себеп-салдарын шындыққа сəйкес етіп көрсетуге ұмтылады. Оның қай шығармасы болмасын өрісті, өрелі ойларымен баурап алады. Адам жүрегін нұрлы шуаққа бөлейтін лирикалық жылы иірімдер қаламгер қаламына жиі ілігеді. Бұл оның табиғатының туабітті нəзіктігін айқындайды. Адам баласының басынан кешетін шындықты ізгілік пен адамгершілік мұраты тұрғысынан безбендеуге күш салады. Көзге көрінбейтін кедергілердің арғы жағындағы себеп-салдардың түйінін меңзейді. Қоғамдағы қиғаштықтарға жаны ауырады. Шығармаларының негізгі діңгегі – ой. Ой болғанда да терең, шиыршық атқан, тегеурінді ой. Отбасынан басталып, Отан мүддесімен аяқталады. Өмірдің өзі ұсынған тақырыптарды қаузайды.

	Бір сөзбен айтқанда, ұлттық мүдде, халықтық мұрат – оның шығармаларының берік тіні, кəусар бұлағы.

	Жақыпжан Нұрғожаев



	АҒА

	Баласысың шың, құздар мен таудың сен,

	Қуанамыз асқар тау боп сау жүрсең.

	Туған жердің топырағынан нəр алып,

	Аулымыздың сиырын да саудың сен.

	Бір ұйымға жинап ауыл жастарын,

	Жаңалыққа, жаңа істерге бастадың,

	Клуб салып, əн салғызып ауылға,

	Ауыл емес, ауданға ұран тастадың.

	Мақтауға мен неден аға тартынам,

	Бата алдың ауылдың шал қартынан.

	Ақын едің өлеңмен сыр шерткен,

	Жазушы боп кітап жаздың артынан.

	Жақсы істерің басқалардан биік тұр,

	Жылы жүзің айналаңа құйып нұр.

	Бұзақы да болдың жастық шағында,

	Бір басыңа қанша мінез сыйып тұр.

	Барың болса молсың аға, жомартсың,

	Ниетіңе Алла өзіңді оңалтсын.

	Компьютерде отырасың ой жазып,

	Кейде тіпті үйіңе қонақсың.

	Қалыбекші. Шежіреші Бек дейміз,

	Құрметтейміз, кесе алдыңнан өтпей біз.

	Біле алмадық, тартып тұрған нең барын,

	«Аға, аға» деп айналаңнан кетпейміз.

	Ата дəстүр, білетін жөн-жосықты,

	Қадишадай жеңгемді Алла қосыпты.

	Содан болар дастарқан мол, несіпті,

	Қонақтарың жаптырмай жүр есікті.

	Елу деген жақын емес, өктем жер,

	Өтті талай қыс пенен жаз көктемдер.

	Амандықпен, сыйластықпен, төзіммен,

	Бақытты ғой Алтын тойға жеткендер,

	Мақтамаймын, білер өзі байқаған,

	Жақсы аға деп байтақ жұртқа айта алам.

	Алпысымда өлең жазып келіп ең,

	Жетпісімде шапан жауып қайтарам.

	Бексырға Данышпанов.



	АҒА ДОС



	Мақаланың тақырыпшасын ұлы жазушы қолданған тіркеске жақындатуда мəніс бар. Мұхаң «іні дос» деп алатын еді. Мен керісінше «досты» ағаға тіркестіріп отырмын. Белгілі жазушы Досан Жанбота маған аға боп келеді. Жай бір қалыс аға емес, рухани туыстықтың белгісіндей сыйлы да құрметті аға. Жазушылар қауымына жататын ортадан шыққанбыз. Содан да бір елдің, бір атаның тумасы есептіміз. Өзегін уайымға жегізген, жазылатын шығармасының кілтін таба алмай қыстың ұзақ тұнің тар төсекте дөңбекшумен өткізетін, қатыны қыржыңдап, келіні тыржыңдап, баласы кекеңдеп, қызы секеңдеп, туыс-туған «қияли» деп кекейтін, көрші-қолаң «диуана» деп сыртынан күңкілдейтін, əкім-қаралар «жазғыш» деп шенейтін, қалталылар «сұраншақ» деп жек көретін, не айтары бар, зиялы қауым санатынан сырт қалған, зиянды қауымға бір табан жақын, жазып-сызғанына ақы дəметпейтін еңбегі еш, тұзы сор, не жоғары топқа, не орта дəрежелі лекке қосылмайтын дүбəра тобырға жататын болғандықтан да бір-брімізді «ағалауға» мəжбүрміз. Жазушылар зейнеткерлікке іліксе де, ардагер санатына жатпайды. Соған көзім жетті. Атақ алған, орден таққан, билікке жақындары ілігеді ардагерлікке. Өзімді қоғамнан тыс қалған адамдай сөлекет көремін де жүремін. Оның себебі əріде жатыр. Ұлттық тəрбиенің даңғаза-дабыраға айналып кетуінен іш жиясың. Ана тілімізді қатырып жатырмыз деп бөрікті аспанға атамыз. Қазақ тілі керісінше өңі түсіп, солғындап бара ма деп қауіп ойлайсың. Əдеби тіл, оралымды көркем тіл бара-бара қолданыстан шығып қалуы кəдік. Көркем əдебиеттің насихатталмауы соған əкеп соғуы бек мүмкін. Мемлекеттік тіл саналатын туған тіліміздің өз ішімізде де беделі онша емес. Қалам ұстаған ақын-жазушыларды жүдетіп жүрген осындай келеңсіздік. Жазушы мен жорналшы ана тіліміздің уызына жарыған, кəусарына қанған халқымыздың асыл сүйек тумалары есепті. Шындап келгенде, қаламгерлерге атақтың да, орден-медальдың да, ардагерліктің де қажеті шамалы. Олардың ары да, бары да – туған тілі. Көркем əдебиет тіл құнарымен есейіп түрленеді. Əдебиет насихатталмаған жерде ұлттық тəрбиенің бəсі төмендеп, ана тіліміздің беделі түседі. Одан кейінгі күйбеңде нендей мағына бар?

	Қош, сонымен басты əңгімеге көшейік. Жазушы Досан Жанбота маған қай жағынан болсын, тонның ішкі бауындай жақын. Алғашқы тырнақалды кітабымның редакторы болған еді. Жазғандарын оқып жүремін. Оны ес көріп, өзіме дос санаймын. Ес көретінімнің себебі, екеуміздің (біздер жалғыз емеспіз, бір қауымбыз) мұңымыз ортақ. Жазушылар қауымының төменгі буын өкіліміз. Менің елеусіз жүруімнің себебі, ауылды шырғалаудың салдары болуға тиісті. Досан көкеме не жорық? Қабырғасы қатып, бұғанасы бекігелі Алматыда тұрып жатыр. Жазушылардың қарашаңырағы үйінің дəл іргесінде. Əдеби ортаға елде жатқан қаламгерлер қызығады. Аңсап, сағынады əріптестерін. Ал менің аға досым Досан Жанбота осы мүмкіндікті неге пайдаланбаған? Сексендегі қамкөңіл қаламдасты жазғырудан аулақпын. Одан да інілік парызымды өтегенім жөн шығар. Өтірік мақтап, өсіріп жазудың ретін таппай отырмын. Өзі де мығым денелі, сөзі де салмақты сыншылдығы басым аға достың кеңілінен шыға қойсам жақсы-ау? «Саған мені жаз деп қашан айттым» десе, не деймін?

	Əңгіменің түп себебі мынада. Досекең Арқаның бір шоң мырзасы Иманжан Жекебаевпен құда. Мен тұратын Ақадыр кентіне жиі-жиі ат ізін салады. Сондайда шер-құмардан шығып, бір жасап қаламыз. Аузы ауыр аға досым артық-ауыс сөзге жоқ. Ішін алдыра қоймайды, сыртымен алдандырады мені. Бөтен-бастақ ұсақ сөзге жағын талдырмайды. Өзінің айтуынша, мінезді таудан жұқтырған. «Алатаудың ең биік шыңы – Хан-Тəңірінен етекке домалап кеткен жұмыр таспын», – дейді. Əдемі қисын. Мен де өзімді тау ұлы деп білемін. Ақтау, Ортау, Қызылтау, Таятқан-Шұнақ тəрізді Арқаның жатаған тауларының жуасын тердім. Əр сайынан бұлқынып аққан бұлағының суын жұттым. Содан да алғаш қалам алды жырларымды табиғатқа арнадым. «Таулар мені биігіне бастаса, Бұлақ жайлы түсінігім басқаша, Ұлылығын сүймес едім таулардың, Балбұлағы сайында ағып жатпаса» деп тебірендім. Досекең де шығармашылықты өлең жазудан бастапты. Жастықтың желігімен тауын назардан тыс қалдырып, сұлуға ауып кеткенін айта қоймайды. Айтпаса да белгілі. Əсет Бейсеуов сынды махаббат сазының саңлағымен қатар түзеп, бірге жүргені тегін емес. Ақадырға қыз берген құдамын десе де, жазушы досым маған мінез керсете қоймайды. Бəйбішесі Қадишамен қосылып қоңырлатып əн салады. Сөз тиегін ағытып, өткен-кеткенді еске алады. Құдасы Жекебаев та кеуделі мырза. Сондай отырыста Досекең байсалды əңгімеге ойысады. «Жамбыл ақынның əдебиетте образы ашылмай барады. Соған ізденіп те жүрмін. Əттең, жас келіп қалды? Бұл – əдебиетші қауымға үлкен мін, – дейді сөзін ауырлатып. – Ақын бейнесін көркем прозада сомдау арқылы Кеңестік жүйенің шындығын ашуға əбден болады». Жəне бір көлемді шығарма жазып жүргенін, соны жазудағы қиналысын маған сыр ғып шертеді.

	«Жер иесіз қала ма деп уайымдаймын» дегенде, қоңырқай кескіні күреңітіп кетеді. Шыншыл да шымыр шығармалар жазылмай жатқанына өзін кінəлі сезінген қалып танытады.

	Енді өзіме келейін. Ауылдан табан аудармай жатуымның бір пайдасы мені екі салаға бейімдеді. Қаламгерлік түртініспен қоса қабат, қазақ əдебиетінің жанашыры һəм қазақ жазушыларының оқырманы боп қалыптастым. Өлеңді де, прозаны да құтқармаймын. Жаман жазушыдан сауатты оқырман көп іргелі. Осыған көзім жетті. Менің көңілшектігім соншалық, жазушылардың газетте жариялаған мақалаларын да назарда ұстаймын. Сондай əдетпен «тұңғыш редакторымды» да көз сүзгісінен өткізетін едім. Алғашқы жинақтарын парақтап шыққанмын. Шығармаларында ой басым, сөйлемдері шымыр келеді. Сөзбен суретті нəштеп салады. Жəне бір артықшылығы, қаламы қасаңдықтан ада, журнализм сырқауына шалдықпаған. Көркем прозаның құралдарын шеберлікпен пайдаланады.

	Кейінгі жылдары мен «оқырмандықтан» қалып қойдым. Қазақ жазушыларының соны шығармалары қолға түспейді. Кітап жетпейді ауылға. Далбастап əріптестерімнің газет бетіндегі жазбаларына үңілемін. Сонда менің оларға деген сағынышым саябырсиды. Өзім жақсы көретін, талантын бағалайтын ақын-жазушыларда жік жоқ. Көзі жоғы да, тірісі де мен үшін айрықша қымбат. Шетінен классик деп бағалаймын. Ауылда жатып солардың тілеуін тілеймін. Аға досым Досан Жанботаны да іш тартамын. Сөйткен қаламдастар елеусіз елде жатқан біз пақырды төменгі сортқа жатқызып, көзге ілмейтінін қайтерсің?! Бүгінгі «дамыған» қазақтардың психологиясы да осыған жақын. Қазақ қауымы бірбірін менсінбейтін теке тойлы сырқауға шалдыққан. Қазақ қазақты сыйламайды, қазақ бір-бірін тыңдамайды. Қазақ бір-біріне суық бауыр.

	Осыдан төрт-бес жыл бұрын «Қазақ» газетінен Досан Жанботаның əңгімесін ұшыраттым. Қайыршыларды жазыпты. Сұмдықтай қаталдықпен өрбіген əңгіме бір хикаяттың жүгін көтеріп тұр. Прозаның машығымен байсалды баяндалған оқиға іш жидырады. Жазушы «Қайыршы» əңгімесінің сарынын əріден қозғайды. Бізді қолдап-қорғаған «ұлы халықтың» қайыршысының өзі бүгінгі мына өтпелі кезеңде шетінен миллионер екен. «Адамдар ақылды ғой, Иванды аямаса да, өзінің аман-саулығы үшін қайыр-садақа тастайды. Ал Иванның байлығын ешкім тексеріп жатқан жоқ. Қайыршы демесең ол миллионер. Иə, миллионер...».

	Аға досыма ісім түсіп тұрған жоқ. Ол да мен сияқты жазушылар қауымының көмпіс бір өкілі. Кісі көмпіс болайын демейді. Оны үндеместікке заманы мəжбүрлейді. Жазғандарынан байқалады. Досан Жанбота кешегі кезеңге де риза болмаған. Бірақ соған қарамастан, сол заманның текті де бетті қазақтарын сағынышпен еске алады. Мұндай қасиет кісілікке жатады. Өзінің естеліктерінде сол бір бүркемелі кезеңде де қазағым деп өткен жасаңдарды мөлдіретіп түсіреді қағазға. «Орта бойлы, шымыр денелі, ат жақты, ойлы көзді, қыр мұрынды сөйлегенде (əсіресе, қыз-келіншектермен) қызыл шырайлы өңі құлпырып кететін Ишанбай ағатайдай шежіреші шешенмен (екі тілде бірдей сөйлейтін) ғұламамен бір күн бірге жүрсең, жер шарында сирек кездесетін, тек қазақтай халықта ғана бар даналық академиясының академигінен дəріс алғандай əсерге бөленер едің. Ондай терең білікті-білімді азаматты өз басым осы кезге дейін кездестірмедім десем қателеспеймін». Кезінде Денсаулық сақтау министрі болған Ишанбай Қарағұловты айтып отыр. Абайды сомдаған айтулы мүсінші Хакімжан Наурызбаевты былайша мінездейді. «Ал Хакімжан аға болса, адалдық пен азаматтықтың теңіздей терең шыңырауы сынды абзал азамат еді ғой...».

	Осындай айтулы тұлғаларды тарих шаңдағында елеусіз қалдырып, ақша мен беделдің буына елтіп, жоқтан бар жасап, атамыз осындай батыр болған, бабамыз кереметтей шешен болған деп, онсыз да ақпарат тасқынына тұншыққан ұрпақ санасын ұсақ-түйек ауылдың, рулық деңгейдегі хабар-ошармен сықап жатқанымыз көңілге қонбайды-ау. Керек десеңіз, іш жидырады. Жүзге, руға бөліну ұрпақ жадын жадағайлап жіберуі кəдік. Менің осы жазбадағы кейіпкерім де, мен де рулық сырқаудан қалыс адамбыз. Біріміз оңтүстіктен, екіншіміз Арқадан шыққан қазақ бола тұра, бір кісінің баласындай бауырласып жүреміз. Президент сайлауы келе жатыр. Сайлауды ұйымдасқан түрде айқай-ұйқайсыз тыныш өткізсек – біз одан ұтпасақ, ұтылмаймыз. Қазақ ұсақтап кетпеуге тиісті. Бабаларымыз бір-бірін жеме-жемде қолдап, қорғап келген. Оның мысалы жетерлік. Бұл мақала тапсырыспен жазылған жоқ. Ерігіп-елігетін жастан өтіп кеттік. Мен болсам жетпістің бесеуіндемін. Менің аға досым Досан Жанбота сексеннің сеңгіріне шықты. Мақаланы ұзатқым келмей отыр. Досан Жанботаның бір пікірін газеттен оқыған едім, «Жиырмасыншы ғасырдың Құнанбайы» делінген майы сорғалаған естелік-мақалада еткен ғасырдың жетпісінші жылдарында теледидар, радио комитетін басқарған Кенжеболат Шалабаевты еске алады. Іскер басшы еді дейді. Қазақ радиосында «Шалқар» бағдарламасын ашты. Бұл бағдарлама талай талантты қазақ жастарына қанат бітірді дей келіп, бағзы біреулер оларды «Партияның қолшоқпары болған» деп жазғырады. «Олар партиялық міндетін орындай жүріп, Отанының, елінің, жерінің мұңын мұңдап, жоғын жоқтады», – деп қадап айтады. Осы бір аңғартуды жазушы қауымның бүгінгі күйбең тірлігіне бұрсақ, сөзіміз ауырлап кетеді. Кеңестік жүйенің насихатшылары болған деп жазушы-ақындарды да жазғырамыз. «Алты жүз бе, мың ба, өздері толып жатыр» дейтіндерге не дерсің? Жақында бір деректі құлағым шалды. Ел көлемінде сексенге тарта қала, жүз жетпіс алты аудан бар екен. Сол қалалар мен аудандар бүгінде ақын-жазушыларға зəру. Сөз білетін, жөн білетін қазақы азаматтар қайда да азайып барады. Билікке керек болмағанымен, қалам ұстайтындар халыққа керек. Аудандық, облыстық газеттерде журналистер жетіспейді. Тіпті, жоқ десе де болады. «Мені жаз, мені жаз» дейтіндерге газетке бар десем, ондағылар сіздей дəмін кіргізіп жаза алмайды дейді. Түртінісімнің дені мектеп оқушыларына тақпақ шығарып беруге, өлгендерді еске алып, жоқтау жазуға, мерейтой иелерін мадақтап, газетке мақала, ода жазуға жұмсалады. Жазбаймын десем «жауласа» бастайды. Ауылдағы мен сияқты қаламшының тірлігі осы. Тегін қызмет көрсетемін жерлестеріме. Бұрын дəстүр-салт ауылда, ана тілінің құнары ауыл қазақтарының сөйлеу дағдысында дейтін едік. Ауыл қазақтарының тілі жұтаңданып барады. Кітап оқымайды. Көркем əдебиеттен ат-тондарын ала қашады. Кітапханаға бас сұғуды қойған. Есесіне телесериалдарды түн ортасы ауғанша көреді. Ертесіне сол көргендерін жыр қылып айтады бір-біріне. Мен ірге тепкен Ақадыр кентінің он үш мың тұрғыны бар. Солардың көбісі жазушы екенімді біле қоймайды. Білгенмен, мойындағысы келмейді. Жазғаныңнан хабарсыз болған соң, оқырманға кінə таға алмайсың. Басшылықтың қалам ұстағандарға салғырт та, салқын қарайтыны бесенеден белгілі. Осыдан кейін, өзімді жазушымын деп айтуға аузым да бармайды.

	Күндізгі күйбеңді бірдеңе қып өткізесің. Түн ауыр кəрі адамға. Дерт-дермене жəне мазалайды. Біресе əне жерің, біресе мына жерің сырқырайды. Ұйқыда тұшым бомаған соң, бастағы мидың да қауқары азаяды екен. Үйреншікті шимайға кірісесің. Əдет алып қалған дағды ғой. Кемпірің тұрады көк желкеңе суық сұғын қадап.

	«Теріс қарап отырғанды қашан қоясың? – деп бастайды ілігін, – пайдасы жоқ бос шимайдан не шығады? Жолдың артындағы сиыршы шал тырқиып қапты. Дəлеліне (тəшпі тарту) бар, жаназа намазына қатыс, етке тоясың». Топырақты елімнің жолы ауыр. Мешіттің адамы делінетін намазхандар жүреді топталып. Тірілерге сауап үлестіріп, өлгендерге иман алып беретін əулие шетінен. Солар құрлы бедел жоқ менде. Жазуға отырғанда жаназа намазын босатып аламын. Құдайы астан құр қаламын. Əкім-қаралар да салғырт бізге. Пəле тереді, сынайды деп теріс айналады. Кітаптарың тоқтаусыз шығып жатса, оған да шүкір дейсің ғой. Министрлікте отырғандар да бас-терімізді біліп алған. Ауылдағы дарынсыз біреу деп сырғытпаға салады. Кітап шығару да қиямет ауылдағы жазарманға. Кітаптарым мүлде жарық көрмеді деп айта алмаймын. Құдайға қараған азаматтар бар жоғары жақта. Сыйлықтан, марапаттан еш дəметпейміз. Оған бола жасығымды жұбатар жайым жоқ. Аға досқа сөз арнап отырып өз мұңымды қоздатудың түбірлі себебі бар. Біз ауылда жатырмыз, содан да үлестен құр қаламыз деп жүрсең, қалада, əдеби ортада тұрып жатқан жазушы ағайындардың да мұң-мұңтажы бір бастарына жетерлік екен. Аға досымнан кешірім өтініп, Досан Жанботаның хатқа түскен мына бір тіркестерін мақалаға кірістіруге тура келді. «Шынымды айтсам, қырық жылға таяу уақыттан бері мүшесі болған одақтың мінберіне көтеріліп, бірде-бір рет кеуде ұрмай-ақ, классиктер танымаса да, халқым танып, көш-керуенімді сүйреп келемін...». («ҚƏ». 24.12.2010).

	Өкпелі сөз десек те, уытпен айтылған пікірде шындық бар. Құрылтайға ауылдағы бізді де шақырады. Баяндамада атымыз аталмағанға өкпелеп жатқан біз жоқ. Сөз де тимейді. Бір-бірін іреп сойып, бір-бірін мадақтап, аспанға шығарып жатқандар елеусіз жазарман – бізді қайтсін? Өз басым, Жазушылар одағына кінə таға қоймаймын. Қарашаңыраққа тас атуға кімнің қолы барады? Мынадай өтпелі кезеңде басылымдардың («Жұлдыз», «Қазақ əдебиеті», «Простор», т.б.) беделін түсірмей, іркіліссіз шығарып отырғанының өзі неге тұрады.

	Сонымен, аға достың жазғанына келейік. Бұл кісі қарап жатпаған екен. Іргелі туындылар жазған. Құда қаласа, қолға тиіп қалар осы жылда. Оқиғасы мен түпкі нысанасы дəлдікке құрылған көлемді туындысы «Жетім жердің соңғы иесі» атты хикаятты жабыла оқитын болайық. Сексенге келсе де селкілдемей, баяғы сері мінезінен айнымаған аға досқа Жамбыл бабасының жасын тілейікші. Кəріліктің тепең көгі əлі де сізді асуларға бастай берсін. Шабытпен жазылған шамырқанысты туындылар молыға түскейақ!

	Өмір Кəріпұлы,

	жазушы Қарағанды облысы,

	Ақадыр кенті



	«Нағыз тарих – көркем туынды,

	оны балаңның баласы оқиды»

	Əлихан Бөкейхан

	«Эссе – естелік əдебиеттің дербес бір тарауы.

	Тарихи шындықты қаз-қалпында сақтауымен қымбат.

	Бұларда əдеби əдіптеу, əрлеу жоқ, сорғалаған шындық бар».

	Тəкен Əлімқұлов



	АЯУЛЫ АҒАЛАРЫМ-АЙ...



	Алатаудың бауырында, Хантəңірінің түбінде туып-өскен адамға Арқаның тауы алдыңда шашылып жатқан бір дорба асықтай-ақ болып көрінеді екен. Ал көкпеңбек тұп-тұнық-ау, тұп-тұнық аспаны қандай тамаш, сол қолшатырдай жап-жақын. Ұсынсам қолым жететіндей. Бірақ алыс-ау, алыс.

	Көкшетау қаласынан ерте шыққанбыз. Ақ «Волга» бізді Зеренді елді мекеніне тез-ақ жеткізді. Көшеге кіре берістегі колонканың тетігі бұзылған-ау, су шашырай атқылап ағып тұр. Алдындағы көлшік анадайдан көрінді.

	«Көкшетаудың баурайындағы сексен көлге бір көл қосылыпты. Оны əнге қосатын Ақан сері де, Біржан сал да жоқ. Сəке сізбен Жанайдар екеуіңіз олжалы болдыңыздар» деп жолсерігім ақын Саттар Сейітқазин мен Облыстық газеттің Бас редакторы, жазушы Жанайдар Мусинге əзіл айтқанша жанына жетіп үлгердік. Жөн сұрамақ болып көлшіктен жарау жирен қасқа атын суарып тұрған қария аға таяп келіп:

	– Ассалаумағалайкүм! – дедім.

	– Уағалайкүмассалам! Жол болсын, азаматтар.

	– Жақсы ниетіңіз Алланың құлағына шалынсын! – Еңселі, ер тұлғалы, қараторы дөңгелек дидарын əжім торлаған қария ойлы жанарымен Жанайдар Мусинді, сонан соң ақын Саттар Сейітхазинді асықпай шолып өтіп, маған тіктей қарады. Болжауымда сөз саптауымнан ба, жоқ, өң-түсімнен бе, арқалық емес екенімді байқағандай. Сол сабыр салмағын бұзбаған қалпы:

	– Тегің кім? – деді.

	– Үйсінмін, Ұлы жүзбін, ұлы десең ұлымын. – Ол қолын көтеріп:

	– Кісіліктің, кішіліктің құлымын. Бұл ақын Мұқағали Мақатаевтың өлеңі. Өзің Ұлы жүздің қайсысың? – деді.

	– Албанымын. Албанның Айт-Бозымымын. Руым да, ұраным да Қалыбек.

	Мұқаң Қарасаздың басында, мен сол Қарасаздан шыққан қайнар бұлақтардан құралған Кеген деген өзеннің жағасында, жазылмаған талай тарихтың куəсі Жалаулы деген шоқының етегінде дүниеге келіппін.

	– Бауырлас екенсің ғой. Е-е-е. Əкең бар ма?

	– Жиырмасыншы ғасырда əкесі соғыста өлген ең соңғы жеттіммін. Құдай болашақ ұрпаққа менің балалығымды көрсетпесін.

	– Тілегің қабыл болсын. Ағаларың бар ма?

	– Бар!

	– Сен недеген бақытты едің... – Ол ауыр күрсінді. Толқығанын бəріміз де сездік. Саттар ардың-күрдің, ақылы да, ашуы да алқымында тұратын ақын. Ал Жанайдар өте нəзік жанды жазушы. Қария ақырын тамағын кенеп, сөзін сабақтады.

	– Менің де ағаларым бар еді, қазір бəрін айтып бітпес, қайтып келмес сапарға аттандырдым.

	Денем қызынып, құлағым шыңылдап кетті. «Бақыттысың» деген сөзді сол сəтке дейін ешкімнен дəл осындай əсермен естімеген секілдімін. Пенде шіркін қашан өз бақытын өзі бағалаған. Əне бақытты боламын, міне бақытты боламын деп өмірінің өткенін білмей қалмай ма?! Дəл осы бір ауыз сөзді естігенге дейін мен де бақытқа жетуге асыға ұмтылатын едім. Қателесіппін. Бақытты екенмін. Маған сол бақытты сыйлаған аяулы ағаларым көз алдымнан тізіліп өте бастады. Өзіме рухани байлық, бақыт сыйлаған оларды қалай ғана есімнен шығарайын. Қалай ғана ұмытайын...

	Əттең, шіркін, бұл күнде олар жайлы тек өткен шақпен əңгімелейтінің өкінішті.

	Оған бағаны кітапты алып оқығаннан соң берерсіздер. Айтқанымның ақиқаттығына сенерсіздер. Қас қағым сəтте бəрінің ақжарқын дидары күлімдеп жүрегімнің айнасында тұрды. Егер көркем шығарма шыныдай таза шындығымен құнды болса, мен мүмкіндімше жақсы адамдардың, жақсы ағалардың періштелігін де, пенделігін де қаз-қалпында сіздерге ұсынып отырмын. Менің бұл əңгімелерім де олардың бес жылдықтарды артығымен орындағаны, қол жеткен табыстары жазылған жоқ. Таза болмысы. Кемкетігіне кешірім өтінемін.

	– Байқаймын, ірі қызмет атқарасың-ау, тегі?.. – деді, бейтаныс аға. Мен жауап қатпай күлдім. Қария сырт формыма қарап со лай ойлаған шығар. Жолдастардың арасында мəртебем бар болса, бар болар. Ал мансабым жоқ-ты. Ол кезде Жазушылар одағына өтпегенмін, қатардағы көп журналистердің бірімін. Əлдекімдер секілді бірегейімін деп те айта алмаймын. Кеңестік заманда коммунистік партияның қатарында болмасаң, «Алтын тезек» тастап тұрсаң да жауапты қызмет бермейтіні шындық. Он сегізімде от кешкен революцияның жауынгеры болмасам да, замандастарымның арасында бақытты болғым-ақ келді. Сөйтіп өзімше бір революция жасамақ оймен жаңадан қолым жетіп еңбекақы алған комсомол секретарьлығын тастап, аулымдағы жиырма жігітті үгіттеп Республикада тұңғыш рет еркек сауыншы комсомол бригадасын ұйымдастырдым, сиыр саудым. Ол «ерлігімді» «Лениншіл жас» (қазіргі «Жас Алаш») газетінің тілшісі, бүгінгі белгілі жазушы, Жазушылар одағының мүшесі Еркінбай Əкімқұлов мырза циклді деректі əңгімелеріне арқау етсе, халқымыздың атақты кинооператоры Ескендір Тынышбаев 1958 жылдың «Советтік Қазақстан» киножурналының 12 нөмірін арнады.

	Сонда аудандық партия комитетінің бірінші секретары Əбілғожин мырза ауылымыз Жалаулыда арнайы партбюро өткізіп, сауыншылықтытастап кетпеуімізге жауапкершілігімізді күшейткісі келді ме, бəрімізден мүшелікке өтуді талап етті. Төртінші сынапты ғана бітірген, бұрыннан сиыр бағбаны Өркенбай құрдасым бастап кандидат болды. Мен өтпеймін деп талаптарын орындамадым. Секретарь қатты ашуланды. Айтқан пікірімнен қайтпадым. Олай ету себебім Ресей Федерациясындағы респуликаны қоспағанда он бес ұлтты, мемлекетті болат құрсауда ұстап, социализмнің тамырын дүние-жүзіне жая бастаған коммунистік қоғамның құритынын білгендігім емес, басқа замандас ауылдастарыма қарағанда саяси түсінік-түйсігім, дүниетанымым жоғары дер едім, бүкіл қоғамға, тіпті, дүниежүзіне ықпалын жүргізген партияның қатарында болуға даяр еместігімді түсінгендіктен еді. Əркімнің өмірде өз əлін білгені жақсы ғой. Адамның үлкенді, кішілі қателік жіберуі сол өз əлін білмеуінде деп ойлаймын.

	Ал ҚазМУ-ды бітіріп Қазақ радиосында қызметке тұрғанымда ардақты ағаларым облыстық партия комитетінің бірінші хатшысы, дəуірдің дара сүлейі Асанбай Асқаров пен облыстық атқару Кеңесінің бірінші орынбасары Қазтай Ұлтарақов «Партияға өт!» деп радионың бастауыш партия ұйымының хатшысы Мертенов ақсақалға тапсырып, арнайы анкета жібергенде тағы да өтпедім. Оның да негізі бар, жасқанған себебім орыс тілін жақсы білмейтіндігім. Радиода əр жеті сайын эфирден өткен бар хабарға шолу жасалып, жақсысы, жаманы анықталады. Бірде сол жауапкершілік кезегі маған да жетті. Мен бар хабарға қазақша талдау жасадым. Бұл кезде басқа қаламдастарым секілді менің де орысша шама-шарқыма қарай нан сұрар қалым бар-ды. Бірақ халықтың

	«Кедейдің аузы керіауыз» дегені кейде рас, аяқ астында қазақтық намысым қаулап, қазақша талдадым. Мемлекеттік Комитеттің төрағасы Хамит Қасенов: «Орысша неге жасамайсың?» дегенде, қитығып: «Қазақ деген де халық бар. Ол халықтың тілі бар!» – деп едім, Бас редакторға «орыс тілін білмейтіндерге міндеттедің» деп кейіді (Кейін жіберген қателігіме талай-талай өкіндім). Соның бəрін Көкшетаудың Зерендісінде жол үстінде кездескен бейтаныс ағаға қалай айтайын. Осы кітабым да қал-қадірімнің жеткенінше жақсылардың жақсылығын айтып, өзімнің кемшілігімді, сондайсондай өткен өмір суреттерін жеткізуге тырыстым.

	Бұрынғы басылымға қосқаным оқырмандар аталарын, ағаларын біліп, танып отырсын деген оймен, əрқайсысының қысқаша энциклопедиялық өмірдерегін ұсындым.

	Иə, иə, бəрі де өтті. Өмір өз көш керуенін жалғай береді. Қайталанбайтын қас қағым сəттің қадір-қасиетін білетін, түсінетін адамдар аман болсын.



	ҚАЙТАЛАНБАС ҚАС ҚАҒЫМ СƏТТЕР

	Эссе



	Қойған жақсы ескерткіш мүсін тастарды,

	Жазған дұрыс жақсы, жарқын дастанды.

	Болашаққа үлгі, өнеге ететін –

	Ағалардың жаңа өмірі басталды.

	Автор



	Менің байқағаным жақсылық та, жамандық та қас қағым сəтте өте шығады екен. Дəл бір найзағай жарқылы секілді. Мəңгілік ештеме жоқтығы да баршаға белгілі. Дінмұхамет Ахметұлы Қонаевты жақын жерден көрсем-ау, мүмкіндік табылса əңгімелессем деп армандадым, ол – Аллаһ алдында да, адамдар алдында да шындығым. Ондағы ойым тұрмыс жайым үшін емес, оны өзіме шақ тіршілікті Димаш ағаның шарапатынсыз-ақ шешкенмін. Соған қанағат. Менің мақсатым пенделіктен тіптен бөлек. Оны осы əңгімені оқи қалсаңыз түсінерсіз. Бірақ орындалады деп күтпеген едім.

	Онымен бір дидарласу дəуірінде барлық замандастарының арманы екені де ақиқат. Мен де сол жұмыр басты миллиондаған пенделердің бірімін. Ол ағаны жиырмасыншы ғасырда ғұмыр сүрген басқаны қайдам, бар қазақтың сырттай жақсы білетіні де тарихи шындық. Тағы да мен сол сырттай «көп білетіндердің» бірімін.

	Ойламаған жерде кездесудің де, бетпе-бет отырып ой бөлісудің де орайы келе кетті.

	Саясаткер емеспін. Бірақ өзім ғұмыр сүрген дəуірімнің толыққанды мүшесі болғандықтан сөз орайы келгенде бір ауыз жеке пікірімді білдіруге міндеттімін. Құлдан да бір сауал деген ғой.

	Егер əділдікке тұрсақ, қазақ – Қаныш Сəтбаевымен, Мұхтар Əуезовымен, Дінмұхамет Қонаевымен қазақ. Пендеауи ұсақтүйекті, қиқым-сиқымды сылып тастап, шындыққа тура қараса жақсыларымыз аз емес. Данышпан да, жүйрік те, жүректі де көп. Бəрінің орны бар. Тарих – таразы. Əйтсе де Нұрсұлтан Назарбаев, Олжас Сүлейменовтей дара тұлғаларымен əлемге танылғанымызды мойындамау үлкен қателік болар еді. Бұл жеке бағам.

	Негізгі əңгімем Дінмұхамет ағамен қалай жолыққаным жайлы ғой. Мен Димекеңнің əкесі Ахметпен осыдан отыз жыл бұрын дастарқандас болғаным да ол кісінің де, жанында жүрген сыйлас замандастары Тұмарбек пен Разақ қарияның да ыстық ықыласын иеленіп, қолдарына су құйғанмын. Сонда бəрінің: «Бақытты бол!» деген батасын алған едім. Мұндай сəт менің пысық достарыма тап келсе, сол сəттен бастап-ақ ағайын-туыс, бауыр болып араласыпқұраласып кетер еді. Құдай маған ондай ылдым-жылдым жақсы қасиетті бермепті. Оқырмандарға ұғынықты болу үшін Ахмет қариямен кездесуімді айта кетейін. Барлық болмыстың себеп-салдары бар.

	...Павлодар облысы, Баянауыл ауданы, Баянауыл кеңшарында тұратын Хадиша Əділқанқызымен тілек қосып, шаңырағымды көтердім. Руы Айдабол, тарихи тұлға, атақты Тайкелтір бидің үрім-бұтағы. Нағашысы Қаржастың Алтынторысы, анасы Бұхар жыраудың сегізінші ұрпағы.

	Алматыда үйленуоңай да, үйтабу қиын ғой. Үйленіп алып үйтаппай көп қиналдық. Линиялардың домалақ тас төселген көшесінде есек арбамен тақыр-тұқыр етіп көшіп жүргендер жаңадан отау құрған қазақтар... Солардың көшкеруеніне қосылдық (Алматы қаласындағы қазіргі Əуезов көшесінен Тілендиев көшесіне дейінгі жерде жеке үй салып көбінде орыстар ғана тұратын. Қазаққа жеке үй салуға жер бермек түгілі тіркелуге жасауға рұқсат етпейтін).

	Көктемге сала Баянауылдан енем келді. Алпыстың асуынан асқан ақ бəйбіше. Жақтаусыз ақ кимешек киеді. Кезінде байдың қызы екен. Хадишаның əкесін менсінетін адам емес. Кеңес үкіметі бай мен кедейді теңегенде менің атамның бағы жанған секілді... Енем сөйлеп бір кеткенде, Ұлы атасы Бұхар жыраудан бастап Баянтаудың баурайынан шыққан сал-серілерді, ақын-жыраудың өлеңін жатқа айтып, азулы данагөй аталарын сапырып, Мəшһүр Жүсіп Көпейге жетіп ат басын тартып бас иеді.

	Біз кірген орыстың времянкасын менсінбеді. Жіп-жіңішке сұңғақ бойлы, аққудай аппақ өңді енем ойлы жанарымен маған, сонан соң Хадишаға қарағанда: «О, сорлы қызым-ай, қайдағы бір жарымаған жігітті қайдан таптың?» – дегендей сезінемін. Екі күннен кейін: «Менің осында төркіндерім бар. Бірақ қайда тұратынын білмеймін табыңдар!» – деп аты-жөнін айтып: «Қу заман кімнің кім екенін білдірмей сапырлыстырып жібермегенде жат бауыр болмас едік. Халық тегін білмей тентіресе ақырзаман деген сол емес пе?!», – дей келіп «Бөпежан дегенді білесің бе?» деп сұрады. Естіген емеспін. Іздеген адам табады екен. Ол кісі Ғылым академиясында қызмет істейтін болып шықты. Қаныш Сəтбаевтың туыс-тумасы. Тектінің аты текті емес пе, нар тұлғалы, аққұба өңді парасатты азамат. Енеме үлкен құрмет көрсетіп, сегізінші линияда тұратын ағасының үйіне əкеліп таныстырды. Кең ауласы алма ағашқа толы өз заманындағы үлкен үйдің иесі Бөпежанның ағасы бір жыл бұрын дүниеден өтіпті. Жеңгесі Қабира атты жер ортасынан ауған апай ханды да, қараны да сыйлаған салауатты, саналы қасиетімен қабыл алды. Қал-жайымызбен таныса келіп, бір бөлмесін босатып берді.

	Біз бұл күнде ол кісіні зор құрметпен еске аламыз. Бұдан артық ол заманда қандай жақсылық жасасын...

	Күзде Қабира апай жарының жылдық асын берді. Қайын ағамыз тірі кезінде қысы-жазы бие байлапты. Қазақ: «Қызға кім сөз айтпаған, қымызды кім ішпеген» деп тегіннен-тегін айтпаған. Қаныш Сəтбаевтың сыйласқан адамдарының бəрі осы үйдің сыйлы қонағы болып, қымызынан сусындаған екен.

	...Жылдығына түгел келді. Солардың ең құрметтісі Ахмет қария болды. «Ахмет қария достарымен келеді» деген күнге ерекше даярланды. Жұма күні түске тарта сұңғақ бойлы, қыр мұрынды ақсары өңді Ахмет қара «Волгадан» түсті. Бөпежан ағай бастаған ел ағалары күтіп алды. Жанындағы жалпақ жауырынды, орта бойлы, дөңгелек жүзді аққұба жүзі кіреуке тартқан қартты Қабира апай «Тұмарбек жəкем», ал екеуінен сəл-пəл кіші, қатпа, өткір көзді мұртты қараны «Разақ аға» деп құрақұшты.

	Тұмарбек жəкесі сол кездегі Ішкі істер министрі, генерал Ақажан Тұмарбековтың əкесі, Разақ Қазақ Ғылым академиясының президенті Шафық Шокиннің ағасы екен. Мен қонақтардың қолдарына су құйып, дастарқанда шай шынысын əперіп қызмет етіп отырғанда əңгімесінен ұққаным бұлар сонау Қоянды, Қарқара жəрмеңкесінен сыйлас, сырлас болып шықты. Бір ғасырға жуық жолдастығы бар ақсақалдар əңгімелерінің арасында менен жөн сұрады. Албан екенімді айтқанда Ахмет қария «Қайсы атасысың?» деді. Айтпын дедім. Ахаң оң қапталында отырған Тұмарбекке кеудесімен бұрылып: «Бұлар Бəйдібек бидің Сүйерқұл, Сүймендісі.

	Əлмерек батыр Бозымның ұраны, Қалыбек Айттың ұраны. Білетін шығарсың?» деп, маған барлай қарап ойлана сəл бөгелді де: «Бұл жігіттің үлкен аталарымен менің үлкен əкелерім дос ниетпен сыйласқан» – деп түсіндірді жолдастарына. Олардың осы отырысы дəл қазір де қаз-қалпында көз алдыма келеді.

	Мойнақ ГЭС-ін, Бартоғай каналын, Қапшағай су қоймасы жайлы роман жазуды қолға алғанда Дінмұхамет ағамен кездессем деген арманым алыстап кетті. Өмірде жіберген қателігіңді, кемшілігіңді басыңа түскенде білесің, түсінесің. Бұл игілікті істі Дінмұхамет аға респуликаның Ғылым академиясына президент болғанда ғалым достары мелиоратор-құрылысшы Рахмет Жолаев пен энергетик ғалым Шафық Шокинмен ақылдаса отырып бастапты. Ол жоба-жоспар 1963 жылы Алматы облысының «Коммунизм нұры» газетінде жарық көрген. Жауапкершілігі ауыр əдебиеттің проза деген жанрына бет бұрғанда өз туған жерімнің өмірінен жұрт таңданардай роман жазуды қолға алдым (Кедейдің дəмесі зор болады). Қазір жыл сайын жазғышбайлар бір кітап шығарады, кітап жазу оңайлап кеткен шығар. Менің жолым ауыр ма, жоқ, көтере алмайтын жүкті арқалап əлекпін бе дейін десем, əлгі жолы болғыштардың менен артық ештемесі жоқ. Тіпті шынын айтсам, біразының қолжазбасын баспада қызмет істеп жүргенімде көп жері жетіспегендіктен қайырып бергенмін. Мен алған тақырыптың кейіпкерлері өмірде өзімізбен бірге жүрген, тек өмір сүрген, қарымқатынас жасайтын адамдары əр алуан еді. Оларды менен басқалар жақсы білетіндер. Мен солардың толыққанды болмысын жасағым келді. Ертең оқыған оқушыларым: «Міне, дəл осындай болған» деп айтатындай дəрежеге жеткізгім келді. Қазақтың мақтан еткен жақсы ұлы Əлихан Бөкейхан ғұлама: «Нағыз мəңгілік тарих – көркем шығарма. Оны балаңның баласы оқиды» деген емес пе, ендеше сол міндетті адал атқарайын деп талпынғаныма қанша уақыт өтті, əлі арманыма жете алмай-ақ келемін. Кейде əбден титықтаған шақта: «Жақсымен жақындығы жоқ сорлы шығармын» деп іштей өзімді-өзім мүжитінім де бар. Сондай қиялға тірелгенде дала кезіп кеткім келетін. Қайдағы дала, Алматы да аралағысы келген адамға аздық етпейді. Осы оймен Атакентке барып аралайтыным бар...

	1993 жылдың көктемі... Алматы халық шаруашылық көрмесі – Алатаудың төсіндегі кеше ғана тазалық пен тыныштықтың бесігіндей тербететін жұмақ жай еді, жүдеп кетіпті. Гүл алаңдарды жалғайтын көк жібек жіптей соқпақтарда жатқан əртүрлі сусындардың полиэтиленнен жасалған шөлмектері, балмұздақ қораптары, жыртылған газет секілді қоқыстарға сүрініп жығылғандайсың. Жол жиегіне егілген гүл тақталарды таптап зуылдаған жеңіл машиналар ары да, бері де өтеді. Бір кезде жаяу адамды жүргізбейтін көрме іші шаңға оранған. Халықтың табан ақы, маңдай терімен жиналған шаруашылық өнімдеріне арналған ғимараттар жекешеленіп, «байлардың» (аяқ астында кешегі коммунистер бай бола қалды) шетелден əкелінген жиһазға толған. Оны басқа емес, мемлекеттен несие қаржы алған (сол несиені əлі қайтармай жүрген) ептілер мен жандайшаптар сатады.

	Қуды қу табады емес пе? Балықтың басынан шіритіні секілді басымыздан шіріп, бүкіл тіршілік-тынысымызды ластап, сасытып тұрғаны əмбеге əйгілі ақиқат екенін көріп жүрміз. Мына сұңғыла заманда ештемені жасыра алмайсың...

	Жол байы қанбазар. Сыра мен шарап сататын дүңгіршектердің алды көк түтін, кəуап сатқыштар сапырылысып жүр. Тоқсан тоғыз қазақ түсінбейтін музыка миыңды айналдырады. Кілең алкеуде, қай ұлт екенін ажыратып болмайтын сақалдылар самсап ырс-ырс етіп кəуап етін жеп, сусын ішіп тұр.

	Бір кезде бұл көрмені көрген адам: «Дүние жұмақ болса осы» деп сезінетін. Енді ашық аспан астындағы ештеңені ойлауға даңғаза музыка мен қарым-қатынас мүмкіндік бермейтін орынға айналыпты.

	Əсем де таза, бай, сəулетті көрмені дəл осылай азып-тозады деп кім ойлаған? Даңғаза дабылдың ортасында бəріне көз жүгіртіп мен де келемін. Дүние – көздің құрты. Алуға əл жетпейді. Қызығамын. Əкемнің құнын сұрайды.

	Жабырқай жүріп орталық жолмен қиылысатын соқпаққа бұрылдым. Төрт тағанын шойыннан құйып, аллюминиймен бояған жалпақ арқалығына жіңішке тақтай бекітіп, көк бояумен жалтыратып тастаған орыдықта қайыстай қатқан қазақ отыр.

	Жүдеген. Қара матадан тігілген тік жағалы костюм-шалбары ақжем. Мексикалықтардың қалпағына ұқсас көнетоз сұр қалпағын қылтанақтай қылқиған арық мойыны əрең көтеріп тұрғандай. Ақ шиден жасалған сыпыртқының сабын оң тізесіне сүйеген бауырым алдында жатқан семіз ақ итке бей-жай көз салып, мен жақындағанда шылымын сорып, күлін сұқ саусағымен қағып түсірді.

	Иттің семіздігі ауылдағы ортақ шаруашылықтағы 35 миллион қойды қасқырдай талап алып, қалаға əкеліп араққа айырбастаушылардың көп етінің шарапатынан болар.

	Бальзак пен Достоевскийдің кейіпкерімен кездескендей бір сəт бөгеліп қалдым.

	Шынымды айтсам, мал баққан қазақ аз емес, көргенмін. Тракторист, шофер да жетеді. Ал «қолда барын шығындап» мансап алып папка көтергендерден де құр алақан емеспіз. Қазақтың көше сыпырғаны... əй, некен-саяқ. Осындай əрқилы оймен жанына таядым.

	Ол тарамыс-тарамыс саусақтарымен ұстаған «Памир» темекісінің талын ерніне тақай бере бетіме «Сен кімсің?» дегендей одырая қарады. Жасы үлкен екен.

	– Ассалаумағалайке-е-ем! – дедім.

	– Уағалайкүмассалам, – «Осы маған шынымен сəлем берді ме, жоқ емексітіп тұр ма?» дегендей тіксіне қалды. Мен шын пейілімді білдіріп:

	– Ағасы, демалып отырсыз ба? – деп едім, үндемеді. Шылымын ерніне жақындатып аз іркілді де, содан соң аяқтай сорып үріп жіберді. Бұрқылдаған түтінмен қоса:

	– Солай деуге де болады. Шығыс құланиектегенде тұрамын.

	– Не істейсіз?

	– Атакенттің ауласын сыпырамын. Қайсы атамыздың кенті екенін сайтан... сонан кейін... – «Анау біледі» дегендей қарсы алдындағы қарағай бұтағында отырған сауысқанды иегімен меңзеді. – Халықтың қазынасын талан-таражға салған, уыздай ұйыған ынтымақты бүлдіріп: «Тоз-тоз болып бөлін» деген алаяқтарды кім көрген. – Əуелгідей бей-жай емес, қызынды. Кеудесін тіктеп:

	– Осы аймақты он адам тазаладық. Қазір содан екеу-ақ қалдық.

	– Онысы қалай, басқалары қайда?

	– Бəрін қысқартты. Қазір бұл халықтыкі емес, жеке байдыкі.

	Иə... байдыкі.

	– Сол бай сіздерге еңбекақыны көп төлейтін шығар? – Менің бұл сөзім оның жанына жайлы тимеді, кіртиіп бір сəт үндемеді. Тік маңдайының əжімі қатпарланып шалқалай қарап:

	– Сен кімсің? – деді. Жаңа көріп тұрғандай.

	Санама əртүрлі ой келді. «Келіп, кетіп жататын көптің бірімін» дегім келіп сəл бөгелдім де, онсыз да жүйкесі жұқарған адамның терісін тарылтқым келмей:

	– Қазақта алты жүзге тарта жазушы бар. Соның ең осалымын, –

	деп əзіл қыстырдым. Ол сол бедірейген күйі:

	– Дағарға сабан толтырған секілді жүз кітап жазуға болады. Менің біраз туысқаным өрден келген. Солар оңай ақша табудың кəсіпорны – ақын болу деп, өлең жазып байып кеткен... білем...

	– «Сен де солардың бірісің» деген пікірін бүгіп қалды. – Осы облыста Нұрғазиев деген аудан басқарған азамат болған.

	– Білемін. – Он жыл Қазақ радиосында қызмет еткенде екі жүз қырыққа тарта ауданды түгел екі-үштен араладық. Барлық хатшыларды білемін десем де артықтығы жоқ. – Үмбетжан Нұрғазиевті айтасыз ғой.

	– Дəл сол азамат. Айтпақшы, өзің қай ауылдансың?

	– Кегенненмін.

	– Ұмытпасам, Үмбекең дəл сол ауылда қызмет атқарған.

	«Өрден келген хат таныған ағайындарының жұмыс істемей «өлең жазамыз» деп қалаға кетіп жатқанын естиді. Бір күні өз руына күйеу бала саналатын біреумен кездескенде таңғалыпты. «Оу, сен қалайша ауылда жүрсің. Өлең жазбайтын қазақ жоқ. Жас күнімде мен де жазғанмын. Алматы сондай өлең жазғыштарды іздеп жатқан көрінеді. Тезірек бар!» – депті дегенін естігенмін. Сонда келген екенсің ғой. Жақсы, – деді.

	Бұл жерде ақталудың қажеті жоқ еді. «Ерінбегендердің етікші, ұяламағандардың ақын болғаны» да шындық.

	– Болмасам да ұқсаспын. Өзіңіздің тегіңіз кім?

	– Дулаттың Жанысымын.

	– Əулеті өскен, дəулеті артқан атаның ұрпағы екенсіз.

	– Солайы солай. Жаңа сен «сіз неге кетіп қалмадыңыз» дедің. Дұрыс. Кетейін десем үйім жоқ. – Төбемнен суық су құйып жібергендей жалт қарадым.

	– Енді қайда тұрасыз?

	Ол көшеден арлы-берлі өткен адамдар легіне, содан соң кіреберістегі аркадан кейінгі оң жақтағы шошайған, ертегі кинодағы ешкінің үйшігіне ұқсас бетон будканы көрсетіп:

	– Анау қуысты көрдің бе? – деді.

	– Көрдім! – Тас үйшіктің алдында жіпке ілген көйлек жайылып тұр.

	– Сонда тұрамын.

	– Неге?

	– Үйім жоқ дедім ғой, əлгінде... – Сопақ бетіндегі əжімдер жиілеп, жағының көк еттері дірілдеп кетті. Демін ішке тартып аз отырды да, – Дін-аға, Статенинге (Дінмұхамед Ахметұлы екенін түсіндім. Статениннің кім екенін анықтамадым) тапсырып еді. Əпсəтте дүние астан-кестен болды да кетті. Кейін қала бастығына телефон шалып жайымды түсіндірген. Ол мына, Халық Абдуллаевқа тапсырған. Бұл əне-міне деп əлі созып жүр. – Халық Абдуллаев ол кезде жоспарлау басқармасынан босап, «Атакентті» басқаратын.

	– Қалада тұрасыз ба? – Тіліме ілінгені осы болды.

	– Қалада тұрғанмын. Қалада ержетіп, оқып, Отан соғысына кеттім.

	– Осы уақытқа дейін баспанасыз жүргеніңізге түсінбедім. Иə, иə. Есіміңіз кім болады?





– Бейсен! – Ол соңғы сауалыма шылымын тез-тез сорып отырып күйінішсіз, сүйінішсіз жауап берді. Қолдарының дірілдегеніне, даусының күмілжігеніне қарап, тағдыр тауқыметінен əбден шыңдалғанын, басынан кешірген өміріне өкінгеннен ештеңені өзгерте алмайтынын, сол қамытқа амалсыз мойынсұнғанын көруге болар еді. Шылымының түтінін у жұтқандай ентіге сорып демін ішке тартқанда күре тамырлары адырайып кетті.

	Ол орнынан тұрып шылымының тұқылын ұзын көк орындықтың басындағы темір жəшікке апарып тастап, жаныма келіп қайта жайғасты. Жетпістің өріне қалтылдаған қайығын салған Бейсен Нұрбайұлымен енді əуелгідей емес, ашық əңгімелесе бастадым.

	– Дін-аға дегеніңіз кім?

	– Дінмұхамед Ахметұлы Қонаевты білетін шығарсың.

	– Ол кісіні барша ел білмей ме? Сіз қалай білесіз? – Сұрарымды сұрасам да қипалақтап кеттім. Əлгінде ғана айтқан өз сөзіме өзім қарсы шыққаныма қысылдым. Ол қыспақтан Бейсекеңнің өзі шығарды.

	– Неге білмейін. Үкімет адамдарын көп жыл бойы өзім тасыдым.

	– Қалай?

	– Самолетпен.

	– Ұшқыш болдыңыз ба?

	– 1938 жылы Чкалов қаласындағы ұшқыштар оқитын училищені Павлодар облысы, Баянауыл ауданының азаматы Ахметов Салық екеуміз бірінші болып бітірдік.

	Құдайдың əміріне не шара, Бейсен де сол өз замандастары секілді «көккөз» қызға үйленіпті. Одан бір ұл, бір қызы бар екен. Алматының ортасынан ойып жүріп үй алыпты. Ел трамвайға мінгенін мақтан етіп жүргенде Бейсен жеңіл машина мініпті. Дүниені құрау қиын, бұзу, талқандау, тоз-тоз ету оп-оңай. Сондықтан да бұрынғы өткен аталарымыз «Ақымаққа ат басындай алтын берсең алты айға жеткізбейді. Ақылды адам соны өзі табады» деп жайдан-жай айтпаған шығар. Аттың сүрінуі қас қаққандай сəт. Алматының қарбалас көшесінде Бейсекең адам қағып кетіпті. Бұлтармайтын кінə. Өкімет заңы бар. Соған сай жазасын арқалапты. Əңгімесін тыңдасаң ол əлдекімге ренжіпті. Əділдік жасамағандар болыпты. Ең негізгі түйгені осы еді.

	Мерзімін өтеп, қайтып оралғанда жеңгеміз басқа күйеуге тұрмысқа шығып, ағамыз осылай көшеде қалыпты. Айтуға оңай, бастан өткерген пенденің қандай күй кешетінін түсіну үшін жүрек керек. Əңгімеден кейін екеуміз де өз ойымызбен өзіміз арпалысып айналадағы даңғаза дүбірге көз жүгіртіп отырғанда дəл ортадағы гүл тақтаны қара «Мерседес» аққан күйде қақ жарып өте шықты.

	Ақ ит ақырын тұрып марғау кəуап сатып жатқан жаққа беттеді. Қысқа белдемшесі қамшы саларын қатты қысқан екі сары қыз аппақ сандарын жалтыратып жанымыздан өтті. Қозы құйрықтарын бұлғақтата қозғап ұзай берді. Солардың сол қанатындағы ақ маржанын аспанға шашып тұратын фонтанда су жоқ. Көз жасындай шағын көлшік Арал секілді қаңсып жатыр. Қарсыдағы сыра сататын дүңгіршектің алдында тұрған, артынан қарағанда əйел, алдынан қарағанда сақал-мұрты қауғадай қара дəу сырасы таусылған шөлмекті гүл тақтаның ортасына лақтырып жіберді.

	Дүниеде ой жүйрік қой, санам сапырылысып отыр. Көз алдымда астан-кестеңі шыққан тіршілік тынысы, өзін-өзі «мəдениеттіміз» деп санайтын сасық кеуде адамдардың мына өмірге жасаған қарым-қатынасы ешкімді де бей-жай күйде қалдырмасы айқын еді.

	«Апыр-ай, қолдан кеткен соң көкірек көзі сəулелі бірлі жарым азамат болмаса көпшілігі сол ғой. Кеше ғана Дінмұхамед Ахметұлының шарапаты көңіл бөлген адамдардың бəріне тиген» дегенді екінің бірінен еститін едік. Енді Х.Абдуллаевқа арнайы телефон шалып, өтінсе де елемеуін көрмейсің бе?..»

	Өткен жолы жолсерік болған Балқаш қаласынан келген бір қария: «Айналайын балам, ол бұл ғасырдың пайғамбары. Осыдан қырық жыл бұрын Балқашта қарауында қарапайым жұмыс істеп едім, осы жолы барғанымда қалт жібермей танып, орнынан тұрып келіп есігінің алдында бауырына басып амандасқанда ет бауырым елжіреп, жастың қалай ыршып кеткенін байқамай қалдым. Мені дəл солай қарсы алады деп ойламаған едім. Қарағым-ай, жақсының аты жақсы ғой» деп сыр шерткен. Кейін білдім ол қария ғалым Мырзатай Серғалиевтің қайын атасы екен. Ал мына тағдыр соққысына тап болған, бірнеше жыл өздерін алып ұшақпен сапарға шыққан пақырға қол ұшын бер деп қанша адамға тапсырса да сəтінің бір түспегені-ай, əлде...»

	Мен Бейсенге тіктей қарадым. Шыны керек: «Алдап, мақтанға айтып отыр ма?» деген күдікпен қарадым. Неге екенін, көбінде адам жақсылықтан гөрі жамандықты тез ойлайды. Сол күдіктің түртпегімен:

	– Бейсеке, жазаңызды өтеп келген соң не істедіңіз? – деп қалдым.

	Жіңішке арық денесі бүктеліп, қайта түзелмейтіндей жабыңқы күйде отырған ол жауап беруге асықпады. Сол сəтте бəлкім ол да ақ боран ой дауылымен алысқан шығар...

	Ақыры «жақсының атын пайдаланып өзін көрсетіп жүретіндер аз ба, бұл да солардың бірі болмаса не қылсын» деген пікірге тіреліп:

	– Тəртібіңізді түзетіп келгеннен кейін жұмыс істедіңіз бе? – деп алғашқы сауалымды қайталадым.

	Бейсекең сөз тостырған жоқ.

	– Суретші Қастеевті білесің бе? – Мен хабардар екенімді сездіріп, басымды изедім. – Сол кісіге шофер болдым.

	– Бұрын білетін бе едіңіз?

	– Білген соң қатынасамыз да. Жеңгемізді де, балаларын да жақсы білемін. Туғандай болып кеткенбіз. Ол кісіде бес орындық

	«Бовик» бар еді, сонымен Байқоңырға талай бардық.

	– Неге?

	– Байқоңыр космос станциясында Бас суретші болды ғой.

	Суретшінің еңбегін көзі ашық, көңілі ояу бар қазақ түгілі басқа ұлт өкілі түгел біледі десек, артық айтқандық еме-ті. Соның ішінде Республикалық басылым – энциклопедияда, оны қойғанда өнер бөлімінде қызмет атқарғандықтан өз басым мол хабардар едім. Онда: «Ə.Қастеев Байқоңыр ғарыш станциясында Бас суретші қызметін атқарды» деген дерек жоқ. Көңілім тағы да кілт ете қалды. Бірақ күмəн айтқаным жоқ. Куə болар адам бар шығар соны сұрап анықтайын деген байлам жасадым.

	– Бұл қызық екен. Сонда күн сайын барып тұрдыңыздар ма? Бас суертші болғанын өзіңізден басқа кім біледі?

	– Дінмұхамед аға! – деп нық жауап қатты.

	Тегінде, өзінше бəрін білетіндей сезінгенімен, адам бақыттың басына қашан қонғанын байқамайды. Мен де сол пақыр пенденің бірімін. Аузыма құдай салған шығар:

	– Ол кісімен кездесуімізге бола ма? – дедім.

	– Неге болмайды. Өзім де барайын деп жүр едім. Бірге баралық. Шынымды айтсам, бұл менің, яғни Дінмұхамед Қонаевпен дидарласу, бетпе-бет отырып сөйлесу орыдалмай келе жатқан арманым еді.

	Бірде Еңбек Ері, Алматы жүзім совхозының директоры Мұхамеджан Түймебаевтың үйінде (Мұхаң, Мұхамеджан Түймебайұлы қазақтың қара нардай азаматы еді. Еңбек Ері, Алматы жеміс-жүзім совхозын кеңшарын табан тасынан қалаған. Қазір ол кеңшар М.Түймебаев атымен аталады) қонақта болғанда сəті түсіп еді, қасында Атымтай Қисанов деген ақсақал болғанды. Əңгімелесудің орайы келмеді. Мұхаңның «жазушы ініміз» дегенінен ары сөз сабақталмай қалған.

	Адамда арман көп, соның орындалуын айтсаңшы... Дінмұхамед ағамен танысып, ой бөлісуге ұмтылуымның ең бастысы, шыны керек, қолыма қалам алғалы Кеңестік дəуірде өмір сүргендіктен өз замандастарымның тыныс-тіршілігін, арман, мақсатын, мінезқұлқын, елге қызметті қалай атқарғанын бүкіл еңбегіме арқау еткенмін. Еңбек жолын, періштелігі мен пенделігін көркем шығарма арқылы бейнелеп қалдыруды армандадым. Оның орындалғаны да, орындалмағаны да бар. Əлі де сол пікірім өзгермейді. Қолымнан келгенше еңбектенемін.

	Қазақ жерінде, елінде, соның ішінде Жетісу жеріндегі ірілі, ұсақты тарихи өсу, өзгеру тікелей Д.Қонаевтың ғұмырымен байланысты екені баршаға аян. Тірі жүргенде пенде деп, сандаған мін тауып, сын айтқанымызбен, өлген соң өкіректеп мадақтауға сөз таппай қиналатын əдетіміз тағы бар. Мен сол өлгенде мақтайтын адамымды тірісінде-ақ мадақтағым келіп Бартоғай су қоймасы құрылысын негізгі арқау жасап: «Дүниедегі ең ұзақ жол» деген роман жазып «Жалын» баспасына тапсырып едім, ол кезде баспада бір «жымсыма ауру» бар-ды. Жасырын рецензияға беріп, бір сөйлемнің басын, екінші сөйлемнің аяғын алып, тырнақ астынан кір тауып, ақыры: «Олай жазбай, былай жазу керек еді» деп, – «мен ойлағандай етіп неге жазбадың, қысқасы, менің ойлағанымдай жаз» деген секілді нұсқау, кеңес айтып қолжазбаны қайырып беретін. Мен де сол кебенекті киіп, жазғанымды қайтып алғанмын. Сондағы менен тапқан қателігі «Романдағы Үкімет бастығы Жолаевты Дінмұхамед Қонаев деп жорамалдап, соны мадақтау. Əрі мұндай үлкен адамның толыққанды бейнесі шықпай қалған...» тағы сондай-сондай көптеген мін тауыпты. Кітап та, сол рецензия да сақтаулы.

	Осы секілді талайдан ойда жинақталған шерімді Дін-аға зейнеткер болғанда бір əңгімелесіп тарқатсам дегеніммен жасқаншақтайтынмын. Əстіде, бала күнінде жетімдіктен жасқанып өссең сол жасқаншақтық көлеңкедей еріп, қартайсаң да қасыңнан қалмайды екен.

	...Қария іштей күбірлеп өзімен-өзі сөйлесіп бір дем үнсіз қалды.

	Ақыры кеудесін тіктеп жүзіме барлай қарап отырып:

	– Уақытың болса ертең баралық. Мен сағат онға дейін «Атакент» ішін сыпырып боламын. Содан кейін боспын, – деп өзі ұсыныс жасады. Қипақтап айта алмай отырғанмын, қуана құптадым. Келер күні сағат он жарымда жолықпақ болып ажырастық.

	...Мен үйге жеткенше Дін-аға жайлы көп ойладым. Көмекшісі болған Дүйсетай Бекежановтың соты ұзақ жүрді ғой. Ең соңғы сотында Дінмұхамед Ахметұлы келді. Əр адамның өмірінде тасқа басылған таңбадай есте қалатын сəт бар. Соның бірі Желтоқсан оқиғасынан кейінгі қазақтарға жасаған М.С.Горбачев бастаған

	«қасқырлардың» жорығы дер едім. 1937 жылғы қанды жылдарды қайталағысы-ақ келіп еді, сəті түспеді. Бірлі-жарымды өз ішімізден де соған итермелеушілер болды. Бірақ көпшілік ол айтаққа ермегендіктен аман қалдық. Ең бастысы, Дінмұхаметтің адалдығын аттап өте алмады. Үретін «ит» көп еді, солардың біразы қыңсылағанымен аққа күйе жаға алмады. Əйткенмен Қонаевпен жақсы сыйласқандардан есе қайыруға тырысты. Солардың бірі Қазақстан Орталық Комитетінің бірінші хатшысына көмекші – Дүйсетай Бекежанов еді. Мен оның барлық Алматыда өткен сотына қатыстым. Ешқандай таныстығым да, сыйластығым да жоқ. Кинодағы соттан айырмашылығы қандай екенін білу ниетпен баратын едім (Д.Исабеков екеуміз, Алматы қаласындағы жоспардағы 4 қабат панельді үйді 5 қабат жасап салып, облыстық кеңестің төрағасы Елагин дегенмен бірігіп Сібірден 2800 отбасын көшіріп келіп жатқан қалалық құрылыстың бастығы Кочкин дегеннің сотына қатысқанбыз. Кочкин 15 жылға сотталған). Содан кейінгі мені қызықтырған оқиға Д.Бекежановтың соты еді. Кеңес заманында өкімет басшысы болған Б.Əшімов, А.Тұмарбеков, т.с. секілді қазақтың маңдайалды азаматтары Д.Бекежановқа тағылған (жала) айыптарды анықтаушы куə ретінде қатысты. Мəселен, мылтықты, т.б. құралдарды қандай жағдайда алғанын анықтап, куəлік өткізді. Сондағы тергеушінің анықтай алмағаны Қонаевтың көзілдірігінің (футляры) қорабы еді. Соны нақтылау үшін Д.Қонаевтың дəрігері Асхат деген азаматты алты рет сұраққа алды. Бұл ұзақ əңгіме.

	Жайда, тыныштықта бəріміз жақсымыз, ақылдымыз, батырмыз, білгішпіз. Ал басыңа іс түскенде кімнің кім екені анықталады екен. Дүйсетай Бекежанов орта бойлы, жалпақ жауырынды, дөңгелек бет, кең маңдайлы ақ сары жігіт екен. Сот алдында (ішкі дүниесі алайдүлей шығар) өзін нағыз азамат ретінде нық, табанды, таза ұстады. Ағаға деген адалдықтың айқын үлгісін көрсетті десем артықтығы жоқ. Оның жүргізушісі (шофері) орыс жігіті де досқа, жолдастыққа сенімді екен. Не шықса да өзімізден шығады. Сол кездегі автожол министрінің орынбасары мен оның (шофері) жүргізушісі сөз етуге тұрмайтын нəрсені шатпақтағаны қазіргідей көз алдымда тұр. Ең ақырғы сот Медеу ауданында өтті. «Дінмұхамет аға келеді» деген соң ерте-ақ жеткенмін. Кешігіппін. Залда ине шаншар бос жер жоқ. Алматыдағы қазақтың «мен» деген зиялылары түгел келіпті. Кілең бейтаныстардың ішінде орын таба алмай қатарды жағалап жүрген жазушы, драматург Қалтай Мұхамеджанов көзіме оттай басылды.

	Жарыққа ұмтылған көбелектей соңынан ердім. Қысылыса жүріп есікке таяу жерге жайғастық.

	Зал сілтідей тына қалды. Есіктен сұр костюмді Дін-ағаң кірді. Осы сəтті асыға күткендей төрдегі сот алқасы да, отырғандар да орындарынан тік тұрды. Бұны мен халықтың сүйген ұлына көрсеткен зор құрметі деп бағаладым. Ағай айыпкер орындығында отырған Бекежановтың тұсына келіп тоқтады. Сот төрағасы Тыныштықұлов тəртіп бойынша жұмысын бастады.

	Мен қатысқан бар сотта мəселеге тиек болған шетелдік мылтықтар мен бір көзілдірік футляры. Соның кімдікі екенін анықтай алмай-ақ келе жатқан. Дінмұхамед Қонаев сұраққа жауап бере келе:

	– Футляр ол менікі. Бұл көзілдірікті Жапонияға іссапармен барғанда маған сыйлаған еді. Қызметте жүргенде бір тегі бұзылып, жөндетуді көмекшіме тапсырған едім. Кейін зейнетке шыққаннан соң музейге өткізгенмін. – Ол сот төрағасына назарын салып: – Қараңызшы? Ұмытпасам мен музейге өткізген заттардың жетпіс екінші қатарында болуы керек, – деді. Тыныштықұлов (ұмытпасам осы фамилия болуы керек) алдындағы қабат-қабат іс томдарының арасынан керектісін алып қадала қарап тапты да:

	– Дұрыс екен! – деді. Содан кейін Дін-аға Бекежановқа бұрылып:

	– Қарағым, ұзақ жыл қызметте болдық. Туған інімдей сыйластық. Саған ризамын. Егер қызметтен тыс уақытта пендешілік жасасаң азаматша арқалан. Мемлекеттік жұмыста да, ағайындық парызыңа да адалсың. Қашан да, қай уақытта да бауырымдайсың, – деп сөзін аяқтады. Сол сəт көз алдыма келді. Ағалық жылы лебізді қалай ұмытайын.

	...Бейсен екеуміз уағдаласқан уақытта кездестік, алды ақ мрамор (қазіргі Д.А.Қонаев музейі) үйдің баспалдағымен көтеріле бергенде есік ашылып, ішкі жақтан бір шоғыр адам көрінді. Қолдарындағы телеаппараттарын өздерінен сəл кейінгі жа сыл мəуіті шекпенін иығына ілген, жымия күліп əлдене жайлы əңгімелеп келе жатқан Дінмұхамед Ахметұлына бағыттағанын көрген соң тележурналистер екенін бірден түсіндім.

	– Жақсы, жақсы... Хабарласып тұрыңдар. Уақыт жетсе үлгереміз, – деген сөзін анық естідік. Алдымда Бейсекең тұрған. Дін-ағасы менің кешегі күмəнімді ұмыттырып жіберді. Сол көңілді кейпінде:

	– Кел, кел! Қал қалай? – деп Бейсеннің ұсынған қолын алды. Мен де сəлем бердім. Салалы саусақтарын ұстағанда жүрегім дірілдеп, денем ду ете қалды.

	Ол кісі кері бұрыла бере:

	– Кіріңдер! – деп кең дəлізді үйдің оң жақтағы ашық тұрған бөлмесіне қарай жол бастады. Жұмыс істейтін кабинетінің күнбатыс керегесі шаңыраққа жеткенше кітап сөресі екен. Терезе алдындағы ұзын да, кең сары столдың күншығыс қапталындағы креслосына барып жайғасқан соң состайып тұрған Бейсен екеумізге:

	– Отырыңдар! – деді. Содан соң алдындағы беті ашық күнтізбеге, қарандаш, қалам секілді құрал-жабдық салған құтыларды шолып шығып: – Бейсен, қалың қалай? Үй алдың ба? – деп сұрады. Бейсен отырған жерінде қозғалақтап, қолма-қол жауап қайыра алмады. Сəлден кейін тамағын кенеп алып:

	– Дін-аға... – деп күмілжіді.

	Бейсеннің жадағай жалпаңды білмейтін, қазақы адал қарапайымдылықтың ең соңғы іздеп жүріп əрең табатын буыны екеніне таңданып бетіне қарадым. Өзім білетін «мен» деген замандастарымның қай-қайсысы болса да білгішсініп, Дін-ағасы қолын алғаннан бастап шекпенінің етегін көтеріп, екі қапталын кезек-кезек сипалап, бейне өзі көтеріп барғандай жалпаңдап, орындығына отырғызғанша зуылдап қуанышын да, мұң-зарын да, жаңа заман саясатын да сапырып, ел басқарған азаматтар жайлы талай жақсылы, жаманды ой-тұжырымдарын айтып үлгерген болар еді. Бұл Хрущевтен кейінгі мансап алып, атқа мінгендердің ғана қолынан келетін «шеберлік». Оны өздері «мəдениеттілік, білгірлік» деп бағалайды. Сырттан қарағандар олардың осы жасанды жалпаңын біліп, көріп қысылғаннан терлеп жіберетінін қайдан сезсін. Сезбейді. Керісінше, адам сыйлай білгішсініп, жайраң қағып жалпақ елдің алдына шығып мінбелерде сөйлейтіні бар. Үйсіз, күйсіз жүрсе де сондай жиренішті жалпаңды жасамаған Бейсенге риза болдым. Дінмұхамед ақсақал сұңғыла адам ғой, айтпай-ақ түсінді.

	– Жігіттердің реті келмей жүрген шығар, – деді. Тапсырған адамдарына реніш те білдірген жоқ. Ешкімді жазғырмады да. Бейсен де күн сайын көріп жүрген михнатын айтпады.

	– Иə, солай болар, – деді де қойды. Дін-ағай кеудесін тіктеп, креслосына шалқалай отырып, оң аяғын сол аяғының үстіне қоя бере:



	– Сен қайсы ауылдың баласысың? – деп, келгелі үндемей өзінен төменгі орындықта отырған маған қарады.

	– Тегім Албан, – дедім.

	– Е-е-е, Қызылбөрік екенсің ғой.

	– Дін-аға, Албанның бəрі Қызылбөрік емес...

	– Білемін. Сары, Шыбылдан үлкен-үлкен он, он бес ата тарайды. Соның қайсы əулетіненсің? Қызылбөрік бізбен құданалы, содан соң бар Албан атаның баласына əзілдей беремін. – Қылаудай адам баласының көңіліне көлеңке түсіруді ойламайтын адам жаңағы бір «Қызылбөріксің ғой» дегенім жанына ауыр тиді ме дегендей күлімдеп, – Енді қайсысың? – деп анықтай сұрады.

	– Айтпын! Айт, Бозым, Қыстық, – дей беріп едім.

	– Білемін, білемін. Нүсіпбек Əшімбаевтың бауырысың ғой.

	«Қалыбекпін!» дейін деп оқталып, «Осы жерде бөлініпжарылып қайтемін» деген байлам жасап мақұлдап басымды изедім. «Елдің атын ер шығарады...» – деп бұрынғы бабаларым тауып айтқан ғой. Атағы алты алашқа мəшһүр Нүсекеңдей бауырым барына қуандым.

	Дін-аға:

	– Еліңе барып тұрасың ба? – деді сəл ойланып отырып. – Бірақ еліңнің жаны жомарт. Өзің бұрын қандай қызмет атқардың? – деп сұрады.

	– Журналиспін. Иə, иə, қаламгермін.

	– Кітаптарың бар ма?

	– Бар, – деп жарық көрген еңбегімді айттым. – Негізгі кейіпкерім, сіздің замандастарыңыз, атап айтқанда, Мұхамеджан Түймебаевтың балама бейнесі.

	– Мұхаңды білетін бе едің?

	– Жақсы танимын. Баласы Сырым сыйлас еді. Ерте айырылдық. Мен Атымтай Қисанов екеуіңізді сол үйде қонақта отырғанда көрген едім. Алайда жақын танысуға сіздің уақытыңыз болмай кетіп қалғансыз деп есіне салғым келіп оқталдым да райымнан қайттым.

	Түскі демалатын уақыты болып, Бейсен Нұрбаев екеуміз қайтпақ болдық. Дін-аға менен «Қайда тұрасың?» деп сұрады. Мен энциклопедияда қызмет істеп жүргенде жасатқан визиткамды ұсындым. Көзілдірігін алып тілдей қағаздағы жазуға қарап отырып:

	– Жақсы. Қатысып тұралық. Айтылатын əңгіме көп-ақ. Бүгін тележурналистер келіп... – Ол Бейсен інісіне назарын салып, – Мен Халық Абдуллаевқа айтармын. Бір жайы болар. Аман-сау жүріңдер, – деп шығарып салды. Үйдің солтүстік қапталындағы ас бөлмесінде келіні жүр екен... Аға солай қарай бұрылды.



	* * *

	Ертең не боларын кім білген. Ағаның дүниеден өтерінен он бес күн бұрын телефон соқтым. Өзі көтерді. Сəлемдестім. Со нан кейін өзімнің кім екенімді айттым. «Уақытыңыз болса сізбен əңгімелессем деген ойым бар еді» дедім... Бір демдік үнсіздіктен кейін: «Түстен кейін хабарлас», – деді. Əуелде қуанып түстің болуын асыға тостым. Уақыт жақындаған сайын неге екенін білмеймін, біршама қипақтап жүріп ақыры тəуекел деп нөмірін тердім. Телефонды көпке дейін көтермеді. Демалып жатқан болар, тұрып келер деген дəмемен тостым. Үмітім алдамады, телефон құлағын аға көтерді. Мен ертеңгі келісім бойынша хабарласқанымды қайталай бастағанымда сөзімді бөліп: «Не жайында əңгімелеспек едің?» – деп қайта сұрады. Жайымды қайталадым. Сəлден кейін: «Үш жарым сағаттан кейін кел», – деп уақытты белгіледі.

	Жол бойы ағаның қарапайымдығы жайлы естіген əңгімелерді ой елегінен қайта өткіздім.

	Мен оларды қалта дəптеріме жазатынмын. Қызметте жүргенде жұмыстан шығып үйіне барғанда əкесінің мəсісін, шалбарын, түйе жүн шолақ шекпенін, ескі қалпағын киіп алып есігінің алдына отырып шотпен ағаштарды жонатын. Бірінші хатшылардың амандығына жауап беретін күзетшілерге: «Кете бер қарағым. Маған ешкім тиіспейді», – дейді екен. Сонда да олар алыста айналада жүреді екен деген секілді əңгімені талай естігенмін. Уақыт тез өтіпті.

	Дер мезгілінде бардым.

	Таныс үй. Таныс есік. Қоңырау соқтым. Қоңырау соғар алдында: «Танымас, бір-ақ рет көрді. Мен секілді келетіндер көп, қайсыбірін есінде сақтайды» деп ойлаған едім. Есікті ағаның өзі ашты. Сəлемімді жылы қабылдады. Орама жағалы қоңыр шекпенін қымтана жүріп өз кабинетіне бастады. Есіктен кірген соң сол жақта асхана, оң жақта ағаның кабинеті. Кабинеттің күнбатыс керегесі – кітап сөресі. Сөренің ортасында өзінің үлкен портреті. Өткен жолы:

	«Ə.Қастеев аға менің елу жылдық мерейтойыма арнап салды»



	дегені есімде. Өзі бастап Алатау жақтағы кең терезенің алдындағы жалпақ жұмыс столындағы креслосына жайғасып, қарсысындағы қарапайым сары орындықты көзімен нұсқап: «Отыр!» деп ишарат білдірді. Тілегін орындадым. Амандық-саулық сұрастық. Сонан соң: «Бейсенді көрдің бе?» – деп сұрады. Естеріңізге салайын, Бейсен алғаш мені ертіп келген ұшқыш Нұрбаев. Уақытым болмай кездесе алмай жүргенімді айттым. Ол шынтағын жазу столына тіреп, қолын айқастыра отырып, маған ойлы көзін сала не жайлы жазып жүргенімді сұрады. Мен ауылды, сол ауылдың сəулетті өмірін жазатынымды жеткіздім (Кеңестік заманнан қалған сарқыт жаңарған, жақсы өмірді көрсету ғой). Кітаптарың жарық көрді ме деді. Мен барын тізіп шықтым. Енді əңгіме шығармашылық саласына аунап, жандана бастады. Əуелдегі арманым Бестамақ ГЭС-і. Бартоғай каналы, Қапшағай суқоймасы жайлы сұрау еді ғой. Алғашқы жобада осылай еді, кейін Қапшағай ГЭС-ке айналды. Оқушыларға түсінікті болу үшін ескерте кетейін. Қазіргі Мойнақ деген атау ол уақытта Бестамақ ГЭС-і деп аталатын. Бестамақ Мойнақпен іргелес жер аты. Аға сөзімді бөлмей мұқият тыңдап алып сөзін бастады:

	– Бұл ойың жақсы екен. Академияға президент болып барған соң ғалым достарым Рахмет Жолаеев, кейін Жамбыл облы сы Тараз қаласындағы Құрылысшы-мелиораторлар даярлайтын институттың ректоры болды. Кейбір ағайындар Қонаевтың туысқаны деп те менен мін іздеді. Негізі Ақтөбенің жігіті. Жақсы сыйласпыз, Шафих Шокин секілді ірі ғалымдар «Қазақстандағы сусыз қуаң шөлейт жерлерді игеру керек» деп тауып, сол жерлердің топырақ қыртысын, қысқасы, табиғатын зерттеп, соған ыңғайлы тəсіл қолдану мəселесіне кіріскенбіз. Жоба-жоспар сонда жасалды. Кейін Димаш аға ойланып тыныстады. Түсте демалып көз ілді ме екен, ақсары өңі алғаш кездескенімдей емес, бозтап. Кеудесін тіктеп жүзін тауға бұрды. Сонан соң «Иə, солай» деп шалқая бере маған қайта қарады да: – Сендер жақсы білесіңдер, Орталық Комитет Қазақстандағы тың тыңайған жерді игеруді қолға алды. Сөйтіп Республика ғалымдарының игілікті ісінің жолы ойдағыдай болмады. Суқоймасын жасаймыз деген Қапшағай ГЭС болып кетті. Ғалымдардың проектісі іске асқанда қазіргі ең керек болып отырған электр мəселесі шешіліп, ірі-ірі екі аудан құрмақ едік. Ол жерлерге мына Талғар, Қаскелең, Еңбекшіқазақ, Шелек секілді он аудан сиятын анау Көкбек, Құлық тау мен Аласаның арасындағы Боздала сонау Тастықарашарынға дейін əлем жер ғой. Жоғарыдағы мен атаған аудандар атпен қатынасқан уақытта құрылды емес пе. Ал қазір машина, самолет ...Арзан жарыққа кенеліп əлі де бос жатқан дала гүл бақшаға айналар еді. Ондай ірі құрылыс тек Мəскеудің келісімімен шешілетін. Менің кітаптарымды оқыдың ба? – деп сынай көз салды. Оқығанымды айттым. Сол қолымен иегін сипай бере:

	– Басымнан өткен жайды, көзім көрген игілікті еш боямасыз жеткізуге күш салдым. Саған ауызекі айтарым өткен жолғы Бейсен айтқан Байқоңыр космос бекетін мен əбден салынып біткенде, ашылу салтанатына ғана бардым. Тіпті, Курчатов қаласының Қазақстанда орнағанын білген жоқпын. Мəскеу бізден сұрамайтын. Айтар сөзге жеке Республика дегені болмаса бəрін Мəскеу шешетін. Ел бəрін біз, яғни респуликаны басқарып отырғандар біледі деп ойлайды. Олары да заңды. Расына келгенде, ең алдымен жергілікті басшылармен келісіп, олар білуі керек-ақ.

	Осы жерге келгенде тілім қышыды. «Сол ойларыңызды тура дер кезінде айтуларыңызға болады емес пе?» – деп қалдым. Ол қолма-қол жауап қайырды.

	– Əрине, болады. Кезінде, яғни тың көтеру кезінде тайсалмай ашық айтқан азаматтар болды. Ол батылдықты елдің қолдағанын жақсы білемін. Бірақ ол туралықтан пайда жоқ екенін түсіндім. Не ұттық? Қабілетті, іскер, қалың қолды бастайтын сарбазды бұрышқа отырғызып қойды. Торға отырғызған тотыдан не күтесің. Мен ол жайлы пікірімді кітаптарымда бүкпесіз жаздым. Əр адамның өзіндік түйсігі, түйгені бар.

	– Сіз. – Аға менің пікірімді айтқызбай:

	– Қып-қызыл шоқтың ортасында жатқан болатты жалаңаш қолмен ұстауға болмайды деп шештім. Ал елге басшылық жасағандардың жауапкершілігі тіптен ауыр. Бір адым асығыстық жасап қателессе, бүкіл халыққа қасірет болуы мүмкін. Саясат кер жеңе де, жеңіле де білуі керек. Бұрынғы аталарымыз: «Ағаш ұстаған жеріңнен сынбайды» деген. Дəл сол сəтте ойлағаным орындала қоймады екен деп омақаса құлағаннан не ұтасың? Өзің ғана күймей, өзіңмен бірге жүрген, тіпті, еш қатысы жоқ адамдарды өртеп кетесің. Қарапайым ғана мəтін. Түсінгенге мағынасы терең. Тарихтан білетін шығарсың. Əр қоғамның өзіне тəн саясаты бар. Біздің қазақ, арамызда анда-санда кездесетін бірлі-жарым желауызы бар демесең, негізінен сенгіш, тура мінезді, əділетшіл халық, сол сайқал саясатпен ғұмыр бойы күресіп келеді. Қай заманды алсақ та күрестен жолы болмады. Қол бастаған батырынан, көш бастаған көсемінен айырылып отырған. Арыға бармай-ақ осы ғасырдың басындағы аласапыранда ақиқатты айтамыз, үй ішінен тігілген үй болмаймыз деп жүріп, небір асыл тұлғаларымыздан айырылдық. Артынан кейін тұлыбын иіскеп өкірген өгізше өңмеңдегенімізден не пайда...

	Адамзат жаралғалы алуан түрлі ұлтты бір түйір тарының қауызына сыйғызған Кеңес өкіметіндей мемлекеттік құрылым болған жоқ. Біз сол құрсауда өмір сүріп, еңбек еттік. Не бітірдік, нені тындырдық – халықтың көз алдында. Төрелігін айтар. Өте қауіпті қоғам. Бір адам түгілі бүкіл халықты жұтып жіберсе де білмей қаласың. Өзіміз секілді солтүстіктегі ұсақ халық сондай күйде отыр емес пе? Енді-енді ортаңқол, біз секілді халықтар кеңірдегінен өтіп кетуге шаққа ғана қалды ғой. Сергей, Борись, Ивандарға атымыз айналып, затымыз бөрінің терісі секілді босағаға іліне бастады ғой. Тағы да қара дүрсін қарсылық жасап қанжоса болып қырылып, тірі қалғандарымыз неше түрлі кінə арқалап қара далада қалуымыз керек пе еді. Жо-жоқ, ол əділетсіздік болады. Егер халықты сол көзсіз ерлікке бастаса, ол саналы саясаткердің ісі болмас еді. Бізде бір-ақ жол болды. Мен сол жолмен жүрдім. Оның қандай жол екенін мен айтпаймын. Түптің түбінде халық түсінеді.

	Ал енді діні қатты, тілі тəтті Кеңес өкіметі енді ширек ғасыр өмір сүргенде жоқ болып кетер ме едік, қайтер едік...

	Иə, бауырым, айта берсең əңгіме көп. Қазақ қазақ болғалы өз шаңырағын өзі көтеріп мемлекет болды. Енді осы тəуелсіз отбасыңа ие болғаннан артық не бар. Мейлінше ештеңе жоқ. Бірлік керек, бірлігімді сақтаймын деп бит терісінен биялай тіккен қуларға жем болып кетуден сақтану керек.

	Аға əңгіме аяқталды деген сыңай байқатты. Мен негізгі мақсатыма жете алмадым. Жарытып ойымды жеткізе алмаған секілдім. Əдейілеп келген мақсатым өткен заман жайлы ел есінде сақталған, оны айтатын адамдар да азайған, оның өзі аңызға айналған қалта дəптерімдегі көп «білгіштердің» бірі біліп, бірі білмейтін құпия тарихтар жайлы əңгімелеспек едім. Қайдағы бір саясат, маясатқа кірдім де кеттім. Тұрып кетер деп: «Аға!» дедім қипалақтап отырып, ол кісі табиғатына тəн салмақпен тіктеп қарады.

	– Кешіріңіз? Келген себебім, сізге өзімше інілік парызымды өтеп сəлем беру еді, орындалды, – деп бастап, Жамбыл облысында Партия комитетінің бірінші секретары болған халқымыздың құрметті азаматтарының бірі əрі бірегейі, тек жақсылығымен ел есінде сақталған Хасан Бектұрғановтан естіп, кезінде ұқыптап жазып алған əңгімені бастап кеттім.

	Ол былай: Дінмұхамет аға Мəскеуде Леонид Илич: «Қазақстан қойды елу миллионға жеткізуі керек!» дегенде ата кəсібіміз тəуекел деп уəде берген. Соны қалай іске асыруға болатынын ойластырып облыстарды аралаған. Ондағы ойы жергілікті белсенділер «Тың, тыңайған жердің көлемін өсіреміз» деп жайылымдыққа түрен салып, дақыл өспейтін жерлерді де егіндікке жыртып тастағанын білетін. Соған орай əр облысқа лайықты міндеттеме жүктемек ті. Кезекті сапарында Жамбыл облысын аралауға тура келген. Солтүстік облыстарға қарағанда қой өсіруге оңтүстік орайлы. Арнайы қонаққа Талас өзенінің жағасына ақ боз үй тігіп күткен. Сонда ертеңгі шай ішіліп бола бергенде жалғыз атты шақырылмаған бір қонақ боз үйге таяп келіп қалады. Киіз бастырмасы түрілген, жарма оюлы ағаш есігі ашық қазақ үйде отырған құрметті қонақтар бəрін көріп отырыпты. Хасен қатты мазасызданып күтушілерге үйге кіргізбе деген ыңғай білдіреді. Соны байқап қалған Дінмұхамет аға: «Келсін-келсін. Не де болса ел, жер жайын білетін адам ғой. Айтары бар шығар. Тыңдалық», – дейді. Үй ішіндегілер елеңдей қарасқанша күтпеген қонақ атынан асықпай түсіп, көлігін мамағашқа байлап, ақырын басып үйге кіріп сəлем береді. Омырауына Алтын жұлдызын қадаған бұл ел ағасы Байқошқар қария еді. Əлгіндегі абыржығанын ұмытып, бəрі қауқауласа қол алысып, Дінмұхамет ағаның жанына отырғызады.

	Байқошқар республикаға белгілі зейнеткер, соғыс кезінде, одан кейін де осы ауданның ірі бір шаруашылығын басқарған білікті ел ағасы екенін жергілікті басшылар біледі. Байқошқар ақсақалдай бұл облыста Еңбек Ері баршылық. Мұндай мемлекеттік іссапарға келгендермен кездесуге солардың бəрін қайдан шақырады. Димаш аға Ысты Байқошқар туысқанын бірінші көріп сол жерде алғаш рет жай сұрап танысады. Ол уақытта Байекеңнің баласы Ауылшаруашылық инистутын жаңа бітіріп келген, кейін шаруашылықтарды, аудандарды басқарған, қабілетті ұйымдастырушы Берден Байқошқаров Талас совхозында инженер-механик екен.

	Əңгіме барысында Қазақстанның басшысы келген себебін айтып: «Қалай, қойды елу миллионға жеткізе аламыз ба, жайылымдық бар ма?» – дейді. Байекең: «Ұланбелге, одан ары Арқаға дейінгі жер төрт түлік малдың ырызғысы, несібесі емес пе? – дей келіп,

	–Қонай тоғайдың айналасындағы жайылым қысы-жазы жүз мың қойға азық» – дейді. Ақсақалдың пікірін, əңгімесін мұқият тыңдаған Димаш аға: «Ол неге Қонай тоғай аталған?» – деп жөн сұрапты. Байқошқар қария Дінмұхаметтің үлкен əкелері қоныс іздеп Арқаға көшкенде сол жерде екі-үш жыл отырғанын, сонда құдық қазса су шығып, бұлақ аққанын, сол бұлақтың жағасына ағаш отырғызғанын, кейін сол ағаш өсіп, тоғайға айналғанын білетіндер оны «Қонай тоғай» дейтінін айтыпты. Содан ЦК-ның секретары:

	«Жер көрсет!» деп Байқошқарды жанына отырғызып алып сол Қонай тоғайға барғанын Хасан аға риза көңілмен əңгімелеген. Мен соны айттым. «Иə, иə, ол бастан өткен тарих. Адам тағдыры қилы-қилы, қат-қабат. Сен Шона Смаханұлының кітабын оқыдың ба?» – деді, ойлана қарап, мен оқығанымды, бірақ ол кітапта Қонай тоғай жайлы еш сөз жоқтығын, тек, комсомол шопандардың жаңа заманға сай қалашығы орнағанын əңгімелейді дедім. Сонан соң елден жинаған дерегімді түгел айта бастадым.

	...Тегі Есім ханның тұсында қазақ жақсы өсіп-өнген болар. Хан қонысты кеңейтпек болған шығар. Оңтүстікте Дулаттың Сиқымынан басқа балаларын, Сіргелі, Жалманбет батыр тұқымын Талас өзенінің бойына қоныстадырыпты. Тау бауырына Дулаттың Жаныс, Шымыр, Ботбайы, ал өзеннің төменгі бойы Жалманбет балалары мен он екі ата Сіргеліге тиіпті. Кейін Сіргелі жерсінбей, кейін қайтадан көшіп, Келеске кетіпті. «Сылдыр керегелі Сіргелі» деген мəтін содан қалған дейді айтқыштар.

	Ысты балалары артық мал жинамаған орта шаруа екен. Сол Ыстының Зорманынан тараған Азнабай би ел сыйлысы болған дейді. Сол ықпалды бидің кезінде ме, жыл тізбесін дəл айта алмаймын. Шамалауымша, он сегізінші ғасырдағы мысықтабандап қазақ жеріне кірген орыстардың қарашекпенділері халықтан жайлы қонысты тартып алып тұрғылықты елді қаңғыртқан кезі ме, жоқ, ағайын арасындағы келіспеушілік пе (əркім əртүрлі жорамал айтады). Бірі Үлкен атаның қара шаңырағына мұрагерлікке бола ренжісті десе, енді бірі орта шаруа Азнабайдың балала рын бай ағайындары түртпектепті. Соларға өкпелеп Арқа асып Арғын Тобықтыдан қоныс алыпты, сонда ұзақ уақыт тұрып, кейін Арғынның Қаракесек Жарлығапберді батыры еліңе, жеріңе кет деген емеурін білдіреді (Кейде Біржан салдың Жанбота болысқа:

	«Өзіңдей Азнабайдың поштабайы Қолымнан домбырамды алды тартып» деп шағынған əнін естігенде қандай ортада жүрсе де беделді, өз заманында алдыңғы сапта жүретін əкем Азнабай есіме түседі. Атақты Біржан салға анау-мынау емес, Азнабайдың поштабайы ғана дес көрсетеді де! Тарихи тұлғаларды танитын, анықтайтын кезде губернатор алдында беделді Азнабайдың қайсы Азнабай екенін білетінде уақыт болар).

	Арқаның қоңыр күзі. Ымырт үйірілген шақта Қонайдың он екі қанат боз үйінің алдына бір топ серігі бар (өздері, Қаракесектер нөкері дейді) Жарлығапберді сау етіп келіп тоқтап: «Асығыс кетіп барамыз. Сусын бар ма екен?» – деп дауыстайды. Қонай батырдың үйіндегі анамыз бір саптыаяқ қою қой айранын апарып ат үстінде тұрған Жарлығапбердіге ұсынады. Батыр ішпей, тобылғы сапты қамшысын өрімімен бүктеп айранды төртке бөліп қайырып беріп жүріп кетіпті. Төр алдында отырған Қонай: «Ішті ме?» – деп жөн сұрайды. Анамыз болған жайды айтады. Қонай ойланып отырыпотырып: «Енді елге қайтпасақ болмас», – депті. Ол заманның адамдары сұңғыла ма деп ойлаймын. Адам ойын айтпай біліпті.

	Батырдың ымын түсінген Қонай содан кейін елге қайтпақ болып екі рет келіп қоныс сұрағанда Дулат балалары да, Шапырашты, Ыстылар да жарытып мəн бермепті.

	Ол кезде Балқаш көліне барып құятын Іле өзенінің бойы тұтас Албанның, Бозымына бұйырған құтты қоныс екен. Еншісі бөлінбеген Қыстық інісінің үрім-бұтағы, түгел Іле өзенінің бойын Қосқалқанға дейін мекендепті. Үлкен үйі Əлмерек батыр. Бақанаста отырады екен. Бұл атаның төрт түлік малы мыңғырған, соның ішінде қойында есеп болмаған деседі. Қой жүнінен қолдан пима басып кигендіктен көрші Жалайыр, Найман, Сарыүйсіндер: «Киіз аяқ Баба» деп əзілдепті. Сөз арасында ескерте кетейін, Бозым атаның қазіргі қонысы Қызылбөрік балаларының жері. Алматыдан бастап Көкбиікке дейінгі жерге Қызылбөріктер мекендеген. ХІХ ғасырдағы жерге қоныстануға арналған Орыс мемлекетінің картасына қараңдар. Құлық тауының теріскей қапталындағы Боздалаға, Мойнақ, Жылысай, Ұзынбұлақ, Ақсайға Қашаған бидің тұсында, соның генерал Колпаковскийге өтініш жазуының нəтижесінде Қызылбөрік Дəркенбай болыстың келісімімен (Дəркенбайға екі жүз қой сыйға берген деген де жазылмаған дерек бар) ХІХ ғасырда қоныстанған. Мемлекеттік мұрағатта заңдастырылған ісқағаз сақтаулы.

	Қонай соңғы келіп қайтар жолында Əлмерек батырдың ауылына түседі. Бай ауыл бауыры келген соң зор құрмет көрсетіп қонақ етеді. Орайы келгенде Қонай батыр:

	– Аға, бұл Балқаштың қыры киік, Суы балық, Жағасы қамыс, Жалғанда жарлыға табылмайтын жақсы қоныс екен, – депті. Əлмерек батыр інісінің емеурінін жақсы түсінеді. Ел құлағы елу деген емес пе, Қонайдың келіп кеткенін бұрын да талай естіген. Қайтатын мезгілі келгенде балаларын отырғызып:

	– Ағаларың, Батыр Қонай бұйымтайын айтты. Түсіндім. Біз Қапшағайдан ары өрлеп барып қоналық. Ерте көктемде келіп жайғас батыр, – депті. Сіздер Бақанаста содан бері отырсыздар, – дедім.

	Аға кеудесін тіктеп қимылсыз отырып тыңдады. Əуелгі сəттегі жайбарақат көңілі қытымырлана қалғандай. Ойлы жанарын өңіме тайдырмай қадап:

	– Нобайы дұрыс. Хранологиялық дəлдіктің жоқ екені белгілі. Мен тарихтың тереңіне бойлаған жоқпын. Əкемнің үзік-үзік əңгімесін естідім. Ол ақсақал Əлмерек батырдың бейітіне барып үнемі Құран аят оқып қайтатын. Жұмыс кезінде оған онша көңіл бөлмегенім де шындық. Біз шежірені, тіпті қайсы ру, қайсы ата екенімізді ұмыта бастап едік қой. Жазушы, журналистер бəріне мəн беріп, мағыналы сезіммен қарайды.

	– Солайы солай шығар, аға. Мен солардың ішіндегі ең жалқау жайбасарымын. Мен білгенімді жан-жақты сараптап, қорытып, бір қорытындыға келгенше достарым кітап етіп бастырып үлгереді.

	– Ол өте жақсы қасиет. Тез жазатынын айтамын.

	– Ал менің Асанбай ағатайым: «Көркем туынды балаңның баласы оқитын тарих. Ол тарихқа жеңіл-желпі қарауға болмайды», – дейді.

	– Сен Асанбайды білесің бе?

	– Ағайынды болғанымызбен, ауыс-күйіс араласымыз жоқ. Көңіліміз ақ, көкірегіміз ашық. Көрген жерде жылы амандасып, орайы келгенде осылай əңгімелесіп тұратынымыз бар.

	– Жақсы-жақсы. – Ол орнынан созалақтай көтерілді... – Келіп тұр. Адам бір көрген сəтте-ақ бірін-бірі ұнатады. Бірақ толық түсінісу, білісу деген қиын. Өмірдің қырын көргеніңмен, сыры қилы-қилы. Əр сəттің өзіндік бояғы бар.

	Қатарласа жүріп шыға берістегі табалдырыққа жеткенше əңгімесін тыңдадым...

	Талай-талай жұлдыз аққан көгінен,

	Қара түннің күн нұрынан қабырғасы сөгілген.

	Тірлігіңде айтылғанмен лақап, сын –

	Аға, сенің рухың биік тұр ғой өлімнен.

	Бұл менің ақырғы рет көруім болды. Ол кісі 1993 жылы 22 тамызда Мұхамеджан Тынышбаевтың мерейтойына барып, қайта оралмады. Айтып бітпес, қайтып келмес сапарға аттанып кетті.



	* * *

	2004 жыл. Сол «Атакентті» тағы да аралап келемін. Көп өзгерген. Сəнді де, салтанатты болғанымен, жаныма бұрынғыдай жақын емес, салқын. Жаттың дүниесі жанға жылылық бермейді екен. Кілең мейрамхана, қазына дүкен... тек қазақтың мейрамханасы емес, тіпті маңдайларындағы атаулары де қазақша емес... қайдағы бір шеттен келген қалталылардың тілінде жазылған. Бір данышпан айтатын еді: «Палестинадан, яғни Иерусалимнен ең алғаш үш еврей үй сатып алыпты. Ақырында бəрін сатып алып арабтарды өз үйлерінен қуып шыққан» – деп, содан құдай сақтасын.

	Саудамен сандалып ел жүр. Халықшаруашылық көрмесі түгілі... сақылдап жұмыс істеп «социализмнің жоспары мен міндеттемесін артығымен орындайтын», заводттар мен фабрикаларды, кен орындары мен ірі өнеркəсіптерді сатып бітіп, енді жерді сатуға кіріскен бауырларымыз Бейсен Нұрбайұлына емес, өзінің туған-туысына, балаларына коттедж салып бітпеген шығар.

	Мен содан кейін де «Атакентке» талай бардым. Бірақ... бірақ Бейсен ағаны таба алмадым. Ал халыққа бес тиындық пайдасы жоқ, тек байларға бола жасалған реформаның, мансап бөлісудің əртүрлі ыңғайлы тəсілін тауып жүрген «жаңашылдардың» толыққанды келбет-кейпін көріп қайтып жүрмін.

	Олар аз, Бейсекеңдер көп болғандықтан басымнан өткен қас қағым сəтті ұсынып отырмын.

	Бұл жолы мен Алматы емес, Вашингтон қаласында келе жатқандаймын.





	«ҚОНАЙДЫҢ ЖИДЕЛІ БҰЛАҒЫ»

	(эссе-əңгіме)

	«Жоқ па, əлде, əдетімізде,

	жоқ па, əлде, қажеті бізге.

	Жетпей жүр ме, жазуға ескеруіміз,

	Аз неге біздің –

	Замандас жайлы естелігіміз.

	Назарынан тыс оқырмандардың,

	Бұл сырлар тіпті өзгерек еді,

	Түсіне кірмес соқыр жандардың

	Көруге зергер көз керек еді».

	Джоогнни Цеуэв, Моңғол ақыны



	I

	Жиырма бес жасында Жамбыл облысы, Талас ауданында совхозға директор болған, Сарысу, Талас, Қордай аудандарында аудандық партия комитеттерінің хатшысы болған Берден Байқошқарұлы жайлы ел аузынан алуан түрлі əңгіме естігенмін. Ел аузына елек қойған ба. «Ой, ол «Время» телехабарының арнаулы тілшісі болған қызды еріксіз сүйіп, құшқан Қордай ауданының партия комитетінің бірінші хатшысы». «Известия», «Правда» газеттерінде сыналып жатса да орден алған Берден», – деген секілді əңгімелердің талайымен кездескенмін. Қандай пікір айтылса да, өзім жүзбе-жүз дидарласпасам да, оның ерекше табиғаты, өзгеге қайдам, өзіме айқын сезіліп тұратын. Кез келген адам батыл қадам жасай алмайды. Ел назарын аударар екпінді іс атқару екінің бірінің қолынан келмейтіні де шындық, көбік көкірек, көже тоқтық кімде жоқ. Мансап креслосына отырып алып, шалқайып «жақсы кісі» болғандар да көп.

	Бірақ Берденмен кездесермін, сырлас, сыйлас болармын деп ойламаған едім. Халық: «Адам айдаса бармайсың, дəм-тұз бұйырса қалмайсың» деп көрегендікпен айтқан.

	Онымен дидарласудың сəті түсті. 2006 жылдың күзі нағыз мамыражай алтын күз болды. Сол дəм-тұз Берден екеуміздің басымызды қосты. Ғұмыры дидарласпаған, тіл қатыспаған екеуміз телефон арқылы түсіністік.

	Халқымыздың бақыты шығар, пейіліне қарай шығар, дара туған ұл, қыздары баршылық. Сол ХХ ғасырдағы дара тұлғалардың бірі: ірі ғалым, əлемдегі мемлекет қайраткерлері таныған, бағалаған Дінмұхамед Ахметұлы Қонаевтың ата-тегі қоныстанған Талас өзенінің алқабын аралағым келетінін (Димаш ағаның тарихы жайлы жазайын деп жүргенімді айттым. Ол «Еңбегіңіз өмірдерек пе?» – деп сұрады. Мен: «Дінмұхамед аға өмір тарихын көзінің тірісінде жазып кеткен. Одан артық қосарым бар деуші табылса, шатпақ болатынын түсіндірдім. Жазғандарымның көркем туынды екенін айттым. Ондай ұлы адамның өмірінен бірнеше роман жазуға болатыны жайлы мысалдар келтірдім. Берден сəл ойланып қалды. Сонан соң: «Алдағы уақытта хабарласайық», – деді.

	Амандық-саулық тілесіп қоштастық.

	Күздің таңы ерте «оянды». Телефон қоңыраулап кетті. Тұрып сыртқа көз салсам таң қараңғылығының көбесі жаңа сөгіліпті.

	Асыға телефон құлағын көтердім. Берден екен. Сəлемдестік.

	– Бүгін балам Алматыға барады. Таразға кел, əңгімелесейік, – деді. Жасап жүрген бір жұмысым бар еді, ойланып қалдым. Жазуға отырғанда жүрісің бір үзілсе жалғау қиын. Əңгімеге құлақ салған өмірсерігім: «Шақырғанға бармасаң, шақырғанға зар боласың, бар», – деп кеңес беріп қоштады.

	Тау бауырындағы қырат-белден, сай-саладан тарамыстай тартылған сандаған жолдар келіп қосылатын жер шарының күре тамырындай кең асфальт даңғылмен заулаған жеңіл машина Тараз қаласының шетіне жеткенде күздің күрең қызыл күні теңізге батып бара жатқандай жанталаса шапағын шашса да көгілдір жиекке сүңгіп, тау бауырындағы ымырт қараңғылығы қоюлана бастады.

	Тараз қаласы дүниеге келгеніне қанша ғасыр өтсе де, сол сəтте табиғаттың алтын бесігінде маужырап жатқан сəбидей нəзік, сəбидей бейкүнə əсем. Алатау мен Қаратаудың алақаны кезек-кезек сипап, сылап тəтті ұйқыға кетіп бара жатқандай. Көше бойлай егілген ақ қайыңдардың алтын сырғаға ұқсас жапырақтары қала көшесіндегі электр жарығына шағылысып, жас кездегі, əлі жылуы суымаған əсерлерді қытықтайды.

	Мен есейгенде кездесетін замандасымды, оның құдай қосқан қосағын ойша əр алуан кейіпте елестетіп келемін.

	Берденді: «Алдында бар, артында жоқ, айтарын ерлікпен айтатын өр мінезді, зор денелі, етті-жеңді аңқылдаған ақкөңіл болар.

	Жоқ, əлде кеңестік дəуірдің əсерімен «Өзімдікі дұрыс, айтқаным ақ. Сен білмейсің, мен білемін» дейтін өркөкірек пе екен. Жожоқ, қызмет деміне семірген «мықты болсаң ішімдегіні тап.

	«Мен бір жұмбақ адаммын терең бойла»,.. деп шамасына қарамай шалқайып қалған біреу шығар. Əйелі қандай екен? Қарнына май бөгіп, бөкселі керілген бəйбіше болар. Секретарьлардың əйелдері қуыршақ періште секілді жан пендені менсінбеуші еді. Ол кісі де сондайлардың көшірмесі шығар. Əлде... əлде» деп жол бойы санам санға, ойым онға бөлініп əр алуан ой толқынның жалына жармасып келемін.

	Көңілімді табуға тырысып елпілдеген Берденің екі баласына мың да бір рақмет. Бөрте бесті «Ниваны» жұлдыздай ағызып кең қақпаның алдына əкеліп тоқтатты.

	Ауладағы өрнекті темірмен қоршалған сəкіде отырған көнетоз құндыз бөрікті қатпа қара жігіт ағасы орнынан тұрып қарсы алды.

	Сəлемдесіп аман-саулық сұрасып болған соң:

	– Берден менмін, – деді.

	– Жақсы, Беке, – деп жөнімді айтып бола бергенімде орта бойлы тал бойының сыры кетсе де, жарасымды сыны кетпеген ақ сары əйел жанымызға келді. Көпті көрген, қазақша айтқанда ханды да, қараны да сыйлаған: ізеті мен ілтипаты əр қадамынан, емеуірінен көрініп тұр. Жылы шыраймен сəлемдесті.

	– Менің өмірсерігім, – деп таныстырды Берден.

	– Есімім Сəбира, – деді бəйбішесі жымиып.

	Біз осылай екі кештің арасында, қазақтар етін жейтін уақытта танысып, табыстық.

	Берден замандасым ел аузынан естіген алуан түрлі əңгіменің кейіпкерлерінің бірде-біріне ұқсамайтын, тіпті, жол бойы қиялдаған, өзім көрген кешегі кеңестік заманның белсенділерінен бөлек тұлға екен.

	Олардың көпшілігі бұл күнде: «мен секретарь болған кезімде» немесе «мен директор болғанда!» деп əңгімесін бастайтыны баршамызға белгілі ғой.

	Ат жақты, кең маңдайлы қараторы өңді, шарасы кең ойлы көзді Берден күн қақтаған, күздің күміс шығынан алған нəрді қанағат еткен, ыстыққа да, суыққа да төзімді, сол төзімнің арқасында тамырын тереңге жайған дара дарақты елестетті. Ол өрекпіп, өңмеңдеп əңгімеге араласпады. «Қонақ аз отырып, көп сынайды». Қазірше байқағаным. Өзі отырған адамдардың ой-пікірін түгел сөз қоспай отырып тыңдағанда: ұнатқанын да, ұнатпағанын да білдірмейтін секілді. Бұл мыңнан бірдің ғана бойынан табылатын төзім, қасиет. Ол өзі атқарған қызметтері жайлы да, бүгінгі жел тұрса қайда қалғанын білмей қалатын табаны тассыз құмға тұрғызған үй секілді көп саяси партия жайлы да лəм деген жоқ. Əдетте осы жаңа заманның сыншылары, ақылшылары, саясаткері аузын бассаң арты шулап, əліне қарамай əлек болып кетеді емес пе?!. Несін айтасың олар көп. Бір кездегі саясаткер Берден əлдекімдер секілді білгішсініп бар саясатты мінеп, сынамады да. Ақырын сөйлеп тарихты тарамдай түсіндіретін Бердендей азаматтың дəл осы жаңа заман жайлы бір ауыз пікір айтпағаны мені бірден таңдандырды.

	Қақпалап əлденше рет соған бұрып сыр тартып көрдім. Ол қолындағы шылымды лебін терең тартып сорды да, маған назарын салып:

	– Сөзге шебер, іске олақ бізге тарихтың осы талабы керек. Қандай халық екенімізді көрсететін уақыт бұл, – деді. Əңгімесін сабақтар деп күтіп едім, қателесіппін.

	Шыңырау тереңнен алған судың бір тамшысын таңдайыма тамызды да: «қалғанын өзің тауып ал» дегендей тынды.

	Екеуміз тең-тұс екенбіз. Бізді басымыздан өткерген дəуір ерте есейтті. Алты жасымызда ауылшаруашылығының күздік техникасы «соқаның», «лабариканың», «тұлақтастың» жалына жармасып» балалық шақпен тез қоштасып, азаматтық парызымызды ерте атқардық емес пе? Оны басынан өткергендер жақсы біледі. Біз ерекше ой-санамыздың жетілгендігінен емес, мойнымызға ілінген тағдырдың тауқыметінен сондай жауапкершілікті арқаладық. Жесір аналарымызды аядық, қолымыздан келгенше көмектесуге тырыстық. Сөйтіп пілдей азаматтар көтеретін жүкті көтердік.

	Бүгінгі ХХІ ғасырдың ақсақалдарының тоқсан тоғызы балалық бал дəуреннің рахатын көрмегендер. Оны олар ешкімге міндет те етпеді. Олар жайлы қазақтың небір жазушылары көп көркем туынды жазды.

	Берден де солардың бір кейіпкері екен. Жасы асып кетіп соғысқа бармай қалған. Ісіне мықты, момын Байқошқар қария еліндегі бүкіл қиындықты көтеріпті. Ол кісі де пенде. Баласынан айырылып еңіреген ата-аналарды, өмірлік қосағынан алған қаралы қағазды, біздерді бауырына қысып зарлаған замандастарын көргенде... «осы қабырғамды қайыстырған қасіретті көргенше сол майданға өзім неге бармадым» деп талай-талай бармағын тістеген шығар. Халық: «үйде отырған у ішеді, түзде жүрген май ішеді» деп бекер айтпаған ғой.

	Берденнің табиғатына қарап отырып, оның əкесіз балалар біздерден де артық жұмыс істегенін түсіндім.

	Ол «жеті жасымда көктемде алай-дүлей тоғыз тарау болып таситын Талас өзенінің сортаң сазын кешіп, егін салып, колхоз малының төлін бақтым» деген жоқ.

	Өткен күндерді еске алғанда Бекеңнің сыйлас жолдасы теңтұсы, кеңестік дəуірдегі есеп-қисаптың жілік майын сорған, көңілі шалқығанда əдебиетпен де айналысып ақын да, жазушы да атанған Жорабек Мұратəлиев көсіле сөйлеп, балалық шақта көрген қиындықтарды қақырата қозғап, қат-қат етіп аударғанда креслода аяғын айқастыра салып, темекісін сорып отырып Бекең үнсіз тыңдады.

	Екеуі талай-талай мехнатты бірге көріпті. Мұндай сəтте көбіміз жарыса сөйлеп, жалғастыра жөнелеміз. Немесе түзетіп əлектенеміз. Берден салалы саусағымен қысқан шылымының тұқылын хрусталь күлсалғышқа нығарлай мыжып сөндірді де:

	– Өтті ғой, бəрі де, – деп орнынан тұра беріп, ең соңғы нүктесін қойды. Маған: «ол күндер енді қайталанбаса екен. Балаларымыз көрмесе екен...» дегендей түсінік тастады. Бұл елпілдеген сөзден көрі нақтылы ізгілікті істі атқаратын адамға тəн болмыс.



	* * *

	Иə, мен Берден Байқошқарұлын неге іздеп бардым. Əңгіме барысында айтқанмын. Əйтсе де сөз орайы келгенде оқушыларыма түсіндіре кетейін. Осыдан ширек ғасыр бұрын, яғни 1985 жылы «Жалын» баспасының директоры, жазушы Бексұлтан Нұржекеев пен Бас редактор, ақын, ғалым Қуанышбай Нұрманғалиевтің атына өтініш жазып, «Дүниедегі ең ұзақ жол» деген романымның қолжазбасын тапсырғанмын.

	Романның негізгі арқауы 1962 жылы Алматы облысының «Жетісу» («Коммунизм нұры») газетінде жарияланған республикадағы «Қуаң, құрғақ жерлерді игеруге» байланысты ғалымдардың жоба-жоспары еді. Онда қазіргі Мойнақ ГЭС-і, Бартоғай каналы, Қапшағай суқоймасын жасау сөз болады. Бұл Көкбікті, Қулық пен Аласа тауының арасындағы Бақанас, Ақдала, Таскескен секілді жерлерді игеруді жоспарлаған алғашқы жоба болатын. Жобада алдымен əлемдегі ең ірі əрі бай электр өнімін беретін Мойнақ ГЭС-і салынбақшы. Содан кейін Бартоғай бөгеті, ең соңында Қапшағай су қоймасы өмірге келмекші. Осы игілікті іс жүзеге асса, қуатты электр станциясы, жүздеген мың гектар сусыз құрғақ дала (əлі де игерілмей жатқан) егінді, бау-бақшалы елді мекенге айналар еді. Бұл бір темірдей қатал коммунистік тəртіптің алғашқы іргесі сөгілген шағы секілді. Өйткені «дүниежүзіндегі ең əділ, бүкіл əлемдегі кедейлер мен шаруаның жоқтаушысы, жанашыры коммунистік партияны» қандай адам басқарғанын, оның негізгі мақсаты не екенін ашық əшкерелеуге кіріскен уақыт. Демек, социалистік қоғамның табан тасының өміршең емес екенін көрсеткендей еді. Өкімет басына осындай «жаңашыл саясат пен» келген Н.С.Хрущев «тең құқылы республикамыз, бауырлас халықпыз» деген жылтыр сөзге семіріп, сеніп жүрген қазақтарға «тың жəне тыңайған жерді игеру» деген жаңа программа ұсынып 1861 жылы Ресей империясының, Столыпиннің жымысқы саясатын 1961 жылы, 100 жыл өткен соң «Халықтар достығы» деген жалтылдаған жарнамамен жүзеге асыруға кіріскен. Империялық саясаттың 100 жылдық, ғасырлық мерекесін салтанатпен атап өтіп, бүкіл Кеңестер Одағындағы, соның ішінде ең көп «тың жəне тыңайған жерді игергіш» ресейліктердің жолпұлын төлеп, марапаттап мақтап əкеп қазақтар əлі кірмеген жаңа салынған үйлерге қоныстандырады. Егер Қазақстанда 1965 жылға дейін бес миллион халық тіршілік етсе, соның тең жартысынан астамы осы «тың жəне тыңайған жерді игеруге» келген жат жұрттықтар болатын. Қазақ халқының елге көсемдік ететін білікті, білімді қайраткерлерін коммунистік партияның барлық ұлтқа бір етік кигізген «халық достығы» деген саясатты бүркеніп енді-енді жетілді деген уақытта əртүрлі науқанның құрбандығы еткенін бұл күнде көкірегі оянған халық жақсы біледі. Мұстафа Шоқай, Əлихан Бөкейхан, Тұрар Рысқұловтардың серігін егіндей орып бір тынған. «Халық жауы» деп 1937–1939 жылдары тағы қырған. Арада қанды соғыс басталып, ұлтымыздың енді атқа мінгендерін тағы жайпаған.

	Ұсақ ұлт кадрлерін өсірмеу, қудалап мемлекетті басқаруға жарағанын жайрату, енді-енді ой елегінен өткізсек, социалистік қоғамның тонын жамылған империялық басқыншылықтың негізгі мақсаты екенін көреміз. 1962 жылдан басталған «тың жəне тыңайған жерді игеру» сол мақсатты ұлт қайраткерлерін құртудың толқыны секілді. Қазақ жерін өлке-өлке етіп бөліп-бөліп алып, республика табиғатына байланысты даярланған Мойнақ ГЭС-і, Бартоғай бөгеті, Қапшағай су қоймасын жасау, т.б жаңа өндіріс орнын ашу, ғалымдардың іргелі ғылыми жоспарын жүзеге асыру секілді ұсыныстарын тоз-тоз етіп, қудалап тұралатып, тағы бір титықтатып тастаса, ендігі келер ширек ғасыр бойы Мəскеуге тəуелді етіп қоймақ еді. Ол үшін республиканы басқаруды қолына алған білімді қайраткерлерді сынап-мінеп, əлі келсе құртып немесе жауапты жұмыстан аластатуы керек еді. Өлке-өлкеге бөліп таратып алуға əрекеттенген оларға ерлікпен қарсы шыққан Ж.Тəшенов бастаған ардагерлер оған, яғни жымысқы саясатқа жол бермеді. Бірақ қудалауға түсті. Дəл осы орайда халқымыздың ойшыл зиялылары өздері білетін пікірлес тұлғаларды сақтыққа шақырды:

	«Халықтың келешегін ойлаған қайраткер қара нардай төзіммен жүк көтермесе, мемлекетті басқару тізгінінен айырылып қалады» деп сабырға шақырды (мен осы сөзді Қонаевтың өз аузынан естідім). Адамзат тарихында кеңестік, яғни коммунистер орнатқан «социалистік қоғамнан» амал-айласы күшті империя болмады десек, артық айтқандық емес-ті.

	Осы аласапыран уақытта партияның кеудемсоқтық саясатына ешкім бейтарап қараған жоқ. Бірақ əркімнің мінезі əртүрлі. Менің романымның кейіпкері іштей тынып, бар болмысты күйзеле көтерген адам. Сондай қиын сəтте оны ерекше түсінген ойшыл ұлы жазушы романның бас кейіпкері Дінмұхамед Ахметұлына:

	«Сен қапаланба, бұл өкіметті шындықты айтып жеңе алмайсың. Оны іздеген ағаларыңды əлі түгел таба алмай жүрміз. Атын атау да қауіпті. Қазаққа мына заманда күрес, айтыс-тартыс емес, төзім керек, ұлтыңды əлемге танытатын басқа жол ізде. Оны өзің тапқын. Найзаңды көтеріп ұрандап жауға шапқанда сойылын көтере соңынан ілесетін 16 – 18 ғасырдағы намысшыл, қанды бауырларың да жоқ. Төзімділік керек. Егер оған шыдамасаң ертең бір Иванды, не Сергейді əкеліп отырғыза қояды. Амалсыз аяғына бас ұрамыз. Соның сөзін сөйлейміз. Жүйріктің тізгінінен айырылмай амалдап алға жылжыған бапкер озады, бəйгені бір алса сол алады», – дейді. Бұл Қазақстан Республикасындағы бастықтарды сапырылыстырып жатқан кезде оңаша отырғандағы ағаның ініге берген кеңесі еді (кейіпкерімнің өз аузынан естігенім). Дінмұхамед Ахметұлы Академияға президент болған кезінде ғалым достарымен кеңесе келе республикадағы сусыз қуаң даланы игеруге жасатқан ең алғашқы жоба – Мойнақ ГЭС-і, Бартоғай бөгеті, Қапшағай суқоймасын «Бесжылдықтар жоспарына» кіргізуді сұрағанда Мəскеу одан қызметтен кетуін талап етті десе де болады. Жоба бойынша алғашқы жұмыс Мойнақ ГЭС-інен басталса республика үшін өте тиімді (қазіргідей электр қуаты үшін Қырғызыстанға тəуелді болмас) еді. Жоғарғы «тəңір» керісінше рұқсат беріп, содан кейін «Қапшағай суқоймасын» – Қапшағай электр станциясының құрылысын бастады. Бұл кездегі қазақтардың алып-қашпа өсекаяңы бір кітап. Тау етегіндегі жазықты кернеген Іле суы 150 шақырым жердегі Қос Қалқан («Поющие горы» атанған) тауына дейінгі үш ауданның көктемгі, күзгі жайылымын басып қалды. «Оңтүстік, Семей облыстарын энергияменқамтамасыз етеді» депдақпырттаған ГЭС Қапшағай қаласын əрең қамтамасыз ететінін кейін білді. Сол шақта Дінмұхамед күйінбеді деп айтсақ қателесеміз. Дінмұхамед Қонаев жобаны екінші рет Мəскеуге ұсынғанда Бартоғай жобасы түгел өзгеріп, Көкбектегі қуаң жерлерді игерілетін (Ұйғыр ауданы Тастығара – Шырынға дейінгі) канал алынып тасталып, Алматыға қарай тартылған саласына кеңшілік берді. Бұған Дінмұхамед көңіл бөлмеді дейсің бе?! Бөлді.

	Сөзім өтеді-ау деген дəмемен Мойнақ ГЭС-інің жобасын үшінші рет Мəскеуге ұсынғанда əрең рұқсат алды. Құрылыс басталғанда көрші Қытай мемлекетімен КСРО əлденеге келіспей жұмысы тоқтап, шекарадан бергі елді мекенді жалғайтын күретамыр жолдың екі қапталына ДЗОТ күркешектерді қаптады да кетті.

	Мұндай жұмыс атқару барысында сүйінетін де, күйінетін де сəт аз емес. Романымда қолымнан келгенше табысы мен таласы алма-кезек ауысып жатқан «мылтықсыз майдан» толқынындағы бас кейіпкерім Дидар Жолаев (Қонаевтың бейнесі), ғалым Рахат Дилаев (Жамбыл құрылыс-мелиораторлар даярлайтын институттың ректоры болған ғалым, Бартоғай, Қапшағай су жүйесін жасаған автордың бірі – Рахмет Жанұзақұлының бейнесі) т.б. кейіпкерлерді сомдаған бес жылға жуық еңбек еткен едім.

	Сол кездегі (кеңестік замандағы) талап немесе баспадағы басшылардың көңіл-күйіне, ниетіне байланысты десе де болады.

	Кейбір қолжазбаны жабық рецензияға (пікір айтуға) екі жазушыға беретін. Сондай қолжазбаның бірі менің романым болатын. Алғашқы (рецензия) пікір жазған белгілі қаламгер Əнес Сараев мүмкіндігімді де, кемшілігімді де талдай-саралай келіп: «Роман қаламы төселген, тілге бай жазушының еңбегі. Ірі тақырып, əрі өмірі ескірмейтін өзекті проблема. Автор мен редакторға əлі де көп еңбектенуге тура келеді. Сонда ғана толыққанды романды шығаруға болады» – депті.

	Ал екінші рецензетім сол кезде алғашқы өлеңдері жаңа жарық көре бастаған ақын Ғабиден Құлахметов інім (əрине ол марқұм менің қолжазбам екенін де білмеген шығар). Ғабиден менен ірі классикалық роман күтіпті. Заңды. Ол үміті ақталмапты.

	«Романдағы бас кейіпкер Дидар Жолаевты əлемге əйгілі саясаткерді (Қонаевты дəріптеу дей келе) өз дəрежесінде сомдай алмаған. Əрі тірі мемлекет қайраткерін дəріптеу социалистік идеяға сыймайды» дей келіп, сөйлемді қолдануыма ғылыми талдау жасап, жарамсыз деген пікір берді (екі рецензия да менде сақтаулы).

	Осы екі пікірге байланысты баспа директоры мен Бас редактор қолжазбаны қайтарып берген.

	Оның арасында қоғам да, тарих та, талап та өзгерді де кетті.

	Енді қайта еңбектенгеніммен, кітабымды мемлекет есебінен шығарып, қаламақы беретін кеңес өкіметінің баспасы жоқ. Баспаны пысықтар жекешелендіріп алған. Өз қалтамнан бастыруға халім жоқ, «демеуші бол» деп кімге жалынамын. Тегінде жетім өскендер жалынбайды. Тартып алады. Əрі жағымпаздана да алмаймын. Ондай қабілетім болса Б.Нұржекеев пен Қ.Құрманғалиевке жұмсар едім ғой. Өзім шығара алмасам да, өлгеннен кейін балаларым қолға алар. Бұрынғыдай рецензиялап жататын уақыт емес, ақшалары болса аруақ үшін аянбас деп жылы жауып қойғанмын.

	Егемендігімізді алғаннан кейін ең алғаш жобаның жасалуына Жамбыл құрылыс-мелиоратор институтының студенті кезінде үлес қосқан, оны бітіргеннен кейін Алматы облысының Бас құрылысшысы болған, сол кезде Қапшағай, Бартоғай, Мойнақ ГЭС-інің басталуына қолма-қол жетекші болған Ста хан Белғожаұлының ұсынысын Елбасы Нұрсұлтан Əбішұлы Назарбаев қолдады. Ол маған ерекше əсер етті. Стахан екеуміз бір ауылда көрші үйде бір жылда, бір күнде дүниеге келгенбіз. Осы жасқа келгенге дейін жұбымыз жазылмаған, ниетіміз бөлінбеген замандаспыз. Бірақ оның рухани құндылыққа мəн бермейтінін білемін. Қолжазбамды, романымды қайта қолға алып, ширек ғасыр өткеннен кейін қарасам, əлемдік əдебиеттегі классикалық туынды болмаса да, əлі қаламдастарымның қармағына ілінбеген өзімдік өрнегім бар екен. Əрине, Дінмұхамед Ахметұлы Қонаев ірі тұлға. Ғұмыры ХХ ғасырда басталып, осы ғасырдың аяғына дейін еңбек еткен Дінмұхамед Қонаев өмірі, еңбегі, пенделігі мен періштелігі бір роман емес, бірнеше романға арқау болатын айтарлықтай қазақтың халқы сыйлаған, əлем мемлекеті таныған азамат. «Құпиялы ғасыр» атты еңбегім ұлы тұлғаның өмірінен алынған бір бұлақ. Осы байламға келген соң халық мені елемесе де Қонаевты ұмытпас деп қолжазбаны қайта қолға алдым.

	Рас, кемшілігі де аз емес. Кеңестік саясаттың ықпалы жетерлік. Партия басшысы енді сараптасам роботқа ұқсас екен. Ол кісімен дүниеден өткенен бір-бір жарым ай бұрын екі рет кездесіп, əңгімелескенмін. Сондағы ақтарған аз сырымен, ой-толғанысында бейнеленген Дінмұхамедтің арасында қиылыспайтын сəттер көпақ екен.



	* * *

	1965 – 1975 жылдары мен Қазақ радиосында тілшілік қызмет атқардым. Сол уақытта бүкіл облыстарда талай-талай ел ағаларымен кездескенмін. Сондағы күнделік дəптерлерімді ақтарып отырып Жамбыл облысының (бұл облыстағы Талас өзенінің бүкіл аңғары Қонаевтың ата-тегінің ХV ғасырдан кейінгі қонысы Бақанасқа тобықты мен Қаракесек ауылының арасынан XIX ғасырда келген) партия комитетінің бірінші хатшысы, халқымыздың мақтан ететін бір ұлы Хасан Шаяхметұлы Бектұрғановпен ардағы əңгімеге тап болдым. Хасан аға ақжарқын еді ғой. Қазақстан қой санын 50 миллионға өсіруді міндеттенгенде Дінмұхамед өз көзімен Жамбыл облысын түгел аралап шығуға келісіп барыпты.

	Сонда Мойынқұм, Шу өңіріне аттанар кезде күтпеген жерден Социалистік Еңбек Ері, ел ақсақалы Байқошқар ақсақал келіп, Димаш ағаға сəлем беріпті. Мұндай кездесу сəті партия басшыларының, КГБ-ның, əлі Дінмұхамедтің жол серіктерінің жоспарында жоқ екен. Оны Шаяхметұлы былай əңгімелепті:

	«Бəріміз аң-таң болып кімді кінəларымызды білмей сасқалақтап қалдық. Оны Димаш ағаның жайдары мінезі жуып-шайып, Байекеңнен жөн сұрап: «Қойды көбейтсек деген ойымыз бар. Жер жайын сіздер жақсы білесіздер. Қандай үлес қосасыз? – деп еді. – Қонайдың жайлауынан ары Мойынқұм, Ұланбелге дейінгі Талас бойы қойдың жері», – деп көңілімізді бір демеді.

	Баяғы, сабыры мол Димаш аға қарияның уəжіне риза пейіл таныта келе əлгі Қонай дегеніңіз қайсы Қонай деп қалды. Бай-екең айтсам ба, айтпасам ба деді ме екен сəл ойланып отырып: «Сіздің ұлы атаңыз ертеде Арқаға көшкенде Таласты бойлап Бозтұмсыққа жетіп аялдапты. Шамасы күз мезгілі болар. Сол жерден құдық қазса, су шығыпты. Ол уақытта Талас өзенінің жағасына тораңғы, жыңғыл, жиде өседі екен. Жиденің дəні малға жем. Соны білген сұңғыла Қонай əкесі Азынабаймен кеңесіп Қайнар жағасына жиде ағашын егіпті. Тіпті барар қонысы жоқ. Зорбан жеңгелері мен Қонай əулеті сол жерде бірер жыл отырыпты. Су жерден қайнап шыққан суңға арна тартып бұлаққа айналыпты. Содан кейін бұрынғылар «Қонайдың-Жиделі бұлағы аталып кетті» деп Байекең біз бұрын естімеген жақсы бір əңгімені қозғады. Сол жолы Дінмұхамед Ахметұлы жолсеріктерін маңына қосып Байқошқарды жанына отырғызып алып Мойынқұм, Ұланбелді түгел аралап қайтты», – деді. Мен Хасен Шаяхметұлының күнделік дəптерімде жазылған əңгімесін қаз-қалпында ұсынып отырмын. Осындай Елбасы қолдаған Мойнақ ГЭС-і романды қайта қарауға отырғызды. Көптеген кейіпкерлерім дүниеден өтіп кетіпті. Халқымның данагөйі Əлихан Бөкейханұлы: «нағыз мəңгілік тарих – көркем шығарма. Оны ұрпағыңның ұрпағы оқиды» деген екен.

	Ойлай-ойлай келіп бар кейіпкерлерді өз атымен атауды жөн көрдім. Олар басынан өткерген уақыт та, өздері де тарихқа айналды. Əр дəуірдің өз кейіпкері бар. Мен де: «нағыз көркем тарих – шындық» деген байламға тоқтап, қолымнан келгенше шындықты суреттеуге бел байладым. Ол үшін бас кейіпкерім Дінмұхамед Ахметұлы Қонаевтың пенделігін де, періштелігін де жазушыға берілген мүмкіндікті пайдалана отырып əңгімелеп, ата-тегінің туып-өскен жерін көруге бел байладым.

	Мен арқау еткен тақырыпқа қатысатын кейіпкерді оқырмандарымның көбі жақсы біліп таниды. Жақсы танымаған күннің өзінде менің білетінім секілді біледі. Солар: «Иə, мынау дəл соның өзі» дейтіндей суреттеп əңгімелей алсам ғой шіркін... Бұл – арман. Оны бағалайтын əділетті оқырман. Сол байламмен Димаш ағайды жақсы біледі-ау деген оймен бақанастық жерлес туысы саналатын Ізбасар Балтағұловқа, Кеңес Аухадиевке бір-екі мəрте құлаққағыс жасап едім. Сөзімді жүре тыңдады. Шамалауымша, менің əңгімемді солар қысыр сөз деді. Немесе өздері ол кісінің атақ-абыройын тиімді пайдаланғанымен жүрегіне терең бойламаған.

	Қызмет саласында жақсы араласса да, «сіз», «бізі» жақын болса да, Димаш ағаның табиғи болмысын орысша айтқанда (хоббиін) қарапайым тірліктегі əдет, əдебін жақсы білмейтін болар, егер білсе бейтарап қалмас еді, «ол қандай əңгіме» деп ең құрығанда жөн сұрар еді деген тоқтамға тіреліп, қайыра сөз жалғастырмадым. Хасан Шаяхметұлынан 1976 жылдары естіген, жолдəптеріме жазған əңгіме Берден Байқошқарұлымен хабарласуыма ықпал етті. Алғаш телефон шалғанымда ол: «Димаш аға жайлы не жазылса да қолымнан келгенін аямаймын. Əрине мен кейбір ағайындар секілді етене араласқаным жоқ. Ал атақонысын аралатуға даярмын. Хабарласайық», – деді.

	2

	...Сəске түске тарта Берденнің «Бозжорға – Джип» машинасымен жолға шықтық. Бағытымыз Дінмұхамедтің аталары мекен еткен Талас өзенінің алқабы тал, терек, қайың, қарағаш, шыршаға оранған Тараз қаласы бір уыс ақ меруерт моншақтай жалты рап соңымызда қалып барады. Берден рульде. Бала кезімізде 50 – 60 жастағы ауыл еркектерін қаусыраған қартқа санайтын едік. Кім қалай ойласа да біз бақытты заманда ғұмыр сүргендеріміз. Жетпістегі менің замандасым Берден оқталған берденкедей.

	«Қарауылға алғанын қағып түсетін жандай, жібек жіптей жолда «Бозжорғаны» ағызып келеді. Қатарындағы өмірсерігі Сəбира да сəндене киінген. Берденнен кейін артқы орындыққа отырған «Жорабек экономист, Жорабек жазушы-ақын» екеуміз.

	Жалпақ жауырынды, кең кеуделі Жөкең еңселі азамат. Екі иығына екі жігіт отырса, ойланбай көтеріп тұрып кететіндей көрінеді.

	Ол да үнсіз, мен де үнсізбін. Пенделікті қойсайшы, мен күзгі суықта күпісін кие бастаған ауыл өмірін ой елегінен өткізіп əлекпін. «Топырлап барып кімнің қолтығын жылытар екенбіз. Оппозиционерлер алаөкпе болып жай-күйінен алуан түрлі ақпарат жазып жүрген ауылдың жүдеу күйіне ортақтатып болдық-ау» деген секілді мазаң көрініс қылаңдап, қилы-қилы ой шалшығын кешіп келе жатырмын.

	«Бозжорға» оң қапталға жалт бұрылып қырға шықты. Төрге жинаған көрпедей қабақ шығыс қапталымызды шымылдықтап тұр.

	Көк аспандағы ақша бұлт аққудай қалқып, сол қапталға қонуға жақындағандай.

	Мойылдай қара «Мерседес» қайқаңға көтеріле бергенімізде бізді басып озды.

	– Жол апатын жасайтындар осылар, – деді Сəбира.

	Талас өзенінің төменгі аңғары коңыр күздің сары қолқасына ұқсап, көз жетер жерге дейін созылып жатыр. Үрлеген бүйендей дөңге көтерілдік.

	Алдымыздағы дастарқанға төккен бауырсақтай ауылды Берден көз қиығымен меңзеп:

	– Мынау Жамбыл ауданының орталығы Асы кеңшары. Дулат атамыздың кілең батырлары туып-өскен Шымыр əулетінің атақонысы. Сол қапталдағы «Үлкен Бура» тауы. Асы өзенінің асау ағысы «Үлкен Бураның» сол қабырғасынан қытықтай ағып, «Жайлау – көл», «Билікөлге» барғанда ентігін басады. – Ол ту сыртында отырған Жорабекке əзілдеп – Жорабек ақынның елі, – деді.

	Менің аталарым жерге ат қойғанға шебер. Мойынымды бұрып Берден əңгімелеген «Үлкен Бура» тауына қарадым. Сол сəтте көз алдыма күлтеленген кекілі желпілдеген қаңтар айында қанжардай қатып жарап үйек іздеп аузынан бұрқырата көбік шашқан қара бураны елестетеді.

	Ұлы Абай: «Дүниеде ойлы адамда рахат жоқ, көбінің сырты бүтін, іші түтін» – деген ғой. Жолға шыққалы үндемегенімен Жорабек те ой үстінде. Саналы адам ойсыз қалай өмір сүреді. Əрине, ол Берденді жақсы біледі. Сондықтан мен секілді «қайда барамыз, кімнің мазасын аламыз. Барған үйіміздің адамдары шын ниетімен жылы қабылдай ма?» деп тіршіліктің күнделікті ұсақ-түйек қамына мазаланбайды. Ірі, іргелі мəселе аз ба? Жөкең қорбаң етіп қозғалып:

	– Менің ұлы аталарым осы «Үлкен Бура» тауының астын кесіп жүретін керуен жолын жасаған. Ал біз XX ғасырдың ең күшті техникасымен Алматыға ширек ғасырдан бері метро сала алмай жүрміз. Таудың астымен 40 – 50 шақырым жүріп арғы қапталынан шығып, Бетбақтың құмын кесіп сапар шеккен екен.

	Кең кеудесіне сыймаған, бізге жұмбақ ойын сыртқа шығарды ма, Арқаның ақбұрқан боранына айналған қалың бұйра шашын сілкіп тастап денесін тіктеді. Есіліп бір сөйлер деп күтіп едім, қателесіппін. Ол демін ішіне тартып, тағы да үнсіз қалды.

	Жөкеңнің сырын жақсы білетін Берден лəм демеді. Байқауымда «Үлкен Бура» тауын тесіп Бетбақ далаға шығатын жол оған да белгілі. Екеуі керуен жолы жайлы талай-талай əңгіме шерткен шығар. Талай-талай керісіп, келіскен болар. Таңсық болса алғаш естіп отырған маған таңсық. Тегі үлкен бір бөлмесін кітапхана жасап архивке айналдырған қолжазбаға толтырып, кішігірім тарихи институт ашқан Берденге қазақ жерінің əр тасы, əр соқпағы сыр шертіп, сайрап жатқандай.

	Үйіне келгелі бері атқарған жұмысымен таныса отырып: «Жиырма бес жасынан бері шаруашылық басқарып, аудандық партия комитеттеріне хатшы болмай ғылыммен айналысса екінің бірі еңбегінен цитата алатын білгір атақты ғалым болғандай екен-ау» деген тоқтамға келдім. Ендігісі кеш, өміріміз жете ме, жетпей ме?.. «Егеменді Қазақстан» газеті мен журналдарда жарияланған тегіміз қазақ халқының шығу тарихы жайлы өзіндік айтары бар еңбектерін қалың тарихи кітап етіп шығарса да боларлықтай.

	Берден қазақ тарихындағы хандар немесе қожалар секілді келімсектер ұлттық тарихтың табан тасы емес, қоғам болып қалыптасқан дəуірді нақтылайтын қосалқы дерек қана деген пікірді ұсынады. Бұл социалистік заманда коммунистік партияның идеясымен шыңдалған «ізденімпаз» тарихшылар назар аударатын айқын ұсыныс. Өйткені 12 – 18І ғасырда қазақта бірнеше (Шыңғыс ханның түсімен айтқанда «құрт-құмырсқаға айнлаған» ұрпақтары) хан болды. Ешқайсысы қазақ тарихына кереге де, табан тас та бола алмайды. Ал дəнекерлеушілікке, қиылыстыруға (жалғайтын жіп таспалыққа) жарайды.

	Менің анамның замандасы. Данышпан туысымыздың «оқымаған философ» атанған Биғайша атты қара кемпірі жас кезімізде: «тасты тас қозғайды» деп отырар еді. Отырғандар жымың-жымың етер еді. Ал біз «Осы апам не тасты айтады. Сонау Қарқараның өзеніне дейін жалаңаяқ жүгірсең табаныңа бір түйір тас тимейтін Жалаулының жазығында жоқ қайдағы тасты айтады» дейтінбіз де, таңданып ұқпайтынбыз. Кейін сырын білдік, ойды ой қозғайды дегені екен.

	 Күншығыс жақтан көзге шалынған кит балықтың жонына ұқсас қаптал жақындаған сайын теңіз бетіне шыққан алыптай көтеріліп биіктей берді.

	«Үлкен Бура» тауы жайлы əңгімеден кейін Биғайша апамның «тасы тасты қозғап» əр алуан қиялда отырғанмын. Берден:

	– Мынау «Кіші Бура» тауы, – деді.

	Ол машинаның тізгінін қымти ұстап қираған шынының бетіндегі сынығындай үзік-үзік асфальт жолмен жүрісін жалғады.

	«Асы» кеңшарының етегіндегі түтін шығар жуан биік мұржа ашық аспанға қадалып «тоналмай қалған қазірше мен ғана!» дегендей шаншылып тұр.

	Кеше ғана кең ауласы адамға толып, алуан түрлі машиналары кіріп-шығатын қазандай қайнаған əудем жерді алып жататын мекеме болуы керек. Жақындаған сайын бомба түскендей дала-дала болған бір кездегі сəулетті үйлердің, берік керегелі қоймалардың сүлбесі анық көріне бастады. Терезелері үңірейіп тұр. Енді кейбір керегелерді бұзып кірпішін ала бастапты.

	– Бұл аудандық механизацияланған құрылыс мекемесі он-он бір колхоз, совхоздағы мектепті, мəдениет үйін, балабақшаны, тағы басқа халыққа қызмет ететін ғимараттарды бүкіл қыстақтардағы малшылардың базасы мен үйлерін салған ПМКА атқаратын қызметі көп болғанымен, алар алғысы аз ең тиімді мекеме еді. – Берден ауыр күрсініп, – мына Жөкең осы ПМКА-ның бүкіл есеп-қисабын басқарған, – деді.

	Ол əдеттегідей ешкімді сынаған да, құптаған да жоқ. Осын ша қирап тас-талқан болған халық қазынасына жауапкерлерді де іздемеді. Біз дала-дала болған керегесін жыландай жалаған үйлердің тұсынан өте бердік. Жер қозғалса қозғалмайтындай төзімділік байқататын Жөкең шымырқанып:

	– Көргенде жүрегім ауырады. Халық еңбегіне ел аман, жұрт тынышта осынша опасыздық жасаған мемлекетті, мемлекеттің белсенділерін бүкіл адамзат тарихынан іздесең таппайсың, – деп демеу болар деді ме, туған жері сол қапталындағы «Үлкен Бураға» жүзін бұрды.

	Күйінішін де, сүйінішін де білдірмеген Берден:

	– Бір бұл аудан емес, Жамбыл облысындағы көрініс осы. Бəріне алғашқы облыс əкімі жауап беруі керек. Қазірше жақсы кісі ол. Бірақ келер ұрпақ əділдігін айтар. Одан кейінгі келген əкім бар жемқорларды желкелеймін деп жүріп дегеніне жете алмай ол кетті. Аз да болса халыққа Серік Əбікенұлы қызмет етті. Ол кінəлілерді іздеп таба алмасын да, жеңе де алмасын сезді.

	Бұл Берден Байқошқарұлының мен келгеннен бергі мемлекеттік тəртіп жайлы айтқан алғашқы ашық пікірі.

	Алдымызда XVIII ғасырға дейін жолбарыс жортқан қалың қамысты, ну тоғайлы Талас өзенінің кең аңғары. «Қара шекпенділер» келгеннен кейін аң-құсты, тоғайды да құртқан. Ол кезде Талас тоғыз тарау болып ағыпты. Бұл күнде ойдым-ойдым бозарған, жыңғыл шоғыры қалған. Асау өзеннің XX ғасырда қызығын да, қиындығын да ақ «Джиппен» қабырғасын қақырата сөгіп келе жатқан Берден, Жорабек, Сəбираның атасының аталары көріпті. Біз қолда барды қанағат ететін халықпыз.

	Қыры, сырына бойлап, мəн-мағына бермейтін əдетіміз. Сол кеңдігімізбен кеңестік саясаттың идеясына сеніп, семіріп: «Халықтар достығы берік» деп тарихымыздың тамырын іздемедік (Енді іздесек əр ру, əр ата өзгенің тонын шолақтап, өзінің тонын ұзартып əлектенеді).

	Ерте, ерте ертеде (дəл мерзімін анықтауды адал, əділ зерттеушілерге қалдырдық) қырғыздар мен жоңғарлар қазақ тайпасына қатар басқыншылық шабуылын бастаған секілді Жоңғарлар Қара Ертістен бастап, Арқаны жаулауға кіріссе, ана сайдан Енисейден босқан қырғыздар Алтайды айналып өтіп (өйткені бір үзігі Томда, бір үзігі Алтайда қалған), Қытай империясының астыртын қолдауымен (императорға ақ бүркіт сыйлап) Алатаудың (Хантəңірі шыңының екі қапталын мекендеген) күнгей мен теріскейінде отырған қазақтарды ығыстырған. Қытай қорғанынан бергі жерді Ұлы жүз, Үйсін ханның ұрпағы мекендегенін əр алуан Қытай жазбалары да, сырттан келген саяхатшы, ғалымдар да мұра хаттарында жазып кеткен (Іздеген адам табады).

	Ол кезде Алатаудың оңтүстік қапталындағы Ыстықкөлді – Үйсін мемлекетінің ең соңғы ханы Қараштың немересі Жолманбет батырдың Ысты, Шапырашты, Ошақты деген үш баласы мекендеген.

	Менің бұл жорамалымды жазушы Балғабек Қыдырбекұлының еңбектенуімен жарық көрген, тарихта əр алуан пікір тудырған Қазбек – Бек Тауасарұлының «Түп-тұқиянымнан өзіме дейін» деген шежіре кітабы нақтылайды.

	 Қазыбек-Бек Шапырашты бидің Жандыстық, Мадыыстық, Қалдыыстық деген балаларының ұрпағы Ыстықкөлді ғасырлап мекендегенін, кейін бір баласы қырғыздардың қолында қалғанын жаза келіп Қырғыздың бір атасын Шапырашты Бидің баласы дегенді айтады. (Сенбесеңіз кітапты оқып көріңіз. «Шайнап берген ас болмас» деген ғой).

	Қырғыздардың Ыстықкөлді кейін мекендегенін түрік, қырғыз, қазақ һəм хандар шежіресіне алғаш саяхат жасаған данагөй ақын Шəкəрім Құдайбердіұлының тарихи шежіресі құптайды. Белгілі зерттеуші, орыс тарихшысы Аристов та теріске шығармайды. Осы мəселеге байланысты ірі қоғам қайраткері, ғұлама Əлихан Бөкейхановтың мақаласында: «Мен пайғамбар туғаннан 214 жыл бұрын (газетте «пайғамбардың 214 жыл бұрын» деп жазған, сөз дұрыс қолданылмаған шығар деген жорамалмен, мен жоғарғыдай алдым) қырғыздар Енісей өзенінде еді» дейді (Қырғыздар анасын Ене деп атайды. Дұрысында Енісай емес, Енесей өзені ғой.

	«Қазақ» газеті. №2 (307) 12 қаңтар, 2007 жыл). Демек Қазыбек-Бек Тауасарұлы тарихи шындықты мұрағатқа түсірген. Сөз орайы келгенде əңгіменің негізгі арнасынан шығып, тарихты қозғағаныма оқырмандарымнан кешірім сұрай отырып, бəріміз – тарихшымыз бар, қаламгерлеріміз бар көңіл бөлмей жүрген мəселені айта кетпекпін. Халықтың тарихынан немесе ертеде өткен тарихи тұлғалар тұрғысында сөз қозғасақ жазылған дерекке тек сүйенеміз. Жазба дерек табылса жақсы-ақ. Əйтсе де сол дерекке де сын көзбен қарау керек шығар. Қағазға жазылған оқиға көбінде соны жазған адамның өресіне, дүниетанымына байланысты. Көргенін ғана жазып, оның туындау себебін, мəн-мағынасын түсіндіре алмауы мүмкін. Иə, иə, бəрі мүмкін. Немесе заман талабына сай əміршінің, биліктің күйін күйттеп, сөзін сөйлеуі де мүмкін.

	Енді бір сəт халықтың тілсіз жерге жазып кеткен тарихы барын ескеріңізші?! Өтінемін. Қазақ жерге бекерден-бекер ат қоймайды. ХХ ғасырда да, XXI ғасырда да қалаларға, ауылдарға, көшелерге ел құрметтеген адамдардың атын қойып, құрметтеп жүрміз.

	Сыналап ой жүгіртсеңіз ол жерге жазылған тарих, демек ол тарихқа да сену керек. Ендеше Алматы облысы, Райымбек ауданы, Кегеннің «Мыңжылқы» жайлауында Ұлы жүз, Үйсіннің ең соңғы ханы Қараштың есімімен аталатын жерге назар аударыңызшы. Тағы да өтінемін. Хантəңірі шыңының күншығыс бауырындағы «Мыңжылқы» жайлауының төрі «Қараштың жайлауы» Алатауға қарай ағатын, Түптің суы қырғызға өтетін қылтаның күншығысындағы «Қызылқия» қапталында ықылым дəуірге «Қараштың көлі», кейін суы тартылған соң «Қараштың сазы» аталған. «Мыңжылқы» жайлауын қақ жара ағатын Қарқара өзенінің күншығыс қапталында кілең өзен тасынан тұрғызылған «Қараштың» зираты көпті көрген сол дəуірде менен əлдеқайда жақын Қосай шежірешінің (1953 жылы 97 жасында өмірден өтті) Қабылбек Сауранбаевқа айтқан өзім естіген əңгімесінде төмендегідей (халық батыры Райымбек Түкеұлының тарихын зерттеп, Қазақ Ғылым академиясына, мемлекеттік мұрғат мекемесіне, Қазақ радиосынан машинисткасы Ажар тергізіп алғаш рет өткізген осы Қабылбек Сауранбаев. Қалған жазғыштар да, зертеушілер де арзан атақ іздеушілер).

	Қырғыз шапқыншылығында Қараш хан майдан алаңында шейіт болады. Одан қалған тілсіз куəнің бірі «Шыбынды сайдың» аузындағы Түп өзенінің қылтасындағы «Шыбынды сайдың» қақпасындағы екі төбе қырғыз қазақтың сүйегі. Содан кейінгісі Қайқы асуына шыққанда, шамамен отыз шақырым жерден көрінетін Египеттің пирамидасынан аумайтын биіктігі екі-үш қабатты үйдей «Қараштың төбесі». Бір кездегі зират аты өзгеріп, төбеге айналған. Ханды жерлегенде бүкіл сарбазы өзен табанындағы тастан бір-бірден əкеліп қойғанда осы мəңгілік ескерткіш тұрыпты. Шапқыншылыққа ұшыраған Ұлы жүз, Үйсін əулеті содан кейін Түркістан, Қазығұрт, Сыр бойындағы бауырларына барып паналаған. Солтүстіктен Арқадан сырғыған Орта жүздің балалары да осы мезгілде келген болуы керек... «Ертеде Сырдың бойын қазақ алған» деген сөз содан қалған.

	Сондай-ақ, Күнгей Алатаудағы Асы жайлауында «Қараш асуы» бар. Ол ат ұлы жазушы Мұхтар Əуезовтің «Қараш-қараш» повесіне айдар болған.

	Қазақстанның кең байтақ жерінің қай қиырын шарласаң да Бəйдібек бидің əкесі Қараштың есімімен аталатын басқа жерді таба алмайсың. Мен осыны неге жазып отырмын. Сонау Қытай қорғанынан бергі жер қазақтың, оның бір бұтағы Үйсін əулетінің жері. Үйсіннің соңғы ханы Қараштың зиратын замандастарым білсін, тарихтың тамырын тазалауда кеңестік саясатта тəрбиеленген ғалымдар назар аударсын деген оймен ұсынып отырмын.

	 Сол қырғыздар жаулап алатын құстың ұясындай Ыстықкөлді он-он бес ғасыр бойы жанталаса қорғап қалған қырғыз ағайындардан жер даулайын деген де ойым жоқ. Тарихқа шындық керек. Сонау Шыңғыс хан шапқыншылығынан кейін-ақ мысық табандап жылжыған қалмақтар 1720 жылдары, қолына от қаруы мылтықты түсіргеннен кейін күшейген секілді. Себебі 1720 жылы орыс империясының 2000 солдаты Қара Ертіс бойына бекініс салуға келеді. Бұл Жоңғарларға ұнамайды. Өйткені ғасырлар бойы өздері көз тіккені қазақ жері емес пе?! Тұтқиылдан шабуыл жасап орыс жасағын талқандап, адамдарын тұтқындап, қару-жарағын тартып алып қуып шыққан. Тарихтан белгілі жай, мен тек еске түсіріп отырмын. Орыстар Швед соғысында ең алғаш мылтық қаруын жасаған инженер Ринатты тұтқындап пайдаланатын. Сол инженерді енді қалмақтар ұстап, іске қосты. Ринат үшін орыс та, қалмақ та бір еді. Ол тұтқын.

	Жоңғарлар қазақ жерін түгел жаулап алуға (қаруға сенгендіктен) еркін кіріскен кез 1723 жыл. Біз қазақ жеріне жоңғарлардың шабуылын содан бастаймыз. Мейлінше тамыры одан əріде жатыр. Сол заман жайлы тарихи роман жазған қаламдастарым батырларды найза, қылыш, сойыл, шоқпар секілді Шыңғыс хан заманында қолданылған қарумен бейнелейді... Тегі қырғыздың қазақ жеріндегі шапқыншылығы қаймағы бұзылмаған тарих...

	Рульде отырып Берден ойымды бөліп:

	– Халық зердесіндегі əңгімеде Ысты, Ошақты, Дулат əулетінің Жаныс, Шымырын, Ұлы жүздің бір бұтағы – Сіргеліні шамамен ХІV ғасырда осы Талас, Шу бойында қоныстаныпты, – деді.

	Деді де үнсіз қалды. «Серіктерім не айтар екен» деп барлау жасайтын əдетін келгелі бері байқағанмын. Аз сабыр сақтап едім шыдамадым:

	– Мен оқымаған, иə, ешкімнен естімеген дерек, – деп əңгімеге жетеледім.

	– Бұл қарадан шыққан Тəуекел ханның шешімі екен. Ол Есімханның кезінде толық жүзеге асыпты.

	– Өсіп-өнген ел Қаратау мен Сырдария бойына сыймаған соң өрісін кеңітті ме, жоқ, Қырғыз, Жоңғарлардан атақонысын азат ету күресінің басы ма?!

	Ол сауалыма уəж қайырмады.

	– Бəйдібек бидің балаларының арасында отыра алмаған он екі ата Сіргелі бір-екі жылдан кейін Қазығұрт тауының етегіндегі Келес өзеніне қайта көшіп кетіпті. Көшіп келгені, көшіп кеткені халық санасында сақталған шындық. – Берденді ешқайсымыз толықтырған да жоқпыз. Қоштамадық та. Жорабек қалжыңы жарасымды жолдасы емес пе:

	– Жолманбет батырдың балаларымен қонсы отыруға біз секілді жанкештілердің ғана жүрегі даулар.

	– Сонда да есепті жіберген жоқсың. Бірің Алатауды, бірің ұлы дария Шуды иелендің ғой.

	Атақонысын жат жұрттан азат ету жорығы алғаш басталған, тарихы ұшан теңіз, келер ұрпақтан мол үміт күткен ұлы даланың шетіне іліктік.

	«Тəңірберген даласы» атамның қоңыр сеңсең елтірісінен тіккен күпісіндей етегін кең жайып: «Əй, қайсы баласың? Кел! Жақында?!» деп ақ ниетімен құшағын айқара ашқандай. Əңгіме басында 2006 жылдың күзін шыбынсыз жаз деген едім. Бұрынғы күздерден ерекшелігі жаймашуақтығы ай бойы қабағын бір шытпағандығы. Арайлап атқан таң Алатауын нұрлы күннің шуағына орағанда тіршілік біткен жадырап-жайнап, мамыражай мақпал кешпен жалғасады. Сол шақтағы Алатаудың тұп-тұнық мөлдір ымырт қараңғылығын есіңізге түсіріңізші! Еш жерден кездестірмейсіз. Байқағандар осы мөлдір ымырт қараңғылығынан ерекше бір мұңлы, рахатқа бөлейтін мұңлы сезімді басынан кешіреді. Қас қаққандай сəтте қуана білетін, мұңая білетіндер қасіреттің емес, қасиетті ғұмыр бойы аңсаған адамын сағынғанын, балалық шағын сағынғаннан қозданған тəтті мұңның əуезін тыңдайды. Сіз сол сезімді тербеген əуезді тыңдап үлгермей жазда көк зеңгір аспаннан əрең-əрең көріп алыстап кеткен арманыңа балайтын жұлдыздар күзде шоқ-шоқ болып жақындап, дəл төбеңде дірілдеп тұратынын қайтерсіз.

	«Тəңірберген даласын» қақ жара заулаған машинада отырып табиғат сырына ой жүгіртіп, көріністерін есіме алдым. Дала құшағына енген сайын жұлдыздары жымыңдаған Атырауда да, Арқада да жоқ, Алатаудың көгілдір теңіздей биік аспаны күндіз аласарып жақындай түсіпті... Əлде... əлде... жанымыздағы жақсыны қадірлемейтініміз əдетке айналғандықтан ба, биіктіктің ерекшелігі байқалып бағаланбай ма екен. Кілең тоқтықта жүрген пенде аш боламын деп ойламайды ғой. «Тəңірберген даласы» көз жетер жерге дейін созылып, мөп-мөлдір көгілдір аспанмен жалғасады. Талас өзенінің түбек-түбегінен ара-тұра үйір-үйір қызыл қанат жыңғыл көзге шалынады. Өз заманында ұлы бабаларым жүзіп өтетін, ну тоғай қаумалаған қалың қамыс жоқ. Даланың тары шашағына ұқсаған бойшаң қызыл жусаны үркіп барып қалт тоқтаған киіктей жал-жал болып елегізіп тұр.

	Бір ғажабы, дөң-дөңде, бел-белесте болмаса бір жусан кездеспейді. Құмдауыт даланың құмырсқа бойлы ұсақ бетегесі түнгі шақтың ылғалын еміп, күзгі шуақтың қызуымен тебіндеп жақсы өседі екен.

	Түйенің жемі бозқараған, жантақты бел-белес əудем жерге жанай шауып, жалт бұрылтып артымызда қалып барады.

	Талас түрік тілінде «керме» деген сөз екен.

	Бұл атты Ұлы Алатауды Арқаның Ұланбеліне дейін жалғаған керме арқанға ұқсағаны үшін қойған шығар.

	Суынан тарихы терең Таласты «Ақылбек көпірі» арқылы қиып өтіп, қырға көтеріліп тоқтадық. Көгілдір аспанмен жалғанған

	«Тəңірберген даласы» алдымызға ақ шымылдық құрып қойыпты.

	«Бозжорғадан» түсіп қыранын ұшырған саяткерге ұқсап тұрған Берден жанына жақындағанымызда:

	– Сонау алдымыздағы доғадан аумайтын қапталды «Қызылқия» дейміз. Одан бергі ойпақ «Манабай қағы». Қыста түскен қар көктемде еріп, сол ойпаңға жиналады. Бұл аймақта əрбір жердің аты, иесі бар. Аталарымыз ісқағазға түсіретін тарихын жерге жазып кеткен секілді. Манабай қажы менің бесінші атам. Бұл аймақта алғаш рет мешіт салған діндар адам.

	Ал одан бергі алдымызды перделеген, бір қарағанда шымылдықтан айнымайтын одырайған ақ шоқыны «Бойтұмсық» дейміз. Табиғат тылсым жұмбақ. Топырағы да бұл жердің топырағына ұқсамайды. Əппақ. Енді сəл ойлана қараңызшы! Бауырындағы ұлан-байтақ дала көкжал бөрі секілді. Көк зеңгір аспаннан ағып түскен ақ қыран бүркіт сол аяғымен көкбелдің жалпақ сауырынан бүріп, оң аяғымен маңдайдан қысып арланның азу тісін ақсайта бүктеп, жалын үдіретіп Алатауға шақырая қараған статуя болып қатып қалған ба дейсіз.

	Берден машинаны оталдырды. Талай тарихтың тілсіз куəсі Таластың ну тоғай болғанын, сол тоғайдың ойдым-ойдым жазығына қуана келіп керегесін керіп, шаңырағын көтерген, енді бір сəтте «жау шапты!» деп көтеріле көшкен елді де көрген, бұл күнде көрген-білгенін айтар тілі жоқ, ештеме көрмегендей, ештеме білмегендей болып сазарып жатқан құмдауыт құрғақ даланы жүрегімен түсінетін қара бала жаңағы өзі ақ қыранға теңеген

	«Бозтұмсықтың» күнбатыс жақтағы қапталын орай жүріп, Алатауға қарай бет бұрды.

	Су орған ақ тарамыс арналарды қия жүріп, сиырдың бүйрегіндей тұтасқан төбешікке шығып тоқтады. Бүйрек төбенің түбіндегі сегіз қанат қазақ үйдің орнындай жердегі көлшік көк аспан астындағы сиқырлы айна секілді көзімді арбады.

	– Беке, мынау қасиетті су ма? Əлде... əлде көктемгі тасқыннан... жазғы нөсерден тоқтаған қақ шығар.

	Менің пікірімді жүре тыңдап көлшікке жеткен Сəбира тəу етіп болды да, көлшіктен су алып сімірді де, алқымынан байлаған ақ жаулығын түзеп:

	– Не деген жұмсақ, – деп тағы да қол созды.

	– Сəке, байқа! – Менің ескертпеме Жорабек уəж қайырды.

	– Сіз іздеп келген «Қонайдың жиделі бұлағы» деген осы.

	– Солай ма?! – Магнит нүктесіне тартылған темірдей көлшікке қалай жеткенімді білмей қалдым. Ғажап. Тұп-тұнық судың табаны бүкіл жердің қызуынан қуат алған қазандай бүлк-бүлк етіп қайнап жатыр... Қайнап жатыр...

	Қызыл құм жиек көмкерген көлшікке жақындаған адам – алтын қазандағы зəмзəм суынан дəм татқандай екен. Сол бұлақтың шарапаты ғой. «Бозтұмсықтың» күншығыс қапталындағы «Қызылқиянға» дейінгі «Манабай қағы» жап-жасыл. Жайылған бұлақ суының ылғалына күздің шығы қосылып құлпыртып жіберіпті.

	– Бұл қайнардың көзін ашқанда Азынабайұлы Қонай жиырма бір жаста екен. Ол кісі менің ұлы атам Манабайдың замандасы. Палуан денелі биік бойлы сұсты қарасұр жігіт болыпты. Жалт қараған өткір жанары жаныңды жарып өтетін кісі болған дейді.

	– Əкең Талас өзенінің бойына сыймай Арқаға қарай ұзын сирағын созған екен-ау, ə? – Жорабек құрдас емес пе, иығына дейін түскен ақ бұрқасын шашын сілкіп тастап, қырынан күлімдей қарап əзіл қыстырды.

	– Шымырдың шиыршық атқан батырлары Алатаудың етегіндегі шұрайлы жерді иеленіп «Үлкен Бура», «Кіші Бураның» қолтығынан қоныс бермеген соң Тобықты мен Қаракесектің қайсысынан кеммін, қазақтың жері бəрімізге ортақ деп жайлы қоныс іздеген ғой. Жақсыға қайдан да болса бір орын табылады. Арқаның данагөйі Құнанбай мен Алшынбай, Кеңгірбай Азынабайға ортасын ашып, аға баласы деп қоныс берді. Қыз алып, қыз ұзатып ғасырға жуық сыйласты. Өзге емес, өз бауырларына да тыныштық бермейтіндер жүр емес пе, арамызда.

	Берденнің мен келгеннен бергі қызына сөйлегені осы.

	– Əй, екеуің мал дауын шешсеңдер де, аталарыңның дауын шеше алмай-ақ қойдыңдар-ау. – Сəбираның сөзіне Жорабек уəж қайырды.

	– Бізге қалған мұра осы жазылмаған тарих.

	Жорабек денесіне мінезі сай азамат. Кең қолтық. Жас күніндегі жалындаған мінезінен қалған сарқыт шығар, жайдары. Сөз қуаламайды. Күй таңдамайды. Ал Берден табиғаты мүлдем бөлек. Сөзі үшін басын тігіп, мойынын қылышқа тосатын, ісі үшін екі иығын шауып жауап беретін жанкешті азамат секілді. Өзім көргендердің табиғатымен салыстырсам Бауыржан Момышұлына тартқан. Дене бітімі де, мінез-құлқы да ұқсас. Жоқтыққа жабығып, жасымайтын, тоқтыққа əлдекімдер секілді еліріп есірмейтін, тағдырдың бар тауқыметіне бірдей төзімді болат шеге.

	Біріне-бірі қиылыспайтын тіршілік иелерін достастырған күш те жұмбақ.

	– Сол қасиетті мұрадан еншімізді алып үлгереміз бе? – деді Берден.

	Əңгімелесе жүріп «Қонайдың жиделі бұлағынан» əбден сусындадық. Берденнің төбешікке бұрыла бере айтқан бұл сөзіне ешқайсымыз пікір қоспадық. Өйткені ол бəрімізге ортақ ой еді.

	Биікке бұрын шығып, жебедей қадалып тұрған Берден дəл сол сəтте ғасырлар бойы аяқталмаған, əлі көпшілік тыңдап, бағалап үлгермеген ғажайып бір күйді тебірене шерткен, Қорқыт бабамның ХХІ ғасырдағы заңды мұрагері, аспапсыз қобызшыға ұқсас еді.

	Иə, иə, оның өз заманының күйін маңдай терін төгіп (жүріп) тұрып шерткен қобызшысы болғанында дау жоқ. Оны көрген, білген көкірек көзі ояу замандастары мейлінше, жақсы түсінеді.

	Түсінген адам бағалайды да. Берден бір əңгіме арасында өзімен шахмат ойнап ұтылып, қарсысында отырған Жорабекке тіктей қарап: «кəсіби мамандығы қазақтың қызылқұлағы» (мен саудагер болар деп түсіндім), хоббиы – ақындық, қазақтың екісінің бірі ақын оған талас жоқ. Атақты Жақсылық Амановты білесіз бе?» деп менен сұраған, «Амановты бүкіл қазақ, одан қала берді Алматы түгел біледі», – дедім. Берден шахматтың тасын ақырын жинай бере «Иə, – деген. Бір кездегі көп достан іріктеліп-іріктеліп осы Жорабек үшеуміз қалған секілдіміз» – деген-ді. Сол сəтте «Апырай, қырық жерден қиылыспайтын мінезді, қиял-қиянатты Жорабек пен Жақсылық Берденнің аз сөйлеп, адал қызмет ететінін, жомарт пейілін іштей саналы мойындағандықтан достығын үзбейтін шығар» деп ойлағанмын. Қателеспеген секілдімін.



	3

	Талас өзені аспай-тасымай баяу ағып жатыр. Табиғаттың да, адамдардың да талай хикметін көрген, бірақ ешкімге шағынбайтын Талас толқынын түсініп көр...

	Шығыс жағалауындағы биік дөң қабақтың үстіндегі қызыл шатырлы жалғыз үй көк зеңгір аспанның астындағы əлемде «менен жақсы мекен жай жоқ» дегендей. Ол Берден Байқошқарұлының атақонысы. Егер жаттанды сөзбен айтсақ, осы жердің ыстығына күйіп, суығына тоңып, соғыс жылдары, одан кейінгі темірдей қатал жұмыс талабына төзіп «Сталиндік бесжылдықта» ерен еңбегімен көзге түскен Байқошқар ақсақал осы жерде Социалистік Еңбек Ері атаныпты. Соның ескі қонысы. Нағыз адал еңбектің Ері. 1965 жылдан кейінгі өмір де, тəртіп те өзгеше болып кетті емес пе? Қойшы қойшы жұмсап, Никита Сергеевичтің «жаңашыл» белсенділігінің көңіл-күйіне қарай жүз саулықтан екі жүз қозы төлдетіп, Еңбек Ері атағын алғандар аз ба. Сол əсем əуен егемендігімізді алғанға дейін жалғасты ғой. Иə, иə, ол да бір Талас өзенінің толқынындай ағып, құмға сіңгендей уақыт қойнауына сіңіп кетті-ау.

	Талас суын құм жұтқанымен Жер ана екінші бір жерден жалғастырып, тіршілік-тынысын қайта бастар. Ал, ал сағатына сан құбылған кеңестік заманның қасіреті болған жалғасы, ағысы қайта орнамасын да...

	Ерте тұрып əкемнің құрдасы Байқошқар ақсақалдың (əкем Москваны қорғауда фашистердің оғынан шейіт болған) ізі əлі суи қоймаған қонысын жаяу түгел аралап шықтым. Қонып шыққан үйдің солтүстік қапталындағы қорықта бір-екі ДТ-54 «Нива» комбайны, «Беларусь» тракторы (тырма, шалғы секілді) техника тіркемелері тізіліпті. Одан төменгі малшының үйіне қолтықтасыра салған жартылай жабық ұзын қорада жаздан семіріп түскен бір табын жылқы тұр. Елді мекеннің ескі орнынан арғы жазыққа кезінде егін еккен-ау. Теп-тегіс. Жазықтағы шахмат тақтасындағы сызықтай дəл əрі бір тегіс арықтарды көргенде «Мына жердің халқы дəнді дақыл егеді екен. Соны суару үшін тартылған арықтары болар» деп ақ ниетіммен қуандым. Қуанбай не, кешегі ел болып, халық болып бірігіп еңбек етіп ортаға жинаған байлық осы жерге сіңірген маңдай тер емес пе, ендеше соны бауырмашыл қазақтың Голощекиндері «жекешелендіреміз» деп талапайлатты ғой. Соған жол бермей сақтап, қорғап қалғанына қуандым.

	Талас өзенінің қабағында толқынға көз салып жалғыз тұрғанда: «Ұқыпты, тыңғылықты істерді ел азаматтары қолға алса» деп армандадым. Жанымды жабырқатқан осындай жақсы ойдың құшағында тұрмын.

	Алатаудың иығына көтерілген күннің сəулесі Талас өзенінің толқынын нұрландырып жіберді. О, жарық сəуле, ақынбыз дегендердің арманы болған, арманы болып қалған мəңгілік ақ сəуле. Бар əлемге ортақсың ғой. Бүкіл тіршілікті «жақсысың», «жамансың» деп бөлмейсің. Тағдыры талас-тартысқа толы көрген рахат жақсылығы да аз емес менің замандастарым сенің осы арайлы шапағыңды аңсайды.

	Өмірі жақсылардың жанында жүрген, шапағатына кенел ген, əлі ешкімге жақсылық жасап көрмеген, жолы ауыр мен де сені қашаннан асыға күтемін ғой. Иə, асыға күтемін. Қабағыңда сəл бұлт торласа қабырғам қайысып, ашылуын асыға тосамын. Мейлі, мені осы жақсылық жасар ма екен деп ешкім тоспай-ақ қойсын. Қолымнан келсе құрт-құмырсқаларға да қол ұшын беруге ұмтыламын. Бəрібір сенің мейіріміңдей ұлы мейірім жоқ.

	– Ерте тұрып кетіпсіз ғой!

	Артыма жалт қарасам ұзын шекпенін иығына ілген кеше «Меңдіахмет қария өз қолымен беріп еді» деп көрсеткен дөңгелек ескі құндыз бөрікті киген Берден таяп келіп қалыпты.

	Енді ол дəл сол шақта жер жұмағын іздеген Асан қайғы абыздың көшірмесі секілді болып көрінді.

	– Мен де Тараз қаласындағы үйде ерте тұрамын.

	– Ассалаумағалайкүм!

	– Уағалайкүмассалам!

	– Жерден тамырымды ажыратқым келмейді.

	– Көрініп тұр.

	– Əкем сабырлы адам еді. Əлдекімдер секілді ісі ілгері баспаса адыраңдап, ашуланбайтын.

	– Ол кісілердің замандастарының бəрі солай шығар. Менің əкем колхоздың қойшысы болыпты. Соғысқа кеткенде мен бестен алтыға шығар жаста екенмін. Өңін де ажырата алмай қалдық. Інім екіден үшке аяқ басқанда, қарындасым бір жасында қалыпты. Есімде еміс-еміс қалғаны ертең ерте қойын өріске өргізіп, үйге оралып жирен биесінен түспей қарындасым Кекілді қолына алып дəл осындай күздің алау шапағында жайраңдап күлгені... Иə, иə, сол шақта жылқы фермасының бастығы ел «алакөз» дейтін, көзі үлкен Ымырайым деген кісі келіп: «жүрде-жүр военком тез алып кел» деп, «Қатпа-Төлектен» төрт шақырым жердегі аудан орталығы Кеген селосына ала жөнелгені.

	Інім «аталап» жылап қабаққа дейін жүгірді. Туғаннан санасыз болуым керек қазақ үйдің алдына жайған оюлы ақ текеметтің үстінде айран ішіп етпетімнен жатқанымды əлі ұмытқаным жоқ.

	Берден мен айтқан əлдеқашанғы мұңыма үн қосқан жоқ. Сөзімді қыштап жалғастырған да жоқ. Қатарыма келіп Талас толқынына ойлана қарап:

	– Менің əкеммен жасты болса соғысқа бармауы керек еді ғой.

	Ол кезде олар елуден асып кеткен.

	– Біз сол түні əкемнің ағасы Қосымбайдың баласы, колхоз бастығы Есенаман аға ертең əскерге аттанады деп қоштасып келгенбіз.

	– Ол кісі де соғысқа кетті ме?

	– Жоқ. Ауылда қалды. Жетпістен асқанда дүниеден өтті.

	Əкемнің құрдастарының бəрі ауылда қалды.





– Мен əкемнің құрдастары Ақжолбаев Қадірді, Лебаев Əбдірешімді, Қоздақбаев Нүсіпті, Шынғожаны, Жəңгіров Хасенді, т.б. атағамын жоқ.

	– Ім... Өмірде бəрі де болады.

	– Тағдырымызға жазылғаны солай шығар.

	– Иə... Алланың бұйрығына амал не? Ал адамның жазғанынан құтылу қиын.

	– Беке, атақонысыңызды аздырып-тоздырмағаныңызды түгел көріп, аралап шықтым, – деп сөзін естеліктен бұрдым.

	– Мен сəл кешігіп бастадым.

	– Əйтсе де алқабыңызды егістікке тыңғылықты даярлапсыз.

	– Мына жазықты айтасыз ба? – Мен басымды изедім.

	– Ол жерге Хрущев жүгері ектірген. Қуаң дала тусырап, адамның қол жылуын күтіп жатқан емес пе? Əрі 1959 жылдағы қалың қардың нəрі бар. Жүгері керемет өсті. Ол бір тарыдай табысты таудай жетістікке айналдыра дəріптеу науқанының басталған кезі. «Комсомол жастар жүгерішілер бригадасын» құрып дүрілдеп кеткенбіз.

	– Иə, біздің жас кезіміз.

	– Дұрыс. Мен институтты жаңа бітіріп келгенмін. Осы ауданда ауылшаруашылық басқармасында төрағамын.

	– Сіз нағыз Никита Сергеевичтің кадры екенсіз. Берден сол сабырлы кейпін бұзбай ойланып қалды. Өткен бір əңгімеде «коммунистік партияның іргесін сөккен, халықтық өкімет социализмнің күйреуі сол кісіден басталды» ма деп қалғанмын. Бұл менің жеке пікірім болғанымен, кейінгі экономикалық құлдырау «бесжылдық жоспардың жалған мəліметке айналып кетуі, ақырында мəнсапты алдап-сулаған жағымпаздар иеленіп, орден, медаль алуды көздегендердің арзан атақ-абыройға ие болғаны тарихи ақиқат еді. Сол сөзімді ұмытпағанын түсіндім.

	– Енді ақталып жатудың да қажеті жоқ. – Ол үйге қарай қалт бұрылып: – шай ішелік. Бүгінгі жүретін жол да қысқа емес, – деді. Мен соңынан ердім. Өмірде ұмытылмайтын сəттер көп. Берден көрсеткен «комсомол жастардың жүгерішілер бригадасы» ме кен еткен, бұл күнде бомба түскендей болып қираған үйлердің керегесі... түрен көтерген аңыздан қалған андыз-андыз іздер менің де сонау жастық шағымды есіме түсірді. «Елу жылда ел жаңа жүз жылда қазан» деген рас екен. Жастары əндетіп қыз-қыз қайнап жатқан дала жым-жырт. Тек үрке көшкен ауылдың жұртынан аумайтын үйінділер мен ескі-құсқы темір-терсекте қонып-ұшып бір үйір қара қарға жүр. Арық көк сұр ит əудем жердегі жалғыз үйлі қараға қарай ирлеңдеп желіп барады.

	– Беке! – Ол ақырын жүре жауап қатты:

	– Ау.

	– Анау баздан арғы егістік жерді пайдаланасыздар ма?

	– Жоқ. Мен осы тұрған жерімді жақында ғана əрең жекешелендірдім.

	– Содан кейін су жүйесін жүргізуге даярланған екенсіз-ау. – Ол қатарласқан маған емес, қабағын көтеріп алдындағы күздің жылы шуағына жонын тосқан кəрі далаға қарап:

	– Сіз анау арықтарды айтып келесіз-ау, – деді.

	– Иə, – дедім.

	– Комсомол жастар егін, оның ішінде Никита Сергеевичтің сүйікті дақылы жүгеріні еккенде Таластан су шығарып темір түтік жүргізгенбіз. Сол түтіктерді тұтас ұрлап кетіпті. Сіздің арық деп келе жатқаныңыз соның орны.

	– Саусақтың саласындай қаз-қатар темір түтікті қалай қазып алған?

	– Бұрынғы аталарымыз: «Əйелдің көңілі шындап құласа, жататын жерді таңдамайды» деген ғой. Бұл күнде ұрылардың назары түссе, алуға ешкімнен ақыл сұрамайды. Егер өткен уақыт тарих екеніне сенсек, əрқайсымыз соның бір-бір парағы шығармыз. Ата-аналарымыз маңдай терін төгіп жүріп жасаған игіліктерді өз қолымыздан қиратқанымыз үшін бізді қашан жазалар екен? – деді. Егемендігімізді, егемендік болғанда да шанадан түсіп қалған өлі балық секілді егемендікке ие болғаннан кейінгі реформа ең алғаш біздің ауылдан басталған. Алматы облысы, Райымбек ауданындағы «Алғабас» жылқы совхозы екі күннің арасында талқаны шығып таланып, қуғыншыларға ұстатпаған күлтеқұла айғыр тау-тасты аралап үйірін іздеп үш күн кісінеп жүріп жоқ болып кеткен. Ал, он бір миллион қойды, бейшара момын қойды кім жегенін ешкім білмейді. Елдің анық білетіні осы колхоз, совхозды құрап, еңбектенгендердің ешқайсысы еншісін алған жоқ.

	Талас бойына ол реформа келсе де, біздің ауылдан кейін келген ғой, есімде қалғаны Хрущевтің реформасы.

	Тегі, бар реформа, бар жаңалық Хантəңірі шыңының етегінде отырған менің ауданымның аумағынан басталатын еді. Сол жылдардағы жеке көсемге, яғни Сталинге табынуды əшкерелейтін көп жиналыстың аллғашқысын Алматы облысы, Кеген ауданында өткізді. Партия, комсомол комитетінің белсенділерін ауданға түгел жинапты. Оған облыстағы партия комитетінің бір басшысы Аққұлов деген кісі қатысты. Кеше Сталин өлгенде «енді күніміз не болады» деп көшеде тұрып жылаған менің ағаларым жамырай жамандап берді дейсің. Сол делебемді қоздырды ма, жоқ, сайтан түртті ме, партия комитетінің бірінші хатшысы Əбілғожиннен сөз сұрап қағаз жібердім.

	Іле-шала сөз берді. Мінберге шығып алып Сталинді кезінде мақтап, енді жамандап сөйлеген ағаларыма: «Сендер ол өлгенде неге жыладыңыздар. Сол кезде осы кемшілігін неге айтпадыңыздар. Өлген Сталинді неге жамандайсыздар, жағымпазсыздар», – деп лепірдім емес пе. Бірінші хатшы сол кафедрада тұрғанымда аудандық ішкі істер басқармасының бастығы О.Райбаевты орнынан тұрғызып, мені желкемнен сүйреп апарып қаматып тастатты.

	Кешке тарта сол кездегі аудандық партия комитетінің екінші хатшысы ауыл-шаруашылығында қызмет істеуге барған 30 мың интеллигенттің бірі, мектептегі ұстазым Тұрсын Маметов (марқұм), оның зайыбы, ұстазым Сəлима Құлжанова (бұл кісі қазір де арамызда) милиция түрмесінен босатып алып үйіне апарды.

	Тұрсын аға: «Сенің сүйенер адамың жоқ. Қателік жібердің. Енді сені өсірмейді. Ойланып көрші» – деді жатарда. Таңға көз ілмедім. Барлық жақсы жаңалық ашылып тасталғандай. Жоғарыдағы «комсомол жастар бригадасы» дегендер міндеттеріне алған жұмысты 100 – 150 пайыз орындап жатқан кез. Жүз саулықтан 150, тіпті 200 қозы алғандар радио, газет, журналдың бетін құрғатпайды.

	Бесжылдықтың темірдей тəртіппен атқарылатын жасапаз міндеттері жалаңаш жарнамаға айналып, жалған мəлімет берудің басы сол жылдан басталған шығар.

	Əрі ойланып, бері ойланып көрсем еш газет, журналда жоқ, радиодан айтылмаған бір мамандық бар екен. Ол еркектердің сиыр саумайтыны. Сол комсомол жастардың сиыр сауатын ерлер бригадасын республикада алғаш рет Алматы облысы, Кеген ауданы, Ұзынбұлақ асыл тұқымды қой совхозында ұйымдастырмақ болдым! Екі жүз сексен алты комсомол мүшесі бар секретары мен. Əрі менің туған ауылым «Жалаулыда» ғана сиыр фермасы бар.

	Ойымды ертеңгі асты ішіп отырғанда ұстазым Тұрсын Махметовке айтып едім. Ол кісі Сəлима Құлжановаға қарады. Құлжанова өте сезімтал адам. Түсіне қойды да:

	– Түке, ұсыныс ұтымды. Сиырды тек əйелдер саууға керек пе?

	Жігіттердің қолы қарулы, сүт бұлағын ағызады, – деп қоштады.

	Тұрсын Махметов үндемеді. Байқаймын, толқулы. Партактив сағат онда. Ол кісі кеңсесіне баруға даярланды. Сыртқа шыға бере бұрылып:

	– Фамилияңды естісе, Əбілжожин сөз бермейді. Түскі үзілістен кейін жиналысты мен басқарамын. Аты-жөніңді айтпай Ұзынбұлақ совхозының бастауыш комсомол ұйымының секретары деп сөз беремін. Байқа, тағы жұртты сынап кетіп жүрме?! – деп ескертті де, жұмысына кетті.

	Сəлима апай білімді адам ғой.

	– Байқа, қарағым. Жақсылап даярлан, – деп қуана қуат беріп, пысықтап жатыр.

	Бəрі ойлағанымыздай болып шықты. Ағай сөз берді. Ой, ол бір қызыл сөзді оңды-солды сапыратын кез еді ғой. Кемелденген социализмді мадақтап, марапаттап, партияның ұлылығын дəріптейтін «Менің партиям» деген өлеңіммен бастадым. Екі күннен бері желдей есілген желпілдеме бос сөздер жиналысқа қатысқандарды əбден қажытқан болуы керек, ду қол соқты. Бұл қошамет рухымды көтерді. Никита Сергеевичтің коммунизмді жақындатқан бір қанатты сөзін жаттап алғанмын. Соны естеріне түсіріп жарқын бесжылдықта жасампаз еңбек екпінін тудырған жастарға «комсомол жастар шопандар, жүгерішілер, механизаторлар бригадасы» деген атаулардың ескіргенін, комсомол-жастар фермасын құру керектігін, ертеңгі жарқын болашақта жастар атқаратын игі істің көптігін желпілдеттім. Əр ойымды отырғандар қызу қолдады. Олай дейтінім қоштап соғылған қолдың дүбірі еді.

	Ең соңында өз бастамамды ортаға салдым. Зал бір сəт тына қалды. Жалаулыда сиыр сауатын үш гүрт бар. Қырық бес сауыншы əйел еңбек етеді. Солардың бірі – өзімнің анам Күлсім Жанботаева.

	Ойлана қалған (активтердің) белсенділердің толқығанын сездім де тез ойымды, ұсынысымды жандандырдым. Фермада 150 комсомол жұмыс істейтінін, оны қарт коммунист басқаратынын, жастарға орын беретін мезгілдің жеткенін Никита Сергеевичтің даналық басшылығы коммунистерден соны талап етіп отырғанын екпіндете түсіндіріп, аудандық комсомол комитетінің түгел қызметкерлерін – аудандық комсомол комитетінің бірінші хатшысы Тұрған Нүсіпақынова, екінші секретары зоотехник Нұрбопа, бөлім бастықтары агроном Абылай Əкімбековтерді жаңадан ұйымдасатын, социализмнің кемелденгенін көрсететін комсомол жастар фермасы – Жалаулыға шақырдым.

	Аудандақ партактивке 1958 жылы 17 қарашада қатысқандар бір деммен қол соқты. Менен кейінгі сөйлегендер қызу қолдады. Аудандық комсомол комитеті түгел құрамымен «комсомол жастар фермасы Жалаулыға» көшіп келді.

	Бұл бастама жайлы қазіргі «Жас Алаш» («Лениншіл жас») газетіндегі сол кездегі бөлім бастығы, бұл күнгі белгілі жазушы Еркінбай Əкімқұловтың циклді деректі əңгімелері жариялан ды. «Қазақфильмнің» 1958 жылғы желтоқсанда түсірген (оператор Е.М.Тынышбаев) «Менің Қазақстаным» киножурналының он екінші номірінде жарық көрді. Алматы облысының Жетісу («Коммунизм нұры») газетіне журналист Көрік Дүйсеев циклды мақалаларын жазды...

	Талас өзенінің жағасындағы жалғыз үйге дейінгі қашықтық қамшының сабындай болғанымен, комсомолдық өмірім қара топан сеңдей ағып санамнан өте шықты. Уақыт ұзақ десе де, ол жүйрік қой... Мен бай дастарқаны жайылған, сары самауыры бұрқылдай қайнаған Сəбираны бəйбіше демей не дерсің, ертеңгі шайынан дəм таттым.

	Жөкең сері емес пе, сақал-мұртын алып, əтір майын жағып, қызға барардай сыланыпа-сипанып жаңа бітіпті. Дастарқанға менен кейін отырды.



	4

	Жол. Талай тағдыр қуанышпен табысқан, талай тағдыр өмір тауқыметін арқалап арып-ашыққан жол. Жоғарыдағы Берден Байқошқарұлының аталары қоныстанған тарихтан бергі тіршілік ізі даланың қан тамыры секілді қазір де лып-лып соғып жатқандай. Сол қанның бір түйіршігіндей біз де ағып келеміз. Қанша жердің шаңын көтеріп, кімнің жүрегін жылытып дидарласарымызды бір жаратушы иеміз ғана біледі.

	Өмір сүріп жүрген дəуірімізді əркім əртүрлі бағалайтынын білемін. Өз басым қазақ болып жаратылғаннан бергі ең бақытты ұрпақпын. Дау жоқ, нағыз бақытты қазақпын. Кейбір замандастарым, соның ішінде ел «зиялы» деп құрметтейтін кейбір ақын қаламдастарым о, бір өзі көріп-білмеген археологиялық экспонаты жоқ заманды аңсап аһ ұрып өлең жазып, дəл осы нанын жеп, суын ішіп жүрген дəуірінен күңірене түңіледі. Сол шақта өз басым: «өлген бұзаудың тулағын иіскеп өкіре мөңіреген өзгізді» көргендей боламын. ХХ ғасырдың жетімдері (XXI ғасырдың ақсақалы болған Берден екеуміздің тең-тұсымыздың жетпіс пайызының əкелері кешегі орыс-неміс соғысының құрбандары болғандар) адам зат тарихындағы ең озық техниканың, технологияның рахатын көргендер өз балаларының (біздердің) қызығын, қуанышын тойын тойлай алмай, көре алмай кеткен əкелеріміз басынан өткермеген бақытты көргендер нағыз (қайталып айтайын) бақыттылармыз. Жер жұмағын іздеп əлемді жаяу шарлаған Асан Қайғы бабамның қиялына кірмеген темір кеме – «Джиппен» Талас өзенінің жағасындағы жалғыз үйден шыққанда қолдың саласындай болып көрінген жол ұзаған сайын сан алуан салаға тарайды екен. Өз жолыңды тауып ал дегендей. Тап баспасаң адасасың. Рульде отырған Берден əуелде батыл ағызып, еркін жүріп еді, бірте-бірте кібіртіктей берді.

	Жаңа аттанарда Сəбираның орнына Берден орта жастағы осы ауылда тұратын туысқан інісін отырғызған.

	Соған мойынын бұрып:

	– О жылдары сонау Ұланбел, Мойынқұмда отырған қойшылардың үйіне түнде жүрсек те жаңылыспай баратын едік. – Жігіт ағасының ойын айтқызбай түсінді.

	– Сəл сол жақтағы тармаққа бұрылыңыз. «Жəдік көлдегі» Бөлтірік шешеннің зиратына тура апарады, – деді.

	Өткен түні ұрпақтан-ұрпаққа мəңгі құнын жоймайтын, бəрімізге ортақ асыл қазына қалдырған Бөлтіріктің рухына бас иіп қайтқым келетінін айтқанмын. Бекең үндемеген. Ағайынды екеуінің сөзінен сол Бөлтірік шешен, Бөлтірік ақын, Бөлтірік данагөйдің аруағына тағзым еткелі келе жатқанымды түсіндім.

	Күздің ылғалы көбесінен көктеткен бетеге, жусанды даланы тілгілеген жол Талас өзенінің ағысымен жарысып, бел-белесті қиғаш қырқып жасыл ойпаңның желкесіне келіп тоқтадық. Бəріміз машинадан шығып айналаға сүйсіне көз жүгірттік.

	Шіркін, биікте тұрып, ашық аспан астындағы тып-тыныш маужырап жатқан далаға қарасаң ғой. Табиғаттың құпиясын жүрекпен түсінсең жусаны мен жуасының исі бұрқыраған көктемінен күзінің сыры бөлек те ерекше. Көңіліңді биікке көтеріп, арманыңа қанат тағып, сезіміңді сергітетін, қаныңды қайнататын жылылық та, жұпар аңқыған ауа да жоқ.

	«Барлығын көрдің, өреңе қарай өміріңе азық алдың, енді сол жиған-тергеніңе қанағат етіп, суықтық пен жылылықтың, аштық пен тоқтықтың, сый мен сыпайылықтың, атақ пен даңқтың салмағын таразыңа сал!» – деп сабырға шақырғандай. Сен сол сəтте сөз жоқ өткен өміріңе саяхат жасайсың. Атқарған еңбегіңді азырқанасың (ақиқаты да солай болар) «Əттең, дүние-ай, жастық өмірім қайта оралса бəрін қайтадан бастар едім» – деп ойлайсың.

	– Мынау алдымыздағы ойпаңға боз үй тігіп 1979 жылы Димаш аға келгенде қонақ жасадым. Облыстық партияның, қауіпсіздік комитетінің, қоғамдық тəртіпті сақтайтын орындардың бағдарламасын бұзбауға келісім бергенмін. Бірақ сəлем бере келгендердің алдынан қақпадым. Алғаш рет қаумалаған адамдарды күзетшілері, көмекшілері, облыс бастықтары бөгеп еді, ағай ақырын ғана: «Еркіне жіберіңдер. Сақтықтың керегі жоқ», – деп ескертті. Ел де текті ғой. Сыйлайтын адамын сыйлайды, Димаш ағай ұсынған қолдың бəрін алып, кім екенін, қайсы атаның ұрпағы екенін, қандай жұмыс атқаратынын түгел сұрап білді.

	Егер мен суретші болсам Алатаудың етегінде Таластың жағасында да қалың елдің ортасында отырған Димаш ағаның сол сəтін бейнелеген болар едім. Амал не, құдай маған ол қабілетті бермепті.

	Берден бір сəт ойланып қалды. Əлгіндегі жасыл ойпаң түбекті көрсеткенде созған тарамыс-тарамыс саусақтары көзге көрінетін қылқаламға əне, міне жететіндей.

	– Аға, қуана білетін адам ғой, əйтсе де дəл сондағыдай көңілденгенін көрмеген секілдімін. Ол мемлекет адамы, патша секілді емес, күнде көріп жүргендей араласты да кетті.

	Берденнің аға жайлы айтқан əңгімесін тыңдай тұрып осы «Ойық» елді мекенінің дəл төріне орнатқан Дінмұхамед Ахметұлы Қонаевтың үш жұлдызды биік бюсты ескерткішін еске түсірдім.

	«Егер жаратушы ием өмірі қолына алғаны қиындықпен іске асатын, аспаса «Құпиялы ғасыр» секілді ширек ғасыр қоржынында жататын мен пақырды жарлықап бір айдай ғана билікті қолыма берсе, иə берсе, жаңағы Берден айтқан полотноны жасатып, Қазақстанның бір қаласындағы құрметті орындарға ілер едім. Сөйтіп, кешегі кеңестік заманда Ленинге, Сталинге, Чапайға, тағы басқа орыстың атақты адамдарына орнатқан бюстері секілді Қонаевтың бюстін елді мекендерге түгел орнатқан болар едім. Өйткені көсемін құрметтеген халық қана көгеріп, көктейді. Тамырсыз бəйтерек өспейтіні шындық. Ендеше одан кейін де ұлы тұлғалар өмірге келіп, тарих көшін бастайды. Бастап та жүр. Мүмкін, мүмкін мен де солардың бір бұтағы болып қалар ма едім. Қазақ тарихын байытар едім» деп орындалмайтын жақсы арманға саяхат жасадым. Жақсы арманның орындалуы қиын болғанымен, қиялдауға оңайсың ғой...

	Сапарлас жолдастарым Берден, Жорабекті қайдам, өз басым Талас өзенінің жасыл ойпаң түбегінде тұрып күздің мейірімді де мұңлы көрінісін жүрегіммен қабылдадым. Тіпті, иə тіпті (ұзақ уақыт жазғанымды жарыққа шығара алмай жүріп) патша болсам деп те армандадым. О, қасиетті жақсылық, жақсы адамдар, құдай сендерден күдер үздірмесін... Бұл өмірдің кілті жақсылық пен жақсы адамдардың қолында ғой. Жамандарға аз күндік қана нəпақа.

	Қиқулаған тырналардың əні ойымды үзді. Шалқалап аспанға қарадым. Шыныдай мөп-мөлдір биіктіктерде үш бұрыштанған тырналар тізбегі батар күннің бағытын діттеп баяу қалқып барады.

	Құстар, құстар сызылтып əн салады,

	Сол əнімен тербетеді даланы...

	Кіммен сөйлессе де əңгімесін жымия күліп отырып тыңдайтын досым, құрдасым, Ұлы ақын Тұманбай қалай жүрек пердесін дəл басқан. Құстар ұлы даланы тербетіп барады. Ал адамдар ше, адамдар маңдай терін төгіп еңбегімен тербетеді. Қыста аяз қарыған, жазда аңызақ аптап қақтаған, көрер көзге жұпыны, құстар секілді биіктікке көтеріліп алып қиқуламайтын, адам пақырдың жүрекжарды əнін тіршілігінде тыңдасаң ғой, шіркін. Тыңдалықшы???

	– Бұлар енді «Жайлаукөлге» барып аялдайды. – Берден машинасына қарай жүріп бара жатып, – Кеттік, – деді.

	Жер бетіндегі қан тамырындай тарам-тарам жолды құлдилай жүріп, сол тамырларды қиып түскен болат қылыштай кең асфальт даңғылға келіп тірелдік.

	– Бұл ертедегі керуен соқпағы, – деді Берден.

	– Шымкенттегі Созақ даласын қиып өтеді. – Жорабек қампиған қарнын құшақтап, күнбатыс қапталымызға қарады.

	Берден машинаны солай бұрды. Қолтығын жаза жорғалаған «Боз Джип» шығыс архитектурасымен орнатылған алыстан көрінгенде күмбезге ұқсас болғанымен жақындағанымызда мешіт ғимараты екен. Таяу келіп тоқтаған көлігімізден бəріміз түстік. Берден үнсіз тəубе етіп бетін сипады. Сонан кейін:

	– Бұл Қарақожа деген əулие қажының мешіті. Орталық тарихи мұралардың есебінде бар ма, жоқ па білмеймін. Ел зердесінде сақталған əңгімеде, шамамен ХV ғасырда салынса керек.

	– Сол дұрыс болар. Ағаш ағашқа қарап өсіп бой түзейді ғой. Қарақожа иманнан тəлім алғандықтан Ақылбек те, Манабай да мешіт орнатқан. «Ақылбай мешіті», «Манабай мешіті» деген мешіттер бар. – Жорабек Берденнің сөзін бөлгенімен, ойын толықтырды.

	Аңызда Қарақожа зор денелі əрі батыр, əрі ғылым-білімнен мол хабардар болған деп баяндалады. Ол сөздің тілсіз куəсі мешіт. Сол дəуірде ерекше дайындалған кірпіштен қаланған керегесінің қалыңдығы бір жарым метрден астам, қаусырма биік күмбезді құрылыс шартын дəлме-дəл сақтаған, алты ғасыр бойы (зұлмат кеңестік қоғамның қасіретінен жапа шеккенде есігі, ернеуі тозғанымен) еңсесін түсірмеген мешітті көргенде иесінің қабілетін, қасиетін кім болса да сөзсіз мойындайды.

	Кірпіштің қалыңдығы 5–6 сантиметр, ұзындығы 15 сантиметр, көлденеңі де сол мөлшерде. Өлшегенім жоқ, көз жорамалымен алып отырмын. Кірпіштен гөрі гранит тасқа ұқсас. Бұл мешітті ақтар мен қызылдар соғысқанда бекіністе жасауы мүмкін. Кеңес өкіметі өзімен келіспегендерді қамайтын түрме де жасапты.

	Қашанғы қыра береді. Тынышталғаннан кейін колхоз, совхозға қойма да болыпты.

	Егемендікті алған елі тозған есік босағаны жөндегенсіпті. ХХ ғасырдың «озық техникамен жасалған» кірпіші алты ғасыр бұрын (менің ұлы бабаларым) даярлаған кірпішке астар болуға жарамай тұр. Кешегі жаңа кірпішіміз бүгін тозыпты.

	Берден аят оқыды. Кемі 150 адам сиятын ғимаратта мешіттік тəртіпті орындайтын барлық бөлмесі бар. Бұл күнде еденіне кілем төселген, кең есігі айқара ашық. Дініміздің діңгегіне айналған касиетті Қарақожа əулиенің мешітінің қабырғасын жүрегіммен сүйіп сыртқа шықтым.

	Сөз орайы келгенде жаза кетейін, мен дəл осы мешітті тұрғызған кірпіштің ХV ғасырдағы технологиясымен дайындалған түрін Алматы облысы, бұрынғы Шелек, қазіргі Еңбекшіқазақ ауданындағы Бартоғай су бөгетінің жағасынан көрдім. Бартоғай кеңестік заманда Мемлекеттік қорық болатын. Мемлекет басшылары ғана барып демалыс уақытында аң аулайтын. Бартоғай дала мен таудың алақанындағы жасыл жауһар секілді орман-тоғайлы жер. Менің

	«Құпиялы ғасыр» романымның кейіпкерлері түгел Бартоғайда болған. Көкбек шатқалынан шыға берісте жолдың оң жақтағы қапталында төрт бөлмелі ағаш үйде Бартоғайға баратын қақпаны күзететін. Айса деген ұйғыр отыратын. Сол Айсаның қосағы Гүлайымның қолынан Дінмұхамед Ахметұлы да, Леонид Ильич Брежнев те, Юсупов та, екінші секретарь болған Соломенцев та дəм татқан. Солардың ізімен жүрген өзім де ат шалдырғанмын.

	Əлі-əлі орала алмаспын. Оқушыға ұғындықты болсын. Сондай бір сапарымды айтқанымда Алматыдағы Райымбек əулиенің кесенесіне шырақшы болған Райымбектің кенже ұлы Қожакелдінің шөбересі Ақбидің баласы Досжан қария əңгімемді тыңдап болған соң (ол жүз жасап, 2003 жылы дүниеден өтті) маған:

	«Сол Бартоғайда сенің бір əкең Қаракісінің зираты бар. Сен Айт, Бозымсың ғой. Қаракісі Бозым бидің бір бұтағы. Ол менің Ұлы батыр атам Ханкелдінің замандасы. Абылайхан Көкшеге көшерде, шамамен 1747 жыл болар, Шудың Қозыбас тауының етегінде Жетісуды қорғау жайлы кеңесінде он жеті жасар Райымбекке Іленің оңтүстік жағасын, яғни Хантəңіріне дейінгі қазақ жерін қорғайтын сарбаздарға басшылық жасауды тапсырыпты. Ол кезде батыр көп. Малай да, Қызылбөрік Төлек те, Жəнібек Пұсарман да, сенің аталарың да сайыпқыран екен. Бəрі де қолбасшы. Солармен Абылайхан ақылдаса келіп бабамды қолбасшылыққа тағайындапты. Оны мына соқырлар білмейді. Сонда атасы Ханкелді батыр Райымбекке: «Қаракісімен ақылдас. Құралайды көзден ататын мерген. Алатаудың жерін одан жақсы білетін қазақ жоқ», – деп ақыл айтыпты.

	Ойран төбедегі шайқаста Қаракісіге оқ тиіпті. (Жоғарыда мен швед инженері Ринатты қалмақтар отқару жасауға пайдаланғаны жайлы жазғанмын). Қаракісі айқас алаңынан шыға бере Райымбекке: «Оқ жаңылды. Оқ жаңылды» деп үш рет айқайлап ат басын Бартоғай жаққа бұрыпты. Сол оқтан атаң қайтыс болып, Бартоғайдың жағасына жерлепті.

	Соғыста өлген жылқының майына құйрық, жалдың қылын қосып отырып кірпіш күйдіріп Қаракісіге зират тұрғызыпты. Мен бұл əңгімені Қытайда жүргенде естігенмін. Келгеннен кейін 1859 жылы Бартоғайға барып Құран оқыдым» деген-ді.

	Кейін өзім Досжанды алып барып, Құран оқытып тəу етіп жүрейін деп топырақ алып қайтқанмын.

	...Қарақожа əулиенің мешітіндегі кірпіш Райымбек батыр орнатқан Қаракісі атамның зиратын есіме салды. Бəріміз де мешіт салып, із қалдырған (егер бұл мешіт болмаса Қарақожадай жақсымыздың барын кім білер еді) əулиенің рухына бас иіп, тəубамызға келіп орнымыздан көтерілдік. Кімнің не ойлағанын қайдам, өз басым Қарақожа мешіті мен Қаракісі зиратын көтерген кірпіштің мықтылығын ойладым.

	Бірнеше дəуірден елдің ырысы тынысы болған кешегі «Қонайдың Жиделі бұлағы», мына «Қарақожа əулиенің мешіті», анау Райымбек батыр қолыменен тұрғызған «Қаракісінің зираты» «Қараштың жайлауы», «Қараштың сазы», «Қараштың асуы», «Қараштың зираты» («Қараштың төбесі») тарихы тарихшы, археологтардың сараптамасын қажет етпейтін жер бетіндегі айқын құндылықтар ғой. Біздің баламыздың балаларына қалатын табиғи мұрағат деген осы емес пе?!

	Əу, дейтін жерде «Қарақожа мешітінің» шығысында тұрған биік ғимаратты көргенде бұл тағы да бір құндылық шығар деп:

	– Мынау кімнің зираты? – деп Берденге қарай бұрылдым.

	– Бұл зират емес, Бөлтірік шешен, Бөлтірік ақын, бүгінгі түсінікпен айтсақ данагөй философтың басына жаңадан орнатқан ескерткіші.

	– «Қарақожа мешітіне» намазға келгендер Құран аятын оқысын деген болар. – Жорабек мейлінше тоқетерін айтты. Мен ішімнен:

	«Табыты «Жəдік көлінің» жоғарғы жағында болса алыс емес қой. Əлі, əлі де келте ойлаймыз-ау» – деп түйдім. Өйткені ескерткішті ауылға тұрғызса, жастар Отанын қорғау міндетін өтеуге аттанғанда, үйлену тойын өткізетін жас отау иелері, тіпті, мерейтойын атқаратын аға буын да осындай атақты аталарының ескерткішіне барып гүл қойса, ұстаздар мектеп оқушыларын алып барып тарих, əдебиет сабағына талдау жасаса жақсы емес пе?! Ұрпақ санасына ұлттық қасиетімізді сіңірудің, түсіндірудің ұтымды тəсілі.

	Бөлтірік бабамның ескерткішіне барып, рухына аят оқыттық. Ақиқатына келсем, мұндай ескерткіш зират басына лайық. Жоқтан бар жақсы. Бұған да тəуба.

	Бөлтіріктей артына асыл сөз қалдырған дара тұлғаға ұрпақтары үлкен-үлкен кеңшардың кез келгеніне мəрмəр тастан бюст, мүсін орнатар. Ондай ұрпақ тəрбиесінде көзге көрінетін құндылық саналатын ескерткішке мемлекетіміз де қолдау көрсететін уақыт та келер. Қазақстанның барлық елді мекеніне кеңес өкіметі, Кировтың, Виноградовтың, т.б. орыстың жазушы, ақын, оқымыстыларына ескерткіш орнатуы балбалтас секілді таңба қалдыруы, ұсақ ұлттың Бөлтіріктей ұлдарын із-тозсыз жоғалтуды көздеген арам пиғылы еді. Қулықтың құйрығы қысқа деген рас екен. Ол да бітті. Еліміз тыныш болса, ер-қосы жүре түзеліп əлі-ақ арманымыз орындалар. Кем-кетігіміз бүтінделер. Қисық-қыңырымыз түзелер...

	Əрқайсымызда осындай тəтті, жақсы оймен (атымыз) машинаға мінген шығармыз...

	– Бұл Бекең мен Сəбираның ауданы. Мектепте жүріп ғашық болғандардың қосылғаны аз. Тіпті, жоқ десек те қателеспейміз.

	– «Оның шындық» – деп мен өкініш деуге де, қызығу деуге де, қызғаныш деуге де қиылыспайтын Жорабектің сөзін құптадым. Өйткені ақын Мұқатай Жылқайдаров екеуміз өз аулымыздағы тəуір қыздың бəріне ғашық болып, хат жаздық. Біреуі бұйырмады. Біреуі менсінбеді. «Көзіме бір көрінші бала ғашық» деп Мұқағали бауырымыз да өмірден өтті. Ой кеудеме сыймады ма:

	– Иə-ə-ə, – дедім. Үнім біртүрлі мұңлы шыққандай болды.

	– Сенің де ғашықтық шерің тарқамаған-ау, ə? – деді Жорабек.

	– Беті жылтыраған қыздардың бəрін қуып, сасай текеге ұқсап салақтап қалған сен дейсің бе? – Əңгіме басталғалы үндемей отырған Берден Жорабекті қағып өтті де, асфальттан шығып, қара жолға бұрылды. Бірте-бірте қара жол айғырдың жалындай қырға көтерілді. Арманына жеткен нағыз ғашықтар жайлы қызу қозғалған қызық махаббат жайлы əңгіме тез үзілді. Барлық қызықтың қысқа болуы несі екен? Берденнің Сəбираға жетінші класта оқып жүріп ғашық болғаны айтылмай қалды.

	Құм-топырақтан көтерілген биіктігі 25–30 метр болатын аумағы оншақты гектар жерді ораған аттың тағасына ұқсас бөгеттің жоны жалпақ екен. Кішігірім екі машина қатар сиятын секілді. Машинаның үстінде отырып айналасына қараған адам, байқаусызда құз жартасқа шығып кеткендей сезінеді.

	Өйткені бөгеттің Алатауға қарайтын қапталы кəдімгі табиғи таспен қапталыпты. «Əттең, үйдегі балаларға ойыншық болып жататын фотоаппаратты неге ала келмедім екен. Ескерткішке суретке тартып алар едім. Ертең осы көргендерімді айтқанымда толықтырып тұрар еді-ау» деп қазақи қарапайымдылығыма өкіндім. Бұл еренсіздік бəрімізге ортақ шығар, жолдастарым да ескермепті. Бөгеттің табанында əлденені жөндеп жүрген бір топ адам көтеріліп таяна берді. Қауға сақал орысы да, қара домалақ қазағы да бар. Бəрі жеті атасын көргендей түлкі бөркінің құлағын артына қайырып байланған ұзын күпісі сүйретілген Берденді құшақтап, бірінен кейін бірі сүйіп кетті. Алғаш жеткен қауға сақал қарт орыс Берденді қайта бауырына тартып:

	– Рақмет сізге. Бір кезде бəрімізге тыным бермей салдырған мына бөгетіңіз он бес жылдан бері осы аймақтағы елді асырап тұр.

	– Е, бұдан басқа да жұмыс бар ғой, – деді Берден.

	– Қайдағы жұмысты айтасың. Осы совхоздағы алпыс мың қойды, жылқы, сиырды жекешелендіреміз деп алты айда құртқанбыз.

	– Аға бізді əбден алдады ғой. Ұжым боламыз деп қалған совхоз техникасын малды «бартерге» айналдырып, ұйқы-тұйқы етті. Қауға сақал орыстың сөзін бөлген қазақ ыза болды ма қолындағы кетпенін лақтырып жіберді. Осы сəтті тосқан (орыстар шыдамады ғой) орыс «бауыр».

	– Сіз түнде əкеліп жұмыс істеткенде, өзіңіз бірге жүретін едіңіз. Сонда: «бөгет неге керек. Қажет болса өкімет өзі жасайды. Ал, бұл бізді аямайды дейтін едік. 1992 жылы қолдағының бəрінен айырылғанда, Елбасы: «Өз күніңді өзің көр» деп итеріп тастағанда осы бөгет бізді асырады. Таластан алып қалған суды бүкіл ауыл аздаған егінімізге пайдаланып едік. Еңсемізді көтерді. Жақсының жақсылығын адам басына қиындық түскенде бағалайды. Бəріміз сізді бір көрсек табанынан сүйер едік дейтінбіз. Құдайдың кездестіргеніне рақмет.

	Қарияның ізгі ниетін тыңдаған Берден марқайған шығар, бізге білдірмеді, маған бұрылып:

	– Бұл кісі бүкіл туған-туысымен «Тың, тыңайған жерді игергенде» келген. Евангелистік дінді қабылдаған орыстар. Мен бəріне үй, тəлімдік жер бергенмін. Шаруаға мықты адамдар.

	– Бəрі кеткенде бұл кісілер жылжымады. Өсті. Шағын ауыл, – Əлгінде қарияның сөзін бөлген жігіт Берденнің де сөзін бөліп, оң қолымен бөгеттің арғы жағалауындағы қайың, терек, тал перделеген шағын ауылды көрсетіп. – Бəріміз сыйлаймыз. Аға бұларды ерекше құрметтеген, – деді.

	Берден сəл күлімдеп:

	– Дініне берік. Шоқынатын күндері құдайдан басқаны тыңдамайды, – деді.

	– Бірде сіз өзіңіз келіп тракторды жүргізіп, бөгеттің жұмысына кіріскенде, сыйынатын тəубемізді қойып, жұмысқа кірісіп кеткенімізді əлі ұмытпаймыз, – деп күлді қария.

	Кейін білдім жас кезінде совхозды басқарғанда ешқандай жоспар да, міндеттеме де жоқ аудан басшыларының ешқайсынан рұқсат алмай осы бөгетті Берден салыпты.

	Сонау Мойынқұмға барып сіңіп кететін Талас өзенінің бүкіл тарихында ешкім ойламаған, қолға алмаған алғашқы игі іс екен.

	Партия жоспарлаған, міндеттеген жұмысты робот та атқарады. Өз бастамасы, өз ұсынысы емес əлдекімдер «Мен ананы жасаттым», «Мен мынаны істедім» деп маңдайынан бір тамшы тер төкпей, халық істеген істі мақтан етеді. Оны ол емес, міндеттеме орындалмаса партиядан шығаратын болса екінің бірі атқарды.

	– Бөгетті рұқсатсыз жасады деп үстімнен арыз жазып қарша боратты.

	Берденнің шағынғанын бірінші рет естідім.

	– Кейін жүгеріден «Одақ бойынша мол өнім алғанда кеудеңізге алтын медаль тақты ғой», – Қауға сақал евангелист орыс Берденді қапсыра тағы да құшақтады. Содан соң жадырай сөйлеп:

	– Əлі талай ұрпаққа азық болады, – деді.

	– Биыл мемлекет қолға алды. Жөндеуге он бес миллион теңге бөлді. Соңымызан келген ауылдық əкім мырза толықтырды.

	– Беке, – деді евангелист қария, машинаға міне бергенімізде. – Өткен жолы аудан əкімі Батырбек Құлыкеев келді. Ол азамат үнемі аралап жүрді. Сонда бөгет құрылысы біткен соң салтанатты жиын өткізіп, сіздің атыңызбен атаймыз деп кетті. Халық онсыз да «Берден бөгеті» дейді.

	– Рақмет. Ол азаматқа де рақмет. Халқымның ұмытпағанына рақмет. Қызмет кімнен қалмаған. Партияның не қиын тапсырмасын орындадым. Қазір соның бір де бірін ешкім еске алмайды. Ал бөгет салған «тентектігімізді» бəрің ұмытпапсыңдар, рақмет! – деді Берден.

	Мен оның тебірене шыққан үнімен толқығанын аңғардым.

	«Жақсының жақсылығын айт, нұры тасысын» деп халқым бекер айтпаған ғой. Құптаса əлдекімдер секілді далақтамайтын, көңілінен шықпаса кердеңдеп теріс қарамайтын, бəріне төзімді Берден осы жолы мақтауға шыдамады. Тегінде менің халқымның өзім білетін екі осалдығы бар. Біріншісі, мақтауды көтере алмайды. Екіншісі, тойса – аш болам деп ойламайды. Екеуіне де шыдамсыз. Мақтады деп кеудесін ашып тастап жүріп жардан ұшқанын, тойдым екен деп жүріп топырақ қапқанын байқамай қалады.

	Аштық пен жоқтыққа түйеден де төзімді.

	Міне, дүниедегі ең ұзақ жолмен қайтып келемін. Жақсы адамдармен бірге өткізген бір күнің мың күнге тең екен. Ойлана бағаласаң əр сағатың бір мектеп.

	Берден менен кетерде шахматтан ұтылды. Тараздың чемпионы қапыда қалдым демесін деп, екінші рет ұттым. Меніңше, ұту жеңіс емес, ал мықты ойыншыдан ұтылу жеңіліс те емес.



	САҒЫНДЫМ ƏСЕТ, ӨЗІҢДІ

	(Эссе-повесть)



	Бұл эссе-повестің кейіпкерлері кеше ғана өзімізбен бірге жүрген: сыйласқан, сырласқан замандастар. Көз көргендеріміз. Немесе қазір арамызда жүрген достарымыз. Автор 1953 жылы тағдыр қосып Əсетпен достасқан, содан жарты ғасыр жұбы жазылмаған жандосы: Халық əртісі, жастар сыйлығының лауреаты, композитор Əсет Бейсеуовтің пəни дүниеге аттанар түнінде бірге отырған сəтінен бастап əңгіме өрбітіп ғұмырына саяхат жасайды.

	Сол жартығасырлық сапарымызда біз халқымыздың қадірлілерімен дидарласамыз. Қазақтың біртуар перзенттері – ірі мемлекет қайраткері, артына көптеген тарихи мұра қалдырған Асанбай Асқаров, бүгін өлеңдерін оқып, əндерін шырқайтын Нұрғиса Тілендиев, ел болып еске алатын аяулы ақындарымыз Нұрсұлтан Əлімқұлов, Оспанхан Əубəкіров, Əнуарбек Дүйсембиев, Сабырхан Асанов, Мұқатай Жылқайдаров, балаларға арналған əннің атасы, Əсеттің ұстазы Ибрагим Нүсіпбаев, медицина ғылымының докторы, марқұм Мұқасали Леббаев, т.б. ел сыйлаған азаматтар көңіліміздің көк жайлауына қонақтайды.

	Бұлар бірімізге жақсы таныс. Бірімізге сыйлас, сырлас. Ал енді бірімізбен құдандалы жекжат. Кейбірімен бір-ақ рет кездессек те естен шықпас жақсы əсерде қалғанбыз. Жақсы жалпақ елге ортақ. Бұл еңбекте сол адамдар өз келбет-кейпімен, мінезқұлқымен көз алдымызға келеді. Ешкімге ұқсамайтын ерекше жүріс-тұрысы ыстық. Эссе-повесть сонысымен құнды.



	* * *

	«Жоқ па, əлде, əдетімізде,

	жоқ па, əлде қажеті бізге.

	Жетпей жүр ме, жазуға ескеруіміз,

	Аз неге біздің,

	Замандас жайлы естелігіміз.

	Назарына тыс оқырмандардың,

	Бұл сырлар тіпті өзгерек еді.

	Түсіне кірмес соқыр жандардың,

	Көруге зергер көз керек еді».

	Джоогнни Цедэв, моңғол ақыны

	* * *

	Мен оны жаңа ғана сəт сапар тілеп аттандырып жіберген секілдімін. Жайсаң жайдары келбеті сол күлімдеген күйі көз алдымда тұр. Əдеттегідей: «Досгүл» дейді ол маған. «Бейсекиян» деймін мен оған. «Ау, – дейді ол сол қолымен бетіне төгілген толқынды қара шашын көтере бере, – Сен екеуміз бақыттымыз ғой. Талай-талай қиын да, қызықты өмірді бірге өткіздік. Тамаша адамдармен сыйластық, сырластық. Дəмдес-тұздас болдық. Елу жыл бойы үйімде сенсіз қонақ та күткенім жоқ», – деп ағынан жарылар еді, мен əзілдеп: «Елу жыл бойы сенің асабаң болдым. Қазіргі асабаларға сен секілді атақты композиторлар кесек доллармен төлейді екен. Сен соның оннан бірін төле!» – дер едім.

	Екеуміздің əзілімізді сол сəтте тыңдап отырған Сабырхан да (ақын Асанов), Серік те (ақын Тұрғынбеков) қоштап, қошеметтеп өз пікірлерін қосатын.

	Бүгін міне, сен де, аяулы ақын жолдасымыз топан су тобығынан келмей, бар кəкір-шүкірдің төбесінен қарап отыратын нар тұлғалы Сабырхан да жоқ... Имандарың жолдас болар. Сен: «Бəріміз жайлы, мына, Сабырханның картадан мені ұтып кететінін де қалдырмай (Əсет тек «мушка» деген карта ойнын ғана білетін. Ұтылып қалғанда: «Кек қайырамыз, тез жет!» деп мені шақырып алатын) кітап жаз» – дер едің. Мен сонда басқа емес, екеуміз жайлы жазамын деген едім. Уағдамды орындай алмай көп жүрдім. Кешір. Ақиқатын айтсам сендей халықтың сүйіктісінің өмір жолын халқы сүйіп оқитындай дəрежеде жаза алмай рухыңды жасытып аламын ба деп жасқанып едім.

	Бұл күнде «жазғышбайлар» көп.

	Сен секілді өнердің жұлдыздары дүниеден өткеннен кейін тіршілігінде бір көрсе де «білемін» деп білек сыбанып шығады. Олар айға жеткізбей бір кітапты аяқтай салады. Көбі ақылгөй. Сол «жазғыштар» болмаса ол өнер иесінің жағдайы қиынға айналатындай пікір қалыптастырады. Өзінің білімділігін көрсетуге тырысады. «Тіршілігінде еңбегі бағаланбады» деп алып, «өзім болмасам əлі де бағаланбай қалар еді» – деп кісімсінеді. Біз жазбасақ та қазақ деген халқың барда сендер барсыңдар.

	Əстіде, шығыс халқы өмірден өткендер өміріне топырақ шашпаған. Ғайбат айтпаған. Халықтың тарихы ғой, халқын сыйлаған адам ондай ұсақтыққа бармайды.

	Сол халықтың арқасында біз тамаша өмірді бастан кештік. Сен халқыңа көрсетіп өттің өнеге, Халқың сені көтерді Əсет төбеге. Егер қалт басқан жеріміз болса, əлдебр таяз білімді замандас қырсығынан алға қойған мақсатымыз орындалмаса оған, жан досым, еліміз кінəлі емес. Солармен тіл табыса алмаған өзіміз де кінəліміз.

	Хадиша екеуміз сенің жазған хаттарыңды оқып отырып жылап алдық. Біздің үйде сен жазған хат көп-ақ. Мынау Текеліде музыка мектебінде ұстаз болып жүргенде жазған хатың).

	Алыста жүрсек сағынып хат жазыстық. Жақында жүрсек бір қасық қара суымызды бөліп іштік. Өйткені тамырымыз бір, тағдырымыз ортақ еді.

	Барлық құбылыстың себебі бар. Ой сүзгісінен өткізсең, пенделердің қып-қысқа ғұмырымен өлшеп-пішсең қас қаққандай ғана сəт екен.

	Əсет əрине, ауыратын. Бірақ ешқашан да, «Өлемін» деп ойлаған жоқ еді.

	Тіпті зайыбы Зəмзураның қырық күндігін «Жұлдыз» ресторанында өткізіп, достарымызды ертіп келіп, Гоголь көшесінің бойындағы үйінде дастарқан жайып Құран оқытып тамақ бердік. Сенің сондағы өмірге құштарлығыңды қалай ұмытайын. Сонда ғана үйдің əйелмен үй екенін көрдім.

	Əйелсіз үй қаншама асыл қазына жинап қойсаң да, үңірейген үңгір екен. Оның үстіне Əсеттің отбасы қазақша айтқанда қырық жамау еді. Сол жамауды өмірдің əрқилы соқпағымен жүріп, əр күнін қадірлей білетін ақ жарқын Зəмзура марқұм білдірмейтін. Бүгінгі заман тілімен айтқанда, «əккі дипломат» еді.

	Ол кеткеннен кейінгі үйді, кешегі дүние-жиһазы жайнаған үйді көз алдыңызға елестетіп көріңізші?!

	Зəмзураның сіңлісі Рая бастатқан қыз-келіншектер бар ниетін салып қызмет істеп, бауырлық парызын өтеп жүр.

	Өліктің артындағы тірінің атқаратын міндеті аз емес. Соның бəрін ойдағыдайорындаукерек. Иə, орындаукерек. Сенорындадың. Əсет марқұм Зəмзураны қайтып келмес сапарға ел көңілінен шығардай құрметпен аттандырып, айтып бітпес сыйластықты еске алған достарының жұбатуын, игі тілегін естіп түнгі сағат он бірге дейін отырдық.

	Бұлай кездескенде Əсеттің жаңа, жақсы əндері шалқып, не ғажап əзіл-қалжың, анекдоттар арнасынан асып, төгіліп жататын.

	Зəмзура, Хадиша (менің зайыбым) үшеуміздің Əсетті əзіл торына түсіру үшін ұйымдастырған қызықты айла-тəсілімізді айтқанда бүкіл үй толы достарымыз ағынан жарыла күлетін еді. Біздей əзілдесетін достар, əй, жоқ шығар. Бұл əңгіме алда жазылар. Мен сол думанды үйдің өлең-жыр, əсем əн, əзіл-қалжыңсыз ең бірінші, əм соңғы сəтін еске алып отырмын.

	Достарымыз, Əсеттің жан бауырлары біртіндеп үйлеріне қайта бастады. Хадиша екеуміз де жолға даярланбақ болып едік, Əсет:

	– Сен екеуің тоқтай тұр. Əңгіме бар, – деді. Нұрғали (əнші Нүсіпжанов), Серік (ақын Тұрғынбеков), Бүбіш, Жүсіп (Əсеттің əкпесі мен жездесі), Сəрсенбай (үлкен ағасы), Стахан (белгілі құрылысшы Стахан Белғожаев), Сəкен (ҚазПИ-дің профессоры Сəкен Обаев) үйлеріне қайтты. Сең бір қозғалса өзен мұзы тоқтай ма? Қонақ та сондай. Ең соңынан Нұрғали кетті. Үлкен залдың ортасындағы неше түрлі тағам толы дастарқанның шетінде Хадиша үшеуміз ғана қалдық. Əсет сəл ойланып алды да, Хадиша екеумізге кезек-кезек қарап:

	– Менің сендерден басқа ақылдасар ешкімім жоқ. Дос көп қой, достың да досы бар. Марқұм Зəкең де мен сəл еркелеп кетсем екеуіңе шағынатын еді. – Даусына босаған көңілдің дірілі араласты. Оны білдіргісі келмеді ме, күлімдеген болды. Сонан кейін: – Ақыл айтушылар көп. Мына үйді көріп отырсыңдар. Баржоғы қырық күннің арасында əлем-топырақ болды. Өздерің де білесіңдер, менің де денсаулығым жоқ. Қалай күн көремін? – деп домалақ еріндерін жимай бақырайып бізге қарады. Аяқ астында не айтасың.

	...Алғашқы əйелі Зоядан туған үш ер бала үш түмен. Зəмзура марқұмның бұрынғы ерінен еріп келген ұл Нұрлан, қыз Нұргүл тек анасының ақыл-амалымен, тумаса да туғандай көрінетін. Зəмзураның жетісі өтісімен Нұргүл «шешемнің дүниесі» деп біраз жиһазды жинап əкеткен. Нұрлан да сыбағасын сыпырып алуды ойлап, мысық табандап жүр. Тегінде, өз əкесі болмаған соң Əсет те қатты айтуға, батыл тəрбие талап етуге батпайтын. Кісі баласы кісендесе тұра ма? Көрер көзге əке мен баладай ғана...

	Барлық пендеде бір арман бар ғой. Мыңнан бірдің ғана тілегі орындалатын шығар. Сондықтан да Əсет екеумізден бұрынғылар да: «Дариға-ай, арманым көп, не қылайын» – деп өткен ғой.

	Мен көрген адамдардың ішінде өзінің іздегеніне кездеспей, ештемесін пұлдамай түсінетін жар таппай кеткен бір адам болса, ол – Əсет. Күн көрістің қамымен кіммен қоңсы қонбайсың. Əсет те сол өмір жолаушыларының бірі еді. Екі баласын ертіп Алматыға Семейден келген Зəмзура марқұм: «Ықпалды бір азаматтың етегінен ұстап, балаларымды адам қатарына қосамын ба?» – деп жақсылыққа қол созып шарқ ұрып жүргенде Алатаудың ақ жал серісі Əсетке тап болды.

	Ол кезде Əсет те мəңгілік махаббатын шартараптан таба алмай, таңын атырып, күнін батырып жүрген-ді. Тегі көбіміз үйленген соң «Сүйдік, күйдік» дейміз, ал ақиқат қазығына адалымызды айтып ат байласақ сүйкенісіп жүріп, бірімізді-біріміз сүйемелдеу арқылы сүйіп кеткен ғашықтармыз. Бұл көп адамның өмір көшін көргеннен кейінгі менің жеке пікірім. Соның ішінде Əсеттің басынан өткен махаббатты да, шапағатты да, қызықты да, қиындықты да менен артық ешкім білмейді. Оны құдай алдында да, адамдар алдында да ашық айта аламын. Əсетті елдің бəрі біледі. Өлгеннен кейін білетіндер тіпті көбейіп кететінін де көріп жүрмін.

	Жақсы жалпы халыққа ортақ. Кіммен болса да тіл табысып кетердей қабілеті бар Зəмзура ер-азаматты қадірлей білетін. Əм таза. Бар дүниесін бағалайтын. Əсеттің киімін тазалап, аузына дəмді тамағын ұстап, астына жылы-жұмсақ төсегін жайып, туыс, жолдастарын құшағын жая қарсы алып: «Бұл ел құрметтеген Əсеттің үйі!» – деп ұялмай ұмтылып кіріп, қызарып, қымтанбай айтардай дəрежеге көтерген. Əсет екеумізге бұдан артық не керек. Жайлаудай жайылдық. Кейде бір Əсет шалқып кеткенде Зəкең үйге, маған телефон шалатын. Шалатын да:

	– Əй, үйге келші! – дейтін. Даусы шымылтыр болғанымен, бұйрық емес. Өтінішке толы.

	– Е, не боп қалды? – деймін.

	– Онда жұмысың қанша? Айтылды ма, кел! – Əлгіндегі екпіні əп-сəтте əзілмен алмасатын. – Сыбағаң суып қалды.

	Мен себеп, сылтау айта бастасам:

	– Қойшы бəрін, тез кел! Хадиша бағана келген. Тез-тез. Қызық əңгіме бар, – дейтін.

	– Жауынгеріңді Кампучи майданына жіберейін деп пе едің? – деймін.

	– Ей, онда шатағың не? Ауғанстан межегеттеріне де командир керек, – марқұм сылқылдай күлер еді. Сол күлкісімен телефон тетігін баса салатын. Машинаға жер алыс па, мен де жетер едім. Есікті ыржалақтап Əсет ашатын.

	– Жақсы келдің. Машинаны стоянкаға қоя салғын.

	Бір күн көрмесек мың күн көрмегендей қауышатын достар-ай.

	Осы секілді өткен өміріміздің көрінісі əп-сəтте көз алдымыздан өте шықты.

	Тіршілікте ойдан шапшаң ештеме жоқ. Зəмзура екеуінің қалай кездескені, азық-түлік сататын дүңгіршек, дүкен... үзік-үзік суреттер... Ақырында Зəмзураның дүниеден қайтарынан бір күн бұрынғы дидарласқанымыз. Ол: «Ауырып жүрмін. Қан қысымым көтерілді» дегенде менің: «Сен өлмейсің, əкел тамағыңды!» – дейтін едім. Ол «Сен өліп жатсам да сенбессің. Тамақ жаса деп сүйреп тұрғызарсың!» – деп жайраңдай күліп майпаңдай басып ас үйге кетіп бара жатқаны... бəрі-бəрі соққан желдей, көшкен сеңдей жүйкемді жүндей түтті.

	Қашанғы отыра бересің. Зəмзураның жылы өткенше Хадиша күнде келіп тамағын даярлап, үй-жайын тазалап жүретінін айтты. Мен де мақұл көрдім. Басқа амал жоқ еді.

	Келін, қыздан қайыр бар ма? Өзінің үлкен ұлы Мəлік бір тəуір отбасының қызымен үйленіп еді, дəм-тұзы жараспады. Екіншісі, Даниярдың да жолы болмай-ақ жүр. Олардың əйелдері Əсетті күте алмайтын. Əрқайсысының айтар себеп-сылтауы бар. Ал Зəмзура марқұмның ұлы Нұрлан (ол көп ұзамай дүниеден қайтты) ат үстінде тұрып, аузыма тамақ сал дейтін азамат. Анасының арқасында алшаңдап өскен. Ол анау-мынауға илікпейді. Зəмзураның «қызынан» əке күту туралы əңгіме қозғаудың өзі артық.

	Əсет Хадишаның ұсынысын жан-жақты ойлады ма, ауыр дем алып, ойланып ұзақ отырды. Екі ұрты салбырап, жабығып кетті. Өті дұрыс жүрмей беті ісініп, көзінің алды көлкілдеп тұр. Соңғы уақытта ой қажытты ма, көп сөйлемейтін болды. Жайнап жарқылдап əзілдеп жүретін Əсет Зəмзура дүниеден өткеннен кейін анда-мұнда шалқып кететін əдетін де қойды. Жалған дүниені жалпағынан басып жүргендей көрінгенімен Əсет əлінен асып əлдекімдер секілді адыраңдамайтын. Табиғаты сұлу жан еді. Қапияда біздерге сен дей қалса, сол сен дегенімді ауырсынып қалған жоқ па деп жалтақтай берер еді. Тегінде жақсының жан дүниесі ерекше ғой. Біреудің көңілі түгілі көйлегіне кір түсіргісі келмейтін.

	– Хади, (ол өмір бойы осылай атап өтті) дос ниетіңе рахмет. Сендер болмасаңдар қайтер едім. Тіпті, бірге тұра берсек те болады. Менің үйім сендердікі, сендердікі менікі, – онысы рас. Жасырып, жауып неге керек. Əсекең: «Бақытымды табамын ба, жан дүниемді түсінер» деп Зəмзурадан басқа бес əйелмен үйленді. Зəмзурамен екі рет қосылып, екі рет ажырасты. Соның бəрінің асабасы болдым. Ол əйелдерімен араздасқан күні бүкіл нотасын көтеріп, бар тəуір киімін алып үнсіз шығып кетіп, біздікіне келетін. Содан оларымен тіл табысқанша тұратын.

	Еркек болып ұрсып-таласпайтын. Тіпті кінəласып ашу да шақырмайтын. Еркектерше қол да көтермейтін. Көңілінен шықпаған күні үн-түнсіз бар жақсы киімін киіп, нотасын жинап алып шығатын да кететін.

	Əйелдер оның ажырасқанын да білмей қалатын. Сабасына түсіп қайта барса, қуана қарсы алатын.

	Олар ажырасқанын: «Əсет үйленіпті» деген хабарды ұзынқұлақтан естігендерінде бір-ақ білетін.

	Бұлардың бəрі жеке-жеке əңгіме. Мен бұл жерде ой ағынын тежей алмай отырмын...

	...Əсет қабағын түйіп, ауыр ойға малтып отыр. Жоғарыда мен шолып өткен балаларын, қызының қандай екенін менен жақсы білетін. Көңілі толмайтын. Іс-қарекетіне риза емес еді, оны оңашада маған талай айтып, мұңын шағатын. Соңғы кезде өті жүрмей қатты сырқаттанып ішімдікті аузына алмайтын. Көзінің алды домбығыңқы. Жаңадан қырау шала бастаған кекілін сол қолымен көтеріп орнынан тұра бергенде үйге Данияр кірді. Босағаға таяу тұрған орындыққа жайғаса беріп:

	– Опять выпили, – деді. Ол ауырып жүріп ішті ме деп жаны ашығандықтан айтқан шығар. Əсетке оның сөзі ауыр тиді. Барбайған қолдары дірілдеп жалпақ беті жел шайқаған теңіздей толқып кетті. Кең кеудесін тіктеп тұрып:

	– Это не твоя проблема! – деді, жақтырмай. Аяп кеттім.

	– Біздің не ішіп, не қоятынымызды қайтесің. Өзіңе тапсырылған жұмысты бітірдің бе? – дедім. Оған Əсеттің үйінің бүкіл документін беріп, сенімді жерге сақта деп тапсырғанмын. Үндемеді.

	– Пардон! Өзіңнің адам болу жолыңды ойла! Сен асханадан тамақ іш. Біздің бір əңгімеміз бар, – деді Əсет.

	Данияр ас үйге кетіп, үшеуміз қалдық. Əсет қазан толмасын басып:

	– Сыздап тұрады! – деді. Сонан соң əдеттегі əзіліне басып. – Қазір, патшалар жаяу баратын сарайға кіріп келейін. Екеуіңе айтатын бір əңгімем бар, – деді.

	Ол дəретхананы «патшалар жаяу баратын сарай» дейтін. Кіші дəретке шыдамайтын. Қайта келіп, есікті нығарлап жапты да, сұқ саусағын жоғары көтеріп:

	– Мен үйленемін! – деді. Жайда болса күлер едім. Не айтарымды білмей, тұрып кетіппін. Таңдна бетіне қарадым. Хадиша:

	– Не. Не? – дей берді.

	– Так, просто үйленемін.

	– Саған кім даяр тұр.

	– Іздеген адам табады. – Əдеттегісіндей мырс-мырс күліп келіп, оң қолымен иығымнан басып, сол қолымен ішімнен түртіп орныма отырғызды.

	...Сен өмірге керемет ғашық едің ғой, Əсет. Түнгі сағат төртте телефон қоңыраулап берді. Шырт ұйқыда, беймезгілде бəрі де қорқынышты. Тыпырлап барып көтердім. «Əсет қатты ауырып, Совминнің ауруханасына түсті» деген хабарды естігенде аяз ұрғандай дірілдедім. Бар-жоғы үш-төрт сағаттың арасында өмірде не болмайды. Шығыс құланиектеніп Алатаудың шыңдарына ақ сəуле қонақтай бастапты. Əсеттің ақжарқын адал жанына шапағын түсіргендей.

	Аурудан қарауытқан дидары осыдан елу жыл бұрын көрген аққұба шырайына қайтадан оралғандай. Толқынды қалың қара шашыңды əдеттегідей оң шекеңе жыға тараған екенсің...

	Тек достарыңды көргенде қуаныштан жайнап кететін мейірімді жанарың мұңға толып сол ақ сəулелерге жалпақ алақаныңды жайып саусақтарыңды созып:

	– Ақ сəуле арман, арайлап атар ақ таңым,

	Сен неге бүгін жете алмай маған тоқтадың.

	Адамдар адал, арманға толы жаны бар –

	Іздейді менен өмірдің сұлу жақсы əнін.

	Қуанам соған, Сұрамаң еңбек өтемін.

	Жоғыңды табам, талтүсте сенгін, жетемін.

	Қып-қысқа мына ғұмырда маған сыйлаған,

	Жақсылығыңды сенің ақтамай қалай кетемін.

	Күт мені досым,

	Күт мені досым биіктен,

	Ақ сəуле арман кетпеймін сені қиып мен.

	Адамдар адал, арманға толы жүректер,

	О, шіркін өмір сен неткен ғажап сүйікті ең!!! –

	деп тұрғандай елестедің. Жүрегімді неге екенін суық, сұп-суық сезім қарып өтті.



	2

	Əсет Үшқоңыр жайлауының етегіндегі аңғардың алқымындағы қарлығаштың ұясындай Қарғалы деген жерде туған.

	Ауылының желкесіндегі бұлғын тонның жағасындай дөңде тұрып қарасаң Ұзынағаш кеңшарынан арғы бұйрат-бұйрат жасыл қырқа бірте-бірте аспанмен астасып айнаның бетінде жатқандай көрінеді.

	Басын Алатаудан алатын ауылдың шығыс қапталындағы ақ бұйра асау ағыста бұлақты бойлай салынған үйлер Шапырашты руының Айқым-Қалқаман деген аталарының ақ бесігі. Ғасырдан ғасырға, ұрпақтан ұрпаққа жалғасқан ынтымақ, бірлігі бұзылмаған аталар.

	Жер бетіндегі халықты қайдам, əрқайсысының тəлім алатын дəстүрі бар шығар, мен үшін қазақтың, қазаққа ғана тəн бүгінгі заман тілімен айтқанда, демократиясынан артығы жоқ. Ол əуреленіп жазып-сызған, сөйтіп, ғасырлап жүріп қалыптасқан Америка мемлекетіндегі құрама халықтардың демократиясы емес (бұл құрамада кім жоқ), біртұтас халықтың ата-бабаларының қанымен жазылған демократия.

	Ырыс алды ынтымағы. Үлкенінен рұқсатсыз кішісінің сөйлемейтіні, ол əдептен аттағандарын халық болып жазалайтыны. Сондықтан да: «Əкесі тұрғанда ұлы сөйлегеннен, анасы тұрғанда қызы сөйлегеннен без!» – деп өнегелі өсиет айтқаны. Қапыда қамшысы қатты тиіп кетсе: «Тұлпардың өз тұяғы өзіне дəрі. Бас жарылса – бөрік ішінде, қол сынса – жең ішінде», т.б. деп сабырға шақырып, сабасына түсіруге ықпал еткені, т.б. о.с. бірлікке, кешірімділікке, кетіспеуге тəрбиелейтін өсиет, өнегелі демократия тек қазаққа ғана тəн қасиет. Осындай ұлы мұралар ұлттық идея, халықтық қасиетіміз.

	Айқым мен Қалқаман сол қасиетті демократияны ақ ту етіп ардақтаған аталар.

	Ұлы бабамыздан бізге жеткен аңызға құлақ салсаңыз. Тобықты руының қолбасшысы Кеңгірбай бидің кескен жазасынан аман қалған Шапыраштының жиені Қалқаман нағашыларына келіп паналапты. Тарихтан белгілі алғашқы махаббат жырларының бірі.

	«Қалқаман – Мамыр» дастанының аты аңызға айналған кейіпкері Қалқаман. Дастанды қайталамаймын.

	Бұл тарих бұдан үш, иə, иə, бес ғасыр бұрын өткен шығар. Бірақ шындық. Ұлы бабаларымыз ақ боз биесін сойып бүкіл елін жинап, кіші баласы Айқым мен Қалқаманның қолын бауыздау қанға салдырып тұрып: «Қалқаман бүгіннен бастап... менің балам. Анасы балам болғанда оның ұрпағы бөтенім бе. Бұдан былай бөлген ұрпағым болса көгеріп-көктемесін. Бөлінсе оның да өмір бойы жолы болмай өтсін. Аумин!» – деп бата жасап, өз демократиясының заңына бір бап қосыпты. Содан бері Қалқаман батыр ұрпағы өсіп-өніп мəуелі бəйтерек болды. Білімді, білікті ел білетін, алыс та, жақын да халықтар танитын атақты ұл, қызын өсірді. Құшағы кең, жақсысын жатқа жібермейтін Шапырашты абыздың ұрпақтары Қалқаманын қадірлегендіктен Мамыр қызын да ардақтап Қалқаман, Мамыр деп жеріне ат қойып, айдар тақты. Сол ұлы бабалары қабылдаған, қағазға түсірмесе де жанына жазған заң бұзылған жоқ. Əсет композитор Қалқаман батырдың бір бұтағы.

	Екеуміз қазақ жерінің қай қиырына бармадық, қай жердің суын ішіп, қайсы елдің дəмін татпадық. Бір күн жолдас болсақ та мың күн сəлем жолдайтын ер-азаматтар қаншама, шөліркеген сəтте сусын орнына бал берген жазира көңіл жеңгелер жандарың неткен жақсы еді, кездескен кезде бір қарағандары ғұмыр бойы арман болған солардың, құралай көз қарындастар, сендерді қалай ұмытайық. Əсет солардың бəріне: «Мен Шапыраштымын. Ұлы Жамбыл бабам бетімнен сүйген!» – деп мақтанатын.

	Ол сол адалдығымен өзін де көтеретін, ұлы атасы Шапырашты абыздың аруағын да асқақтататын.

	«Сүйінер ұлың бар болса, сүйсінгенге не жетсінді» данышпан Абай ақын осындай сəтті армандағаннан соң айтқан шығар...

	Сол ауылда туып-өскен Бейсеу қарияның бес баласы бар. Бесеуі де алғыр, алымды-шалымды азамат екен. Мен сол бесеуінің бірі, əрі қиын кезде пана болған Қожамқұл қария мен оның зайыбы Қайыпжамал анамыздың қолынан дəм таттым. Бұл өз кезегі келгенде жазылар қызықты, тəлімді əңгіме. Əсеттің əкесі Көпбай солардың кенжесі. Өз заманының көрнекті өкілі. Білім алуға ерте ұмтылған. Інісінің қабілетін бағалаған үлкен ағасы Алланың құлы, пайғамбардың үмбеті молда Смағұл ерте сауатын ашып, сабақ берген. Білімді, білікті жас жігіт жаңа заманның сабына тез тұрды.

	Азамат қандай заманда өмір сүрсе, сол заманның белсенді мүшесі, елінің қамқоры болу керек.

	Оның бар қасиеті бабалар дəстүрін, халқының өмір сабағын, салтын ардақтағанымен, уақыт талабын адал атқарғандығымен бағаланады. Көпбай сол парызын атқарған азамат. Білімді де білікті өз замандастарына өнеге көрсететіндей Көпбай Орал облыстық партия комитетіне хатшы болып барғанда сол кездегі облыстық радионың дикторы, өнерлі, əнші, керім келбетті Əсеттің анасы Рахимамен танысады. Рахима Жаңақала ауданынан келген еді. Неке ғайып деген сол.

	Əн-күйді жанындай сүйетін Көпбай Ақжайықтың сұлу қызын құлай сүйді.

	Ақыры 1937 жылы жазда Рахимамен үйленіп, əкесінің қара шаңырағына ие болып отырған Қарғалыдағы Қожамқұл ағасының үйіне келіп түсті. Ол күнгі Қарғалыдағы Айқым-Қалқамандықтардың қуанышын дəл қазір айтып жеткізетін адам жоқ. Бəрі жарық дүниеден жалған дүниеге аттанып кетті.

	Ағыл-тегіл дүние болмаса да Ақжайық көңіл болғанына бір жаратушы табиғат куə.

	Біз əділетті болуымыз керек. Күн қайда ауса сол жаққа бұрылатын күнбағыс емеспіз. Ендеше басымыздан өткерген тарихқа бүгін топырақ шашсақ, ертеңгі ұрпақ бізге соны істейді.

	Кеңес өкіметі ақиқатын айтқанда нағыз халықтың жалпыға ортақ өкіметі. Амал не, алға қойған бағдарламаны арам ниетті

	«көсемдер» сөз жүзінде мінберде айтып, істе басқа əділетсіз бағытқа бұрды. Оған қоғам кінəлі ме? Халық кінəлі ме?!

	Социалистік қоғамдай тарихта халық игілігіне қызмет еткен қоғам бар ма? Жоқ!

	Оған дəлелдемені бас ауыртып алыстан іздеме, өз өміріңе адамдық адал арыңмен зер салшы! Қазір бүкіл қазақ білімді де білгір. Жиһандағы халықтың тарихын тамырлай алатындай дəрежеге жетті.

	Сəулетті сəнді қаласы, селосы бар. Кілеммен ұшып қиялданған қазақ техниканы игерді.

	Санай берсек көп-ақ, көп...

	Қысқасы, Əсет екеуміздей жетімдерді ақысыз оқытып, ақ нанын берген қоғамға лағынет айта алмаймыз.

	Қазақ жер бетіне қазақ болып келгелі дəл ХХ ғасырдағыдай əлемге өзін ешқашан да көрсеткен емес. Сол жаңа өмірдің жасампаз жарқын тұлғалары жайлы талай тарих жазылып, көркем шығармалар дүниеге келді.

	Көпбай Бейсеуов – сол жарқын жүзді əкелеріміздің бірі. Ол Жетісуда ең алғаш ашылған жеңіл өнеркəсіп орны Қарғалы шұға комбинатының алғашқы директоры. Дүниеге Əсет келгендегі əке қуанышын əсерлеп жеткізе алмаспын, ал жанымен жақсы көретін əнші Əсет Найманбаевтай өнерлі болса деген тəтті арманмен тұңғышына Əсет деп азан шақырып ат қойыпты. Сол арманының орындалғанын ағымнан ақтарылып айтуға бел байлағанымды түсін, менің қатал сыншы оқушыларым. Өйткені арманшыл əке Көпбай Əсетінің Əсет Найманбаев атына лайық азамат, қазақ халқының қастерлеген сазгері болғанын көре алмай, үш жасқа келгенде 1941 жылы неміс фашистерінің тұтқиылдан бастаған соғысына тойтарыс беру үшін майданға аттанды.

	Əкесінің өңін танып білмеген Əсет анасымен бірге Қожамқұл қарияның үйінде қала берді.

	1943 жылы Ленинград бағытындағы шайқаста ерлікпен қаза болды деген «қара қағаз» алғанда бүкіл Бейсеуовтер əулеті: «Бауырымдап» жылады. Өмір мен өлімнің аражігін ажырата алмаған Əсет əке қазасына жылаған жоқ. Тек қаралы үйге кіріп-шығып жатқан бауырластарының, ауылдастарының жабырқаған өңдеріне сəби көзімен қарады. Өйткені мұндай қайғы Қарғалыдағы АйқымҚалқаман ауылының əр үйін аттап өтпеген еді.

	Інісінің жылдық қайғысын атап өтіп асын бергеннен кейін Қожамқұл қария Рахимаға бағын байламай рұқсат етті. Рахи ма жас еді. Жақсы еді. Тəлім, тəрбиелі еді. Өнегелі, өрелі еді. Өз замандастарының алды еді. Білімді келіні үнсіз келісті.

	Аққұба өңі бір қызарып, бір бозарды. Жан дүниесіндегі арпалысқан сол ойын, Əсеті жайлы айта алмай əрі-сəрі болып ай жүрді. Уақыт ауыр еді. Соғыс зіл батпан салмағын ауылдың иығына артқан. Бір жапырақ нан таба алмай, қырман табанында қалған сабанды сапырып дəн теріп қалт-құлт етіп отырған айналасындағы көрші-қолаңды білімді Рахима көрмей жүрген жоқ. Көріп жүр. Ал қайын ағасы өз тіршілігіне мықты осы Қарғалыдағы ауқатты адам. Үнемі ат үстінде.

	Оның үстіне Москва, Ленинград секілді ірі қалалардың тұрғындары, «мен» деген өнер иелері Алматыға ағылып келе бастаған. Өзі барса қайда барады, Оралға барады. Аштан өлмес, көштен қалмас.

	Ал егер аузынан от үрген айдаһардай фашистер Москваны басып алса, Орал деген не, от айналғандай ғана уақыт кететін жер. Оның үстіне Əсетті емізгені болмаса Қожамқұлдың бəйбішесі Қайыпжамалға бауыр басып кеткен. Туған енесіндей. Тəні бөлек демесең жаны бір. Рахима бір ай ішінде осындай ой азабынан сыпырылып түсті. Ақыры Əсетті жылы орнынан қозғамауға тоқтады. Жылатып-еңіретп, қайтып келер есігін, барлық ақылды адамдардай қатты жаппауға бел байлады.

	Қожамқұл қария мен Қайыпжамал да іштерінен тынған. Олар Əсетті алып кетемін десе қалай ана мен баланы ажыратады, қолын қақпайды. Неге көнбеген. Жанындай жақсы көретін інісінен айырылып өлмей жүр емес пе? Тірі болса туған елін табар деп шешкен. Осыны айтып олар оңашада жылап алар еді. Келіні оны білетін.

	Сол жылы Алатаудың бауырына қар қалың түскенімен, көктем қызулы болып қар қас қаққандай уақытта еріді де кетті. Тіршілік иелерінен күшті ештеме жоқ. Сіңіріне ілініп қыстан шыққан мал əне-міне дегенше көкке тойып, жабағы жүнін тастай бастады.

	Адамдардың ғана қатал қайғыдан жаны жылымады, жабырқаған көңілі көтерілмеді. Қарап отыруға болмайды. Жесір əйелге соқаның құлағын ұстатып, жетім, тізгін ұстауға жарайтын балаларды жетек атқа мінгізіп егін егуге кіріскен.

	Шаруаны басқаратын ер-азамат майданға кеткен. Хат білмейтін қарттар басқарады. Соның бірі Қожамқұл. Кешке тарта көңілі құлазып: «Бүйтіп елге аға болып бізге неге керек еді, қу соғыс-ай» деп атынан түскен.

	Оны жабырқатқан аудандық партактив еді. Партактивте көрші колхоздың көктемгі, жазғы жұмысқа даярлығын қараған. Ол колхозды басқару табиғатынан əпербақан соғыстан жараланып келген пұшық сөйлейтін, Əйтіметке тиген еді. Бұл жиналысқа облыс басшылары да келген екен. Баяндамашы Əйтімет. Тыныштық заман болса дəл сол күнгідей залдағыларды əртістер де күлдіре алмас еді. Мысық мұрт Əйтімет мінберге шығып алып саңғырлады-ау дейсің. Ортаңғы үш саусағы жоқ оң қолын көтеріп, оңды-солды сілтеп:

	– Жолдастай, жолдастай, біз, біз фашистейге еңбекпен соққы бейеміз. Бүгінгі жиналыста үш мəселе жайлы əңгіме болмақ. Иə, əңгімелейміз. Колхозда бес жүз сиый бай, жүз аналықтан жүз бұзау ал дейсің ғой жолдас секиатай. Жалғыз бұқа бай. Ол қанша сыйыйға жетеді. Қысый қалғандайын мен қашыйамын ба, жоқ, сендей қашыйасыңдай ма? – дегенде.

	Бірінші хатшы орнынан тұрып:

	– Жолдас Сиқымбаев, ойланып сөйлеңіз, – деп ескертті. Партия жиналысында бұлай сөйлеу түгілі бұғып отырып үйренгендер əуелде мағынасына түсіне алмай аң-таң болып қалған. Қызынып алған Əйтімет адыраңдап:

	– Байқап сөйле дейсіз жолдас секиатай. Байқап жүйіп фашистеймен де соғысқанбыз, – деп шолақ қолын шолтақтата самбырлап, – Егінге дайаймыз. Бійақ əлгі Ұзақбай қақпас жасаған қамыт аттың басы түгілі менікінің басына да сыймайды.

	Бірінші хатшы столды жұдырығымен тарс еткізіп:

	– Сиқымбаев не сөйлеп тұрсыз. Аузыңызға ие... – Оның сөзін аяқтатпаған Əйтімет:

	– Жолдас секиатай, сөзімді бөлмеңіз. Мен жұмысқа жаным күйгеннен кейін сөйлеп тұймын. Сіздейге ұқсап кешке дейін кабинетте отыйғаным жоқ. – Отырғандар ду күлді.

	– Тоқтат! – Беті қып-қызыл болып ызаға булыққан секретарь орнынан тұрғанда:

	– Сөйлеймін жолдас секиатай... Еитең жұмысқа жауап бейемін. Шөп шап дейсіңдей. Шөпті кім шабады. Колхозда жалғыз Жайлыбектің жайағыйы бай, ол кілең жесій қатынмен шөмеленің астына кійіп алып шапақ-шапақ, пашақ-пашақ...

	– Тоқтат! – деп ышқына айғайлаған секретарьдың даусы Əйтіметтің соңғы сөзін естіртпеді, – жолдас начальник милиция, мынаны қазір апарып қама! – деп бұйырды. Ұзын бойлы начальник мінберден сүйреп түсіріп бара жатқанда Əйтімет:

	– Мен... мен... халқым үшін шындықты айтамын. Иə, иə, – деп алқын-жұлқын болып милицияның жетегінде залдан шыққан.

	Облыстан келген шашы жоқ, тап-тақыр бір бастық:

	– Жиналысты тарқатыңыз, – деді секретарьға.

	Тілегі орындалып, партактив тараған. Мəдениет үйінен үнсіз шыққан белсенділер сол жақ ашпаған күйі аттарына мініп, ауылдарына қайтқан. Солардың бірі Қожамқұл еді. Р əрпін и деп сөйлейтін замандасын ол түсінді.

	Қожамқұл былай ұзаған соң Əйтіметті көз алдына елестетіп, əуелде көзінен жас аққанша күлген. Артынан аузы дуалы азаматтардың майданда жүргенін, енді əріпті таяқ деп білмейтіндердің өстіп елдің қадірін кетіретінін ойлап жабырқай жүріп үйіне келген. Есік алдына атын байлап, үйіне кіргенде келіні Рахима дастарқан жайып, шай даярлап қойған екен. Қолын жуып кемпірінің өр жағына отырғаны сол еді, даладан жүгіріп кірген Əсет арсалақтап келіп мойнына асылды. Қожамқұл басынан сипап бауырына тартып, бетінен иіскелей сүйді. Көңіл дегенді қойсаңшы, сəл жылылықты сезсе лезде саңылақтана қалады. Əйтіметтің əңгүдік «баяндамасын» да ұмытты. Қайыпжамал:

	– Атаңды сағынып қалыпсың ғой, – деді. Рахима:

	– Атаң шаршап келді. Шай ішсін, – деп ескертті. Сəл ғана ілтипат жетіспейді кейде. Егер дер кезінде осылай табыла қалса, таудай тауқыметтен қалай құтылғаныңды байқамайсың.

	Қожамқұл сондай мейірімнің шапағына орана отырып шай ішті. Дəл сол сəтте оған бұдан артық жақсылықтың керегі жоқ еді.

	Шай мəзірін жинаған соң Рахима дөңгелек жозыға шынтағын сүйеп отырып:

	– Ағатай, – деді.

	Қожамқұл да, Қайыпжамал да елең етіп келініне назар аударды. Не айтар екен деп екеуінің де жүрегі аттай тулап кеткен. Əрқайсысы өз жүректерінің дүрсілін өздері естіп, тынысын ішке тартып алды.

	– Сыйлағандарыңызға рақмет. Рұқсат еттіңіздер. Көбекең екеуміз осылай тілеп пе едік. Не жазығымыз бар еді, тілегіміз қысқа болды. Тағдыр маңдайыма осылай жазылған шығар. Мен еліме қайтайын деген ойға бекіндім.

	– Ой, Аллай!.. Адалымыздан қосылып едік, – Қайыпжамал шыдамай кетті. Сөзбен бірге көзінен өксусіз жас сорғалап, бетін андыздап омырауына төгілді. Қожамқұл салалы саусағымен ақ күмістей шаштарын сипалай берді.

	– Амалдың жоқтығынан рұқсат еттім. Жас адамның бағын байлау өсіп тұрған көк шыбықты қырыққанмен бірдей. Тек, тек... – оның кеудесі толып, алқымына ащы өкініш жасы тығылып, сөйлей алмай булықты. «Əсетті қимаймын жанымнан артық көретін бауырымның көзі еді» деп айтқысы келгенін айта алмады. Дəл екеуінің нені айта алмай отырғанын сезгендей Рахима:

	– Əсет екеуіңізге аманат! – деп солқылдай жылағанда Қожамқұл мен Қайыпжамал қалай тұрғанын өздері білмей екеуі екі жағынан құшақтап күңірене дауыс қосты. Дəл сол шақта Рахима ана жүрегі езіліп, шарасыздықтан жыласа, Қайыпжамал мен Қожақұл Əсетті екеуіне аманаттағанына қуанып, қуаныштан жылап еді.

	– Біз тірі жүргенде ол ешкімнен кем болмайды. Маңдайына шерткеннің қолында өлемін, – деп Қожамқұл серт еткендей күйге түскен.

	– Өзің де келіп кетіп жүр. Бұл да сенің үйің. Əсет барда құдай бөлмесе, адам бөлмейді. Ағатайыңның айтқаны айтқан, – деп Қайыпжамал келінінің маңдайынан сүйіп, көзінің жасын орамалының ұшымен сүртті.

	Үш күннен кейін құдайы тамағын таратқан Қожамқұл мен Қайыпжамал келіні Рахиманы Оралға жүретін поезға мінгізіп жіберді.

	Əсет отыз жасқа келгенше анам Қайыпжамал деп білді.



	3

	Өмір барлық тірі пенделер секілді мен де сені жақсы көремін. Мың жылдық пейіштен сенің... бір күнің артық. Егер о дүниеде пейіштің шыныменен бар екенін білсе, байлар пақыр дүние үшін айтысып, тартыспай-ақ, əлдекімнің астам сөзін естімей-ақ кедейлерден бұрын орын сайлап аттанып кетпес пе еді? Жо... жоқ, олар пейіш жоқ екенін біледі. Сондықтан да бар елдегі банкілерге жымқырған байлықтарын тығып тыраштанып жүр.

	Менде ондай қазына жоқ, бар байлығым достарым. Қолымнан келгенінше сол аяулыларыммен бірге өткізген өмірімді жазып кетейін.

	Əсетті білесіздер, Алатаудың күнбатысында Үшқоңыр жайлауының етегінде туып-өскен. Ал мен сонау Хаңтəңірінің бауырында, Алатаудың күншығыс басындамын. Сөйте тұра жарты ғасыр дос болдым деп отырмын. Қалай? Сіздер сенесіздер ме? Естеріңізде болар, мен осы кітаптың басында: «Тамырымыз бір, тағдырымыз ортақ» дегенмін. Иə, ол шындық. Біз ХХ ғасырда əкелерін соғыс жеген жетімдерміз. Ең соңғы əкелері соғыста өлген жетім біз-ақ болалық.

	Мен жетішіні, Мұқатай (ақын Жылқайдаров) алтыншы сыныпты бітірген соң, Кегеннің кең қолтығына сыймай Алматыға келдік. Қырсық шалғанда үйде тұрған құмырадағы су қатады, суға пісірген ботқаға тіс сынады... Ертеңгі кезекте оқимыз. Алдымыздан соққан Кегеннің үскірік желі өкпеден өтеді. Көктемде Байсабаев Разақ қоймашы таратқан қабыған көк күпайке, шалбармен терлеп-тепшіп жазды өткізгенбіз. Қыста жылы болуы керек еді, кең киімнен кеулеген суық ол үмітімізді ақтамай жүр. Көрші ауданмен Алматыны жалғайтын, соғыстан бір жыл бұрын сонау Шымкент, Семейден, Жамбыл, Талдықорғаннан көмекке келген ата-аналарымыз (қазір олардан тірі қалғаны бар ма екен?) кетпен, қайламен салған қара жолдың (қазіргі асфальтталған кең жолдың) жиегіндегі қызыл шатырлы үлкен үй жатақхана, мектеп екеуінің арасы ақ тақыр. Сиырдың жүнінен домбайлап жасаған допты қуып ойнаған балалардың аяғы тоздырған.

	Одан арғы тап-тақыр биік күнбатыс қапталына бір түп ағаш өспейтін, ботасы өлген боз інгеннен аумайтын Сарытау көз салған адамға кейде ботасын іздеп елегізігендей, кейде мұңға малтып жабырқап тұрғандай болып көрінеді.

	Жатақханада бірді-екілі алыс жерде тұратын əкелі балалар мен əкелері Герман-орыс соғысында өлген ХХ ғасырдың жетімдері жатады.

	Мен Мұқатайдан бір класс жоғары оқимын. Яғни жетінші сыныпта. Түскі тамақтан кешіктік. Асығып келеміз.

	Қыста қар қалың түскен. Бірақ Сарытаудан соққан жел сиырдың тіліндей жалап кетеді. Күн ашық кезде айнадай жалтыраған ақ тақырдың шетіндегі қызыл шатырлы үй айдын көлдің жағасында тұрған кеме секілді.

	Бүкіл ауылда қызыл шатырлы үй жалғыз əрі биік. Одан арғы Сарытау сағыммен құбылып, шебер суретшінің жаңа ғана жасаған туындысындай əдемі əсер сыйлайды. Оны көретін көз керек.

	Мұқатай ақын. Егер өнерді табиғат сыйласа Мұқатайдан сол қабілетті аямаған еді («Қазақтың бəрі ақын» деген мəтінді иемденіп, тоқпақтап өлең жазуды кəсіп етіп жүріп, жаттығып талайдың ақын болып кеткенін кейін көрдім).

	– Түскі тамақтан қалдық-ау, – деді ол өкініп.

	– Бүгін асханаға кезекші кім?

	– Бекен... жо... жоқ, Стахан! – Стахан екеуміз бір ауылданбыз. Тіпті бір үйдің баласындаймыз. Əке, шешелеріміз дос. Жалаулыда есікпен есік қатарлас көршіміз. Əрі бір күні оныншы мамырда туыппыз. Бірақ мектептегі белсендінің бірі – мансапты. Құрғыр мансаптың құдіретін қойсаңшы, аяқ астында шəнтие қалатыны бар. Оның əкесі де, шешесі де бар.

	Бұл мектептегі «адам болмас сотқар» менмін. Сол үстемдігіме сендім де:

	– Екеумізге тамақ табады. Таппаса көреді, – дедім. Тура асханаға тарттық. Балалар тамақтанып бітіп, Стахан ұзын столдың үстінде шашылып жатқан қалайы табақты жинастырып жүр екен. Аспазшы – Кенжехан. Даланың боз жусанындай томпайған адам. Ері соғыста өлген. Екі қызы бар. Олар Мұқатаймен сыныптас. Хат жазып қажалап жүрген сұлулардың тізіміне кіреді.

	Бар ма, жоқ па? – деп сұрап бəлсінтіп жатқым келмеді. Дүниені жапырып тындырғандай, ұзын тақтай столға отырып:

	– Тамақ əкел! – дедім. Стахан нəзік. Өзі жоқ деуге батпады білем, жел үрлеген масақтай майысып асханаға кіріп кетті. Ізін суытпай Кенжехан апай шықты. Өзімше қаһарланып отырғанымды көріп:

	– Дер уағында келу керек қой! – деп күңкілдей сөйлеп, тамақ пісіретін бөлмеге қайта кіріп кетті.

	Қарабидайдың ұнынан шайма көже жасайды. Ішіне бармақтың басындай ет тастайды. Бар-жоғы осы.

	Стахан екі тілім нан, қалайы табақпен белгілі шайма көжені əкеліп алдымызға қойды.

	Мұқатай екеуміз іштей осыған да қуандық. Қарын ашқанда

	«қарасу бал татиды» деп бұрынғылар басынан өткеннен соң айтқан ғой, бал татыды.

	Асханадан шыққаннан соң Мұқатай:

	– Қашанғы осылай бола береді? – деді. Мен əуелде түсінбедім.

	Тамақты айтқан шығар деген оймен:

	– Күндегі ішіп жүргеніміз емес пе? Бермей қоя ма деп едім, құдай иітті, – дедім.

	Мұқатай менен сəл аласа еді, дөңгелек жүзді сары бала. Бажырая қарады.

	Əуелде нарттай қызарып тершігенімен, күйіне келгенде екі көзі күлімдеп көсіле сөйлегенде тапқыр ойлы тарлан бозға айналатын.

	– Бізді Разақ (қоймашы) пен Кенжехан (аспаз) жарылқап жүрген жоқ. Өкімет қамқорлығы. Шындап келгенде, əкеміздің құнына жетімхана ашты емес пе? Ендеше қара көже! Қатықсыз шай! Қара нан бермеген шығар. Жоғарғы жақ білмейді. Білсе тұқымын құртады, – деп өмірі басыма кіріп, шықпаған ойды қозғады. Əңгімеміз осымен бітті.

	Одан ары тереңдеуге менің өрем жетпеді. Мұқатай да ашып, жарып байлам айта алмады. Оны қайдам. Мен аракідік бұл мəселені есіме ала беретін болдым. Ақыры бəрін айтып Сталинге хат жазу керек шығар деген ойға тірелдім. Қайтсек те жазалық деп ұсыныс айтуға тəуекел етпей біраз жүрдім. Ол кезде бүгінгідей еркіндік жоқ.

	Бір оңаша қалғанда Мұқатайға ойымды айтып едім, ол кеңкілдеп ұзақ күлді. «Мазақтама!» деп ызалана ұмтылып едім, ыржалақтап төсегіне жата кетті. Сонан соң басын көтеріп:

	– Несі бар, ойланалық. Бірақ ол хатымыз Сталиннің қолына тие ме? Енді соңымызға үш əріпті ілестіріп жүрмейміз бе? Онсыз да осы мектептегі жексұрын екеуміз, – деп сөзінің аяғын жарға тіреді. Рас, Мұқатай темекі тартады.

	Ептеп ұрлап «Портвейн» ішетіні бар. Анда-мұнда исі шығып қалады. Мен арақ ішіп, темекі тартпай-ақ ешкімге бағынбаймын. Төменгі сынып балалары түгілі жоғарғы сынып оқушылары қарсы келмейді.

	Жатақханада балалар лəм демейді. Ол кезде ел суды тік еңістегі Кеген өзенінен шелектеп əкеліп ішеді. Шамамен бір шақырым.

	Бар бала ерте тұрып кезекпен, мен беті-қолымды жуатын суды сол өзеннен əкеледі. Тəртіп бұзғаны жазаланады.

	Бірінші бөлмеде жататын жоғарғы класс оқушылары. Екінші бөлмеде «жетімдер» деген айдары бар жиырма бес бала, бесінші сынып пен жетінші сынып арасында оқитын біздер. Бар билік қолымызда!

	Тіршілік ойлап тұрсаң қызық. Сол кішкентай жетімдер үйінің де өз басынан асып жатқан талас-тартысы бар. Бір күн болса да тағдырың байланып тұрған соң келіс, мейлі, келіспе соның талабын орындауға мəжбүрсің. Жетімдердің қолбасшысы мен «Ертең бет жуатын су əкелсін!» деп жоғарғы сынып оқушысына бұйырсам, əкелуі керек. Аспазшыға кезекпен көмекші барады. Соған «ертең мына-мына балаларға міндетті түрде ДП» дейміз, «екі порцы бересің» десем қайтсе де беруі керек.





Моншаға да кімдер бірінші шомылу керек, алдын ала айтылады. Тағы-тағы сол секілді.

	Бұл бұйрық. Орындамағаны жазаланады. Басқа емес, мен жазалаймын. Айлар, тіпті жылдар бойы сүтке тиген ұры мысықтың күйін басынан өткереді. Дер кезінде талайдың жүрегін ауыртқанымызды байқамаппыз. Реті келгенде айта кетейін, оған мұнда көзім жетті.

	...Сыйлы досымыз Сəкен мен ініміз Есмұхан (халық əртісі Обаев) анасының туған күнін атап өтті.

	Əсет екеуміз де қонақпыз. Қуанышқа келген үлкендер де, кішілер де риза көңілмен құрмет көрсетіп жатыр.

	Төменде отырған, бір кезде Кегендегі жетімдер үйінің дəмін татқан, қырық жылдан кейін кездесіп отырған сол үйдің күйеу баласы «ақаңды» ішіп алған соң, балалық балдəуренді еске алудың орнына:

	– Əй, бұл Досанның бізге көрсетпегені жоқ. Өтті ғой бəрі, – деп қалды. Естідім.

	Отырғандар елең етіп: «Бұл бірдемені бүлдіріп қойды ма?» дегендей маған назарларын салды. Сонан соң əлгі жігіт ағасына қарады да елеусіз қоя салды. Əлден кейін:

	– Бүгін бəріміз жігіжапар сыйлап отырмыз. Бұл өмір бойы төрден төмендемейді, – деп қалды еліріп. Күлдім. «Іштарлық. Ондайларға сөзімді қор қылмаймын» деген тоқтамға келіп, пілге үрген қанден кейпетіне айнала бастаған замандасымды аядым. Ондайда адамға алуан түрлі ой келеді. Əйелі бізге жақын құдаша. Əрі қарындасыммен бірге оқыған. Ақылды, білімді адам. Көп балалы үйден, тəлім-тəрбие алған. Ағалары барша қазақтың мақтаны.

	«Мына сайтан кезінде Мұқатай екеуміздің талай қызға хат жазғанымызды біледі. Соның бірі менің əйелім шығар деп күмəнданып қыржыңдап отыр-ау» деген жорамалға келдім.

	Əсет сұлулыққа ғашық еді ғой, барған жерден жібі түзу қыз-келіншек көрінсе, киімін түзеп, шашын оң қолымен қайта-қайта қайырып қырланып кететін. Шалқып отыр. Той Əсет əнімен басталған.

	Кең кеудесімен иығымды басып, құлағыма:

	– Мынау əйелін қызғанып отырған шығар. Мұқатай екеуің хат жазған қыздың бірі емес пе? – деп сыбырлап ыржия күліп бетіме қарады. Мен уəж қайырғанша əлгі жігіт ағасы:

	– Бəрін білеміз. Ұмытқамыз жоқ, – деп екпіндей сөз бастағанда əйелінің əпкесі, сол əулеттің ең үлкені, ұзақ жыл ұстаздық етіп, құрметті демалысқа шыққан Күлəшхан апай:

	– Əй, – деді күйеу баласына тіктеп, – Жайыңа отыр. Досан саған бір ауыз сөз айтқан жоқ. Сен немене қотыр текедей сүйкене бердің?

	– Оның бізге көрсетпегені жоқ.

	– Неңді бүлдіріпті?! Жиырма жыл көлемінде бүгін көріп отырсың.

	– Пансионда бізді моншаға түсірмейтін еді.

	– Түсірмейтіндей қылығың болғаны да.

	Қонақта мол дастарқан басында отырғандар ду күлді. Мен күлмедім. Күлмеген себебім басқа уақытта, тіпті, дəл осы кезде əңгіме етуге тұрмайтын елеусіз жайдың қам көңіл бала жүрегіне мəңгі ұмытылмастай дық салатынын көрмейсің бе. Сол кезде кім байқаған. Халық: «Жоқшылықта жеген құйқаның дəмі ауыздан кетпейді» дегенді бекер айтпаған екен-ау. Арық атқа қамшы да ауыр-ау. Əсет бүкіл денесімен селкілдей күлетін.

	– Əлі ұмытпай жүрсің бе, ей? Осындайда еске түседі. Біздің де айтарымыз бар. Жанымыздан талай қызды бұл ағаң қағып кетті ғой. Қағып кетті, – деп əзілге айналдырып жіберді. Сонан кейін орнынан тұрып, алдындағы хрусталь рюмканы көтеріп, – Достар, əпке, сол ұмытылмайтын күндер үшін ішелікші! – деді Əсет.

	Үйді кернеген күлкінің аяғы Əсетті қошеметтеуге жалғасты. Есмұхан ініміз қандай, отырысты жайнатып жіберді. Сол күні əзілқалжың, ағынан жарылған ақеділ көңіл мен əн-күйдің арасында жүргеніммен, көңіліме сол бір қиындығы мол жылдар орала берді.



	* * *

	...Бағалаған кісіге іздеп таба алмайтын сұлу табиғаты бар Кегеннің кеші де əдемі ғой. Желі соққанда аспанында бір шөкім бұлт болмайды. Көк бояуға малынған жібектей үлбіреген аспанына Сарытаудың Айғайтас деген кезеңінен көтерілген күнбатыстағы Алатаудың, Қыземшек дейтін қос шоқысына қалай жетіп барғанын байқамай қаласың. Ортадағы шар айнаның бетіндей жазық жайлау жер жазда жасыл кілемнен аумайды. Ал қыста анаңның ақ жаймасындай аппақ қар күн сəулесіне шағылысып, жанарыңды қариды.

	Күзі не деген тамаша. Сен Кегенге барып айналаңа асықпай қарашы! Иə, қарашы, бейне алтын бассейнінің ортасында тұрып күннің нұрлы сəулесіне шомылғандай рахаттанасың.

	Сол кеште Мұқатай екеумізге нарттай қызарған күн Қыземшек дейтін қос шоқының ортасында ұзақ тұрып алғандай болды. Шынында да, ұзақ тұрған шығар...

	Сталинге хат жазбақ болып асығып жүрміз. Бақытымыз ба, сорымыз ба, оны бір Алла біледі. Жайын балыққа ұқсас дөңесті жағалап жүріп оңашаланып бірнеше рет ақылдастық. Ол кезде біз үшін, жо... жоқ бүкіл кеңес халқы үшін Сталин құдайдан да биік құдірет. Жай хат емес қой. Сталинге жазылатын хат.

	Ары ойлап, бері ойлап: «Əкеміз Отан үшін, Сталин үшін, партия үшін ерлікпен соғыста өлген» деп бастап, қысқа хат жазуға келістік. Ақыры кеш те батты-ау.

	Ұзындығы төрт жарым метр болатын ақ тақтайдың төртеуін қосып жасаған столға балаларды отырғызып, төрт жерден май шам қойып: «Сабақтарыңды тез даярла!» – деп тапсырдық.

	Кешке дейін ақ тақырда киіз доп қуған балалар тынышталып отыра қалып еді, бойлары жылыған соң қалғып-мүлгіп тапсырмаларын орындап, бірінен кейін бірі киізден тіккен портфельдерін көтеріп орнынан тұра бастады. Ең соңында мұрнын тартқылап Бекен сақау қалып еді, Мұқатай желкесінен көтеріп: «Жат! Қалғанын ерте тұрып жазасың!» – деп тұрғызды да құйрығынан бір тепті.

	Мұқатай екеуміздің ешкім білмейтін жəне күнде істейтін бір жұмысымыз бар. Ауылдың ортасындағы жатаған ұзын, шатыры арық ешкінің қыр арқасындай, күнде өзіміз оқитын мектептегі əр кластың бұрышында тұратын контрамаркіге ертең ерте жағатын отынды даярлаймыз. Ол менің жеңгем Нұрбике мен Айттың қызы Заманбек Нұрқаділовтің анасы Күлшаруанның міндетті. Қазір «техник» дейміз, ол кезде «уборщица» дейтін. Күлшаруан ұйғыр ауданынан көшіп келген. Бір кезде неміс тілінен сабақ берген Эрна Рудофовна деген, кейін өкімет бір түнде алып кеткен соң ол «шпион екен» дейтін ізді-қайым жоқ болып кеткен ұстазымыз отырған мектептің босағасындағы, ұзын əрі тар бір бөлмеде Паша деген қызы, Саша деген əлі мектепке бармаған ұлымен тұрады (кейінгі белгілі қоғам қайраткері Заманбек Нұрқаділовтің анасы).

	Жиырмаға тарта контрмарка пешке отын даярлау оңай емес ті. Ол уақытта көмір де жоқ. Кеген өзенінің жағасындағы шіріген сазды жаздай біз кірпіш етіп қазып, кептіреміз, оны «торф» дейді, соны жағады. Біздікі бауырлық, туыстық көмек.

	Қолымыздан келері сол. Біз пешке торфты толтырып, ортасына тамызық ағашын қойып кетеміз. Жеңгеміз бен əпкеміз сыйлас, сырлас. Арман-мұңы ортақ. Ерте тұрып тамызыққа от қойса, сабақ басталғанша кластар жып-жылы болып тұрады.

	Сол кеште қолымыз бен аяғымыз жұмыс істегенімен, ой-санамыз Сталинге, ұлы көсемге қалай хат жазуда болған. Балалардың бəрін жатқызып, бөлмеміздің есігіне күнде салмайтын ілгекті салып іске кірістік. Тəрбиешілер келуі мүмкін.

	Əрқайсымыз бөлек-бөлек жазып, кейін қосуға келіскенбіз. Жазғанымызды сан сызып, сан өшіріп дəптердің парағын бірінен кейін бірін лақтырып отырып түн ортасынан ауғанын білмеппіз. Бір уақытта Мұқатай:

	– Бұдан ештеме шықпайды, – деп қаламын лақтырып жіберіп еді, қаламұшындағы езбе сия менің дəптеріме шашырады.

	Мен де тығылып əрең отыр едім қаным басыма шауып:

	– Əй! – деп көтерілгенімде.

	– Жə, жə, байқамадым, – деп ол бұға күліп бетін қалқалады.

	– Ертең ерте тұрып беті-қол жуатын су əкелесің...

	Мұқатайдың сап-сары беті тез қызаратын. Көк те емес, сары да емес жанарын тікірейтіп, қыржиып отырып:

	– Бағана Стаханға əкел дедің ғой, сол жетпей ме?

	– Жетсе де барасың!

	– Қойшы-ей, ағатай. Басқа да күн бар ғой... – Ду ете қалған денемнің қызуы тез қайтты.

	– Не жаздың?

	Ол алдындағы дəптерін маған қарай итеріп жіберді. Мен не жазсам ол да соны жазыпты. Ұлы көсемнің атақ-даңқына генералисимус деген анықтаманы қосыпты. Ақын Жамбыл мадақтаған үш шумақ өлеңін кіргізіпті. Қалғаны Разақтың (қоймашы) ішкиімді тез ауыстырмайтыны, беті-қол жуатын бір сабынды төртке бөлетіні, т.с. аспазшы Кенжеханның қара бидай ұнынан жасаған шайма көжеге май қоспайтынын, ет өлшемінен кіші екені, оны үлкен балалардың əлімжеттік жасап тартып жейтіні... қысқасы, осындай кəкір-шүкір фактілер.

	Дəптерін алдына қойып:

	– Осыны таза көшір! – дедім.

	– Жарай ма?

	– Онда жұмысым жоқ. Айтқанды тез орында!

	– Ертең ерте суға бармаймын ба?

	– Стахан...

	– Сөйтсеңші...

	Ол Сталинге жазылған арызды көшіруге кірісті. Екеуміздің əңгімеміз бітті.

	Шырт ұйқыда жатқан балалардың тіршілік-тынысын тыңдаудың өзі бір айтып жеткізе алмас қызық екен. Біреуі пырылдаса, екіншісі түсінде əлдекіммен ұрсып, əкесін лағынеттей алысады. Енді біреуі қара бидайдың ұнынан «қуат алып» гүрілдетсе, көршісі сылқылдай күледі.

	Ту сыртымда жатқан Бекен: «Əй, əй, Мəлік ағатай, ауыл дан талқан əкелдің ғой. Берші... берші?» – деп жалына бастады. Сол сəтте: «Мына қызыл бет, – Мені айтып жатыр. – Өзі кітап бетін ашпайды. Бізді... бізді» деп міңгірлеп төсегін сықырлата аунады. Мойнымды бұрсам, інім Нұрмұханмен бірге оқитын, Нарынқолдан келген Тілеужан екен. Барып төсегінен жұлып алып аямай соққым келді. Ұлы адамға арыз жазып отырғаным арашаға түсті. Байсалдылыққа шақырды. Осы шақта... бейне алыста келе жатқан трактордай тырылдаған қорыл басталды да, құдыққа құлап кеткендей тына қалғаны сол еді, қарсы алдымдағы төсектен күн күркірегендей гүріл естілді. Есік-терезесі жабық жетімдер бөлмесінің ауасы қандай екенін сырттан келген ғана біледі, қатты күліп жібердім. Менің сол күлкімнен жанымда жататын, екі жағына пышақ жанығандай арық, төсекке басы тисе кірпігі іліне кеткенімен, сергек Стахан шошып оянды. Басын көтергенде сопақ беті қалақтың қырындай көрінеді екен.

	Қуыршақтың қолындай арық, салалы саусағымен көзін уқалап:

	– Əлі отырсыңдар ма? – деді, жаратпаған дауыспен. Жауап беретіндей ол кезде ол кім?

	– Шаруаң қанша? –дедім.

	Қара одеялмен басын бүркеп қайта жатты. Мұқатай Сталин ге жазған хатты көшіріп те бітті. Кім екенімізді хаттың астына жаздық. Күндіз сатып алған конверттің сыртына: «Москва, Кремль, Иосиф Виссарионович Сталинге» деп жазып ерте тұрып мектептің күнбатыс қапталындағы табан тасы көрінбей жамбастап жататын поштаның жəшігіне апарып салдық.

	...Əр кеуденің өзіне шақ арман, тілегі бар. Оны орындау үшін біреуге ұсақ-түйек, біреуге ірі болып есептелетін, талас-тартысы бар. Кейбіреудің жұлдызы оңынан туып тұрады. Біздікі, əсіресе менікі белгісіз.

	Сталинге хат жазу екеумізге қандай күрделі болғанымен, поштаға салғаннан кейін ұмытқанбыз. Кейде бір оңашада бірімізгебіріміз: «Біздің арызымызды ұлы көсем Сталин баяғыда жыртып тастаған шығар, ұлы көсем қазақша қалай оқыды екен?» – деп күлетін едік.



	4

	Күндердің бір күнінде:

	– Сені шақырып жатыр! –деп Стаханымыз маңғазданып келіп партасына отырды. Класком. Менің партам қашан да мұғалімнің қарсы алдында. Көзден таса болмауым керек. Досымның хабарына құлақ асқаным жоқ. Сазбеттеніп қозғалмадым, журналы мен таяғын, ұзын биллиярдтың таяғы секілді таяғын қосып қолтықтап тарихшы Əшірбек Байсабаев кірді. Əдеттегідей тұрып сəлемдестік. Ол жылт-жылт етіп ойнақтап тұратын жанарымен класты тез шолып шығып, журналын қойды да пісте таяғымен мені бүйірлете түртіп:

	– Тұр! – деп бұйырды. Талабын орындадым.

	– Шық, дирекцияға бар!

	Біз өткен күні ғана қыздарға хат жазып таратып, жауабын күтулі едік: «Соның біреуі періште болып апарып берді» деп жорамалдадым. Амалдың жоғынан шайқала басып оқытушылар отыратын кабинеттің есігін ашсам, сол жақтағы босағада Мұқатай тұр. Бетіме қарап ыржың-ыржың етеді.

	– Əкеңнің басына ыржыңдайсың ба? –дедім ызбарлана.

	– ФЗО-ға кететін болдық.

	– Жетіскен екенбіз, – ол кезде ФЗО-ға бару қорқынышты естілетін. Сол сол-ақ екен, түпкі есіктен директор Мусин деген ұзын, арық, ақ сары өңін ұсақ əжім торлаған кісі шықты. Дауыс көтермейді, ақырын, бірақ ызғарлы сөйлейді.

	– Келдің бе, əлгі қоймашы Разақ қайда? – Кабинетте ешкім жоқ еді. Сыртқа шығып кетті. Ізін суытпай бөлмеге Тынышхан Қағазбаев пен Əбдіхалық Иманбаев (менің жездем) кірді, денешынықтыру сабағының мұғалімдері.

	Екеуі де соғыстан келген. Офицер. Əрі тəрбиеші:

	– Ə, ақыры ойнақтап жүріп от бастыңдар ма! – деді Əбдіхалық.

	– Сіз қызық екенсіз, жазығымыз не?

	– Бұдан артық жер əлемді өртейін деп пе едің?!

	– Ешкімнің ордасы ойран-топыр болған жоқ.

	Ол қарама-қарсы келіп, қысық көзін одан ары сығырайтып:

	– Əй, берекесізсің-ау, –деп жымиды.

	Тынышхан Қағазбаев жайдары адам. Ешкімнің жанын ауыртпайтын. Отыра қалып журналын толтыра бастады. Сол сəтте есік ашылып кабинетке Разақты ертіп Мусин кірді. Директор бізге қырын қараған күйі қоймашыға:

	– Мына екеуін де киіндір, – деп тапсырды.

	Қоймада киім көп екен. Мұқатай екеуміз шыттай киіндік. Ішкиім, көйлек, костюм-шалбар, жаңа туфли киіп едік, Кегенге басқа планетадан келгендей көріндік. «Ағаш көркі жапырақ, адам көркі шүберек!» деген рас қой. Біздің арқамызда үш күннің ішінде бүкіл пансионаттағы жетімдер түгел киінді. Балаларға жарылқаушы адамдай болып көрінгенімізбен, бастықтар, əсіресе пансионатқа жауаптылар жыландай жиырылды.

	Сөйтсек Мұқатай екеуміздің арызымыз Алматыда ұсталыпты. Арнаулы адамдар келіп тексеріпті. Қант пен шай ішіп, ертең ерте екі печенье мен нанға жағатын бір кертім сары майды солардың шарапатының арқасында жеген екенбіз.

	Мектепте тəртіп неге бұзылады? Соншама шулыған жасайтындай не бар? Былай қарағанда ештеме жоқ. Тек əңгіме кішкентай ғана қарым-қатынас кезіндегі кемсіту мен бұлар да кеше ғана біреудің əлпештеген баласы еді-ау деп мəн бермеуден басталады.

	Ата-анасы бар балалардың бізге мұрнын шүйіре қарағаны да ұнамайды. Жанымызды жаралайды. Оларды басып, «сындырып» тастауымыз керек.

	Адамның көңіліне сəл ғана көлеңке түспесін. Түсті бар ғой қоздана береді екен. Ата-аналы балалардың жарқылдап күлгенін де жаратпайсың. Олар бізді: «жетімдер» деп əжуалап тұрғандай көрінеді.

	Сол сияқты ұсақ-түйектің бəрі... бəрі өзінен-өзі қампайып өсіп кете береді. Соларды дер кезінде орнына қоюмыз керек. Оның жалғыз жолы бар. Ол шартпа-шұрт шатақты бастап жіберу. Жалғыз шамаң келмейді. Таптап өтетін командаң болуы керек. Кез келгенінің тəуекелі жетпейді.

	Оған біз секілді «сірнебет» ештемеден қорықпайтын (қорыққанда да ет-бауыр туысы жоқ) бала керек. Бұл жерде мені қорғайтын, жаны күйіп арашаға түсетін екі адам бар. Бірі – мектепті сыпырып, отын жағатын жеңгем Нұрбике. Ұстаздарым оған шағына-шағына шаршаған шығар. Егер шағына қалса: «Əй, кішкене бала, – мен атасының баласымын ғой, тергегені, – Жүр үйге» дейді. Сүмірейіп соңынан еремін. Тарыдай шашыраған аласа үйлі Кегеннің ортасындағы жан-жағы соқпа шыммен қоршалған тоқал үйіне ертіп барады. Ертіп барады да: «Кіші атам болса бұл жерде нең бар. Күні-түні арқасына көтеріп жүруші еді, енді екінің бірінің көзіне түрткі болдың-ау. Адам болу жағын ойлансаңшы? Əлі бəрі өте шығады» – деп жылайды. Мен оның, жеңгемнің жылағанын көргім келмейді. Одан да: «Тəртіпті бол, шешек. Əкең қандай жақсы адам еді. Ақ көңіл еді. Сендер үшін отқа түсетін еді. Енді соның атына кір келтірме?!» деп ұрысса, əлдеқайда жеңіл болар еді. «Енді тəртіпті боламын!» – деп əдеттегі уəдемді беріп есігін тарс жауып кетер де қалар едім.

	Оның елжірей сөйлеп отырып жылағаны мені жіпсіз байлайды. Жаным күйзеліп, өзімді-өзім күстаналаймын. Енді тыныш жүруге бел байлаймын.

	Сол күйімді сезе ме, көзінің қиығымен аялай қарап:

	– Сəукенді көрдің бе? – дейді. Жалғыз ұлы – бауырым, менімен бірге оқиды. Үздік оқушы. Жыл бойы бір төрт алмайды. Мен бүктетіліп отырған бойы күрсініп алып:

	– Жоқ! – деймін. Бүкіл сабақта бірге отардық, бірақ тəртіп бұзған жерде ол болған жоқ қой. Сондықтан да «жоқ» – деймін.

	Жеңгем бар жылы жұмсағын беріп: «Жатақханаңа бар. Тағы іздеп қалады ғой» деп шығарып салады.

	Екінші, тəртіп бұзғанда мектепке шақыратын адам – əкемнің інісінің қызы Күлшапан. Тəрбиешім, менің бар күнəмді жиыптеріп, тізіп мектепке жеткізетін жездем Əбдіхалықтың əйелі.

	Мектептің алдындағы сіріңкенің қорабындай, адамға керек шегеден бастап тұзға дейін сөресінде тұратын дүкеннің сатушысы. Еркек болып тумай қалған. Ол келгенде мен əдеттегідей оқытушылар кабинетінің босағасында тұрамын. Кірген бойда келіп бетімнен сүйеді. Дəл төрдегі терезенің алдында тарихшы Əшірбек Байсабаев ағай отырады.

	Мен тəртіп бұзатын сабақ осы Əшкең мен қазақ тілінің мұғалімі – əдемі келіншек. Əдемі келіншек институтты жаңа бітіріп келген, ол кісінің мені тəртіпке шақыру тəсілі бөлек.

	Ал Əшірбек ағай ол кезде мен үшін Шыңғысханнан қатал.

	Əшкең ақсақ. Үнемі таяқпен жүреді. Таяқ аяғымен-ақ талайға жеткізбейді. Аласа бойлы, жалпақ бет, жарғақ құлақ, кеңсірігі жабысқан шошақ мұрын. Столда отырғанда қыздардың бантигіне ұқсас қалқайған екі иығы мен қылқиған мойнынан жоғарғы бет пошымындағы жіңішке қасының астындағы жылтыраған көзі қанжардай өткір. Оны ұзтаздардың бəрі сыйлайды. Осы елдегі əлқуатты отбасының иесі сол. Дастарқаны да кең. Қазақша айтқанда, берекелі үйдің бірі. Біздің қызыл шатырлы жатақхананың төменгі жағында тұрады. Тоқсанға тартқан анасы қартайған – бала. Даланың бір тал ақ селеуіндей.

	Жақтауы кестеленген аппақ кимешегін киіп, ұзын жасыл мəуіті шекпенін иығына іліп кейде жатақхананың алдына келетіні бар. Ана жүрегі құмырсқадай жыбырлаған көп баланы көруге келеді-ау тегі, қалтасы бар, бар болғанда да көп, шақпақ қант, науат, конфетке қалтасын толтырып алып келеді. Оны маған балалар айтады, өздері алуға батпай айтады.

	Кейуана жатақхана маңына жақындағанын көрген бала жерден алтын тапқандай зыр қағып келіп маған хабар береді. Бұл бізге күндегі əдетке айналған. Мен далаға атып шығып ананы ақырын алдап шақырамын да қалтасындағы тəттілерін қағып алған соң:

	– Ал, апа, жалтырат табаныңды! –деп бар даусыммен айғай саламын. Қария:

	– Айда пошол күн салқын, голош өзімдікі, – деп үйіне қарай үкідей ұшады. Осы олжадан құр алақан қалған бір саққұлақ Əшкеңе жеткізген болу керек деп ойладым.

	Күндегі үйренген əдіспен конфет, науатын қағып алып аруананы қуып бергенім сол еді:

	– Əй, тоқта! Аларыңды алдың, қума! Жығылса қарт адам... мертігіп қалады.

	Əшірбектің бұдан кейінгі сөзін тыңдауға мұрсатым жетпеді. Зыта жөнелдім. Ұстатпай құтылдым. Ертең кезекті сабағы. «Жазамды береді» деп күткен едім, үндемеді.

	Аяулы ұстаздарым-ай, енді сараласам, азамат болса деген адал тілекшілерім екен. Сол кезде түсініп талап-тілектерін орындасам, бұдан да көп игілікті істі тындырғандай екенмін. Осы күнде немерелеріме: «Ұстазыңның айтқан ақылын орындасаң, дүниедегі ең бақытты адам сен боласың. Қапыда қалт басып қателессең, дұрыс жолға салатын нағыз жанашыр жақын адамың сол. Ол саған кейісе жек көргендіктен емес, ертеңіңнен үлкен үміт күткендік» деп отырамын.

	Ағай қатал-ақ. Сабақ өткізу тəсілі де қызық. Бəріміз сол күнгі өтетін тақырыптың кейіпкеріне айналамыз.

	Есікті ақырын ашады. Класта шыбынның ызыңы естілгендей тыныштық. Есікті ақырын жапқанда бейне электр кнопкасын басқандай тік тұрамыз. Бұл сəлемдескеніміз. Ұстаздарға жасалатын құрмет.

	Ағай жаңтаңдай жүріп келе жатып басын иіп, отырыңдар деген ишаратын жасайды.

	Қолтығындағы сол күнгі өтетін сабақтың картасын бірінші партада отыратын маған тақтаға ілдіреді.

	Журналды ашып, толтырып болған соң, оң жағына сырып қойып үйге берілген тапсырманы сұрайды. Айтамын деген ынталылар қолдарын көтереді. Солардың ішінде ерекше белсендісі Құттықожаұлы Нұрпейіс. Ол бір тарих емес, басқа сабақтарға да ерекше даярланады. Тіршілік қызық қой, бізге оның сол ұқыптылығы ұнамайды-ау, ұнамайды. Өйткені біз ұзтаздың лебізінен шыққанды қағып алып, үйде кітап бетін ашпай келіп, сабақта өзіне қайта айтып береміз. Оны басқа-басқа, Əшірбек ағай жақсы түсінеді. Ал Нұрпейіс бар ма, бір пысық, үйде де, класта да кітабын қолынан тастамай көзін ашып-жұмып, ерні жыбырлап күбір-күбір жаттап отырады.

	Сол күні де тарих кітабын ашып-жауып күбірлеп отырған. Ағай өткен сабақты сұрауға кірісті. Нұрпейіс бастаған жақсы оқитындар ұмтыла қол көтерді.

	Əшкең кейде белсенділерді сырып тастап: «Сен тимесең, мен тимеймін. Өткен жолы алар бағамды алғамын» деп отыратын біз секілді қол көтермейтіндерді сыпыра сұрайтын. Сол жолы жүрісін, тəсілін өзгертті. Қол көтеріп желпілдеп, білгішсініп тұрған Нұрпейіске сөз берді. Ол зулатып ала жөнелді. Алдымдағы кітапқа қадалып отырмын.

	Бір жарым бет бойы сөзбе-сөз зырылдатты. Жаттап алған ғой.

	– Жарайды, жарайды отыр. Бес! – деп баға қоюға шұқшиғанда:

	– Ағай, – дедім.

	Қаламсабы балық аулаған тырнадай үңілген бойда бетіме бажырая қарады.

	– Ұлы партия ұстаздар сабақты сапалы өткізіп, шəкірттер орнықты білім алсын деп алдымызға жауапты міндет қойып отыр.

	– Ол қаламсабын журналдың арасына тастады. Ол мені бұрынғыдай: «Қызыл бет. Тəрбиесіз. Адам болмайсың» – деп зіркілдеп таяғымен түрткілемейді. «Сталинге хат жазған» деген атағым бар.

	– Не айтпақсың? – деді. Даусы ақырын етілгенімен ызғарлы еді.

	– Сабақтан сапалы жауап алу керек. Ол əлі жауабын аяқтаған жоқ қой. – Мен үшін уақыт өткізу керек. Жəне жақсы оқушысын сүріндіру де бір қызық.

	– Несі бар. Құттықожаев жауабыңды аяқта! – Ағай Нұрпейіске сенді. Бірақ үміті ақталмады. Мақтаған Нұрпейіс міңгірлеп ағай секілді алдындағы кітапты парақтай бастады. Əрең шыдап отырған балалар ду күлді. Басқаларын қайдам, менің қышуым қанды. Қалбалақтап қара терге түскен Нұрпейіске тіктеп қараған күйі:

	– Отыр! – деді. Жүйкесі жұқарған шəкіртін аяды ма, зілсіз айтты. Журналға не жазғанын көре алмадым. Ол бағасы жоқ тағы да екі оқушыны сұрады.

	Сонан соң қысқаша қорытындылап, өткен тапсырманы пысықтап шықты да, бірден жаңа тақырыпты жалғап кетті.

	...Кезекті сабақ. Орыс князьдарының қырқысып жатқан шағы. Ол Россия мемлекетінің басыбайлы шаруаларының тұрмысын одан ары күйретуге айналғаны. Одан құтылудың жолы ұсақ князьдықтың бір орталыққа біріктіруді ойлаған Иван Грозныйдың жорығы Москвадан Нижний Новгородқа бет алды.

	Бір қызығы, Москвадан аттанған Иван Грозныйдың өзінен бастап бүкіл шайқас біздің ауыл жерінде, адамдарына айналады да кетеді.

	Москвамыз Қайқы кезеңі. Грозный – Жойқынбек, яғни Бекен Сыманов. Оған Жойқынбек деген айдарды таққан өзі. Тақтаға шық дегенде ызаланып партасын көтере тұрғанын «бағалап» Жойқынбек деген: содан бері Бекен момын Жойқынбек атанды да кетті. Осылай Ресейдегі XVI ғасырдағы соғыс əп-сəтте осы ауылға көшіп келіп, қым-қиғаш шайқас басталады да кетеді.

	Тұйық Тулаға, Сарытау Оралға, Жалаулы Нижноновгородқа айналып, бəріміз ер жүрек қолбасшы болып кетеміз. Көзі кітапта. Реті келгенде картадағы қалаларды көрсеткішімен қалт жібермей көрсетеді. Негізгі түйіннен өткенде, жанарын кітапқа салмай көсіліп сөйлеп, ары-бері жүреді.

	Сондай бір қалт еткен сəтте кітаптың бетін ауыстырып, қаламын тез қойып үлгердім.

	Ағай ақырын жүріп Жуасбекті, яғни Нижноновгородтың князі

	– Керімбекті (Жойқымбекке) (Иван Грозныйға) көмекке аттан-дырып келіп кітапқа үңілді.

	– Ұлы Князь Грозный бір мың алты жүз иə, иə бір мың... бір мың, – деп ойын жалғай алмады. Өйткені кітап бетінде басқа, Иван Грозный жорығына үш қайнаса сорпасы қосылмайтын сөз тұр еді. Балалар бəрін көріп, іштен тынып, демдерін шығармай қадалып отыр.

	Ағай сасқан жоқ. Кітапты сапырлыстырып іздеген бетін тапты. Тапты да қаламсабын орнына қойды. Сонан соң, иə, сонан соң көрсеткіш таяғын көзіме тақап:

	– Тұр! – деді. Балалар ду күлді. Ағай сүйеніп тұрған сол қолындағы таяққа салмағын салып, бойын тіктеп бəріне жағалай көз жүгірткенде жым болды. Сонан соң бетіме құтырына қарап:

	– Тақтаға шық! – деп бұйырды. Тақтаға шығып, балаларға қарап тұрдым.

	Ол сол күйі сабағын жалғастырды. Қоңырау соғылды. Тапсырма берді де, мені ертіп оқытушылар кабинетіне беттеді.

	Есіктен кірген бойы секратарша қызға əпкем Күлшапанды шақыртты.

	Бетім тызылдап кетті. Мен əпкемнен қорыққаным жоқ. Ол маған ешқашан да, ешқашан да, тіпті, егер бүгінгі есептелсе, бұдан бұрын осыдан он есе артық жергілікті тұрғындардың балаларымен Кеген өзені қатқан кезде көк мұздың үстінде көк ала (соғыс) төбелес жасап, бес баланың басы жарылғанда да ұрысқан жоқ. Керісінше: «Топ бала жабылса, жігітше қорғанбай солардың сойылының астында жата бермек пе?», т.с. дəлелдемелерімен бəрінің аузын жапқан.

	Əпкем есіктен кірген бойда бетіме күле қарап:

	– Көзі... і...ңнен айналайын! – деп бетімнен сүйді де, езуіндегі күлкісін жимай Əшкеңнің жанына барып отырды.

	Ағай тікенектей қадала қалды. Əпкем оны байқамағаңдай:

	– Шылымың бар ма? Бағана соңғы қорабын сен əкетіпсің, – деп Əшкеңе қолын созды. Ол қалтасынан «Қазбекті» қорабымен шығарып алдына тастай салды. Əпкем үнсіз бір талын алып тұтатып тұрып:

	– Е... е... е, не болып қалды? – деді. Ағай тығылып əрең отырған көрінеді.

	– Мына балаңды тəртіпке сал. Бізді шаршатып болды, – деді.

	Кабинетке ұстаздар бірінен кейін бірі кіріп ағайдың шыдамы үзілді.

	Əпкем:

	– Жарайды. Өзім жеке сөйлесейін. – Орнынан күле көтеріліп рұқсат сұрап мені ертіп кабинеттен шықты. Ұзын дəліз. Үзіліске шыққан балалар сапырылысып жүр. Бүйірдегі класс есігі шалқалай ашылып жүгіре шыққан бала екеумізге соғыла, қағыла қабырғаға сымдай тартылып тұра қалды.

	Əпкем сонда ғана темекісінің тұқылындағы күлді қағып түсіріп:

	– Бала, бала емес пе, бəрі аспаннан түсе қалғандай, – деп қалды. Бұның ішінде өзінің күйеуі Əбдіхалық тəрбиеші де бар. Менің соңыма қыдиып түсіп алады. Əпкеме аяғымды қисық басқаныма дейін жеткізеді. Енді ойласам, соларының бəрі жақсы азамат болсын деген қамқорлықтан туындап жататын жандүниелерінің жылылығы екен. Дер кезінде дəл маған «қастасып жүргендей» сезіндім. Дер кезінде бағаламағаныма өкінемін.

	Мектептің сол босағасындағы Сашасы, Пашасы бар есікті ашып:

	– Əй, қыз! – дейді. Қыз деп тұрғаны күнде Мұқатай екеуміз отынын даярлап беретін Күлшаруан əпкеміз. «Бұл неге қыз деп тергейді. Ол да Айт (руымыз) емес пе» дейтін едім. Кейін білдік ұрпақ өсіп, Айттың Таңатар атасы мен Қалыбек əулеті қыз алысып кетіпті. Күлшапан Күлшаруанға жеңге екен. Іштен:

	– Əй, неге тұрсың, кірсеңші үйге, – деген дауыс бізге таныс Күлшаруан əпкеміздің даусы естілді. – Неге келдің, ей?

	– Жолдас Байсабаев шақыртыпты, бауыр емес пе? – Ол да Айт.

	Айттың екінші баласы Бидашының ұрпағы.

	Күлшаруан əпкеміздің сыңқылдаған күлкісі естіледі. Сонан кейін:

	– Е... е... е, – мені көрген соң: «неге келгенің белгілі» – дегендей күлімдеп, – Бауырын іздеп тапқан адам қуанышты ғой. Үйге кір! – Үнінде əдемі жеңіл əзіл бар. Күлшапан мен Күлшаруан екеуі құрдас.

	Əпкем маған күле қарап:

	– Сабағыңа бара ғой, – деді.

	Сол сəтте де, одан кейін де, дəл қазір де бейнелерін елестетсем ет жүрегім езілетін, еске алғанда қарапайым бауырмалдығымен көз алдымда тұратын адамдардың құшағынан Мұқатай екеуміз сол жазда Кегенге «сыймай», «Басқа жерге оқимыз» деп документімізді алып, ауылдан кеттік.



	5

	Бұл уақыт Мұқатайдың өлеңі «Пионер», қазіргі «Ұлан», «Коммунизм нұрына», қазіргі «Жетісу» т.б. газет-журналдарға басылып «ақын» атанған. Ақылдаса келе Алматыдағы №12 мектеп-интернатқа тапсырмақ болдық. Ұзынбұлақ совхозының сауыншысы анамның бір сиырын сатып, сол кісінің жиғантергенін қалтаға салып, Алматы бізді сағынып тұрғандай Оразəлі дейтін жанармай таситын «қара шофердің» кабинасына отырып тарттық та кеттік. Мұқатайдың көмектесетін адамы жоқ. Əкесі соғыста, анасы аурудан дүниеден өткен. Ағасы орыс əйел алып, солдатқа барған жерінде Латвияда қалған. Содан елді көрген жоқ. Қарындасы өзімізбен бірге мектеп-интернатта жатады. Əкесінің інісі Алтай қария соғыстан мүгедек болып оралған, көп балалы, Тұтынушылар одағында күзетші. Ол кісіге білдірмей кетіп барамыз. Демек, көмек сұраудың орны жоқ.

	Екеуміз Жетісу көшесінің «Татаркаға» жалғасатын жерінде, таудан ағып келетін Алматы өзенінің жағасындағы Қарқара жылқы зауытының базы, шетінде қарлығаштың ұясына ұқсас екі бөлмелі үйінде ауылымыздан алғаш рет дəрігерлік оқуға түскен туысқанымыз Мұқасəли Лебаев тұрады. Жаңа үйленген. Күлəй екеуі бірге оқыған. Кеген мектебінің бетке ұстаған оқушылары еді. «Шын ғашықтар қосылмайды. Қосылғанмен бірге тұра алмайды» дейтін Мұқатай. (Өйткені махаббат жайлы поэмаларды көп оқыған ғой). Қосылды. Екеуінің жарастығына ел сүйінеді.

	...Мұқатай екеуміз сол базға Мұқасəлидің үйіне тоқтадық. Өз үйімізге келгендей болдық. Үй тар, көңіл кең. Мұқаңның жансерігі Күлəй бүкіл Кеген əлеміндегі ең əдемі қыз еді. Тəрбиелі отбасында өскен. Екеуі бір ауылдан. Əке-шешелері замандас, сыйлас, сырлас адамдар. Сол адал ниеттері құйрық-бауыр жесіскен құдалыққа айналғанда бүкіл елі қуана құптаған. Өмірде адамның адал тілегі орындалады. Тек соны ақырғы демі біткенге дейін қорғап қалу қиын... Қорғай білу керек...

	Күлəй талдырмаш денелі. Құдай-ау, он сегіздегі келіншек шешек атқан гүл емес пе?

	Дөңгелек қызыл шырайынан нұр төгілетін. Дастарқан жайып:

	– Тамаққа келіңдер, – деп күлімдегенде шам жарығымен шағылысқан қиғаш қасты, тұп-тұнық қой көздері жаныма ерекше жылылық сəулесін сыйлар еді.

	Мұқасəли мандалиннің ішегін шиыра қағып: «Мен туппын ақпандатқан боранда, мінезім бар ала құйын содан ба» деген ақын Ізтай Мəмбетовтың өлеңіне жазылған жаңа əнді аяқтайды да:

	«Сол сен екеуің секілдісіңдер» дегендей, əлде біз солай сезінеміз бе, жымиып кезек-кезек көз қиығын тастап, орнынан көтеріледі. Енді ойласам, екеуміз студенттің сыбағасына ортақ болыппыз.

	Бірақ олар – Мұқасəли мен Күлəй (қыздар институтында оқиды) ішім-жемге кенде емес еді. Ауылдағы ата-аналары күнде базға келетін машинамен азық-түлікті құрт-майын, картошка, етін аямай жібереді. Мұхаңның əкесі Əбдірəшім Қарқара асыл тұқымды жылқы зауытының бір фермасын басқарады. (Нағыз жылқының жері еді, халық сондықтан да Қарқараның «Мың жылқы» жайлау деген ғой). Сол мың асыл тұқымды жылқы өсірген, қары маусым айында кетіп, кей жылы қыркүйекке жетпей қар түсіп егін егуге жарамайтын жайлауды ауданға басшы болып келген Хрущевтың құйыршығы К-700 трактормен талқанын шығарып жырттырды да, мың жылқыны тастақ тұғылда отырған Алғабас елді мекеніне көшірген. Оны бірақ адамдар жазалаған жоқ...

	Күлəй мен Мұхаң (Мұқасəли) ертең не ішіп-жейміз деп ойламағандықтан шығар, біз «ауамен қоректенетіндей» тамақ жайына көңіл бөлмедік.

	Екеуінің бар байлығы – оқу. Демалыс күні бүкіл қалада оқитын жерлестер жиналады. Не деген қызықты ынтымақ. Үй толы музыка аспаптары. Патефонның қорап-қорап табақтары. Оны Мұқаң қаланы кезіп жүріп жинайды. Үндінің «Бродяга» киносы Алматыға жаңа келген.

	Раджи Капурдың əнін Мұхаң Раджи Капурдан жақсы айтатындай сезінеміз. Ол: «Жамайка...» деп əн бастағанда ақ сары өңіне қызыл шырай ойнап, қай кезде де мейірім шапағы төгіліп тұратын қысыңқы қоңыр жанары күлімдеп кететін. Өнер дегенде, өнерлі азамат дегендерге құрметі ерекше еді.

	Ол орта бойлы. Жіңішке денесі сəмбі талдай, билеген кезде мың бұралар еді.

	Екеумізбен, Мұқатай екеумізбен бірге бүкіл ауылы көшіп келгендей қуанды.

	Алматы. Əсем Алматыға жақсы да, жаман да сыйған ғой.

	Қасиетті жер ана бəріне бірдей құшағын жаяды.

	Əуелде осы ғажап қалада өзімізді ерекше шыққан қисық бұтақтай сезінген едік, Мұқаң мен Күлəйдің қуана қабылдаған мейірімінің шарапаты шығар тез-ақ сіңіп кеттік. Тек тапырақтаған жүрісіміз, əр неге жалтақтап қарай беретініміз, орысша сөйлегендерді түсінбейтініміз түбіріміздің басқа жерден екенін көрсетіп қояды. Көп жақсы болса бірді-екілі жаман түзеледі екен. Байқалмайды екен. Əдемі киінгендер, əдепті сөйлейтіндер, жүріптұратындар байқатпай бауырына тартып, балқытып қалыпқа қалай құйылғанымызды байқамай қалдық.

	Жексенбі. Ерте тұрғызды. Көңілді. Шай үстінде:

	– Сендерге қаланы көрсетейін, – деді. Күлəй:

	– Кəкеңдер келеміз деп еді ғой. – Мұқасəлидің жолдастары жақсы еді, кейін білдім Кəкең дегені қазіргі қоғам қайреткері, ғалым, əділеттің ақ туын көтерген Кəрішал Асанұлы екен.

	Мұқасəли сəл ойланып қалды да:

	– Бұларға үйге қалай келетін жолды көрсетсем, өздері де табады ғой, – деп уəж қайырды. – Ал мектепке ертең апарамын.



	– Оқу басталғанша... – Мұқатайдың сөзін бөлді.

	– Сен қызық екенсің. Документті қазір өткізу керек. Күзде орын жоқ болып қалуы мүмкін. Сенің Кегенің ғой деймісің.

	Мен ағаның бұл пікірін қоштадым. Сталинге хат жазып жүріп киген шалбарымыздың қырын қылыштай етіп үтіктетіп, ботинкамызды жылтырата майлатып, ертіп жолға шықты.

	– Біздің ауыл Көкбазарға бармаса Алматыны көрдік деп есептемейді, – Мұқасəли ол сықылықтап күліп алды. – Алдымен Көкбазарды аралатайын.

	Қазіргі Райымбек даңғылы мен Жетісу көшесінің қиылысынан тура тарттық.

	Мен Көкбазарды, бұдан жарты ғасыр бұрынғы айналасында бірде-бір үй жоқ, ұзын-ұзын күнқағарын цемент шифрмен жапқан ашық аспан астындағы Көкбазарды бал арасы құжынаған бір шоқ гүлге ұқсаттым.

	Қызыл да жасыл, ақ та, көк те кигендер құжынап жүр. Кілең жақсылар мен жайдары жайсаңдар осында жиналғандай.

	– Алыңыз, алыңыз!

	– Дəмін татшы, бал татиды.

	– Көріңіз! Көріңіз...

	– Иə, иə, көр. Бойыңа шап-шақ.

	– Менің алмамнан ал! – Алды жал-жал қып-қызыл алмаға толы.

	– Əдемі, екі беті алмадан да қызыл қарақат көз қызға арбалып аялдай қалып едім, Мұқатай бүйрегімнен түртіп қалып:

	– Жүр. Адасып қаласың, – деді.

	Не іздесем Көкбазардан соны табатындай түсіндім. Тіршілікте бəрі керек. «Ал, ал!» деп сыйлап тұрған шығар деп қызыл алмаға қол соза беріп едім, Мұқасəли:

	– Ақшаң бар ма? – деп сұрады. Бұл оның келгеннен бергі бірінші сауалы. Трамвайға міндік. Оған жолақы төлеуді біз қайдан білелік. Мұхаң кондуктор қыздан мысықтың тіліндей қағаз алып бізге ұстатып қоятын.

	– Бар!

	– Онда əдемі қыз, бір кило өлшеп жібер! – Мен ауылда сатқан қоңыр сиырдың ақшасын төс қалтамнан шығарып, қыздың талап еткен қаржысын төледім. Сол сəтте Мұхаң:

	– Сен қалтаңа сақ бол! Қағып алатын ептілер көп! – деп ескертті. Сол алманың дəмі əлі таңдайымда тұрғандай. Шіркін, Алматының алмасы-ай. Исің бұрқырап, тəбетімді тартатын едің-ау...

	Панфилов паркін аралап, М.Горький атындағы мəдениет паркінен шықтық. Мұқасəли: «Менің басқа күнде қолым бос бола бермейді. Жолын естеріңде сақтаңдар. Кейін өздерің келіп, асықпай қыдырасыңдар» – деп ескертті.

	Қайтарда Алматы өзенін жағалап Қарқара жылқы зауытының базына жаяу түстік.

	Мұқасəли мектепті үздік бітірді. Білімінің табан тасы мықты қаланса жақсы-ақ екен ғой. Қолынан қанша келсе, сонша аянбай адамдарға жақсылық жасауға тырысатын. Онысын пұлдамайтын.

	Қазір теңдігімізді алдық өз қолымыз өз аузымызға еркін жетті. Жақсылық жасайтын заманымыз туды десек те, көп азаматтар аяғын аттаса алақанын ысқылап тұрады.

	Жаман, қай заманда да жаман. Сондықтан да:

	«Жақсылар жақсымын деп айта алмайды,

	Жамандар жақсымын деп айқайлайды.

	Жанында жүргеннен соң, айқай арман,

	Таулардың биіктігі байқалмайды», –

	деген шығар Қапиз ақын. Барлық адамды бауыр жасаған аяулы Мұхаң тіршілігінде қадіріңе жетпесек кешірерсің. Бар-жоғы қырық тоғыз жас... Адам өмірі не деген қысқа еді. Ол сол жақсылығына сай туған елінен сый-құрметті аз көрген жоқ. Шипалы қолының шарапатын көргендер ат терлетіп алыстан іздеп келсе, еліміздің кəрі, жасы алдын қиып өтпейтін. Ер азаматқа бұдан артық атақ-даңқ керек пе, жоқ. Оның да іздегені шен, шекпен емес, осы ілтипат болатын.

	Аспирантураны Москва қаласындағы академик Вишневский атындағы институтты күміс медальмен бітірді. Атом бомбасының сынақ жарылысы адам өміріне өте қауіпті дерт екенін дəрігерлер арасында алғаш рет айқайлап айтқан Мұқасəли Лебаев десем, артық деп замандастарының тірі жүргені айта қоймас.

	Кеңес өкіметінің сайқал саясаты ғылыми еңбегіне көп кедергі жасады. Кандидаттық диссертациясын Москва əрең берді. Атом бомбасы сынағы өткен жердегі қатерлі ісікпен ауырып дүниеден қайтқандар көп еді. М.Лебаев докторлық еңбегінде соны толық дəлелдеді. Əлдеқашан бітірген докторлық еңбегін ұзақ уақыт созбалап, ақыры Алматы дəрігерлік институтында жабық ғылыми кеңесте қорғатты. Əлі есімде, институтты солдаттардың қоршап тұрғаны. Москвадан медицина ғылымының докторы, академик Вишневский арнайы келіп қатысты. Бұл Лебаевқа жасалған құрмет емес, қыспақ болатын. Соны көзімен көрген замандастары арамызда жүр. Əділін айтар. Осының бəрі оның өмірін қысқартуға себепкер болғаны ақиқат.

	Аға алдындағы інілік парызымды өтей алдым ба, жоқ па, оған бір Алла ғана қазылық жасар. Адам тіршілікте ненің парқына барған. Өлгеннен кейін өкіну қазақи əдетіміз.

	Замандастарын ұйымдастырып аудандық газетке «Ғалым Мұқасəли Лебаевқа туған жерінде ескерткіш жасалық. Аудан орталығынан көше берелік, аудандық емхананы М.Лебаев атымен аталық» деп ашық хат жарияладым.

	Елге рақмет. Қуана қолдады. (Аудан орталығының үлкен бір көшесін Мұхаңның есімімен атайды).

	...Ертесіне Мұқасəли Мұқатай екеумізді ертіп, нөмірі он екінші мектеп-интернатты діттеп жолға шықтық. Қазақтың талай талантты ұл-қыздары дəріс алған алтын бесік біз туғалы көрмеген əсем ғимарат екен. Ауласында балалар аз. Өйткені төменгі класс оқушылары жазғы демалысқа шығып, сынақ тапсыратын жоғарғы класс балалары қалған кез еді.

	Екінші қабаттағы директордың кабинетіне көтерілдік. Таптаза ұзын дəліз бейне музей. Екі қабырғаға ілінген суреттер, сабақ кестесі, қабырға газеттері – бəрі-бəрі Мұқатай екеумізге ертегі...

	Кабинет алдында қалың қара шашын бір бұрым етіп өріп, ұшын тарқатып алдына түсіріп жіберген бір қыз тұр. Жанындағы иығымен қабырғаға сүйенген қара балаға əлденені айтып бізге назар аудармады. Қатарласа тоқтаған Мұқасəлиге жалт қарағанда дидарын анық көрдік. Дөңгелек қызыл шырайына жіңішек қыр мұрыны, қиғаш қара қасы, домалақ үлбіреген ерні ерекше жарастық сыйлағандай. Өткір қара көзі сөйлегенде күлімдеп кетеді екен.

	– Ағайлар əлі келген жоқ, – деді, жөн сұрағымызды тоспайақ. Жапан далада жалғыз қыз кездессе, сол жердегі тіршілік ететіндердің бəріне көктегі жұлдыздай болып көрінуі мүмкін. Біз сұлу деп хат жазып жүрген ауылдағы қыздармен салыстырсақ мына қыз қол жетпейтін армандай еді. (Ақырында арман болды да қалды).

	Мұқасəли де жігіттің сұлтаны. Əдемілікке кір шалдырмай əйнекке салып сақтап, қарауға бар. Аппақ көйлегіне қара галстугын тағып, тек тойға, би кешіне баратын қара шалбар-костюмын киген. Сары туфлиі айнадай жалтырайды. Еңкейіп қарағанның жүзі көрінетіндей. Əдемі қыздың алдында құлпырып кетті.

	– Сіз осында жұмыс істейсіз бе? – деді, екі көзі күлімдеп.

	– Жоқ, – Қасындағы қара бала дəліз басындағы терезеге қарай бара жатыр еді. – Əсет, ағай қазір келеді, – деп білегіндегі сағатына көз қиығын салды. Бала, Əсет ақырын жүріп қайтадан қатарласа тұрды.

	– Оқисыз ба?

	– Иə.

	– Қайда?

	– КазГУ-де.

	– Қайсы факультетінде?

	– Заң. – Мұқасəли сөзін аяқтатпай іліп əкетті.

	– Сіздей əдемі қарындастың заң оқуын оқығаны қызық екен. Есіміңіз кім? – Қыз күлімдеді. Сол кезде оның алқызыл өңі гүлгүл жанып, үлбіреген екі ұртына дөңгелек иірім ойнап шығып тез ғайып болды.

	– Бүбіш Бейсеуова Жекебайқызы.

	– Мұнда жай тұрсыз ба?

	– Інімді оқуға əкеліп едім. – Бүбіш шашы өсіңкірегендіктен бұйраланып кеткен Əсеттің доп-домалақ басынан аялай сипап, сағатына қарап тұрып: –Ағайдың келетін уақыты болды, ə? – деді.

	– Директор ма?

	– Жоқ. Біз ол кісіге кеше кіргенбіз. Ал қазір композитор Ибрагим Нүсіпбаев деген мұғалімге жолығамыз. Өзіңіз не жұмыспен келіп едіңіз? – Бүбіш əуелгідей емес, ашылып жөн сұрай бастады. Мұқасəли біздің жайымызбен таныстырды. Екеумізді де ақын деп мақтады. Бүбіш те Əсеттің қара жаяу емесін, керемет əнші болатынын. Документін қабылдағанын. Енді Ибрагим Нүсіпбаев ағайларының мақұлдауын күтіп тұрғанын түсіндірді.

	– Сен Əсетпен сыныптас екенсің, – Бүбіш Мұқатайға назарын аударды. – Ертең бір мектепте оқисыңдар, ауылдан келдіңдер, жолдас боласыңдар. Танысып қойыңдар, – деді. Тағдыр бізді осылай табыстырған еді. Директор Мұқатайды қабылдады. Əсет екеуі бір класта оқитын болды, мен оқитын сегізінші класта бала толық екен. Оқытушылар кеңесінде қарауға қалдырды.

	Біз балалар əнінің атасы, композитор, №12 мектеп-интернатта музыкадан сабақ берген, қалалық балалар хорының дирижері болып істейтін ұстаз Ибрагим Нүсіпбаевпен, болашақ халық əртісі, халқымыздың қалаулы композиторы Əсет Бейсеуовпен осылай кездестік.

	Бүбіш сұлу: «Лекциям бар» деп ойлағаны орындалған соң жөніне кетті. Əсет, Мұқатай үшеуміз шүйіркелесіп тез түсіністік. Ол Көкбазардың төменгі жағындағы Казачая көшесінде тұратын Бүбіхан деген əпкесінің үйіне барады екен. Біздің Жетісу көшесі мен Ташкентскийге жақын. Бірге қайтатын болдық.

	«Сендер аралап, қыдырыңдар» деп Мұқаң да жөніне кетті. Бауырға деген қыз жүрегінің жылылығындай жылылық ешбір еркекте жоқ. Қыз халқымызды халық етіп өсіріп-өркендеткен, бірінебірін жалғаған алтын арқау екен.

	Сондықтан да данагөй бабаларымыз кез келген жерде алдыңнан шығатын, сыналап тереңіне зер салсаң қарапайым бір-ақ ауыз сөзге сыйғызып: «Қыздың ең жаманы бір шəугім шайға жарайды» деген шығар.

	Қабырғамыз қайысып, қам көңіл болып жүргенімізде бір шыны қара шайын беретін Күлшаруанды қиқарлығым үшін не түрлі елден қыршаңқы сөз естігенде маңдайымнан шертпей сипай тын Күлшапанды қалай ғана ұмытайын. Неге мəңгі сыйламайын. Бүбіш те сондай бауырмал əпке. Қарғалы тауының етегінде жесір əйелдердің ерлерін, бауырларын сағынып (ол кезде не қилы жоқтау сарындас əн шыққан) салған əндерін үйреніп, мал қайырып дөңге шыққанда бозторғайдай шырылдайтын Əсеттің əндерін ертерек бағалаған Бүбіш əпкесі жетелеп Алматыға əкелген екен. Қожамқұл қария: «Ешқайда жібермеймін. Бауырымнан қалған сендерді бағатын халім бар» дегеніне дес бермепті. Бұл Əсеттің табиғатындағы өнер бұлағының көзін ашумен бірдей еді. Жорық жолында шейіт болған Көпбай Бейсеуұлының арманын орындауы екені ақиқат.

	Оны Əсет тіршілігінде мағыналы түрде түсінді. Кей сəтте өткен күндерімізді еске алғанда: «Мен секілді қара бала қазақта аз ба еді, көп еді. Солардың бəрі жақсылықты армандайтын. Кімнің жаман болғысы келеді. Егер Бүбіш əпкем болмаса мен де солардың бірі болып əлаулайымды айтып ауылда қалар едім» – дейтін. Рас, кейбір шақта адам сайтанның азғыруына еріп пенделік етіп өкінген сəтін де білем. Ондай кезде: «Жүрші, бір əңгіме бар, – деп ертіп шыққан соң, – Бүбіштікіне баралық» дер еді. Демек бір мүлт кеткен.

	Қайсыбір ағайын, бауыр басына үй, астына ат, үстіне тон бергенді жақсылық жасадық деп бағалайды. Əрине ол да керек.

	Ағайынның ол жақсылығы белгілі бір кезеңнен асырар, мезгілдік қажетіңді өтер, мұқтажыңнан шығарар. Бармасаң, келмесең, алмасаң, бермесең өмір өмір ме? Ол жақсылық ұрпақ жалғасында жарасымды. Дəстүрге айналғанда ғана игілікті. Бір күн тойса, мың күндік аштығын ұмытатындар аз ба, көп. Ат басындай алтын берсе айналып артына бір қарамай кететіндер қаншама? Құдай сондай жүрегінде сəулесі жоқтардан сақтасын. Ал бүкіл ғұмырыңа бағыт-бағдар сілтейтін шарапаты мол жақсының қас қағым сəтте жасайтын жақсылығы бар. Оның құнын бүкіл ғұмырыңда өтей алмай өтуің мүмкін.

	Мен ондай жақсылықты көп көрдім. Кімнен көргенімді реті келгенде назарларыңызға ұсынамын.



	6

	Көкторғын аспанда жүзген ақ шарбы бұлт топтасты да біз Əсеттің ауылына, Қарғалыға баруға жиналғанда Алматыға нөсерін төгіп-төгіп өте шықты. Жаңбырдан кейінгі қаланың ауасы жепжеңіл. Шыныдай жалтыраған көшедегі жүргінші қас қаққандай сəтте алмасып, қайнай жөнелді. Нөсер кезінде іркіле қалғандай еді, қайтадан ағылды. 1955 жылы Орталық автокөлік аялдамасы Көкбазардан төменгі Ильича Казачая көшесінің басында болатын. Алматы облысындағы аудандардан келетін домалақ қоңызға ұқсас автобус ертегідегі ешкінің сарайы секілді төрт бұрышты көк керегелі қораптың айналасына келіп тоқтайды.

	Бірі келсе, екіншісі аузы-мұрнынан шыққан адамдарды арқалап кетіп бара жатады.

	Жаздың бұл мезгілінде келушілер де, кетушілер де көп екен. Елдің оқуға деген ұмтылысы ерекше еді. Оқуға түсуші біреу, оның шашбауын көтерген жанкүйері екеу.

	Малдəрігерлік институттың дəрежесі аспандап кеткен. Басқа халықты қайдам, біздің қазақ малға жақын ғой. Оның үстіне өкімет малшаруашылығын өркендетіп, тұқымын асылдандыруды ерекше қолға алған. Соғыстан кейінгі ерлік жасайтын орын тек еңбек майданы деп, қойшылар мен жылқышылардың омырауына Алтын жұлдыз тағып, оларға сый-құрмет көрсетіп, елді қызықтырып тастаған.

	Халық: «Қой бағып көтен-майын жеген озады» дегенді тауып айтты. Ендеше балаларымызды малдəрігерлік институтқа оқытамыз деушілер көбейген. Сол «көтен-майын жеп озатындар» Алматыға келсе алдымен ат басын Көкбазардың түбіндегі Автоаялдамаға тірейді.

	Əсет, Мұқатай үшеуміз сіріңкенің қорабындай көк қобдиша үйге түс ауа келдік, ығы-жығы дүңгіршек автобус. Бірі келіп, бірі кетіп жатыр. Сапырылысқан жолаушы. Бəрі асығыс. Онжылдықты бітіргендердің бүгін келетінін қара шофер Оразəліден кеше естігенбіз. Соларды күтіп тұрмыз. Əсеттің ауылынан автобус əлденеше келіп, əлденеше кетті.

	Ал Кеген, алыс аудан ғой, енді келеді. Машинадан түскен ауылдан жаңа келгендер айналасына тосырқай қарайды. Мына дүбірлі қала оларға таңсық. Кеше біз де сөйткенбіз. Сол дүбірлі де думанды қала бірте-бірте иіріміне тартып алғанын ертең олар да біз секілді байқамай қалады.

	Үшеуміздің бетімізді сүйкейтіндей алдымыздан өткен жасыл қорапты автобус Алатауға қасқая қарап тоқтады.

	Жүргізушінің оң қапталындағы есік айқара ашылып, жолаушылар алқын-жұлқын болып сыртқа шыға бастады.

	Қызыл да жасыл киінген киіктің лағындай қыздар мен мой ны қылтанақтай қылтиған оқу іздеп келген балалардан шама дан, қоржын көтерген ересек жанкүйерлер көп. Бəріне əуелде қызыға қарадық. Бірте-бірте əдеттегі көрініске айналды. Тарыдай шашыраған жолаушылар ұзап кеткеннен кейін əрқайсымыз көзіміз түскен, бірақ əлдеқашан кетіп қалған қызды мақтаймыз. Үшеуміздің ойымыздан шыққан бір қыз болмады.

	Бірінің аяғын қисық дедік, екіншісінің өңі-түсін анық көрмесек те, бетін жалпақ, мұрнын талпақ дедік. Өстіп қызыл кеңірдек болып тұрған кезімізде Кегеннің де автобусы жетті-ау.

	Жүгіріп барып есігіне жармастым. Менің күткенім Стахан. Егер ол келсе, анам құр қол жібермейді. Аузы-мұрнынан шыққан автобус əрең ашылды.

	Шампанскийдің тығынындай атыла шыққан Сейдібақас Ырғынбаев болды, ұзындығы екі метр, арбайған аяқ, қолында қырым ет жоқ. Қаңқайған қапсағай кеудесіне, кеңірдегі адырайған қылқиған мойынды да, ат жақты, қоңқақ мұрынды да, қалқан құлақты да, сопақ бетті де жаратушы иесі сым темірмен шандып-шандып байлап берген секілді. Бұл апасының жалғызы. Өзі бір ғана апасының емес, бүкіл елдің жалғызындай сезінеді. Аузы-басы далақтай болып, ыржиып алдымызда тұр.

	– Міне, жарайсыңдар, дос деп екеуіңді айтады. – Біздің күткеніміз тіпті Сейдібақас емес. Баяғы өзіміз хат жазатын жоғарғы сыныптың қыздары еді. Сейдібақастың жанында біз ергежей секілді болып қалдық. Ол ағаш басындағы жапырақты жұлып жеп тұрған жираф секілді.

	Айналасына алақ-жүлақ қарайды. Оның Алматыға бірінші келуі. Кегеннің дала-дала көшесінде анда-мұнда бір жылт етіп көрінетін адам, мұнда сеңдей соғылысып ағып барады. Ол Əсеттің төбесінен қарағанда: «Мына біреулерің кім?» деді, жаңа көргендей.

	Өзіміз танитын бір қыз келмегенге көңіліміз пəстенген біз:

	– Əсет қой! – деп, дəл бір Сейдібақас танитындай қосарлана жауап қайырдық.

	– Қайдағы Əсет, Ұзынбұлақтан ба?

	– Жоқ, мына Қарғалының Əсеті.

	– Енді неге тұрсыңдар. Жүр, жататын жерлеріңе баралық.

	Əлгінде ғана айналасы опыр-топыр бала кезімізде: «Ел қайда көшеді, суды қайдан ішеді» деп алақанымызға қондырып алып жүгіретін қызыл шұбар қоңыз секілді автобустың жанында төртеуміз ғана қалыппыз. Үнсіз қазіргі Райымбек көшесіне қарай кібіртіктей жүріп келеміз. Соңымызда Сейдібақас. Əсет Казачая көшесінде тұратын əпкесінің үйіне жақындағанда:

	– Бүгін Қарғалыға барудан қалдық. Ертең не істейміз? – деді. Өмір қызық. Бар-жоғы бір аптаның ішінде ес білгелі бірге өсіп келе жатқандай болып кеттік.

	Мектепке қабылдану, қабылданбау мəселеміз алдағы сəрсенбіде шешіледі. Кездескеннен бері ертеңгі шайымызды ішіп Əсетке келеміз. Ол да күтіп көшеге шығады. Содан Мұқасəли көрсеткен жолды мысық табандап ұзартып жүрміз. Алматының ішкі сырын білу қиын шығар, ал сыртқы тəуір-ау деген жерін мүмкіндігімізше шолып шыққандаймыз.

	Бірімізге-біріміз қарап аңтарыла қалдық. Бұл тұйықтан Сейдібақас құтқарды.

	– Ертең ресторанға барамыз! – деді.

	– Қайда... Ресторанға? – Осы не айтып тұр деп Сейдібақасқа таңдана қараған болуым керек, Мұқатай:

	– Немене бес гектар бетің далайып, алты соты аузың арандай ашылып кетті. Несі бар. Ресторанға барсақ барайық, – деп маған мысқылдай көз қиығын салды.

	– Ол қандай жер? – дедім. Шынында да білмейтін едім.

	– Мə, мынау ресторанды əлі білмей ме, ей? – Сейдібақас əжуалап шалқалай күлді. – Біздің Құрманбай қария: «Алматыға барғанда ең алдымен ресторанға кір. Шіркін, қаланың ресторанына ештеме жетпейді» деп отырады. Демек ол кісі қандай жердің жақсы екенін біледі. – Ол ресторанды көпірте ұзақ мақтады. Көп жылдар бойы тұтынушылар қоғамында басшылық қыз мет атқарған туысы Құрманбай қария Кегендегі ең əдемі киініп жүретін кісі. Білетінбіз.

	Құрманбайдың пікірімен талассыз келістік. Ресторанды Сейдібақастың білетініне күмəндімін. Жəне өзі бірінші рет келіп тұр. Даусыз мақұлдадық. Өйткені ресторанның не екенін өзім де, бəріміз де білмейтінбіз.

	Не керек, келер күні ресторанға баратын болып бəтуаластық. Сағат 12-де Əсетке келеміз. Сонан соң, иə, сонан соң ресторанға... Суыртпақтап Мұқасəлиден ресторанның не екенін, қандай жерде барын білдік. Мұқаңның мақтағаны «Алатау» рестораны болды. Ол қазіргі М.Мақатаев (Пастерь) көшесі мен Шапырашты Наурызбай батыр (Дзержинский) көшесінің қиылысында екен. Ресторанға Сейдібақасты алға салып кірдік. Біздің ресторан дастарқанына отырғанымызға ешкім таңданбаған да, ерсі көріп едірейе қарамаған да шығар. Өйткені бүгінгідей супер моды жоқ еді. Ел барымен базарлайтын.

	Егер таңданса тамаққа берген тапсырысымызды алдымызға əкелген сəтте таңданған шығар.

	Біздің ауыл, Кеген бүкіл Қазақстан жерінің ең биігіне керегесін керіп, шаңырағын көтеріпті. Теңізден жоғары екі мың биіктіктікте отыр.

	Ертеде «Өр Албандар» деген екен. Атақты Жібек жолы басып өтеді. Бар жүк түйе, атпен жеткізіліпті. XIX ғасырда Жетісу губернаторы Колпаковский Жетен батыр, «Жетісудың Жетені» деген халық батыры əлгінде Жалаулы ауылына екі жүз түйеге қызыл кірпіш (күйдірген кірпіш) артып əкеліп зират орнатқан. (Жетен зираты аудан бойынша мемлекеттік бақылаудағы бірденбір тарихи орын).

	ХХ ғасырда сонау Шымкент, Жамбыл, Семей, Талдықорғаннан бері өмір сүрген ата-анамыз арнайы келіп (кеңестік коллективтендіру ғой) қайла, кетпен, күрекпен қазып, сол кезде арба, қазіргі машина жүретін 350 шақырымдық жолды 1941 жылы тура соғыс басталған күні бітіріпті. (Сұрасаңыздар сол жолды салғандар ауылыңызда əлі де кездеседі).

	Хантəңірі шыңының етегінде отырғандықтан ба, жоқ, басқа əлеммен қарым-қатынастың болмағандығынан ба, жер бетінде бізден басқа қазақ жоқ деп түсініпті жəне барлық қазақты Албан руынан деп есептеген. Оған мына бір тарихи шындық куə.

	1929–1930 жылдарғы колхоздастыру реформасы кезінде Голощекин сияқты халық жауларының қасіретті саясатынан Орталық Қазақстаннан ашаршылықтың зардабын шеккен көп ағайын біздің ауылға келген. Олар жай келген жоқ, мемлекеттік маңызы бар ашаршылықтан аман алып қалудың қамымен келген. Сол келгендерден Алматы облысында арнайы екі шаруашылық, бірі Еңбекшіқазақ ауданы, Маловодный елді мекенінің етегінен «Казатком», екіншісі Кеген ауданы, Жалаңаш елді мекенінен, «Облатком» колхозын ұйымдастырған. Ол уақытта бүгінгідей қолма-қол шатырлы үй тұрғызып беретін тұрмыс жоқ. Қазақ қай заманда да қазақ. Бір үзім нанын бөліскен қазақ. Бары қоржын бас үйінің бірін босатып берсе, жоғы бір үйге-ақ сыйып кетіпті.

	Сол ағайындар төрт-бес жылда-ақ етек-жеңін жинапты. Тегінде адамды ширататын, шыңдайтын баршылық емес, жоқшылық екен. Кешегі ағайын-бауыр бірте-бірте тегін тектепті. Хантəңірінің бауырында енді Албан деген бірден-бір қазақ емес, Арғын дегенде қазақ өсіп-өніпті.

	Сапары түскен бір жолаушы «Бұл жерде кімдер тұрады?» деп жөн сұрағанда, кегендік:

	– Өу, бұл жерде кім жоқ. Орыс бар. – Орыс дегені Ресейден 1905 жылы келген Рвитскийдің тұқымы (алғаш рет Қарқара өзені мен Кеген өзені қосылатын жерден су диірменін жасаған адам) бір-екі үйлі – Шипициендер. Мал дəрігері. Ол қазақ тілін қазақтан да жақсы біледі. – Айта берсең Арғын да бар! – депті. Оның түсінігінде Арғын да бір ұлтқа саналыпты.

	Осындай шалғай шетте туып-өскен біздің болмысымызды оқырман өзі-ақ саралап, салмақтар деп ойлаймын.

	Ресторан. Түскі тамақ ішетін уақыт. Төр жақ қабырғадағы табиғи Алатауға қараймын, жасыл шыршалы сай-саласымен, мөлдір бұлағымен əкеліп орнатыла салғандай. Ақ дастарқан жайған төрт орындықты столдың айналасында отырған адамдар мен сол столда тұрған мөлдір шыны графиндағы тобылғы торы сыра (біз оны қара шай деп түсіндік), тарелка, рюмкалар ғана бөлек. Адам көп емес екен.

	Алатауға жақындауға батпадық, алыстан көргенімізді қанағат етіп көше жақтағы терезенің алдына барып жайғастық. Сол сəттеақ жуан бөкселі жұтынған келіншек алдымызға екі парақ, бетіне тізілген жазуы бар қағаз əкеліп тастады.

	Мұқатай тез көз жүгіртіп, қалтасында бір тиыны жоқ екені есіне түсті ме, маған сырғытты. Менде қоңыр сиырдың құны бар. Екеуміздің кигеніміз қара сəтеннен тігіліп, балағын резинамен бүрген брижи деген шалбар (сол жылдары Алматыға келген жастардың бəрі киген. Модный киім осы «брижи» мен барқыттан тіккен велветка еді), шолақ жең көйлек алғанбыз. Күнделікті «газвода», «мороженыйдан» қалғаны қалтада.

	4-трамвайға мінсек кондуктор келіп сұрамаса үш тиынды да төлемейміз.

	Көз жүгірттім: «Чай, хлеб» дегеннен басқасы маған ғана емес, үшеумізге де жұмбақ. «Ресторанды шығарған сенсің. Енді соған жауап бер» дегендей, Сейдібақастың алдына қағазды итеріп тастадым. Ол екі қолымен столды тіреп, кісімси шалқалай қарай бергенде келіншек те сақ ете түсті. Сасқалақтап бəрімізге жалтақтаған Сейдібақас:

	– Шай, – деді. Қолындағы блокнотқа қаламын қадаған официант:

	– Шай, – деп қайталап: «Осы дұрыс айтып отыр ма» дегендей бəрімізге жымыңдай қарады.

	– Иə, иə. Шай.

	– Сколько?

	Сейдібақас ұқпады. Көгілдір көзін бақырайтып:

	– Иə, иə. Шай, – деді қипалақтап.

	– Сколько?

	– Ə, ə, ə, он екі.

	– Двенадцать, – Əсет орысша жауап берді.

	– Айтшы, тағы үш нан.

	– Три хлеб, – официант біздің орыс тілін білмейтінімізді жаңа түсініп, піскен бауырсақтай жылтыраған бетін Əсетке бұрып ыржия күлді.

	– Үш буханкі жетпей ме, бізге, – деп Сейдібақас Мұқатай екеумізден сұрады.

	– Жетеді, жетеді, – қосарлана уəж қайырдық. Əсет:

	– Три буханка! – деп официантқа қарады. Қос анары ақ кофтасын керген келіншек:

	– Все? – деп сұрады.

	– Все.

	– Все.

	– Все, – деп жамырай жауап бердік.

	Жұп-жұмыр иығын шошаң еткізіп көтерген, бауырсақ бет, қара юбка, ақ кофта киген келіншектің екі бөксесі бокс ойнап, ресторан төріндегі Алатаудың тұмсығын айналып кетті.

	Айналамыздағы тарелке-тарелке тамақ ішіп отырғандарға адам көрмегендей таңырқай көз жүгірткеніміз сол-ақ еді, официант бір поднос туралған нанды əкеліп ортамызға қойғанын байқамай қалдық.

	Алғашқыдай емес етіміз үйренді ме, өң-түсіне төртеуміз де қызыға назар аудардық.

	Қалың шашын желкесінен түйіп, тік маңдайына өрнекті ақ торлама байлаған ақ сары келіншек тура жаныма келіп аялдағанда алтын қаламұштай қасының түбіндегі үлкен көгілдір көзі сиқырлы теңіздей арбағаны соншама бетім дуылдап, жүрегім тулап кетті. Шиедей доп-домалақ ерні жымиғанда үзіліп түсетіндей үлбірейді екен. Ол жалын шоқ, мен сары май. Енді сəл тұрғанда еріп кетер ме едім, бетімді тер басты:

	– Əй, сен байқа! – Қатарымда отырған Əсетке жалт қарағанымда ту сыртымда тұрған официант жоқ екен. – Пышылдап кеттің ғой, – деп сылқ-сылқ күлді.

	– Өзің де сау емессің. Қарлығаштың балапанындай жаутаңдадың. Орталарыңа енді аз тұрғанда... – Мұқатай ойын аяқтамады.

	– Əні тағы келе жатыр, – деді сыбырлай жымыңдап.

	Əсет екеуміз отырған шетке подносқа қойған буы бұрқыраған он екі стақан шайды əкеп қойды да, аялдамай тез кетті.

	– Ал ішелік! – деп Сейдібақас стақанға қол созды. Ысылдап отырып ыстық шайды ішуге кірістік.

	Енді ойласам, дəл сол күнгідей бұрын терлемеген шығармын. Рестораннан бізден бұрын да, кейін де ешкім мұндай тамақты ішпеген шығар. Отырғандардың бізге қандай оймен қарағанын қайдам, біздің оларға қарауға мұрсатымыз болған жоқ.

	Дəмді тамақтың исі бұрқыраған рестораннан тер-тер болып сыртқа шықтық.

	Қызуы шайдан да ыстық күн талма-тал түс. «Сендерге осы керек!» дегендей дəл төбемізде тұр. Əстіде түсте көлеңке болмайды.

	Біздің де көңілімізде көлеңке жоқ еді. Өйткені рестораннан тамақ ішіп шықтық қой.



	7

	Естеріңізде ме, Əсетпен алғаш рет №12 мектепте кездескенде əпкесі Бүбіштің: «Біз Ибрагим Нүсіпбаев ағайды күтіп тұрмыз!»

	– дегені. Кейін білдік, мектеп директоры: «Бауырың əнші болса, композитор Ибрагим Нүсіпбаев тыңдасын», – деген екен. Сол кісі жаратса қабылдамақ болып уағдаласқан екен.

	Белгіленген уақытта Бүбіш сұлу Əсетін ертіп тағы келді. Менен кіші болса да студент. Тəрбие, тəлімі жоғары, киім киюі, жүрістұрысы мəдениетті Бүбіш мен үшін көктегі жұлдызды көргенмен бірдей. «Шіркін, осындай бір сұлу қыз əйелім болса» деген арманмен таңым атып, күнім батады. Ибрагим ағай оқушылар жазғы демалысқа шыққанда, уақытын қалалық пионерлер үйіндегі өнерлі балаларды тəрбиелеумен өткізіп, мектепке сирек келеді екен.

	Екінші қабаттың кең де таза, екі керегесіне Абай, Пушкин, Алтынсарин суреттері ілінген дəлізде кездескен балаларға да, үлкендерге де иіліп ілтипатпен сəлемдескен ұзын бойлы, жіңішке денелі бұйра қара шашты адам біз тұрған директор кабинетінің алдына жақындай бере Бүбіш бастатқан бейтаныс төртеумізге шарасы кең, ойлы қара көзін қадап бөгеле бере:





– Сəлеметсіздер ме? – деді. Қыр мұрынды, ат жақты, қияқ мұртты, толқынды қара шашын желкесіне дейін жіберіп, қырықтыратын ақ Құба өңді жігіт ағасы күлімдегенде мəңгі бірге жүргендей жанымызға жақындап кетті.

	– Сəлеметсіз бе? – деп жамырай сəлем беріп, қолымызды ұсынғанымызды байқамай қалдық.

	– Сəлем, сəлем. Кімді күтіп тұрсыздар? Бүбіш жауап қатты:

	– Нүсіпбаев ағайды.

	– Ол менмін. Қайдан келдіңіздер?

	– Қарғалыдан.

	– Е... е... е. Өзіміздің ауылдан екенсіңдер ғой.

	– Біз, мына бала, – Мұқатай мені көрсетіп, – екеуміз Кеген ауданынанбыз. – Байқаймын, Мұқатайға ол кісінің бəрімізге бір шекпен жаба салғаны ұнамады.

	– Бұл мектепте неге жүрсіңдер?

	– Біздің де қалада оқығымыз келеді.

	– Жақсы... жақсы... – Ибрагим ағай əуелгідей емес салқын қабақ танытты. – Қарлығаштың өз ұясында қанат қаққаны жақсы, – деп Бүбішке көз қиығын салды. Сонан соң:

	– Сен қайсы класта оқисың? – деді.

	Бүбіш бұл жолы кең етегі түп-түзу балтырына жетпейтін көк жібек көйлек, жұп-жұмыр иығына жабысқан ақ кофта киіп келіпті. Алмадай томпайған қос анарына біздің көзіміз сүрінгенімен, Ибрагим ағай назар да аудармады. Атасы мен апасы əлпештеген ерке қыз студенттен көрі жоғарғы сынып оқушысына көбірек ұқсас еді. Бүбіштің алқызыл жүзі қызарақтап:

	– Ағай мен студентпін! – деді. Сол баяғы жайдары ашықжарқын мінезімен, Мұқасəлиге айтқандай бəрін əңгімелеп берді. Əсеттің əн салатынын мақтана айтты. Ибрагим ағай костюмінің жан қалтасына қолын салып, кілтін алды да:

	– Қазір күте тұрыңдар! – деп директордың кабинетіне кіріп қайта шығып, бізді ертіп бірінші қабатқа түсті, бүйірден қосылатын дəлізбен жүріп үлкен есікті ашып ішке кірді. Шаңырағы биік, кең залға бастады. Екі қапталдағы орындықтар ортасымен жүріп, сахнаға көтерілді. Төрдегі алтын сары күйсандықты ашып орындыққа отырды.

	Сонан соң ұзын, сүйегі адырайған саусақтары күйсандықтың тілінде жүгіріп еді сыңғырлаған ғажайып əуез залды жаңғыртып жіберді. Сол əуез үнімен толқыған ағай кеудесін тіктеп, он саусағымен аккордты басып қалт тоқтады. Ауадағы дірілдеген əуез үзіліп, залда тылсым тыныштық орнады. Əрқайсымыз өз жүрегіміздің дүрсілін естідік. Сол тыныштықты Ибрагим ағайдың:

	– Ал қандай əн айтасың? – деген сұрауы бұзды. Ол бұны Əсеттен сұраған еді.

	Біз қоршай тоқтағанбыз. Оң қолымен орындықтың қырын ұстаған Əсет құмығып уəж қайырмады. Ағай күйсандықты қайта ойнады. Бұл жолы өзімізге таныс əн əуезі шалқыды.

	Бұрын-соңды мұндай музыка аспабын көрмеген біз үшін одан шыққан əрбір үн жұмбақ. Алдыңғы ойнаған шығарманың кімдікі екенін, қандай халықтың байлығы екенін біз қайдан білелік, ал буырқанған əн əуезі бойымыздағы қанмен ойнап, ой-санамызды дауылдай сапырғаны шындық. Бірақ, иə бірақ дəл мына ойнап отырған қазақ əніндей жан жылылығын сыйламаған еді. Адамның үнемі дауыл өтінде өмір сүруі қиын ғой. Жүйке жүйеміз жібіп, ойқиялымыз шарықтап, əрқайсымыз да шалқып əуезге қосылатындай күйге жеткендейміз. Əсет бірінші болып бастап кетті.

	Асқақтата салғаным жайлау əні,

	Баққан малым жайлаудың болған сəні,

	Маржан-ай. Қай жерімнен мін таптың қалқатай-ау,

	Менің жазған хатыма жауап кəні, Маржан-ай.

	Ол əнді балаң даусымен кереметтей беріле айтқаны соншама, кең маңдайы тершіп, домалақ танауы желпілдеп-желкемдеп кетті. Бір-екі жетіден бірге жүрген балалық əзілімізге екі иығы бүлкілдей күлетін қара домалақ Əсет емес, асқақтап кеткендей көрінді, өнер құдіретінің күшті екенін ол кезде қайдан білелік. «Маржан-ай» біткеннен кейін Ибрагим риза болды ма, жоқ, тағы байқамақ болды ма, күйсандық тілін сыңғырлатып сүйкеп өтіп «Комсомолдар» əнін бастады. Бұл жолы Əсеттің дауыс екпінін дəл тауып нотаны лябимолмен бастады. Əсет те зал толы қазақтың алдына шыққандай бойын түзеп, тынысын кең алды. Əн аяқталды. Ибрагим Нүсіпбаев ағайдың не ойлағанын қайдан білелік. Сол кербез кейпетін бұзбай үнсіз ұзақ отырды. «Не айтар екен?» деп əрқайсымыз іштей тындық. Мазасызданған Бүбіш шыдай алмады білем:

	– Қалай ағай?.. Əсет мектеп көркемөнерпаздар үйірмесінде...

	– Жарайды, жарайды. – Ибрагим Бүбіштің сөзін бөлді. Күйсандықтың қақпағын мəпелей жауып, орнынан көтеріле бере. – Келесі жетіде дəл бүгінгі келген уақыттарыңда осында болыңдар! – деді. Келген ізімізбен залдан қайта шықтық.

	Екінші қабатқа көтерілетін сатыға жеткенде артына бұрылып:

	– Жақсы, кездескенше сау-саламат болыңдар! – деп қоштасты. Менің жеке пайымдауымда өмірге келген адамның жаманы жоқ. Жарық дүниеге періште болып келетініміз ақиқат. Тек сол періштені жақсылыққа бастайтын шарапатты аға буынның алақаны керек.

	Бағзы біреулер: «Маңдайға жазылған жазмыштан артық ештеме болмайды» дегенді айтады. Ол басқа түскен тағдыр тауқыметінен құтыла алмаған соң өзімізді-өзіміз амалдың жоғынан жұбатқанымыз секілді. Бірімізді-біріміз аялап, жақсылыққа жалғауға ұмтылсақ міндетті түрде ойлағанымыз орындалатынына өз басым сенемін.

	Əсеттің қазақтың Əсеті болып өсуіне ықпал еткен жақсы адамдар көп. Соның ішінде бүкіл ғұмырына жетерлік арманына алтын арқау тартқандар айрықша. Олар: «Мен саған жақсылық жасадым» деп айтпай-ақ өмірден өтеді. Білемін. Қазір де бірі бар, бірі жоқ, айтып бітпес, қайтып келмес сапарға аттанды. Солардың еңбегін кейінгі ұрпаққа үлгі болсын деп көз көрген біз айтпағанда кім айтады. Əкесі Қожамқұл мен анасы Қайыпжамалдың: «Қасымыздан қарыс жерге жібермейміз» дегеніне болмай: «Бауырым əн айтады. Ендеше өнерлі болады!» деп Бүбіш жетелемесе Əсет, Əсет болмас еді. Əн айтатын қазақтың қара домалақ баласы қайдан да табылады. Екісінің бірі ақын. Бірақ солардың көбі жетелеп, біліммен жетілдіріп, дұрыс жолға салатын шапағатты адамдарға кездеспей, əртүрлі себеп, сылтау, дəлелдеме айтып, өз əліне шақ арнасын өзі тауып өмір ағынымен ағып, өнердің көшіне ілесе алмады. Əсет əндері ауылда да, қалада да асқақтап əрбір етжүректі қазақтың асыл қазынасына айналғаны (өзіміз кейін дəмдес-тұздас болып бірге жүрген) өнер жолындағы алғашқы ұзтазы Ибрагим ағай тіршілігінде: «Менің жақсылығымның арқасында осы атақдаңққа ие болдың» – деп айтпақ түгілі, ойламаған да шығар. Қолына музыкалық аспап ұстап көрмеген Əсет осы ағасының ұстаздығымен күйсандықтың сиқырлы, сырлы тілін үйренді. Нота əліппесінің бетін ашты. Қазақ музыка өнерінде өзіндік өрнегі бар Əсет үшін бұл ана сүтін алғаш емгенмен теңдей еді. Ұстазы ол еңбегін ешқашан да... ешқашан да міндет етпеді. Əсет те ақырғы демі біткенше ардақтап өтті. Ибрагим ағай осындай жақсылығын бір Əсетке ғана емес, талпынған талай қазақ баласына жасаған шығар. Ол – балалар əнінің атасы. Қазақ балалар əнінің бастау бұлағы. Өркениетті елдің əдебиетіне, өнеріне зер салсаңыз бала жанын түсініп оларға арнап əңгіме, өлең, əн туындыларын дүниеге əкелген аға буынды айрықша ардақ тұтады. Мəселен, бірақ мысал – орыс ақыны Михалков балаларға арналған шығармаларыменақ бүкіл əлемге əйгілі. Бізде де жоқ емес, бар. Оны бағалар ұрпақ ертең-ақ өсіп жетілер. Ибрагим Нүсіпбаев ағай балалар əнінің атасы деген ақ боз атына мінер. Өнерлінің өмірі ұзақ қой...

	Орайы келгенде оқырмандарға айта кеткен мөлтек сыр еді бұл. Біз белгіленген күні мектепке бардық. Əсет пен Мұқатай қабылданды. 8-класс оқушылары белгілі мөлшемнен артық болғандықтан менің документімді өзіме қайта берді.

	Ол күні мұңайдым ба, көңілді болдым ба, есімде жоқ. Сейдібақас төртеуміз ұзынды күні М.Горький атындағы мəдениет паркін түгел аралағанымыз, хайуанаттар аллеясына кірген сəттегі Əсеттің орангутанг «туысқанына» жем бергені, «сөйлескені» көруге келген бүкіл көрермендерді күлкіге қарық қылғаны, ақыры дəретхана таба алмай көл үстіндегі «Арал» ресторанындағы «патшалар жаяу баратын» үйге əрең кіргеніміз жүйкеме таңбадай басылып қалыпты. Нарттай қызарған жаздың күні көкжиекке тірелгенде Қарқара базындағы Мұқасəлидің үйіне жеттік. Терезесі тауға қараған жатаған жаппа үйдің алдында тұрған Мұқаң алқа-салқа болған

	Сейдібақас, Мұқатай үшеуміздің түрімізге күле қарап:

	– Ей, сендер əбден шаршапсыңдар ғой, қайда жүрдіңдер? Ə... ə... ə... – Біздің мектепке кеткеніміз есіне жаңа түсті ме қабағын көтеріп, – Не болдыңдар? – деді. Сейдібақас: – Мынау оқитын болды! – деп Мұқатайды иегімен көрсетті?

	– Досан...

	– Оның класының балалары толық екен.

	– Əсет...

	– Мұқатай екеуі бір класқа баратын болды.

	Сейдібақас бəріміз үшін жауап берді. Шалбары тозып жанымызда босқа жүрмеген екен. Мұқасəли қалтасынан кішкентай бəкісін шығарып ашпаған күйі сол қолының саусақтарына соғып ойлана қалды.

	Сонан кейін маған біртүрлі аянышпен қарады. Жай-ақ сəп салған болар. Маған солай əсер етті. Мектептен шығысымен Алматыдағы жүздері жайнаған ағылған адамдардың арасына кірген соң: «Енді қайда барамын?» деп ойламаппын. Əрі бірімізді-біріміз сынап, мінеп, ойнап-күліп, айналадағы қызықты тамашалап ешқайсымыз ертеңіміз қалай болады деп əңгіме де қозғамаппыз. Есік алдына жеткендегі екі-үш ауыз уəж тоқтай соқты. Екі бетім дуылдап, алқымыма бір күрсініс тірелді. Жолымның болмағаны жанымды жаңа жасытты. Қайсыбір жетіскендіктен келіп едім.

	Елден ерекше үздік оқып білімім асқандықтан емес, сүтке тиген мысықтай түртпектеліп келмедім бе? Енді Кегенге қайта барсам бəрі-ақ ақ қарғаны көргендей көзге түрткі болатыным жүрегімді қарып өтті. Көзімнің алды перделенді. Ағайларым ақыл айтып, ащы сөзін сүйегіме жеткізгендей қадағанда сазбеттеніп сазарып міз бақпайтын едім. Сонда олар: «Бұның етінен ет кессең ауырды демейді» дейтін. Бекер екен. Олар мені, мен ағайларды түсінбеппін. Бордай езіліп жылағым келді.

	Енді-енді кемерінен асып төгілейін деп тұрған көңілімді Мұқасəлидің:

	– Досан, Талғардағы ауылшаруашылық техникумына оқуыңа болады, – деген кеңесі демеді. Таңдайымда тұрған түкірігімді əрең жұттым.

	– Мен де соған барайын деп келдім. – Сейдібақасты біз Алматыны көруге келген екен деп жүргенбіз.

	«Неге келдің, қандай жұмысың бар» – деп екі-үш күннен бері біреуміз де жөн сұрамаппыз.

	– Осы айдың жиырмасынан бастап документ қабылдайды.

	– Иə, Алматының жанында. Демалыста үйге келіп тұрасың. – Мұқаңның сөзі əлгіндегі егілген көңілімді қанаттандырып жіберді. Ауылдағы туысқандарымның: «Адам бол! Түтініңді түтет. Оқып қайтесің. Шешеңе көмектес. Өзіңмен жасты анау Дүкенбайдың Тойғанбайы үйленді ғой. Құдай оқығанға да, тоқығанға да берерін береді. Əне жас шопан деп аудан əспеттеп отыр. Атағы алты алашқа болмаса да, ауылдың аспанында асқақтап тұр. Əкесі де, шешесі де бар. Оқыса сол оқыр еді ғой» деп көрген сайын көңілімді басатын кейбір ағайындардың «жанашырлығынан» əлдеқайда артық əсер етті.

	– Ертең бəріміз барып қайталық. Қандай сабақтан экзамен алатынын білелік. Мен ауылға кейін баратын болдым. Сынақ алатын сабақтардан консултация жасаймын. – Мұқаңның сөзін кешкі асқа шақырған жеңгем, Күлəйдің даусы бұзды. Ол əлгіндегі сөзін жалғаған жоқ.

	– Ал, жүріңдер, біз Күлəй екеуміз кинотеатрға барамыз. Сендер үйде болыңдар, – деді. Үй тар болса да көңіл кең. Түпкі үйде Мұқаңдардың төсегі. Екі қапталы кітап пен патифон жəне оның табақтары. Ас ішетін ауызғы үй. Үйдің төрінде ескі диван, тұсына майлы бояумен жиегін ақ қайың көмкерген көлдің суреті салынған пленка, кілем орнына ілінген. Көлдің арғы жағасында тұрған қайықта қыз бен жігіт отыр. Ғашықтар болу керек. Түнде ол диванда мен жатамын. Мұқатайға төсекті жайылатын тапшанға салатын еді, Сейдібақас келгелі ортадағы столды есікке қарай қойып, екеуі жерге жатып жүр.

	Күлəй даярлаған еті көп бір-бір табақ кеспені алдымызға алып, лебімізді ысылдай тартып ішуге кірісіп кеттік. Орталай бергенімізде жеңгем сұраусыз бəрімізге бір-бір шөміш ДП-ны қосты.

	Қарнымызға ел қонып, сонда ғана кеудемізді көтеріп, бірімізгебіріміз көз қиығын сала бастадық. Жасымыз қатар болғанымен Сейдекеңнің бойы ұзын. Ол сөйлегенде бəріміз шалқалай қарап тыңдаймыз.

	– Мұқа! – деп еді, мен, төбемізде тұрған Сейдібақастың арбайған бетіне көз салдым. Мұқатай тарелкасына қасығын малған күйі құлағын тосты. – Бұлар бағана Əсеттің ауылына бармақ болып келіскен.

	– Қарғалы суконный комбинатына ма?

	– Иə, – деді Мұқатай.

	– Барыңдар.

	– Мен Талғарға барып келемін. – Сейдібақас бағана үндемеген.

	– Сен... – Мұқасəли менің бетіме қарады.

	– Ол Қарғалыға бара берсін. Мен бəрін біліп келемін. – Сейдекең Талғарға бұрын бармаған. Бірақ Көкбазарға барған сайын ол жаққа автобус аялдамасынан қандай машина жүретінін біліп алыпты.

	– Дұрыс! – Мұқаң оны құптады. Сəл ойланып отырып. – Екеуміз барып келерміз, – деді.

	Оның Талғарда жұмысы жоқ. Мен үшін барғалы отыр.

	Ертесіне уағдаласқан уақытта Мұқатай екеуміз автоаялдамаға кеттік. Сөйтіп Əсеттің ауылына тарттық.

	Бəрі де өтті ғой, сол есіме түскенде осы күнде күлкім келеді. Өзім қыдырып кеттім. Ал Мұқасəли мен үшін Талғарға барып техникумның жағдайымен танысып, сынақтың қай кезде болатынын, кімдердің экзамен алатынын білуге аттанды. Екеуміз Айт деген атадан тарайтын Қалыбек батырдың бір бұтағымыз.

	Қалыбек – Жоңғар шапқыншылығында елін бастап туған жерін қорғап, оны басқыншылардан азат етуде ерен ерлігімен аты шыққан тарихи тұлға. Тапқыр да табанды батыр екен ол. Тарихы жаңадан ел аузындағы аңыз арқылы бізге жеткен Əлмерек, Əжібай, Сүйіндік, Биеке, Қожбанбет, Шоған абыздың замандасы. Бұлардың есімін елі ардақтап, ұранға айналдырған.

	Мұқасəли, Мұқатай үшеуміз емшектес туыс болмасақ та, елдік ынтымақты жалғаған бауырлармыз. Мұқатаймен алты атадан, Мұқасəлимен үш атадан қосыламын.

	Бар адамға ақысыз қызмет етіп, ағайындық адал парызын өтеген ұрпақтың ең соңғы мұрагерлері Мұқасəлидің замандастары шығар.

	Ал сол уақыттағы тұрмыстан жүз есе артық тіршілік етсе де өз жақсылығы өзіне жетпейтіндер аз ба: ұялы телефонмен сөйлесіп, модымен киініп, мерседеспен жүрген бағзы біреулерді көргенде:

	«Құдай-ау, болашақ өсер өркенімізді қазақ табиғатында жоқ қатыгездіктен сақта» деп тілеймін. Алды адамға да, ақ та, көк те автобусқа толы аялдамада Мұқатай екеумізді Əсет күтіп тұр екен. Мен: «Бүбіш те келсе екен» деп қиялдағанмын. Жоқ. Сұрауға батпадым. Əсет ерекше көңілді. Оқуға қабылданды ғой. Дөңгелек ақ құба да емес, қара да емес, қазақша айтқанда бидай өңді Əсеттің қалың қасты ойлы қара көзі күлімдеп:

	– Бір автобус кетіп қалды. Адамдар көп. Қазір екіншісі жүреді,

	– деп ыржиып еді, астыңғы қалың ерні салбырап кетті.

	– Билетті жолда аламыз ба? – Мұқатай көксандыққа ұқсас аялдама конторының бізге қараған керегесіндегі ашық терезге қарай тізілген кезектегілерді көзінің қиығымен шолып өтті.

	– Билетсіз кондуктор машинаға мінгізбейді.

	Мұқатай жолақысын беру керек дегенді аңдытып жалтақтап маған қарады. Қалтамнан ескі қапшығымды шығарып ақша ала бергенімде:

	– Темекі де бітті, – деп күңк етті. Ол үлкендерден өзінше жасырғансып шылым шегеді. Қолына бес сом ұстатып едім Əсетке тіктеп:

	– Бір кісіге қанша алады? – деп сұрады.

	– Тоқсан бес тиын...

	– Онда бұл көп... – Мұқатай қатардағы «газвода» сатып жанығып тұрған сары қызға таяп: «Темікі бар ма?» деп еді, тиын санап тұқырайған ол иегін де көтермей басын шайқады. Шөлдегендер көп-ақ. Стақанның босауын күтіп тізіліп тұр. Одан арғы газет-жур-



	нал сататын қобдиға аялдамай қазіргі М.Мақатаев атындағы көше бойындағы маңдайшасына ақ матадан күнқағар ұстаған сыра, темекі т.б. ұсақ-түйек зат сататын дүкенге барып керектісін алып қайтты. Жақындай бере:

	– Кезекке тұрдың ба? – деді Əсетке. Ол басын изеді, үш сомды қолына ұстатып, қалғанын маған қайырды. Билет алушылар топырлаған көк үйдің артындағы көгілдір аспанға шаншылған биік-биік үш теректің түбіне қарай темекі тартуға кетті.

	Аялдамада адам көп. Жазғы демалысқа шығып қаланы көруге келгендер ме, жоқ институтқа оқуға түсетіндер ме, айырып болмайсың. Кілең жастар. Ұлдардан қыздар көп. Қарғалы комбинатына автобус жүретінін хабарлады. Жүргіншілер шетте тұрған ақ автобусқа жапырыла ұмтылды. Асықпасақ қалып қалатындаймыз. Таласа есіктен кірдік. Менің жаныма бір қара қыз келіп жайғасты. Əсет пен Мұқатай жылжып барып артқы орындыққа отырды. Өздерінше күбірлесіп мырс-мырс күледі. Қаладан шықтық. Ол кезде қазіргі Алматы мен Ұзынағаш кеңшарының ортасындағы кең жол жоқ. Күн ашық. Сол жағымызда Алатаудың ақ бас шоқылары. Оң қапталымыз жасыл торқа балауса, жусан жамылған бел-белес. Көз жетер жерден арғы күн қызуынан мұнартқан дала көк жиекпен астасып жатыр. Жолдың жиегі қаздай тізілген қайың, одан ары жайқалған бау-бақша. Арасында тақта-тақта жасыл жапырағы қаулаған егістікке ұқсас жер жатыр. Мəуелі бұтағы майысып жерге иілген ағашқа сəп салып қарасаң толыса бастаған шоқ-шоқ алма көзге шалынады. Табиғаттың дəл осындай əсемдігін бірінші рет көруім. Арасында қызыл да, сары, көк те, ақ гүлдері алаулаған балауса жасыл шалғынның исі бұрқырайды.

	...Заңғар-заңғар таулар қоршаған қазақтың шаңырағындай дөпдөңгелек ең биік жерде дүниеге келіппін. Оңтүстікте алты ай бойы ақ қар жамылып жататын табиғаты қатал жер менің туған жерім. Онда мұндай ағаш та, алма да, тақта-тақта көкөніс өсетін алқап та жоқ. Тау бар. Сол тау қоршаған дала бар. Адамдардың мінезқұлқы да соған ұқсас. Кімге болса да құлай сенеді. «Осы маған қулық ойлайды-ау, қастандық етеді-ау немесе алдайды-ау» деп күмəнданбайды, сенеді. Əбден тасы тауға соғылғанда басқаны күстаналамай өз бармағын өзі шайнайды.

	Сол мамырда қары кетіп, маусымда гүл бəйшешегі қауыз жарған, атты кісі жүзіп жүретін көк шалғыны жайқалған Қарқарада ертеде ұлы бабамыз Қараш батыр хандық құрған. ҮйсінҚаңлы мемлекетінің астанасы Шығу деген қала болған. Біздің үлкен атамыз Бəйдібектің əкесі Қараш хан (530 – 604 жж.) əкесі ұлы қаған Естеместен (576 ж. дүниеден өткен) мұраланған. Сол Қараш ханның Қарқара өзенінің күншығыс босағасында Шығу қаласының (Құмкенттің) күнбатысында зираты бар. Қытай мемлекеті қорғанын соғып алған соң батысындағы күшті ҮйсінҚаңлы мемлекетін күйрете жеңу үшін соғыс ашқан. Соғыста 74 жастағы Қараш батыр майдан алаңында қаза болған. Сарбаздары өзен тасынан алып, тасты жерленген зиратына əкеп қойғанда биіктігі 50 метр, аумағының қойға қора болардай жерде тас пирамида бой көтерген. Оны халық ертеде: «Қараш зираты» десе, уақыт өте келе «Қараш төбесі» деген. «Қараш төбесі» қазір де бар. Осы жеңілістен кейін Үйсін мемлекеті шегініп, төте жүріп Күнгей Алатауының қазіргі Есік қаласы тұрған жерінен асып, Іле дариясының бойына түскен. Сол көш асқан жолды «Қараш асуы» немесе «Қараш шоқысы» атаған. Бұл деректерді əркім əртүрлі пайдаланады. Кім жазса да өз қолының иіміне бұруға тырысады.

	Бағзы біреулері бұл атауды бұрмалап, «Қараш таулары» деп тіркейді. Негізінде «Қараш асуы» не «Қараш шоқысы». Қараш деген тау жоқ, Алатау деген тау бар. Қараш хан, Қараш батыр жайлы Қытай шежіресінде 604 жылы дүниеден қайтты деп жазған. Бұл аңыз емес, ақиқат. Қараш қорғаны Есік, Таразда ғана емес. Кегеннің өр жағындағы Шығу (ел кейін Құмкент, Құмтөкей деп кеткен) қаласының екі қапталында да бар. Қазір де көретін көзге төбелер айғайлап тұр.

	Мұқатай екеуміз сол тарих тамыры тереңде жатқан атақонысымыздан бесінде аттанған едік. «Қара шофер» Оразəлінің бензовозына кенедей жабысып мінгенбіз. Марқұм Оразəлінің өңі қара болғанымен, көңілі аппақ еді. Қайқы кезеңіне шығып, одан қия беткейдегі қылыштың жүзіндей иір-қиыр жолмен жазыққа түскенше жаным тырнағымның ұшында отырды...

	Екі таудың арасындағы бір түп ағашы жоқ мидай жазықты жиектеген кедір-бұдыр тас жолда қара «Газик» қаңбақтай домалап келеді. Сол қапталдағы Қулық тауының қиыр шығыс етегі қатқан қара бауырдай.

	Бензовоз домалағаннан домалап Шарын өзеніне еңкейгенде қабырғасы ақ кемік шыңырауға құлап бара жатқандай сезінгенмін.

	Табанындағы көкжал арыстандай дөңбекшіген жалынды əуелде от екен деп Оразəліден:

	– Аға, анау не? – деп таңдана сұрап едім.

	Күдірейген қара мұртты ел «қара шофер» атаған Оразəлі естіді ме, жоқ естісе де жауап бермеді ме, бетіме адырая қараған да қойған.

	Оның арасында көкжалын оттай лаулаған тар шатқалдағы суға да жеттік. Үстіндегі ағаш көпір маған қияметтің, о дүниедегі, ауылдағы қариялар қилы-қилы əңгімеге арқау ететін қияметінің қыл көпірі секілді екен. Сасқалақтағаным соншама, одан қалай өткенімізді байқамай қалдым. Қара «газик» қайқайып жатқан жолмен көтерілгенде аспанға өрмелеп бара жатқандай көзімді жұмып алғанмын.

	Біздің ауылда даңғырлақ ағалар көп. Солардың бірі елді, жерді көргенін айтып мақтанғанда: «Е, е, біз, əуелі Шарыннан да өткенбіз» деген екен. Сондағы Шарыны ауылдың іргесіндегі көз жететін тұғыл екен.

	Шарынға еңкейе бергенде күн көмбеден алған күлшедей қызарып тұрған еді, енді өзенге еңкейгенде қараңғы үңгірге өңмеңдеп кіріп бара жатқандай едік. Содан, иə содан: «Əй, тұр! Мынау ұйықтап қалған ба? Түс!» – деген Оразəлінің гүрілдеген даусынан ояндым. Алматыға келіппіз. Бір көруді неше күннен бері армандаған Алматыға қалай келгенімді байқамай қалғанмын.

	Сол жүрген жолмен, көрген жермен салыстырғанда Əсеттің туған жері жұмақ екен. Жолмен емес, ертегідегі кілем бетінде қалықтап ұшып келе жатқандаймын.

	Жанымдағы қара қызды мына мені таң-тамаша еткен жол да, алмасы төгілген жер де селт еткізбейтіндей. Міз бақпайды. Қысқа етіп қырыққан қою қара шашынан, қаздың жұмыртқасындай қос анарын жапқан көк кофтасынан да иіс майдың жұпар иісі аңқиды. Бетіне тура қарауға батылым жетпей келеді. Мұқатай екеуміз ауылдағы беті жылтыраған бүкіл қызға «ғашық болып» хат жазғанымызбен, бір де бірінің жанына жақындамаған екенбіз.

	«Бұқаның буға, азбанның дуға «семіргені» секілді серілік жасаппыз. Осындай əлемтапырақ сезім арпалысында отырып иығына иығым тиіп кетіп еді, бойымнан ыстық бір ағын ағып өтті. Алақаныма дейін терледі.



	8

	Алдымыздағы бүк түсіп жатқан қоянның жонындай дөңге таяна бере автобус сол бүйірден қосылған жолға бұрылды.

	Қарсымыздағы Алатаудың өркеш-өркеш шоқылары ақ жібек орамал байлап алғандай күн сəулесімен шағылысып, жанарымды қарыды. Етегіндегі жасыл орман аптаптан қызынып мұнартып жатыр. Төскейдегі Қарғалы кеңшары алыстан көзге шағын болып көрінгенімен жақындағанда жайылып, сала-сала көшеге айналды да кетті. Біз көлденең үлкен көшенің қиылысында қалдық.

	Ауылдың ортасындағы Қожамқұлдың үйі тік көшенің күнбатыс қапталында екен. Екі терезесі көшеге, есігі солтүстікке қараған жатаған шатырлы үйдің ауласын қоршаған тақтай шарбақтың қақпасына келіп тоқтағанымызда бау-бақша жақтан көрінген кейуана кеудесін тіктеп сəл аңтарыла қалды да, Əсетті таныды білем:

	– Қашан келдің, ей? Кір. Неғып тұрсың? – деп кең етекті қоңыр көйлегін желпілдете шапшаң адымдап бізге қарай ұмтылды. Алқымынан бір байлаған орамалынан ақ қырау шалған маңдай шашы бұрқырай көрінген Қайыпжамал бізге жеткенше:

	– Бүбіш қайда? Оқуың не болды? Мына балаларың кім? – деп бəрі-бəрін сұрап үлгерді (кейін Салауат сол үйдің алдынан биік, жаңа жобамен өз шаңырағын көтерді). Сағынып қалыпты. Əсеттің жауап беруін күтпей, құшағына қысып, тершіген маңдайынан иіскеп тұрып, бізге көз қиығын салды да:

	– Мына балаларың кім? – деп қайталап сұрады. Екі езуін құлағына жеткізе мəз болып ыржиған Əсет:

	– Менің достарым! – деп апасының шолақ қамзолының ағытылып кеткен түймесін ұстады.

	– Достарым дейсің бе, жақсы, жақсы. Осы өзіміздің ауылдан ба?

	– Жоқ.

	– Енді қайдан, құдай-ау? – Апасы бізге шошына қарады.

	– Мен секілді бұлар да оқуға келіпті.

	– Қайдан?

	– Кегеннен!

	– Кеген, Кеген. Е-е-е, Жалаңаштан ғой?

	– Иə. Ол ауданның орталығы, – Мұқатай түсіндірмек болып еді, Əсеттің апасы оны тоспай.



	– Əке-шешелерің бар ма? – деп сұрады.

	– Жоқ, – деді Мұқатай.

	– Менің анам бар! – дедім сол сəтте.

	Қария Əсетінің келгеніне керемет қуанды. Қуанып жүріп бізден де əр нəрсені сұрады.

	Ол сұрақтарының біздің көңілімізге ауыр тигеніне де, жеңіл тигеніне де мəн берген жоқ. Қалбалақтап үйге кіргізді. Қазанаяқты салдырлатып шай қоюға кірісті. Арасында: «Əй, Əсет, əлгі Сəрсенбай ағаңа бардың ба, е... е... е, өзің Бүбіханның үйінде жүрсің ғой, ə? Иə, иə, кеше Бүбіш келген, сол айтты. Əлгі шал, атаң, Қожаекең малға өзі қарап жүр. Сені ойлап, уһлеп, ұйықтай алмай шықты. Қуанатын болды», – деді.

	Қоржынбас үйдің ортасындағы шыны-аяғы жиналмай тұрған дөңгелек жозыны айнала жайғасқанбыз. Есік жақтағы шетте отырған Əсеттің қасына барып тізе бүкті.

	Сонан соң, иə сонан соң ұзақ уақыт көрмей сағынғандай (Алматыға кеткеніне бір апта да болған жоқ) Əсетке мейірлене жəудірей қарап алды да, тарамыс-тарамыс саусақтарымен оның ұйпаланған шашынан сипалай бастады. Əсет жымың-жымың етіп Қайыпжамал апайдың кеудесіне басын қойды. Шіркін ананың құшағы-ай...

	...Бейсеудің алты ұлы, бір қызы болыпты. Əке, ана тəрбиесінен шығар бүкіл Қарғалыдағы Айқым-Қалқаман сүйінгендіктен:

	«Бейсеудің алты арысы» деген екен.

	Үлкені Смағұл арабша оқу, жазуды үйреніп, айтулы молда болыпты. Алғаш рет ауылда шəкірт тəрбиелепті (қазір немерелері ғылым жолында жүр). Одан кейінгі Смайлы сыпайы, сымбатты жігіт атанған. Үлкенді көрсе үйіріліп сəлем беріп, кішіге кездессе қолынан келгенше көмек беріпті (Смайлдың ұлы Сəрсенбай елу жыл қоғамдың тəртіпке сақшы болып, полковник шенмен демалысқа шықты. Енді өзі немере тəрбиелеп жүр).

	Ортаншысы осы біз келген Қожамқұл кария екен. Өзінен кейінгі інісі Жекебай екеуінің іргесі бөлінбепті. Ел осы тату-тəттілігіне риза болғандықтан мақтапты. Қожамқұлдың алдында Жекебай баладай қызмет етіпті. Алдажан, Əбіштің əкесі отау болып бөлек шыққанымен, бөлек қазан көтермепті. Əсеттің əкесі Көпбай өз отын өзі жағып үлгермей, Əсет: «Əке!» деп танып, біліп үлгермей майданға кетіпті.

	Бейсеу ақсақал о дүниеге Қожамқұл мен Жекебайдың шаңырағынан аттаныпты.

	Мына Əсетін аймалап, аялап отырған аяулы келіні Қайыпжамал ең соңғы иман суын өз қолымен құйып берген екен.

	Бейсеу отырғанда Қожамқұл мен Жекебайдың үйін: «Бəрімізге ортақ қара шаңырақ. Өз үйіміз!» деп құрметтепті. Жасқанбай, жалтақтамай табалдырығын аттапты.

	Қожамқұл мен Қайыпжамал өз кіндіктерінен ұрпақ сүймесе де, туыстарының күндіз демей, түн демей кіріп-шығып жата тын ынтымағының арқасында тағдырдың ол кемтігін білмепті. Білінбепті.

	Айтып, айтпай неге керек, өмір өз дегенін ерте ме, кеш пе, білдіреді.

	Көңіл түгілі, шара толы су да буға айналады. Ол да ортаяды, оған қарағанда адам жаны сезімнің домбырасы. Ішегі сəл артық-ауыс қозғалтсаң да діріл қағады. Бір кездегі емес-ау, кешегі Бейсеудің мəуелі бəйтерегінің шоғыр бұтағы селдірегендей еді. Əсетіне ұқсап ақырындап сағымдай толқып алыстай беретін секілді. Осылар өскенде басына шырақ жағып отыратындай тіршілікке іңкəр көңілмен құмартатын. Бұлар бір күн жоқ болса өздері, өздері бір күн жоқ болса бұлар өмір сүре алмайтындай ойлайтын. Бүбіш ҚазМУ-ге оқуға түскенде қуануын қуанды, бірақ күнде бірге жүрген көңілдері көпке дейін құлазыған. «Əй, бүгін Бүбішке барып келейін. Қалы қалай екен. Оқуын білейін» деп бір күн Қожамқұл, екінші күні өзі Алматыға əйтеуір бір сылтау тауып барып қайтатын. Бірте-бірте қалыпты тірлікке айналап, ол жүрістері де сиреп барады. Бүбіш Əсетті өткен жылы-ақ Алматыға оқытамын деп тыпырлап еді, екеуі қыңырайып рұқсат етпей қойған. Ақыры ойлағанын орындады. Енді жандарында Салауат қана жүр.

	Осындай ой ағынында малтыған Қайыпжамал созғалақтап орнынан тұрып шай қоюға əзірленді.

	«Əкелі, шешелі бала бақытты ғой» деп ойладым. Кешке тарта өрістегі малын айдап Қожамқұл келді. Қияқ мұртты, қыр мұрынды, тобылғы тары өңді тырақай қара шал, көнетоз сұр қалпағын желкесіне қамшы ұстаған қолымен итеріп тастап арбайған жирен қасқа аттан аударылып түсіп, арсалаңдап алдынан шыққан Əсетті құшақтап, маңдайынан сүйді. Ол анасына қарағанда əкесіне жақан, батыл екен.

	– Салауатты жібермей салпаңдап малға барып жүргенің не? – деді шалқалап. Қожамқұлдың шандыр-шандыр тамағының астынан қарап, екі езуін екі құлағына жеткізе ыржиғанда астыңғы дүрдік ерні иегіне ілініп тұрғандай көрінеді екен.

	Біз сол кезде Əсеттің туған ата-анасы Қожамқұл мен Қайыпжамал деп түсіндік.

	Қожамқұл алғаш көргенімізде сұсты, қатал адам секілді еді, үйренісе келе байқадық, жайдары, шымшып сөйлейтін əзілі бар екен.

	– Оқу не болды? – деді Əсетке.

	– Алматыда...

	– Білемін. Жатақхана бере ме?

	– Береді. Бір жетіден кейін, мына Мұқатай екеуміз барып орнымызды аламыз. – Қария есігінің алдында қылтиып, қатар тұрған Мұқатай екеумізге сонда ғана көз қиығын салды.

	– Е, бұлар кімдер?

	– Менің достарым. – Əсет көше жақ шетінде тұрған мені иегімен көрсетіп: – Досан, одан төменгі Мұқатай. Екеуі де өлең жазады. Ақын. Жақсы балалар, – деді.

	– Осы өзіміздің ауылдан ба? Кімнің балалары? – Мұқатай екеуміз жанына жақындап сəлем бердік.

	– Жоқ, əке. Кеген ауданынан келген.

	– Сені сұрайтын балалар көп. «Қашан келеді, қашан келеді?» деп апаң екеумізге тыныштық бермейді. Əй, кемпір! – Қарт біздің басымыздан асыра қарап кемпірін іздеді. – Əй, əлгі қара қыздың аты кім еді. Сол тықылдап күнде келетін. Кешелі бері көрмедім.

	– Ə, ə, əлгі біздің көшенің басында тұратын қызды айтасың ба? – Өзі көрінбеген Қайыпжамалдың даусы ашық тұрған есіктен саңқылдай анық естілді.

	– Иə!

	– Ол жаңа өзімізбен бірге Алматыдан келді. Мына Досанның жанында отырды. Гүлмарияны айтасың ба? – Əсеттің сұрағына апасы үйден шықпай уəж қайырды.

	– Иə. Сол-сол... Өзі пысық.

	– Келіннің пысығы жақсы, кемпір. Екеумізге жақсылап шай қайнатып береді. – Қожамқұл əзілдегенін білдіріп қолтығында тұрған Əсетті қысып-қысып қойды.

	– Ой, атам, қызық, ей, – Əсет кет əрі емес секілді, əдеттегісіндей мырс-мырс күлді. Қызарақтап:

	– Ол өзіміздің туысқан емес пе? – деді.

	Жолда, автобуста менің жанымда отырған қызды Əсет жақсы білетін болды. Қожамқұл:

	– Қазақ өз «қарындасын» өзі алып жүріп өсіп-өркендеген осы халге жетті, – деп бізге қарап езуінен жымиып атын жетелеп, ауласының түпкі жағындағы төбесіне жаңа шабылған шөп жиналған қораға қарай аяңдады.

	Қайыпжамал апай барын аямады. Қазан көтеріп ет асыпты. Ауылдың тамағын сағыныппыз. Қария ас ішіп болған соң жайымызды нақтылап сұрады.

	Мен əкемнен бес жасымда қалғанымды, анамның Ұзынбұлақ совхозында, Жалаулы бөлімшесінде сауыншы екенін, інімнің Кеген мектеп-интернатында, ал қарындасымның сол селода əкемнің ағасының баласы Есенаман деген туысымыздың үйінде бірінші сыныпқа барғанын айттым. Сөзімізді тыңдап дастарқан шетінде отырған Қайыпжамал:

	– Қай жылы кетті, – деп сұрады.

	– 1942 жылы.

	– Е, е, е, біздің төрежігітпен қатар кеткен екен-ау, – Төрежігіт деп отырғаны Көпбай екен. Қайнысы болған соң атын тергегені ғой. (Ол кісінің Əсеттің əкесі екенін кейін білдік).

	Қожамқұл аяғын созып дөңгелек жозы шетіне шынтақтаған. Не ойлағанын, көпке дейін үндемеді. Сонан соң менен төмен отырған Мұқатайға назар аударды. Біз: «Сенің кімің бар?» деп қарағанын бірден түсіндік. Мұқатай əңгімесін күмілжіп бастады. Анасының дүниеден ерте кеткенін айтқанда дауысы дірілдеп кетті. Көзін жыпылықтатып Қайыпжал мен Қожамқұлға қарап сəл бөгелді. Өзіне-өзі келген соң əңгімесін қайта сабақтады. Ол əкесінің үш ағайынды екенін, бəрінің соғысқа барғанын солардан тірі оралғаны Алтай екенін айта келіп:

	– Ол кісі де балалы-шағалы, жарымжан. Ағам əскерге кетті. Қазір Балтық теңіз флотында (сол жерде орыс қызына үйленіп елге келмей мəңгі қалды. Мұқатай марқұм өлі-тірі екенін білмей дүниеден өтті). Қарындасым, – ол иегімен мені көрсетіп, – Досанның қарындасы Кекіл екеуі биыл мектепке барады, – деп бітірді.

	– Гитлер салған жара жазылғанша көп уақыт керек қой, – деді Қожамқұл. Оған қабаттасқан Қайыпжамал апай:

	– Аты өшсін, атың өшкірдің. Менің бес бауырымның біреуі де оралмады. Бəрі де жалындаған жайсаң еді. Жайсаң еді. Аяулы асылдарым-ай, – деп көкірегін кере күрсініп жіберді.

	Бір сəтте рухтарына тағзым еткендей үнсіз қалдық. Əрқайсымыздың ауыр алған деміміз естіліп тұрды.

	Əкеміздің өңі-түсін анық ажырата алмай қалған біз қай жақсылығын еске аламыз. Əке құшағының жылылығын сезбей де қалдық. Оның сотқар-сотанақ қылығымызға ашуланғанын да, сəл сəбилік еркелігімізді көріп, əке болып қуанғанын да көргеміз жоқ. Мұқатай екеуміздің əке жайлы түсінік-түйсігіміз мына Əсет секілді əкелі-шешелі балалардың мерейленгеніне, мейірімденгеніне қарап қанағаттанып, қам көңілмен күлімдей қарағанымыз ғана.

	Əсеттің атасы мен анасының сөзін əрқайсымыз өз көкірегімізге сыйғанша қабылдап, ой сүзгісінен өткіздік.

	Мен өзіміздің ауылдағы соғыстан келген, жай келмеген он екі мүшесінің бірінен, не аяғынан, не қолынан айырылған, не шекесінің жартысы жоқ, миы солқылдап көрініп тұратын «кантужный» ағаларымды есіме түсірдім.

	Жалаулыға соғыстан бірінші болып, туыс ағай Бибатыр келді.

	«Ол келе жатыр!» деген хабарды естігендегі елдің қуанғаны дəл бүгінгі күнгідей көз алдымда тұр.

	...Ауыл Қулық тауының күншығыс етегінде Кеген өзенінің жағасында. Бұл өзен бастауын ақын Мұқағали Мақатаевтың туған жері – Қарасаздан алады. Қарасаздың қайнарынан басын алған қамшының өріміндей көп бұлақ Жоңғар Алатауы басталатын Айғайтас шоқысының бауырына келгенде жиналып бір арнаға түседі. Алдындағы теңізден шығып қалған жайын балыққа ұқсас Кеген елді мекені қоныстанған (аудан орталығы) дөңнің бүйіріне тірелгенде тұмсығы тасқа тигендей қиыр шығысқа жалт бұрылады. Содан бастап ирек-ирек иірім жасап қарсысындағы Қулық тауының етегін өрнектей ағып домбыраның тиегіндей (ел сондықтан да «Тиектас» дейтін) Алатау мен Қулық тауы түйісетін жерге жете бере Қарқара өзеніне қосылады. Екі өзеннің асау ағысы Тиектастың түбін үңги тіліп екі қапталы жалама жартас тар шатқалда тулайды. Бұл атақты Шарын өзенінің, Шарын коньонының басы...



	Дүниеде қиял жүйрік. Сол ауылымның өзен, көлін, жыра-жылғасын, тау-тасын қас қаққандай уақытта шарлап шықтым.

	Жаңағы Қайыпжамал анамның Гитлерді қарғағаны, алтыннан да қымбат бауырларын есіне алғаны есіме көп нəрсені түсірді. Жыл өткен сайын аты ұмыт бола бастаған аяулы əкемнің бейнесін елестеттім. Ақырында кімге ұқсатарымды білмедім. Ешкімге де ұқсамайтын секілді. Тек ауылдас туыстарымыздың: «Ақ көңіл еді. Қой бағып жүргенде бір ұйғыр кездесіп жөн сұрасқанда, астық іздегендігін айтыпты. Жарықтық жаяу ұйғыр қанша дəн көтереді деді ме екен. Əй, онда біздің үйге кел, көмектесемін депті. Үш күннен соң əлгі ұйғыр бірі есекке мініп, екіншісін жетелеп, қап, дағарын артып жетпей ме.

	Сөйтсе колхоз малын баққам өз үйінде бір қап бидай, екі шелек ұны ғана бар екен. «Айттым, ұят болады» деп айналадағы ағайынның бар астығын жиып беріп аттандырыпты. Ұйғыр кеткен соң туыстары ренжімей ме, сөйтсе əкем марқұм: «Əй, қайдан білейін, бұлай артынып-тартынып келерін. Жаяу кісі көп болса төрт-бес шелек астық көтерер. Өзімде барды берермін деп ойлап едім. Қателесіппін. Ендігі еңбек күніме берген астықты сендер ге беремін» – деп құтылыпты. Мені көргенде замандас жесірлер:

	«Сен де əкеңе ұқсап астық іздеген сартты шақырып келіп жүрме!» деп əзілдей ескертеді. Əкемді есіне алған сол жесірлерді түгел елестетіп шықтым...

	– Қой, жаталық. Ертең не істейсіңдер? – деп Қожамқұл бəрімізге ортақ сауал тастады.

	– Мен Алматыға қайтамын, – дедім.

	Əсет пен Мұқатай сəрсенбіге дейін ауылда боламыз деді. Қария:

	«Онда екеуің таудағы шабылып дестеде жатқан шөпті шөмелеп беріңдер» деп тапсырды. Екеуі қуана келісті.

	Əсет: «Далаға жатамыз!» деп, қораның төбесіндегі көтерме шатырдың астындағы көктің иісі бұрқыраған жаңа шөптің үстіне төсек салу қамына кірісті.

	Ет үйренді. Біріміз көрпе, екіншіміз төсеніштерді, үшіншіміз жастықты көтердік. Төскейдегі Қарғалы түнде биіктеп кетеді екен. Екі қапталындағы ауыл, етектегі Ұзынағаш (аудан орталығы) кеңшары шоқ-шоқ от болып «жайнап» жатыр. Қолыңды созсаң жететіндей. Бір шөкім бұлт жоқ, көгілдір аспандағы жұлдыздар дір-дір етеді.



	9

	Тең-тұстастарымыз, замандастарымыз жанымызда жүргенде қадіріне жетіп, қасиетін бағаладық па? Əй, қайдам, енді пайымдасам мəңгі бірге болатындай елеусіз қалдырған сəтіміз көп секілді. Кездескен шақта ғана қауышқанымызбен, барымызды базарлап сый-құрмет жасағанымызбен аяғына жеткенше атқара алмағандаймын.

	Тіпті, кейде тіршіліктің түйткілінен асып кете алмай ұсақ-түйек себеп-салдардың ығын ықтап қалғандаймын.

	Бағзы біреулер бəрін де мінсіз атқардым дейтін шығар. Олары да дұрыс болар. Тек, иə, тек өткен өмірімнің куəсі жоқ демегін.

	Өздері жоқ болғанымен ұрпағы бар, əркезде ой-санамызда сақталған рухы бар.

	Еврейлер: «Əбден іс біткеннен кейінгі қазақтың ақылын құдай маған жұмыс басталмай тұрғанда берер ме еді» деп армандайды.

	Менің бұл топшылауым соның бірі шығар. Бəрі де өтті де кетті. Дүниеге пенде болып келгеннен кейін жаратушы табиғат пенделерге тəн кемшіліктен де, кемеңгерліктен де ешқайсымызды құралақан қалдырмаған. Соны өз тіршілігімізге дұрыс пайдалана алдық па? Оған бағаны осы кітапты оқып біткен соң берерсіз. Біз Əсет, Мұқатай үшеуміз ат жалын тартып мініп, арманымыздың биігіне тырмысып өз жолымызды бастағанда да, одан кейін де

	«Жақсылық жасадық», «Мен болмасам ит қуып, ирек қамшылап кетер еді» деп айғайлаған ағайын-туыс аз болған жоқ. Көп. Əлі де табылады. Бар болғандары жақсы. Жоқ болса қайтер едік. Арық атқа айт-шу деген де демеу. Арық атқа қатты тиген қамшы да ауыр. Оны да ойла...

	Өмірдің үлкен театрының сахнасына біз қалай шықтық? Əрбір тіршілік иелері өздеріне жарасымды, мінез-құлқына сай мінездеріне ие болып, миллиондаған көрермендерінен бағасын алып мəре-сəре болғанда, əке, аға тəрбиесін көрмеген біздер сол театр сахнасында қандай кейіпкердің бейнесін сомдадық?

	Бұған пікір айтуға да асықпаңыз. Адам өз құлағын өзі қалай көре алмаса, кемшілігін де, жетістігін де дəл солай көре алмайды. Əрі оған əділ баға да бере алмайды. Əрі əрбір қуыс кеуденің өзіндік өзімшілдігі тағы бар... Оны да ойла...

	Қарғалыдан келген соң Мұқатай: «Оқу басталғанша ауылға барып келемін» деп Кегенге кетті. Əсет музыкадан сауатын ашу үшін Ибрагим Нүсіпбаевтан дəріс алуға кірісті.

	Мен Талғар қаласындағы қазіргі Мəсімхан Бейсебаев атындағы ауылшаруашылық техникумның орта білімді агрономдар даярлайтын факультетіне документімді тапсырдым. (М.Бейсебаев ірі мемлекет қайраткері. Алматы облыстық партия комитетінің бірінші хатшысы, Республика Министрлер кеңесінің төрағасы болған білімді, білікті азамат).

	Бұл менің қалауыммен емес, туысқан ағайым Мұқасəлидің ұйғарымымен шешілді. Оның бар мақсаты мені оқыту. Бұзық жолға түсіп кетуім мүмкін. Өйткені ауылдан қайсыбір жетіскенімнен келіп жүрмін. Өзімше «көп білермендігімнен», «күштілігімнен» сыймадым емес пе? Ендеше Мұқасəли үлкендік əрі бауырлық парызын атқарып дұрыс жолға салуы керек. Мен ағаның талабына қарсы келе алмадым. Тек сабағының бəрі орысша жүреді екен.

	«Оқи алмаймын ба?» деп жүрексіндім. Бүкіл ауылда Шпицин деген малдəрігері барын, оның қазақ тілін қазақтан жақсы білетінін əңгіменің басында жазғанмын. Орысша хлеб, соль, т.с.с. бірдіекілі сөзді Ерна Рудефовна деген неміс əйелінен, кейін Сəлима Құлжанова (Семейде орыс мектебін ашқан Құлжановтар əулетінен) апайдан үйренгенмін.

	Уақыт – режиссер, үшеумізді өмір театрдың сахнасына осылай алып шықты. Сан ғасыр бойы шиыр болған қазақ топырағына тағы да үш соқпақ сарабын салды. Ұзын ба, қысқа ма? Дəл сол сəтте ешкім де, ешқайсымыз да ой жүгіртпегеніміз ақиқат. Үш тағдыр тамыр тартты. Арқалайтын тауқыметіміз ауыр ма, жеңіл ме? Діттеген жерімізге жеткізе аламыз ба, жоқ, М.Шолоховтың

	«Тынық Дон» романындағы сығандардан сатып алған Шухрайдың көк байталы секілді орта жолда қаламыз ба. Бəрі... бəрі белгісіз еді. Əйтеуір классик жазушы Əбдіжəміл Нұрпейісовтың «Қан мен тер» романындағы Судыр Ахмет əкеміз секілді бір-бір қарағайдай арманымызды арқалап жолға шықтық. Ол кісінің қасық та жасай алмағанын білесіздер.

	Біздің болашақта не тындырарымыз белгісіз еді. Жаныңда достарың жүргенде ештемеге тереңдеп ой тоқтатпайды екенсің. Қас қағым сəттік көрініске қызықтап көңіл бөліп, алаңсыздығымызды, аңғалдылымызды, жолда кездескен базарда кездескен қызға үзіле қарағанымызды, т.с.с. қылықтарымызды айтып əжуалап уақыт өткенін байқамайды екенмін. Мұқаң күніне бес диктант жаздырады. Ол қатемді түзегенде парағым қызыл ала болады да шығады. Өзі шаруасымен кеткенде: «Қайтадан бəрін көшір!» деп тапсырады. Айтқанын орындаймын. Əуелде дүниедегі азап секілді еді, соншама қате жібергеніме намыстанып əлденеше рет ауылға кеткім келді. Бірақ бір құдіретті күш жібермеді.

	Аға жүктеген тозақтан құтылған соң баздың алдындағы Алматы өзенінің жағасындағы саяғы 1921 жылы тасқан ағызып келген шөккен түйедей жұмыр тастың үстіне шығып шоқайып отырып алып əрқилы қиялға сапар шегемін.

	Аяқ жетер жердегі қаланың халық көп баратын жеріне барып, келетініміз болмаса, шындықты мойындасам, дүниетанымымыз, өнер, мамандық, т.б. с.с. пендеге керекті кəсіптен бейхабар едім. Достарым барда ол байқалмапты. Олар кеткелі бері мен аквариумға толы судың ішіндегі бір тал шөп секілдімін. Бұл көшеде жүргінші де сирек. Баздың үлкен ағаш қақпасы алқа-салқа болып жа тыр. Күлəй жеңгем экзамен тапсыруға кеткен. Биыл қыздар институтының үшінші курсын бітіреді. Біздің ауданнаң оқуға жараған қыздары сол институтта. Алматы өзенінің жағасындағы біз тұрған қысқа көше Ташкент даңғылына қосылады. Сол көлденең көшенің жүргіншілері көп. Біздің үйге кім келсе де сол жолдан бұрылады. Қиялыммен қым-қиғаш, бірақ табан тірейтін бір тетігі жоқ кеңістікті шарлағаныммен екі көзім сол жолда. Кім де болса көңіл аулайтын танысты іздедім. Өмірімде тұңғыш рет жалғыздықты сезіндім. Жүрегімді мұнартқан бір сиқырлы мұң езгіледі. Егіліп бір жылағым келді. Иə, иə, жанымды сыздатқан жас өксусіз көзімнен сорғалап кеткенін байқамадым.

	Көшенің мүйісінен маған қарай бұрылған Əсетті көргенде, өлгенім тірілгендей, өшкен отым жанғандай денем қызынып кеудеме өкісік толып жылап жібердім.

	Оның шолақ жең ақ көйлегі, қара шалбары доп-домалақ денесіне керемет үйлесетін. Көрер көзге жайбасар, мінезі салмақты көрінетін. Ол тек жайма-шуақ мінезіне тəн қасиет. Қозғалысы мен жүрісі тез еді. Аяғын нық тастап борпылдата қатты жүреді. Қолымның сыртымен көзімнің жасын сүртіп үлгергенше жаныма келді. Көзін бақырайта ашып, аңырып тоқтай қалды да:

	– Ей, ей, неге жылап отырсың? Кім тиді? – Алақтай айналаны шолып шығып, – Ешкім де жоқ қой. Иə, иə, апаңды, бауырларыңды, ауылыңды сағынғансың ғой, – деп басымнан құшақтады. Мен уəж қайырмадым. Сөзін мақұлдап, басымды изей бердім.

	– Сен жылама! Достарың бар.

	Дос деп тұрғаны өздері. Менің бұлардан басқа бұл жерде кімім бар. Біз ешқашан да бөлінбейміз.

	– Үйлеріңде кім бар?

	– Ешкім жоқ.

	– Аға-жеңгең қайда?

	– Жеңгем институтта. Мұқаң бір досының үйіне ертең ерте кеткен.

	– Қашан келеді?

	Мен Əсетке жауап қайырудың орнына көше мүйісіне қарадым. Құдай-ау, бұл Алматыда адам көп. Калидоскоп секілді. Секунд сайын алмасып жатқандай. Базар барсаң, базар толы. Паркке барсаң, парк құжынаған халық. Жолға шықсаң, иық қағысқан жүргінші. Автобус, троллейбус аялдамасы да бос емес. Бір легі таласа-тырмыса мініп кетсе, бір шоғыры шашып жіберген гүл шоғы секілді айналаңды жайнатып жібереді. Ауылдан келген біз үшін мұндай сиқырлы, сырлы, сəулетті, сəнді қала жер бетінде жоқ. Тек Алатаудың алма бағы жайнаған баурайында ғана бар.

	– Өзің қайдан келесің? – Ол қалың қасын көтеріп:

	– Мен Ибрагим ағайдың үйінен шықтым. Ол кісі Максим Горький паркі жақта тұрады.

	Қолындағы шиыршықтаған қағазын ашты. Бұрын көрмеген дəптерім (мектепте ескі кітап бетіне жазып хат таныдық десем бүгінгі жаңа қазақ, «жабайы» капитализмде ғұмыр сүргендер сенер ме екен). Сыртында қобыз суреті бар. Əсет асықпай ашты. Поездің рельсі секілді сызықтардың басына қарындашпен қобыз суретін салыпты. Барбайған сұқ саусағымен соны көрсетіп, жымия бетіме қарап:

	– Скрипичный ключ! – Əр сызық үстіне тандыр күлше секілді сурет салыпты. Одан кейінгі жолға кермеге ілген отау бейнесін бір бетке толтырыпты. – До, ре, ми, фа, соль, ля, си, – деді Əсет.

	– Доң не? Ре, миың не?

	– Бұл музыканың алфавиті. Яғни əрпі. Ал мынау.

	– Өзімізше айтқанда, бас əріп. Одан кейінгісі екі, төрт тактілік.

	Дыбыстың жылдамдығына қарай өзгеріп отырады.

	– Қызық екен.

	– Ибрагим ағай: «Сыры терең математика», – деді.

	– Əн-күйде де математика бар екен-ау, ə?

	Мен үшін математика бүк түсіп жатқан алып құбыжық емес пе?

	Əсет дəптерін ұқыптап қайта орап тұрып:

	– Енді не істейміз? – деді.

	– Жүр, Көкбазарға.

	– Ел тарап жатқан шығар. Одан да Күлбаршын əпкемдікіне баралық. Сырлыбай жездем ауылға кеткен. Келген болар, – деді.

	Күлбаршын Бейсеудің үлкен ұлы Смағұл молданың тұңғышы. Панфилов көшесі мен Седова көшесінің қиылысында тұрады. Трамваймен барып жүргенбіз. Біз үшін оған міну де бір қызық.

	Есікті құлыптап, кілтті белгілі жерге жасырдым. Жолға шықтық. Əсет алда. Сөйлеп келеді.

	– Ей, сені сағынып қалдым ғой. Əлгі Мұқатайдан не хабар бар?

	– Келіннің бетін бірінші кім ашса сол ыстық емес пе?! Алматыға келгенде алғаш танысып, мұңдас, сырлас болған үшеуміз. Мен жауап бергенше ол сұрауын жалғады. – Əлгі Штепсельдерің қайда?

	– Штепселін мен қайдан білейін. Балағы жалпылдаған қара сəтен

	«брижіге» орала тез-тез жүріп қатарласып:

	– Ішет... сілтең не, ей? – дедім.

	Əсет күлгенде жайраңдап кететін. Менің дұрыс айта алмағаным оған қызық естілді ме, езуіндегі күлкісін жимаған күйі:

	– Қайталашы, не дедің? – деп өтінді.

	– Іште... сілте деп келе жатқан өзің емес пе?

	– Əй, іште сілте емес, Штепсель!

	– Ол кім?

	– Орыстардың кинода ойнайтын Штепсель, Тарапунка деген екі артисі бар. Сендер ауылда кино көрмейсіңдер ме? – Ол маған енді тақырқай қарады. Кегенде Борис деген не орыс емес, не қазақ емес бір киномеханик бар. Ол кино қойғанда клубқа əлі жеткендер ғана кіреді. Таласып-тартысып кино көргенімізбен қайсыбір əртісін біліп жатасың. Аш бəледен, қаш бəле «иə» деп басымды изедім.

	– Ол əртістің Штепселі ұзын, Тарапункасы қысқа. Менің сұрап келе жатқаным анау жолы ресторанға апарған, сол Штепсельден аумайтын жолдастарың.

	– Е, е, е, Сейдібақас па?

	– Дəл өзі.

	– Ол да Талғардағы техникумға документін тапсырды. Сонда квартирде жатыр.



	– Мен оның пошымына қарап отырып-ақ тойып қалдым. Аялдамаға əңгімелесіп жүріп тез-ақ жеттік. Адамдар көп-

	ақ екен. Гүлшоғы секілді. Трамвайды күткені күтіп, күтпегені кетіп жатыр. Шашы да аппақ, өңі де аппақ қызыл жібек көйлегі мықынына жабысып қалған өзіміз қатарлы қыз тобымызға жақындағанда Əсет қара шалбарының қалтасынан тарағын алып, толқынды шашын тарап, қалың қасын керіп, көздері күлімдеп

	«маған қара» дегендей тамағын кенеп тыпырлап кетті. Мен əуелде таниды екен деп ойладым.

	– Танисың ба? – деп күбір еттім.

	– Жо.. о.. ға.. а.

	– Енді неге сонша езеуредің?

	Ол жауап қайтарған жоқ. Тобымызға қосылған ақ сары қыздың алдынан оқырана басып əлденеше рет өтті. Сол шақта етікшінің балғасындай жолды тықылдатып трамвай да келді. Аялдамада тұрғандар лап беріп шығатындарды қаға-соға міне бастады. Сары қыз трамвайға ортаңғы есіктен кіретін болды. Алдыңғы есікте тұрған Əсет солай қарай ұмтылды. Мен де ілесе жүгірдім.

	Көктегі айға қол созған бұл көңілге не дауа. Екі қапталдағы орындықтың ортасында тұрған ақ сары қызға кимелей жүріп жеттік-ау. Ол бізге жігіт түгілі адам екен деп назар аударған жоқ. Қазақ: «Тамағынан күн көрінеді» деп осындай адамдарды айтатын шығар. Мойнында жіңішке сары (алтын ғой) металдан жасаған алқа. Иықтаса барып тоқтаған. Əсет кірпігінің астымен қос анары дірілдеген аққудың балапанындай қызға ессіз еміне қарап тұр. Мен бора-бора болып терледім. Ол «жалын шоқ, біз бір май». Əсет рахат сезімін бастан кешірген шығар, мен ұялғанымнан өртеніп келемін. Əрқайсымыз өз түсінігімізде балқып кеткен болармыз трамвай келесі аялдамаға тоқтап, бірі шығып, бірі отырып жатқанда есік аузында тұрған ақ сары қыз трамвай жүруге қозғала бергенде армандай ағып лып етіп түсті де қалды. Əсет айыр-топыр қуа ұмтылғанда есік сарт етіп жабылды да, трамвай жылдамдығын арттырды.

	Көз алдындағы көшпелі алтыннан айырылып қалғандай күй кешкен Əсет айналаға жалтақ-жалтақ көз тастап тұрып:

	– Өй, өтіп кетіптік қой! – деді... «Адасамыз» деген ой миымды қарып, жүрегім тыз ете түсті.

	– Енді қайтеміз?

	Ол қалтасынан бет орамалын алып сүртінді де:

	– Осымен қаланы бір аралап шығалық. Көрелік. Қайта айналып келеміз, – деді. Мен үнсіз келістім.

	Шіркін өмір, ғажапсың ғой, қас қағым сəтте көз алдымнан өткен сиқырлы, сырлы құбылысыңды о дүниеде көретін мың күндік жұмаққа айырбастамаймын. Əлгіндегі көрген ақ сары қыз əдеттегідей жалт етті де жоқ болды. Оны он орап алатын сұлулар аялдама сайын трамвайға мініп, аялдама сайын моншақ секілді төгіліп қалып жатты. Əсет екеуміз алғашқыдай артынан тұра ұмтылған жоқпыз. Сұлулар көп екен. Біріне-бірі ұқсамайды. Бірінен-бірі əдемі. Көк аспандай мөп-мөлдер көгілдір, мойылдай қара бота көздің талайына ғашық болдық. Мін жоқ-ау, мін жоқ. Есіктен кірген кезде бірімізді-біріміз түртіп қалып, қасымызды қағып, көзімізбен көрсетеміз.

	Содан бастап балтырынан бастап басына дейін сүзіп шығамыз. Біздің ол ынтызарымызға олардан жауап болмаса да, көзінің қиығын тастамаса да ғашықпыз. Ұлы Абай дана ғой, адам жанының ешкімге елеусіз осындай құйтырқы құбылысына дейін көре білген ғой. «Ғашықтың тілі тілсіз тіл, көзбен көр де іштей біл» дегені. Əсет екеуміздің басымыздан өткен ол бір сəт шығар. Ғашықпыз, дау жоқ. Соны түсініп іштен білер пенде жоқ.

	Трамвайға қазіргі Төле би (Комсомол) көшесімен «Тастақ» деген базардың желкесіне барып бұрылып тоқтады. Кондук тор: «Соңғы аялдама!» деп хабарлады. Оны біз білмегенмен, даңғарадай вагонда екеумізден басқа пенде қалмаған еді. Бірімізгебіріміз үнсіз қарап екеуміз де сыртқа шықтық. Сол шақта ғана жол бойы көргендеріміз жайлы пікір алыса бастадық.

	– Сен байқайсың ба? – деді Əсет. – Алматынаң қыздарының бəрі сұлу.

	– Бір ақ сары қыз сағымдай алдап, айдалаға əкеп тастады. – Ауылдың автобустары сияқты трамвай пəле сіресіп тұрып ала ма деп қауіптендім.

	– Қазір жүреді.

	Құмырсқаның илеуіндей құжынаған базар жақтан балапанын ерткен қазға ұқсаған бірді-екілі адамдар көрінді. Көңілім орнына түсе бастады.

	– Иə, қыздар сұлу екен, – дедім.

	– Осының алдындағы аялдамада түскен, мінген кезде «қа-

	рашы», – деп өзіңе көрсеткен ақ сары қыз нағыз сұлу. Ол менікі,

	– деді Əсет.

	Күліп жібердім. Танымай да, білмей де қалған қызды иемденгеніне күлдім.

	– Шын айтамын. Ол менікі.

	– Қайдан табасың?

	– Қайтсем де табамын!

	Ақиқатында қас сұлудың өзі еді (сол кездегі өреміздің жетуімен бағалағанда). Ақ сары қызды ойша көз алдыма елестеттім. Санағы салып сараптап байқап едім, мені қызықтырған қара қыз одан да сұлу, қазақи биязы мінез, екі бетінің ұшындағы қызыл нұр таңғы шықтай ақ құба дидарына бұл дүниеде ешкімге ұқсамайтын шырайды да, тəкаппарлықты да, табиғи нəзіктікті де сыйлағандай.

	Қарлығаштың қанатындай қалың қара қастың астындағы ұзын кірпік көмкерген көздің шаралы екені анық, ал жанарына тура қарай алмаған едім. Жəне тура қарауға да болмайтын. Ол қырын қарап трамвайдың алдыңғы жағында тұрған.

	Сөз орайы келгенде жаза кетейін. Əсет екеуміз содан кейін ақ сары қыз кездесетін шығар деп сол трамваймен күніне бірнеше рет жүрдік. Мен Талғардағы техникумда оқып жүргенде де Əсет талай барыпты. Жолы болмапты. Жеті сайын жолығып тұрдық. Мұқатай екеуі маған келеді. Көбінде Алматыға мен келемін. Келе сала Мұқасəлидің үйіне кіріп, Əсетпен Мұқатайға барамын. Сонда Əсет: «Жоқ ей, кездеспедім. Таба алмадым», – дейді. Мен түсінемін. Мұқатай: «Ол кім, ей. Кімді айтып тұрсыңдар?», – дейді. «Əй, бір бала» деп кейде мен, кейде Əсет уəж қайырады. Кейін: «Соған арнап бір өлең жазшы?» деген соң төмендегі өлең жолын түсірген едім:

	Өмірден іздегенім жалғыз өзің,

	Жаным-ай қарай-қарай талды көзім.

	Мен сені жақсы көрем, ұялшақ қыз,

	Ұнайды маған сенің бал мінезің.

	Күндерім сағынышпен өтті менің,

	Жаныңды жатқа қимас тектім едің.

	Жүрсең де жер шарының қай шетінде.

	Бақытты болуыңды көп тіледім.

	Осы өлеңге əн жазған. Екеуміз 1978 жылы Нарынқол ауданында тұратын інім Нұрмұхан Алпысбаев (қырық жыл ауданда бас малдəрігері қызметін атқарып жабайы капитализмге қайта оралғанда бір тоқты алмады), анам Күлсінге сəлем бере бардық.

	«Ел іші – алтын бесік». Атағы да, əні де аспандап тұрған Əсетті халық алақанымен көтерді. Шаруашылықтарды аралап кездесу өткізуді өтінді. Аудан мақтаны қазіргі Сарбастау (Ленин) колхозы екен. Халық мақтан ететінін мақтан еткен. Нүсіпбек Əшімбаев қырық жыл бұрын алғашқы табан тасын өз қолымен қалаған елді мекен шағын қалаға айналыпты. Алып тұлғалы ел ағасы Еңбек Ері болыпты. Сəулетті екі қабатты мəдениет сарайына тірі композиторды көруге келген халық сыймай көшеде тұрып тыңдады.

	Əсет жоғарыда мен жазған өлеңге «Сені іздеймін» деген жаңа əнін алғаш рет сол ауылда орындады. Ел бір емес, үш рет айтқызды. Бірге жүргенде біріміздің қасиетімізді біріміз онша елемейміз. Сол Сарбұлақ қазақ орта мектебінің оқытушысы Əсеттің əнін қағып алды. Отырған жерде ортамыздың гүлі болды. Жан досым Əсет сол қызды өмірінің соңғы демі біткенше іздеді. Тапты ма, таппады ма, оның əділдігін осы əңгіменің ақырғы нүктесі қойылғанда сіздер айтасыздар.



	10

	Мен Талғар ауылшаруашылық техникумына қабылдандым. Техникумда Мұсабаевтар (ағайынды екі жігіт, екеуі де математик) ұстаз екен.

	Экзаменде математикадан тапсырған жауабыма риза болмағаны анық. Бірде Талғат Мұсабаев даярлық сабақ жүргізіп жатқанда Əсет пен Мұқатай келген. Өте мəдениетті азамат екен. Екеуінің жөнін, неге, кімге келгенін сұраған-ды. Сонда екеуі маған бір жақсылық жасар деді ғой. «Ақын өлеңдері «Мəдениет жəне тұрмыс» журналына, «Қазақстан пионері» газетінде жарық көрді» деп мақтап, алдында ғана: «гонорар болады» деп «Социалистік Қазақстан» газетіне Мұқатай болмай жүріп «Тарт қолыңды ұлы Қытай елінен» деген үш шумақ өлеңімді (ұмытпасам) Ұябаев деген кісіге апарып бергенбіз. Сол жарық көрген екен, сөздерінің шындық екеніне дəлел ретінде газетті алдына қойған. Бірді-екілі өлеңімнің газет-журналға басылғаны рас-ты.

	Оқуға түсуіме сол келгендерінің шарапаты тиді. Техникум директоры Бекен Шериязданов бастаған қабылдаушылар алқасының алдына барғанымда төраға кілең үштік бағаға көңілі толмай, əрі-сəрі күй кешкен сəтте Талғат Мұсабаев қыл үстінде тұрған тағдырыма сол ерекшелігімді айтып қол ұшын берді.

	Бекен Шериязданов орта бойлы, бұйра шашты, тобылғы торы өңді азамат екен. Бетіме ойлы жанарын тастап ұзақ бөгелді. Сонан кейін алдындағы документіме қол қойып отырып:

	– Ақын керек. Ақын екенмін деп ақ боз атқа мініп шапқылап кетіп жүрме! Жақсы оқы! – деп алдындағы қағазды сырғытып «кете бер!» дегенді білдірді (Бұл азамат Талғар, Еңбекшіқазақ ауданында ел ағасы болды. Аудандық партия комитетінің бірінші хатшысы қызметін атқарды). «Ақбоз ат» деген сөзінің астарына кейін түсіндім. Соғыстан кейінгі елдің желпінуі ме, жоқ, мақтан болды ма, дəл қазір төрелік айту қиын, арақ ішетіндер көп еді. Кейін түсіндім. «Солардай болма!» дегені екен.

	Сейдібақас техникумға түсе алмады. «Штепсель» – Əсеттің Штепселі ұзын екі қолын костюмының қалтасына салып шалқалап сəл ойланып тұрды да: «Əй, қойшы, – иегін көтеріп, мойнын артында тұрған маған бұрып, – Апам жалғыз, көмек беремін!» деп ұзын да, ұзын оң қолын бір-ақ сілтеді. Түсіндім оны. Мен де қабылданбас едім. Əсет пен Мұқатайдың «Өлең жазады» деген бір ауыз сөзі демеу болды. Сейдібақас: «Оқуға түсе алмадым» деп өкінгенімен, мұңайғанымен ештемені өзгерте алмас еді. Өз жарамызды өзіміз жалап жүріп, жатқа білдірмей, жазатын көк бөрі секілдіміз ғой.

	Біздің халық қуанышқа да қатал. Өз басым күтпеген бақытқа тап болып, іштей қаншама қуансам да, Сейдібақастың көңіліне бола асып-таспадым.

	– Кеттік Алматыға! – деді ол. Үнсіз Алматы мен Талғарды жалғайтын күре тамырдай жолдың тау жақ қапталына шығып алып тарттық та кеттік. Мен алда, ол артта. Валеткімізді көтеріп алып жүріп келеміз. Біз Талғардан шыққанда төбемізде тұрған күн озып кетті. Алаулап көкжиекке тірелгенде ауыл шетіне іліндік.

	– Алматыға жете алмаймыз! – дедім соңымдағы Сейдібақасты тосып алып. – Түнде жүру...

	– Онда осында қоналық.

	Итарқа үйдің тұсына таянғанда есігінің алдындағы ошақта жанған от үстінде тұрған қазаннан дəмді тамақтың иісі бұрқ ете түсті. Сол сəтте үйден əйел шықты. Бұрылып солай қарай жүрдім. Сейдібақас ешқашан да: «Қайда барасың, ол не, бұл кім?» деп сұраған емес.

	Көк шаршысын артынан бір байлаған əйел алдындағы ошаққа еңкейе бере, бізді көріп бойын тіктеп алды. Қолындағы ожауы ит балықтың басы секілді салбыраған күйі тұр. Жалтақтамай, жасқанбай тіке келе жатқан менен тіксінді ме?

	– Ей, сен кімсің? – деді. Үні тарғылдана шықты. «Əр заманның бір сұрқылтайы бар» деп халық жайдан-жай айтпаған. Ол уақытта да «жүліктер» болған. Солардың бірі екен деп шошынғанын түсіндім де:

	– Сіз қорықпаңыз. Шөлдеп кеттік. Бір кесе су ішелік деп бұрылдық.

	– Иə, иə солай, – деп күңгірлей қоштады Сейдібақас.

	– Қайдан келе жатырсыңдар? – Даусы жаңа түзелді.

	– Талғардан Алматыға бара жатырмыз! – Ол қазанның қақпағын қайта жауып, алшалғышына ақырын қолын сүртті. Сонан соң:

	– Үйлерің Талғарда ма, машинаға неге мінбедіңдер, а?

	– Үйіміз Кегенде... – деп жөнімізді айта бастап едім, аяқтатпай:

	– Кегенде кімнің баласысың? – деп шаншыла қалды. Мен атымды, əкемді айтып едім, білмейтін болды-ау ойланып қалды.

	...Əкемді қайдан білсін. Ол емес, егер жолда кездессе өзім де танымас едім. Оның құрдастарының бір де бірі соғысқа барған жоқ. Себебі олардың жасы елуден асып кеткен. Қас қаққандай сəтте əкемнің соғысқа қалай кеткені көз алдымда тұра қалды. Бəрі қаз-қалпында... Қойшы еді ғой. Өрістен келісімен құйрығы тегендей қара қозыны бата жасап сойып, ағасының баласы, колхоздың төрағасы Есенаман ертең соғысқа аттанатын болған соң қоштасып келмек болып, мені алдына мінгізіп Қатпа-Төлек (бұл кісі Райымбектің замандасы, жоңғарлармен соғыста мың басы болған батыр, тарихи тұлға) кемерінен Кегенге бардық. Туысымыздың үйі кеңшардың дəл ортасында еді. Қонағы бар екен. Костюм киген, галстук таққан, əскери киімдісі бар төрт-бес жолдасы отыр. Бəрі көңілді. Қырлы стақандарын соғыстырып «су» ішкен. Кеукеулей отырып одан менің əкеме де ішкізді. Ол да дабырап сөйлей бастады. Кеш қайттық. Əкем: «Ағамның жалғыз баласы соғысқа барады. Ата-бабасының аруағы, Қалыбектің (біздің рудың ұраны), Райымбек əулиенің рухы жебеп аман келсе екен» деп жол бойы тілеуін тілеп сөйлеп келген. Жылап келген.

	Ертесіне малды Қарасуға қарай өргізіп шай ішуге оралғаны сол еді, шұбар айғырын жұлыңдыра мініп, жылқы фермасының бастығы Ибрайым келді. Оны біздің ауыл түгел: «Алакөз» дейтін. Өйткені көзі де үлкен. Жəне ойнақтап, бір орында тұрмайды. Ат үстінде қолындағы қағазын беріп: «Жүрде-жүр. Ауданға шақырып жатыр!» деп аттан түсірмей алған да кеткен. Оның бізден мəңгі кетіп бара жатқанын үшке шығар інім Нұрмұханның сəби жүрегі сезген шығар, Қатпа-Төлек батырдың ұшы мүжіле-мүжіле шөккен жалғыз шошақ зиратына жеткенше соңынан жүгіріп жылаған.

	Құйтұрқы шақырудың сырын түсініп əлдекімге ренжіді ме екен, марқұм артына бұрылып қарамапты. Нұрмұхан жылап-жылап үйге қайтты.

	Мен есік алдындағы түңлік киіздің үстінде айран ішіп отырдым (санасыз болармын), апам бір жастан жаңа-жаңа асқан Кекілді көтерген бойы аң-таң болып артында қалған. Əкем сол кеткеннен мол кеткен, ағамыз əскерге бармай ауылда қалған.

	Əскери комитеттің алдында ағамыздың қызу болып, кіші əкесімен қоштаспай да қалғанын, ал біздің əкеміздің: «Тұлпар мініп, ту ұстаған халықтың баласымын. Елім, балаларым сендерге аманат!» деп кетіп, Қаратұрық селосына барғанда жол шетінде ойнап отырған үш баланы көргенде ағыл-тегіл болып жылағанын елден естідік...

	Мына бетінде қорасан дағы бар, бізге «кел де, кет те» демей əрісəрі болып тұрған бейтаныс əйел қайдан, қайдан білсін.

	Бірақ көз алдымнан зу етіп өте шыққан көрініске қабаттас қан ешкім танымайтын, білмейтін белгісіз əкенің баласы болып қорлану жүрегіме шаншудай қадалды. Əйел жүзін Сейдібақасқа бұрып:

	– Сен кімнің баласысың? – дегенде көзімнің алды жарқ ете қалды.

	– Мен... мен Ырғынбайдың, Кегендегі Құрманбайдың...

	– Е... е... е, Құрманбайдың туысқаны екенсің ғой. Апаңды... і... і, арғы аталарың кім еді, – ол есіне түсіре алмай тұр. «Қалай болғанда да елімізден хабары болып шықты» деген ой миыма сақ ете түсті. Сейдібақас жақсы білмейді екен, ыржалақтап күле берді. Бейтаныс əйел оның уəжін күтпей:

	– Сен арғы атаңды білесің бе? – деді маған.

	– Мен Айтпын! – дедім.

	– Бауырым екенсің ғой. Енді неге тұрсыңдар. Келіңдер! Кел, кел! – деп елпектеп кетті. Ел мен елді, жер мен жерді алтын арқау болып жалғаған жаныңнан айналайын қазақтың қыздары-ай. Басқа бір де бір халықта қазақ қыздарына ғана тəн осы асыл қасиет жоқ. Салдырлай сөйлеп, дəл бір етбауыр төркіндері ат арытып, тон тоздырып іздеп келгендей жайылып түскен əпкеміз, терезесі Алатаудың бүркіт қабақ етегіне қараған, Алматы мен Талғарды жалғайтын күретамыр жолға дүмін берген, есігі ашық тұрған қоржынбас үйге өзі бастап кіріп: «Отыра қойыңдар, айналайындарым-ай, əлі-ақ жігіт болып кетесіңдер. Оқуға келіп пе едіңдер?» – деп өзі сөйлеп, біздің жауабымызды тоспай жалпылдап сыртқа шығып кетті.

	Сейдібақас екеуміз əкеміздің үйіне келгендей шəнжиіп отырып тамақтанып, ертесіне Алматыға кеттік. Дəл сол күнгідей тəтті кеспені (қазақ көже дейді ғой) əлі ішпегендеймін. «Аштықта жеген құйқаның дəмі ауыздан кетпейді» деп бабаларым қалай тауып айтқан... Жəне сол данагөйлері: «Қырықтың бірі – қызыр» депті. Атын да сұрап алмаған сол бір Айттың ақ жарқын қызын қызырым шығар деп сол ауылдың тұсынан өткенде əр кезде есіме аламын. Іздеп те бардым, таппадым...



	* * *

	Алматы өзенінің күнбатыс жағасындағы Қарқара жылқы зауытының базы əуелгідей ашық тұр екен. Ортадағы бір аттық арбаның үстінде екі аяғын салбыратып отырған Мұқасəли сəлемімізді солғын алды. Жол бойы қуанышымды айтып мақтанғым келіп алып ұшқан көңілім су сепкендей басылды.

	Саусақтарының көбесін тазалаған əдемі қызыл бəкісін жапты. (Марқұм, сирек кездесетін құрал-жабдықты жинауға құштар еді. Ташкент көшесі жақтағы екі бөлмелі кішкентай үйдегі төсегінің тұсында неше түрлі домбыра, қобыз, қамшының түр-түрі, т.б. заттар ілулі тұратын). Сейдібақас екеумізге ойлана қарады. Кібіртіктей қимылдап не айтудың ретін таппай қипалақтаған біз қайта шығып кетерімізді де, үйге кірерімізді де білмей дағдардық. Қолымыздағы киім, кітап салған қапшығымызға назарын аударып:

	– Неге тұрсыңдар? – деді, нық сөйлеп, – Заттарыңды үйге апарып қойыңдар. Тамақ іштіңдер ме? «Іштік» деп Жарыса жауап бердік.

	– Қайдан? – деді.

	– Қызылтудан.

	– Онда кім бар еді? – Маған тіктей қарады. «Тағы да бұзақыларды тауып алдың ба?» дегелі тұрғанын бірден түсіндім. Бірден ақталғым келді.

	– Əпкеміз бар екен. Айттың қызы.

	– Оны қайдан тауып жүрсің?!

	– Мынау, – Сейдібақас сорайып тұрған күрмені иегімен меңдеп,





– Кеше Алматыға жаяу барамыз деп, жаяу шықты. Кеш болып кеткен соң əрі қарнымыз ашып бір үйге бұрылдық, – деді.

	Құдай-ай не деген тұзым жеңіл пенде едім. Бұл «Штепсельге», Əсеттің Штепселіне жолға ақша шығартпай, əрі тамақ тауып беріп келсем де жақпадым-ау.

	– Талғардан жаяу келдіңдер ме?! – Арбадан секіріп түскен Мұқасəли күліп жіберді. Иыққа көтерілген күнге жотасын беріп арбайып алдында тұрған Штепсель сөзін жалғады.

	– Ол Айттың қызының үйі екен. Балалары да көп. Бізді көргеніне қуанып қалды.

	– Аты кім?

	– Сұрамаптық. Екеуміз ыржалақтап бірімізге-бірміз қарадық. Бұл жолы бірімізді-біріміз кінəлай алмадық. Үйіне қарай бастаған Мұқасəли:

	– Əй қазақсың ба деген осы ғой, – дегенде Сейдібақас тап бір оқуға түсе алмағанын мақтан еткендей сөзін аяқтатпай:

	– Мен ауылға қайтатын болдым, – деді.

	– Білемін!

	– Қайдан? – деп қатарласа бере жүзіне қырынан қарадым.

	– Кеше түстен кейін Талғарға барып келдім ғой. Көпірдің жоғарғы жағындағы жатқан үйлеріңнің иесі айтты. Қызының əдемісі-ай, – деді жымыңдап.

	Рас, біз қатарлы қызы бар-ды. Орыс қыздары жас шағында əдемі-ақ қой. Қаланың қызы. Біз секілді ауыл қазағына «биіктен» қарап шомылғышын киіп, Талғар өзенінің жиегіндегі түйе өркеш дəу тасқа шығып, алтын талшықтай бұйра шашын бұрқырата жіберіп гитара тартқанда өзімізше кітап оқыған болып алыстан қарағандағы қандай күйді басымыздан өткергенімізді дəл қазір айтып жеткізе алмаспын. Тіземізде ашылған кітап жатқанымен, көңіліміз де, көзіміз де қызда. Екінші бір лəззат, тəтті лəззат алатын шағымыз оның ерте тұрып үйінің түбіндегі Талғар өзенінің иіріміне шомылатын кезі. Арман-ау, шіркін арман...

	Қыз үйден шыққан кезде есігінің алдындағы времянкадан мен де қозғаламын. Ұрланып барып қабақтағы шоқ талдың түбінен қараймын. Талғар шыңына өрмелеп көтерілген күннің нұры да дөп түседі. Жүрегім асау тайдай тулап, түп-түзу балтырынан бастап ақ мəрмəрдан сомдағандай сымбатты денесін, қызыл матадан тіккен төс тартарды кере өсіп келе жатқан қос анарын көргенде тұла бойым қызынып көк тамырым солқылдайтын. Сол сəтте желкемде тұрған Сейдібақастың ентіге шыққан демін еститінмін. Мен ол ұйықтап жатыр деп кеткенмін ғой.

	Сұлу қыздың тұлғасы көңілімнің айнасына түсіп, жалт етіп өте шықты. Талай-талай сөйлескім-ақ келген, əттең дүние, тіл жетпеген...

	Мұқаңның мені іздеп барғанын айтпай-ақ түсіндім. «Енді қайдан тапсам екен» деп ренжіп отырған сəтінде тап келген екенбіз. Есік тұтқасын ұстай бере бізге бұрылды. Жақындағанымызда:

	– Кеше Əсет досың келді, – деді жымия күліп. Көздері жұмылып, күріштің дəніндей ұсақ тістері анық көрінді.

	Əлгіндегі алғаш кездескендегі өңіндегі салқындық самалдай есіп өте шығыпты.

	– Жақсы, жайдары бала екен. Даусы қандай?! Əн салды. Кеш қайтты. Қон деп едім, қонбады. Трамвайға шығарып салдық. Біздің қыздар аузын ашып, көзін жұмды.

	Мұқаңның сөзінен ұққаным, əдеттегідей жерлестер түгел келген. Досыма əн айтқызған. Сөйтіп Əсетті бəрі шығарып салған. Мұндай көңілді отырыс бұл үйде үнемі болып тұрады. Қалай сыйатынымыз қазір есімде жоқ. Бəрімізге орын табылып, қонып шығатынбыз. Енді ойласам, көңіл сыйса, бəрі сыйады екен-ау... Мені оқуға түсуіммен жеңгем Күлəй – Мұқаңның бала күнінде ғашық болып қосылған жары Күлəй бірінші болып құттықтады. Енді зерделеп байқасам, ес біліп мектепке барғаннан бергі ең алғашқы естіген жылы сөзім сол екен. Жеңгем күлімдеп келіп бетімнен сүйді. Əкем мен анамның сəби кезімде сүйгені анық. Ал қалай мектепке бардым, солай ыстық құшағына алып риза болып сүйген адамды есіме түсіре алмадым. Денем балқып кеткен. Адам қуаныштан да жылайды екен. Тынысым булығып, көзіме бір ыстық жас толды. Көрсеткім келмей жалт бұрылып сыртқа қарай ытырылдым.



	– Əй, əй, қайда барасың? – деп ағатайым ілесе шықты. Мен ол кезде оттан алған темірдей қата қалған едім.

	– Жай ғой, жай ғой, – деп үйге қайта кірдім. Мұқаң Күлəй жеңгеме қарады «сен əзілдеп қатты айтқан жоқсың ба» дегендей.

	Күлəй нəзік денелі, орта бойлы, дөңгелек жүзді. Қара шашын бір бұрым етіп өретін. Жаулық салмай жүретін (кемелденген социализмде өмір сүреді емес пе?). Екі бетінің ұшы алмадай қызыл. Шаңырағын жаңа көтерген жас отбасы бұл кезде екеуіне де оттай ыстық еді. Əсіресе жеңгемнің ерні үлбіреп бал жалағандай болып көрінетін. Нарттай қызарып кетті. Күлімдеп, дөңгелек қара көзімен: «Сүйгеніме да ренжіп қалдың ба?» дегендей, сұраулы жүзбен қарап сəл тұрды да: «оқуа түскеніңе қуанғаным ғой» деп күле уəж қайырып, даяр тұрған дастарқан шетіндегі шəугім мен шəйнекке қолын созды. Шіркін, қуанышыңды жүрегімен қуана білетін замандас ағайындарым-ай, қадыр-қасиетіңе не жетсін...

	Көңіл дегеніміз төрт құбылаң тең уақытта жақсы, ал қысқа жібің күрмеуіңе келмеген шақта қас қаққандай сəтте қырық құбылады. Ойран-топыр ой ықпалында жүрген кезіңде қуанышың да, ренішің де от айналмай алмасып жатады екен.

	Түскі тамағымызды көңілді ішкен соң Мұқаң: «Саған айтарым мынау, – Ол терезе алдындағы кітаптарын араластырып тұрып, – Бұдан былай қайда барғың келсе де айтып бар. Егер біз жоқ болсақ жазып кет. Бұл ауыл емес, қала. Бірімізге-біріміз қарамасақ болмайды. Адам түгілі есік алдындағы итің жоқ болса іздейсің. Оған қарағанда біз бауырмыз!» – деді.

	Сол сəттен бастап Мұқаңның бұл сөзі менің жүрегіме тасқа басылғандай жазылды.

	Біз бауырмыз! Ол менің оқуға түскен құрметіме «Ударник» кинотеатрында жүріп жатқан «Бродяга» деген үнді киносының екінші сериясына билет əкелді. Кинодан шыққан соң Панфилов паркіне апарды. Кешкі сағат сегізден кейін жиырма тиын төлеп кіреді екен. Күлəй екеуі əуелі: «Қазақстанның орталық музейі» деп, қазіргі орыс шіркеуі болған айналасын гүл көмкерген сəулетті үйді сыртынан айналдыра көрсетіп: «Бір шеге қағылмай ағаштан жасаған əдемі құрылыс. Бұл ХІХ ғасырдан бізге қалған тарихи мұра. Ал енді одан арғы қазақ өміріне саяхат жасалық» – деп кассасына ақша төлеп, өзі бастап ішіне кірдік.

	Сейдібақас екеуміз ертегілер əлеміне араластық та кеттік.



	Мұқасəли мен Күлəй талай көрген секілді. Боз үйдің белбеу, құры, үзік, түңлік бауы жарқырап жанарымызды арбады. Алуан жіппен өрнектеп тоқыған кереге мен үзіктің арасындағы кереге шиге қойшы баласы емеспін бе, таңдана назар аударған болуым керек қызығуымның жөні бар. Мұндай қазақ үйді көрмедік. Қиялдай да алмас едім.

	– Алға жүр. Сен көрген үйге ұқсамай ма? – деп жанымнан өтті. Музейді толық көре алмадық. Жұмыс уақыты бітіп, амалсыз кетуге мəжбүр болдық. Паркке Гоголь көшесі жағынан кіргенбіз. Сол кіреберістің оң жақтағы қапталынан музыка шалқып тұр. Сол тамылжыған əн шыққан тұсқа қарай аяңдадық. Тізбекке ілескеніммен ойымда ақын Сұлтанмахмұт Торайғыровтың:

	«Бір үйде жиюлы екен қазына, мал,

	Көрсетті саны бізге ақсақал шал» –

	деген өлең жолы. Музейден алған əсеріммен жүріп, темір шарбақпен қоршалған би алаңына жеткенімізді байқамай да қалдым. «Ландыши-ландыши» деген əн қайырмасымен толқыған қыз, бозбала толқынына көз ілеспейді. Жүздері оттай лаулаған бишілерден асқан бақыттылар бұл əлемде жоқ еді. Соларға қызыға, құмарта қараған бізден Мұқаң:

	– Биге кіресіңдер ме?! – деп сұрады. Шошына басымызды шайқадық. Билетін алып Күлəй екеуі гүл шоғындай топқа араласты. Мұқаң əн, күй, өнер дегенде ішкен асын жерге коятын еді-ау. Мен қалықтаған қалың топтың арасынан Күлəй екеуін іздеп тауып, қуана солармен бірге дөңгелеп бара жатқандай күй кештім.

	Алдыңда жол бастап, жөн көрсетер ағаң болған қандай жақсы. Ол уақытта өз жауапкершілігін дəл Мұқасəлидей мағыналы ұғатын ағалар аз еді. Құдайға шүкір, ХХІ ғасырдың азаматтары бақытты ғой. Алдарында үлгі тұтар аға бар, арттарында өнеге алар іні бар. Лайым, елімізде тыныштық болсын...



	* * *

	1966 жылы Əсет Текелі каласындағы музыка мектебінен ауысып, Есік қаласындағы музыка мектебіне ұстаз болып келді. Қаланың төменгі жағындағы бірнеше қабатты үйлер жаңадан бой көтере бастаған. Əсет кіретін пəтер даяр болмағандықтан отбасы Алматыдағы қазіргі Т.Жароков, ол кездегі 7 линияда бар-жоғы екі бөлмелі 24 шаршы метр болмайтын 48 үйдің есігінің алдындағы жамбаспұл төлеп тұратын біздің пəтерге аялдады. Бала-шағамызбен сегізіміз сол «времянкаға» сыйдық та кеттік.

	Жас күніңде бəрі қызық. Үй тар болғанмен, көңіл бай. Əсет екеумізде дос та көп, жолдас та көп. Қатықсыз қара шайымыз бал татыған думанды шағымыз-ай.

	Кешке тарта екеуміз үйге жай оралмай, ҚХР-дан келген талантты, сазгер Бақытжан Құрманғалиев досымызды (оның Қазақ радиосының əн қорында көптеген əні болуы керек) ерте келетінбіз. Əсет табиғаты – ешбір музыкалық аспапсыз-ақ тұтас бір оркестр, тұтас бір театр еді ғой. Əн-думан аядай үйді кеңейтіп, сəулетті сарайға айналдыратын. Əсеттің балаларға жақындығы ерекше. Қимыл-қылығына күліп отырып балаларымыз қалай ұйықтағанын білмейтін.

	Сөз орайы келгенде айта кетейін. Бірде Шəкең, Шəмші Қалдаяқов та сол үйімізге қонақ болды. Əсет үшеуміз алтыншы линиядағы екі қабатты моншаға бардық. Шыққан соң есігінің алдындағы сыраханадан шөл баспақ болып кезекке тұрғанымыз сол еді, бір жас жігіт Шəкеңді таныды ма, құрақ ұрып қызмет етті де кетті.

	Ол кезде сыраға кезекке тұрғандардың шеті көш жерге созылатын.

	Шіркін, қазақи көңіл, қазір саралап салмақтасам ешбір халықта жоқ екен; дариядай шалқып, ағыл да тегіл болдық та қалдық. Қалтада барымызды біз де, бізбен танысқан сыйлас ағайындар да аяған жоқ. Кештің қалай батқанын білмей қалдық. Сырахана иесі жарты литрлік шыны күрешкемізді жинаған соң қалған тиын-тебенге бір-екі «портвейн-12» деген виноны алып үйге қайттық. Сол кездегі ең бір өтімді ішімдік.

	Төргі бөлмеде жайылмайтын «қозы қарын» диван, оның қарсысында басы никельденген темір төсек. Ортасында «шиқылдақ» стол.

	Диванға Шəкеңе, столды шығарып, ортасына Əсет екеуміз жайғастық. Төсекке аяқтастырып əйелдер мен балаларды жатқыздық.

	Əсеттің қорылына біз көнгенбіз. Ал енді білмейтіндер сол түні дүлей бір «майданды» басынан өткізетіні даусыз.

	Өзіміз де жай жатқанбыз. Шəкең де пыс-пыс етіп тез ұйықтай қалды. Шəкеңмен содан бастап ерекше сыйласып кеттік. Өзім көрген өнер адамдарының ішінде Шəмшідей нəзік, Шəкеңдей сыпайы, Шəкеңдей тектілік қасиетке бай адамды көрген жоқпын.

	Ішкендік те бар, ойын-күлкіден де адам шаршайды, сілелеп ұйықтап калыппын. Ауызғы үйдегі сылдырдан оянып кеттім. Басым да зыңылдап тұр.

	Ақырын тұрып, босағаға сүйеніп аядай үйге көз жібердім. Таң қараңғылығы тарқай бастаған-ау, кішкене терезеден бозалаң сəуле түсіп тұр. Қол жуғыштың алдында Шəкең арқасын маған беріп күйбеңдеп тұр екен. «Не істейді» деп соңын күттім. Шəкең плитаның үстінде тұрған шыны аяққа қарап сəл бөгелді де шеттегі он екі қырлы таза стаканмен жанындағы шелектен жартылай су іліп алды. Сонан соң тіс жуғыш жуан пастыны сығып соған түсіріп, қасықпен шайқап-шайқап ішуге оқтайланғанда:

	– Шəке, – деп қалдым. Оң қолындағы стақанды ұстаған бойы табиғатындағы сабырлы қалпын бұзбай:

	– Ə.., ə... ə, Дос, сен білесің бе? – Ол бұл сөздерді жымиып тұрып өте ақырын айтты. – Бұнда спирт бар ғой. Түнде ештеме қалдырмаптық. Басым сынып барады, – деп, бұрылып сімірді де жіберді, сол қолымен ақырын мұртын сыйпай жүріп, орнына барып жайғасты. Жанына жақындаған ДТ-ы тракторындай гүрілдей қорылдаған Əсет лезде шыңырауға түсіп кеткендей, үні өшті. Əпсəтте қайтадан өрге ұмтылғандай қатты қорылға басып қаперсіз ұйқыны соғып жатыр.

	Содан кейін тыншып жата алмадым. Ерте тұрып Хадишадан (өмірлік серігім) ақша алып үйреншікті əрі кедей қолы «партвейн12»-ні əкеліп басымызды жазып шай іштік. Сонда Шəкең: «Дос, білесің бе, иə, иə. Мен сыраны көп ішпеймін, кеше екеуіңе еріп сілтеп жібердім. Бар болса араққа ешқайсысы жетпейді ғой» – деп жымың-жымың күліп жіпсіген шекесін сүртіп, бəрімізді көз қиығымен бір шолып өтті. Стақандарда қалған шарапты түгел құйған Əсет:

	– Біз секілді тұлпарлардан не қалады. Қалмауы керек, Шəке! – деп еді, Шəмші сылқ-сылқ күліп:

	– Мен, мен ғой, Əсет, ылғи байқап жүрмін. Иə, иə, байқап жүрмін. Бір шөлмекті он адамға бөлсең де, өзіңе толы стақан қалдырасың, – деп еді, бəріміз ду күлдік.

	– Шəке, мен əділ-ақ болғым келеді, – Əсет барбайған қолына қарап, – Мына қолы құрғыр үйреніп кеткен, – деді, əзілдей отырып шай ішіп, Шəкеңді бесінші линия, қазіргі М.Əуезов атындағы көшеден жүретін троллейбусқа отырғызып жібердік. Шəкеңнің адам жанын ауыртардай зілдене, не ызғарлана сөйлегенін естіген емеспін. Көңіліне ұнамаса қиғаштай қарағанда қысыңқы қой көзінің кірпігін тез-тез қағып, мысқылдай жымыңдап əр сөзін үзіпүзіп, үкідей қадап ақырын айтатын. Əзілге ұқсас болғанымен, өткір, тапқыр ой түйетін. Бұл менің алғашкы дастарқандас болғаным, содан бастап қатынасымыз жалғасты. Реті келер. Шəкең жайлы да, Əсет жайлы да замандастар естелік жазып жүр. Əлі де аз. Олармен бір дидарласу кімге де болса бір бақыт. Өз басым XX ғасырдың алпысыншы жылынан кейін жақсы достарымның шарапаты шығар, бүкіл қазақ халқы мақтан ететін, елге аға болған азаматтармен де, өнер қайраткерлерімен де сыйлас, сырлас, дастарқандас, сапарлас болдым.

	Əрқайсысын Алатаудай бағалаймын. Бəрінің халқымыздың тарихынан алар орны биік. Олар Нұрғиса Тілендиев, Шəмші Қалдаяқов, Əбілақат Есбаев, Əсет Бейсеуов, Илия Жақанов, Ескендір Хасанғалиев т.б. Бұлармен, етене жақын жүргендіктен, періштеліктеріне де, пендешіліктеріне де куəгермін.

	Соның ішінде Нұр-ағаңмен Əсет екеуміз тонның ішкі бауындай араластық. Əсет жаңа əнін елден бұрын сол кісіге апарып тыңдататын. Ол кезде Нұр-ағаң қазіргі Абылайхан даңғылы мен Гоголь көшесінің бұрышында «Қаракөз» азык-түлік дүкенінің үстінде, жетінші қабатта, екі бөлмелі пəтерде тұрады. Алатауға қараған бөлмесіне темір түтіктен (труба) өз бойына шақ доғаға ұқсас музыка «аспабын» жасатып, қырық бір бөтелкені əртүрлі мөлшерде өлшеп су құятын. Жіңішке алтын шыбықтай таяқшасы мен бұлшық еті ойнақтап, көздері жайнап Нұр-ағаң сыйпап бір өткенде бөтелкелер сыңғырлап ғажайып дыбыс шығарады. Əдемі, аршылған жұмыртқадай домалақ ақ жеңгеміз бар.

	Əсет екеуміз күн сайын баратын едік. Сол уақытта Əсет те бұрқыратып жаңа туындыларды жақсы жазды. «Сырласу вальсі»,

	«Мұңайма», «Ақ мамам», «Алматым жүрегімде», «Туған жер», т. б. əндері дүниеге келген.

	Нұр-ағаңмен бізді Қазақстан Республикасының халық артисі, қазақ театр тарихында өзіндік үлкен мектебі бар, атақты актер, менің ағатайым Камал Қармысов 1959 жылы таныстырған. Камал ағатаймен өмірдің бір соқпағында кездестім де табыстым. Ол кісі Алматыдағы жоғары оқу орнында оқитын студенттер арасынан талапты жастарды іздеп жүріп, қала студенттерінің көркемөнерпаздар үйірмесін, қалалық мəдениет үйінің жанынан ұйымдастырған. Осы үйірмеге бүгінгі қазақтың белгілі жазушысы Төлен Əбдіков екеуміз қатысып, М.Иманжановтың «Ақбала» пьесасында ойнап, көпшшіктен «Талантты талапкерлер» деген мақтау естігенбіз. Сол кездегі «Социалистік Қазақстан» газеті суретімізбен хабар берген. Алғашқы танысқанда өзім жаман болсам да, Камал ағаның мақтауы əсер етті ме, Нұр-ағаңмен тез түсіністім. Кейде құрдастай əзілдесіп, кейде құрбыдай сырласып, сыйластық. Кейде бір найзағайдай шарт ететіні бар-ды. Ондайда шықшытының еті дауыл тұрған теңіздің толқынындай ойнақтап, үстінгі ерні толқын соққан қайықтай көтеріліп, екі көзі шаладай жайнап кететін. Бетің бар, жүзің бар демей айтатынын айтып салар еді.

	Тек Нұрғисаға тəн тапқырлықпен табанды, табанды сөз айтатын. Жасыратын не бар, пендеміз ғой, жігітшілік жиын-топқа да шашбауын көтеріп бірге барып жүрдік. Неге екенін бір де бір рет көңілімізді суытқан емес-ті.



	* * *

	– Оу, жігіттер, Əсет келе жатыр!

	Алматы қаласындағы Қ.Сəтбаев атындағы көше мен қазіргі Желтоқсан көшесінің қиылысында қиырдан хабар таратқан теледидар мұнарасының түбіндегі – қаңқасы тас, қос бүйірі шыныоттықтың қорабындай қазақ радиосы орналасқан төрт қабатты көксұр үйдің алдында тұрған жігіттер орталарындағы қара мұртты Құмарбек Сыдықов меңзеген тұсқа жалт қарады.

	Абай даңғылының жоғарғы жиек жол бойында келе жатқан Əсет көзімізге оттай басылды. Жаздың күні талматүстен ауған. Бір аптадан бері қызған асфальттың қапырығына қақалып жатқан қалаға шаншылып, шақырайып тұр. Ауа мұнартып, аптап аяғыңа оратылып жатқандай. Тынысың тарылады. Əсет жақындағанша əңгіме де өрбіп кетті.

	– Бүгін музыка редакциясы композиторлардың жаңа əндерін қабылдайды.

	– Бұның жаңалық екен. Ел бір жаңа əндерді естіп елең ете қалады десеңші.

	– Оның рас, бірақ тізімнен Əсекеңнің туындысын көрмеген секілдімін.

	– Енді əкеле жатыр да...

	– Айтатын əнші керек ғой.

	Кейде композиторларға əн шығару оңай болғанмен, сол əнді нақышына келтіріп шырқап, көпшіліктің жүрегіне жеткізердей əнші табу қиынға түседі. Оны көп тыңдаушы қайдан білсін.

	– Ой, тəңірі-ай, – деп Құмарбек сөзді бөлді. Бұл негізгі мамандығы режиссер болғанымен, өнердің барлық саласынан мол мəліметті азамат. Əсерленсе əн, өлең шығарғанымен, «дəл осы менің еншім» деп үкі тағып, ат байлай алмай жүрген жайы бар. Үзілген əңгімені қайта жалғады: – Əнді Əсет айтсын. Өз орындауында естісең құлағыңның құрышын қандырып, жаныңды аялайды. Ешкім артық пікір қосқан жоқ. Ақиқаты солай. Əсет жан дүниесімен тебірене əн айтқанда, жүрегің елжіреп, ерекше бір рахат күй кешесің. Өз басым ұзақ жыл бірге жүріп, Əсеттің көпшілік əнін өзінің орындауында елден бұрын естігендіктен бе, басқа бірдебір əнші сол əнді дəл алғашқы нақышына, иірім-иініне келтіріп айта алмайтындай сеземін. Біз бір тоқтамға келгенше Əсет Бейсеуов те жақындады.

	Бұл күнде əндері халықтың қазынасына айналған, өзі елдің сүйіктісі болған Əсетпен бір дидарласудың өзі ғанибет емес пе? Халық «Жақсыны көрмек үшін» деп жайдан-жай айтпаған. Бəріміз асыға тосқан композитор да жетті. Тегінде жақсының жанында жол жүріп қайту мен дастарқандас болудың өзі бір мектеп. Олармен кездесіп сұхбаттасу да, қоштасу да бір бақыт.

	Əсет кесек тұлғалы, кең кеуделі болғанымен, жаяу жүрісте оған ілесе алмайсың. Сəті түсіп басың қосыла қалса, есіңде болсын, жай аяңның өзінде екі қапталына кезек-кезек шығып «саржеліп» отырасың. Жігіттер ойын аяқтағанша сол екпіннен танбайтын Əсет те жетті. Қашанда əзіл-қалжыңы езуінде жүретін композитор əдеттегі ақжарқын көңілмен сəлем алды.

	Бұл күнде ақ қылау араласқан, қайратты қара шашын оң шекесіне көтере қайыратын, дөңгелек жүзді, кертпек тұмсық кең танауын көтере қарап сəл іркілді де:

	– Сірə, «Сайымжанның сары сиырынан» келіп тұрсыңдар-ау, ə? – деді. Бəріміз күлдік. Жетпісінші жылдары қазіргі Алматы қаласының Ақордасы тұрған маңайда домалақ темір бөшкеден құятын сырахана көп еді, теледидар, радио қызметкерлері қашан барсаң сарқырап «сауылып жататын» сол бөшкені «Сайымжаның сары сиыры» деп атайтын. Сайымжан – менің досым, жазушы Еркебаев Сайымжан. Дəл осы кезде жанымыздан бір шоғыр қызкеліншек өтті. Əсет қалай шыдасын, магнит өрісіне тартылған кесек болаттай денесі ойнақтай қозғалып, қалың қара қасын керіп, шығыс халқына ортақ «дөңгелек» көздері күлімдеп:

	– Осындай гүл бəйшешектің арасында жүрген сендер бақыттысыңдар ғой, жігіттер, – деді. Əсет ақ көңілін жайып салып, жайраңдай қарағанда қашаннан таныс досыңды көргендей боласың да, əне-міне дегенше ой-арманың ортақтасып, ақтарыла сырласып кеткеніңді байқаймай қаласың. Абыр-дүбірдің жылуын суытпай Құмарбек:

	– Жол болсын, Əсет-еке, – деді. Оның осылай аяқ астынан көсемси қалатыны бар. – Ащы терін алдырған жүйріктей заулауыңызға қарағанда, бəйгінің дүбірінен хабардар секілдісіз. – Тең-тұс. Не десе де жарасып тұр.

	– Рақмет. – Əсет салынып біткенше сəулеттік нақышы ескірген, жаңа заманға тəн құрылыстық құнын əлдеқашан жойған, кабинеттері тар, күн ысығанда ішінде отырғандар ырқылдап əрең дем алатын, үйіне толқын соққан балықтай мəңгіріп қайтатын радио кеңсесіне шалқалай қарап: – Іші тар болса да, көңілі кең, – деді. Бəріміздің есімізге марқұм «қазақтың Дунаевский»» атанған дарынды композитор Əбілахат Есбаевтың қазіргі «Парасат», бұрынғы «Мəдениет жəне тұрмыс» журналынан қаламақы алғанда:

	«Мəдениеттеріңіз жақсы-ақ екен, ал тұрмыстарыңыз өте-мөте нашар» деген мысқыл сөзі түсті де, жарыса:

	– Кеңдігін немен дəлелдейсіз? – деп қалдық. Əсет тамағын қырнап алып:

	– Бар əлемге жақсылығымыз бен жаңалығымызды жеткізетін, ішімізде ит өліп жатса да білдірмейтін бұдан артық кең үйді қайдан табайын, – деді. – Сол қара шаңырақтан бүгін асқақ əндердің аққуы ұшатынын естіген соң байыз тауып отыра алмадым.

	– Өзіңіз де құрқол емес шығарсыз?

	– О, ағаның əні көп ғой, – деп сөз қосты шетте тұрған сұңғақ бойлы қатпа қара техник Тұрсын. Оның пікірін бəріміз қоштадық. Бұнысы соңғы кезде жақсы кісімсіп қалуға тырысып, орынды болсын, болмасын кимелей сөйлеп, қоштай кететіндердің көлгірсуі емес, шынайы шындық. Өйткені Əсет толысып-толған шағында еді. Өнердің өріне шыққан сəті. Басқалар қалай десе де еркінде, өз басымның түсінігінде, қазақ таланттысын дер уағында танып, бағалайтын халық, қолынан келгенше əспеттеп, ардақтауға да жомарт. Əн мен жырды ардақтаған, орнымен айтылған асыл сөзді көзінің қарашығындай қадірлеп, бізге дейін сақтаған халыққа өнер əлеміне ұмтылған менің замандастарымның бір де бірі өкпе айта алмайды. Аттысың немесе жаяусың деген жоқ. Шен мен шекпенге қарай жіктемеді. Тағдырдың қиянатын, көп көргендіктен түсінген де болар. Отызыншы жылдың аштығы, отыз жетінші жылғы желкілдеп жетіліп қалғандарымыздың желкесін қиюы, қырық бірде басталған қырғын соғыс... барша халықтың басынан өткен зауал дегенімізбен, əсіресе қазақ халқына қатерлі өткел болғандығында дау жоқ. Егізіміздің бірінен айырылдық, жартымызды жалмап кетті. Осы тарих сабағының əсері шығар, еңсесін көтеріп, қайғы-қасіретті ұмыттық-ау деген шағында көңілдерін əн болып тербеген өнер қарлығаштарына халық құшағын жая ұмтылды. Қастерлеп, қадірлеп, төріне отырғызды. Елден ерекше сый дəметкендер болса қателігі. Бұл кез елуінші жылдың аяғы, алпысыншы жылдың басы. Əрқайсысы өзіндік үнімен, өзгеше əуезімен «ə» дегеннен-ақ үлкеннің де, кішінің де жүрегінен жол тауып, мəңгілік мекендеп қалған бір шоғыр талант дүниеге келді. Соның ішінде Нұрғиса Тілендиевті, Бекен Жамақаевты, Шəмші Қалдаяқовты, Əсет Бейсеуовті ерекше атаған болар едім.

	Бұлардың жаңа əндері баршаның жан жүрегін тебірентті. Əлі есімде, тұңғыш рет ұйымдастырылған бүкілодақтық жастардың фестивалінде Əсеттің «Алмалы Алматым» əнін кім айтпады. Ауылдың да, Алматының да аспанында қалықтады. Мен Əсетпен осы фестивальда биікке көтерілдім. Досымның əні стадионға жиналған, көңілдері қуанышқа толы замандастардың аспанында қалықтады. Бұл əнді əсем Алматыға арналған əн десем оқырмандар артық айттың демес. Содан бері ыстық та, суық та күндерді бастан өткеріп, ащының да, тəттінің де дəмін бірге татыппыз. Қандай жағдайда болсын жолдастыққа қиянат жасамаппыз. Тегінде бұрынғылар «Аштықта жеген астың дəмі ауыздан кетпейді» деп дəл айтқан. Елуінші, алпысыншы жылдары студент болғандар, достарының қуанышына қуанғандар, сауық кеште отырғанда да, сейілдеп көшеге шыққанда да Əсеттің «Сырласу вальсін», Бекен Жамақаевтың «Махаббат вальсін», Шəмші Қалдаяқовтың «Қайықтасын» шырқайтын. Қалай ғана ұмытарсың. «Алақанда алақан, күлімдейді көзің, Құшағымда қуаныш, қасымда сен өзің. Бүгінгі түн тамаша, бүгін нұрлы бар маң, Бүгін міне қосылды арман менен арман» Халқымыздың талантты ақыны Əнекең (Əнуар Дүйсенбиев) жазған бұл өлең əнмен үндескенде ғажап естілетін. Егер өткен күндерге есеп беріп сараласақ, жоғарыда мен атаған əндер талайымыздың тағдырымызға дəнекер болған сияқты.

	Отауымыздың шаңырағын көтеріп, отымызды жағуға себебін тигізді. Сол үшін-ақ бұл өнерпаздарға қарыздар шығармыз. Бірінебірі ұқсамайтын жоғарыдағы аты аталған азаматтармен азды-көпті сырлас, сыйлас, жолдас болдым. Өнердің жарық жұлдызындай жарқырауды тағдырыма жазбағанымен, осылар секілді бағы жанғандарға жақын жүріп, жан дүниелеріндегі асыл қазыналардың ашылып, халықтың байлығына айналуына себепкерлік жасасам, демесем, ол да жамандық емес. Əлгіндей жігіттердің дəмөгей ниетін дəл түсінген Əсет сағатына қарап:

	– Ал жігіттер, «Сайымжанның сары сиырынан» шөл басып қайтсаңдар жүріңдер, қазір студия бос шығар, жаңа шығарған əнімді тыңдаңдар, – деді.

	Кең кеудесімен жөңкеріле бұрылып, кеңсеге кіретін шыны есікке беттеді. Қуана соңынан ердік. «Қорғасындай балқыған қайран жастық» деп халық жайдан-жай айтпаған. Əсет барша адамның жан бауырындай ғой. Қиғаш өткен пенде жоқ. Жайраңдай қауышып, қимасымен кездескендей қиылып сəлем бергендер. Кірген соң оң қанатқа бағыт түзеді. Дəліздің тірелген жері əн жазатын студия. Бос екен. Кеңістіктің барлық шартын сақтаған əуесі биік бөлменің ортасындағы қоңыр күйсандықты көргенде Əсеттің көзі жайнап кетгі. Сырттан көлденең дыбыс жібермейтін құрылыс материалдарымен қапталған кең студияның едені қалың кілем. Шаңырақтағы жарық беретін шынылар самсап тұр. Жігіттер түскі үзілістен əлі оралмаған болу керек, студияда ешкім жоқ. Əсеттің іздегені де сол еді. Ашық тұрған күйсандыққа отырып, пернелерді жүгірте бір сыңғырлата қағып шықты. Бабында екен. Күмбірлеп күй күткендей. Əсеттің жұмыр денесі бүктеліп, дірілдей баяулаған үнді жүрегімен тыңдап, бір сəт үнсіз отырып қалды. Күйсандықтағы əуез талықси бергенде бұлқына қозғалып соны бір ырғаққа басты. Сағыныш...жо..жоқ, салбауыр Сарыарқаның саумал самалы желпіген шалқар көңілдің шалқуы... Дəл солай. Əсет кең кеудесін кере бере бастап кетті:

	«Қыз Қорлан, хор қызындай тамсандырған,

	Естайға əлемде жоқ əн салдырған.

	Маралды, Маралды төр, Маралды көл,

	Самалдай əн еседі қарсы алдымнан».

	Қайырмадағы туған жерін көрген сəтте асығыс соғатын жүректің лүпілі секілді аңсауға толы иірім екінші жолдан кейін қайта қалықтап əрқайсымыздың есімізге алтын ұядай ауылды түсірді. Əннің алғашқы толқыны күйсандықтың пернесімен қайта бір толқып өтіп, жан дүниемізге жақын сазды да, назды əуездің арнасына ойысты.

	Белгілі ақын ағамыз Мұзафар Əлімбаевтің өлеңіне жазылған «Маралдым»» əнін алғаш рет осылай тыңдадық. Шынын айтсақ, кезек-кезек қолқалап, қайта-қайта айттырып Əсетті ақ терге түсірдік. Бұл композитордың кемеліне келген шағы еді. Оның жан дүниесін тербеп жарық дүниеге келген əндері қанатын кеңге жайған. Əр жүректің ақ жайлауынан аққудай қалықтап, айдын көліне қонақтап жататын. Жырақта, сапар жолда жүрген балаларын сағынған ата-аналар Əсет əуезімен көңіл бесігіне бөлеп тербететін. Балалары да балауса аңсаудың ақ толқынына малтып «Ақ мамам» деп əндететін.

	Бір ауылда балғын шақ балалығын өткізіп, болашақ бақытына қиялымен саяхат жасаған құрбы-құрдастар қосыла қалса: «Армандастар қайда, абзал достар қайда?» деп шырқайды, қандай əні болса да сол ортаның сүйіп айтатын гимніне айналған. Халқы оған құшағын жая ортасынан орын ұсынды. Сол ілтипатты, сыйды бағалаған өнерпаз жалтақтап, жасқанған жоқ. Батыл басып баянды бақытының шыңына өрледі. Бұл бір өнер адамының қайқайсысына сын көпір еді. «Болды, толды деген осы» деп қай жерді басарын білмей сүрінгендер де аз емес-ті.

	Əсет осы сын көпірден сүрінбей өтті. Қазақстан комсомолының жоғарғы сыйлығына ие болды. Ешкімнің атақ-даңқына, шеншекпеніне бас имейтін халық Əсетке əділ бағасын берді. Ол да алаған қолым береген деп ақберен шабысынан танған жоқ. Қарттар қызулы қызық күнін есіне түсіріп: «Айнашым», «Алтыным», «Айша-жаным» əнін шырқады. Əдемі сырлы сазымен өткен күндерін көз алдына елестетіп: «Ай-хай, арманшыл күндерм-ай» дегізді.

	Жастарға жайсаң жайма-шуақ мейірім сыйлайтын, бірін-бірі аз күн көрмесе сағынатын, сəулесі мол сезімге толы «Армандастарым», «Кешікпей келем деп ең...», «Мұңайма», «Алматы таңы» секілді əндерді сыйлады. Меніңше, Əсет əнінің өзіндік толу кезеңі бар. Оны талдап тақырыпқа бөлу музыка зерттеушілердің міндеті. Солайын солай дей тұрсақ та, əрбір тыңдаушының өзіндік талғам таразысы бар. Олар ойларын ортаға салса артық, кем деп күстаналамау керек шығар. Көп болып қолдаса, бір ойды бір ой қозғар, суыртпақтап сыр шертер. Сөйтіп, жібектей өзіндік өрнегі, өзіндік үні бар Əсет Бейсеуов творчествосы арнай зерттелетін азаматтық парызға, парасатқа бай кесек дүние. Ол да сол топтан өз орнын табар...

	Əсет өмірге келгенде қоңыр күз екен. Алматының күнбатыс қапталындағы Қарғалы өзенінің жағасына Қарғалы шұға комбинатының табан тасы төселіп, жаңа өндірістің алғашқы қабырғасы қалана бастаған 1937 жыл еді. Қазақстан Орталық Партия комитетінің ұйғарымымен Орал облыстық партия комитетінің секретарлығынан осы комбинатқа директор болып келген Көпбай Бейсеуов тұңғышының шілдеханасына арнап «кедей жомарт деген рас-ау», ұлан-асыр той жасаған. Өнер десе өре тұратын, өнерлі кездессе тəңіріндей табынып, басын иетін Көпбайдың ол күнгі қуанышын айтпа. «Мен əкемін!» деп əлемге жариялап жар салғысы келген. Бəрі жарасымды еді. Кезінде атақты əнші-композитор Əсет Найманбаевпен талай дəмдес, сұхбаттас болғаны бар-ды. Асқақ үніне, сырлы əндеріне риза болып отырып: «Егер тұңғышым ұл болса, атын Əсет қоямын-ау», – деп армандаған. Асыл əкенің тілегі орындалды. Бірақ Əсеттің ... дəстүрін жалғастырған бала Əсеттің өнерін қызықтауды тағдыр оның толайына жазбапты. Отан соғысының қайнап тұрған шағында жорыққа аттанды да кіндік қаны тамған Қарғалысына қайтып оралмай майдан алаңында қалды. Иə, Əсет өмірдің де, өнердің де өтінен өткен азамат. Оның əр əнінің өзі əңгіме.



	* * *

	Жандосым Əсет көзінің тірісінде-ақ өзіне-өзі мəңгілік ескерткіш орнатты.

	Ендігі біздің парызымыз – тірілік міндетімізді адал атқару. Өз басым дарынды, достыққа адал, жаны жайсаң, ғұмыр бойы дос іздеп өткен Əсетпен жарты ғасыр бірге жүрген күндерімді сағынам. Сағынамын да осындай жақсы азаматпен дос болған дүниедегі ең бақытты пенделердің бірімін деп марқайамын, мақтанамын. 1951 жылдан бергі өміріміз бірге өтті. Рас, оны бір көрген замандастарының бəрі-бəрі: «Əсеттің досымыз» дейді. Талас жоқ. Ол ғұмыр бойы дос іздеп өткен адам.

	Ал солардың ішінде тағдыр екеумізді тар жерде бозбала шағымызда таныстырды, табыстырды. Содан бері арманымызға жетсек деген ізгі мақсат жолында жүгірсек бірге жүгірдік, сүрінсек бірге сүріндік. Күрсінсек бірге күрсіндік. Қуансақ бірге қуандық, жасысақ бірге жасыдық.

	Біз бұл күнде Еліміздің, ағайын-туыстың, жақсы адамдардың жақсылығының арқасында балаға əке, ініге аға, ағаға іні болдық. Оған да тəуба. Бірге жүрген замандастарға жақсылығымыз тимесе жамандық жасамадық. Шама-шарқымыз жеткенше қол создық. Əсет екеуміз атақ-даңқтының қолтығына кіріп, мəнсаптыға жағымпазданып, жанымыздағы жақсы азаматты жабырқатпадық. Олардың кейбірі бізді жолға тастаса тастады, біз тастамадық. Əсет екеуміздің жарты ғасыр көңілге кір түсірмей, оның өмірінің ең соңғы сəтіне дейін сыйласуымыз осы ортақ мінез-құлқымыздың үйлескендігі болар. Ат басындай алтын бермесек те ақ ниетімізді, ақ нанымызды аямадық. О дүниеде де сұрақ, жауап болады десек, бұл сонда да айтылатын ақиқат. Біз жайлы біреу біліп, біреу білмей əр алуан əңгіме айтар. Кімнің аузына қақпақ боларсың. Кейде бағзы бір замандастар, қаламдастар заманды күстаналағанын немесе адамды күстаналағанын: «Əсетің талантын дер кезінде бағаламады, сыйламады. Шетқақпай етті» деген сияқты пікір сабақтағансиды. Бұл дұрыс емес. Халқы ардақтады, сыйлады. Мен онымен бірге барлық облысты, ауданды, ауылды араладым. Əсетті құрметтейтінін сонда көрдім. Əсет екеуміз үйіндегі барын дастарқанына қойған жаны жайсаң адамдардың шарапатымен кімдермен табақтас, кімдермен сыйлас, сырлас болмадық. Небір аты тарихта қалған қазақтың жақсылары мен жайсаңдарының ұлағатты сөзін, ыстық ықыласын естідік. Əрқайсысымен дидарласуымыз жеткізе алсақ үлгі, өнеге болар келелі əңгіме. Үлкен мектеп. Əрқайсысының ғұмыры жеке-жеке академия. Сондай халық қадірлеген жақсының жанында жүріп жаман болдық десек те жараспас.

	Бұл пенде шіркін өмірге періште болып келгенімен, періште болып өтпейді екен. Сол елі, достары, замандастары сыйлаған Əсет өнер жолында шығар биігіне шықты. Асар асуынан асты. Алайда, жеке өмірінде қаншама жақсы жар іздегенімен, таба алмады. Ол өзін түсінетін жаны да, табиғаты да, сыр-сымбаты да үйлесетін сұлуды іздеді. Айдай сұлу ақ сұлуды тапты. Онымен өмір сүру талабы қажет етіп бір отбасында азды, көпті тіршілік еткенімен, төрт аяғын тең тастайтын жорға жылқыны кездестіру қандай қиын, күрделі болса, төрт құбыласы теңдей жаны дүниесін түсінетін сұлуды мейлімше, табалмай-ақ өмірден өтті. Иə, иə, кешіріңіздер?

	Əсеттей артында айтылуға тиісті аңыздай жақсы əңгімелер мен ұрпақтан ұрпаққа мұраға сыйлаған мəңгі жас асқақ əндерді қалдырған тарихи тұлғамен елу жыл – жарты ғасыр дос болған да шындықты мен айтпай кім айтады. Табам ба деп, таптым ба деп тəтті үмітпен, жақсы үмітпен талай сұлуға қол созды. Алғашында бəрі жақсы болды. «Қолым жетпеді» деп Əсет тағы да айта алмайды. Тіршіліктегі аз күнгі қызықты да бірге өткізді. Діттеген арманы да орындалды. Ұмсынған гүліне де қолы жетті.

	Жалындаған жаны бар, өзіндік тектілігін жоғары ұстайтын, ер тұлғалы нағыз қазақи келбет-кейпеті, өң-түсі бар, айналасындағы замандастарын əсем əнімен ақжарқын көңілінің шуағына орап, əзіл-қалжыңға қарық ететін Əсеттей серіге сүйікті болуды, өмірлік серік болуды есі бар қыздың бəрі-ақ армандадайды деп ойлайтынмын. Қателесіппін. Ол қателескенімді төмендегі мөлтек жай дəлелдеді.

	Сол кезде осы Алматыдағы Өнеркəсіп министрлігінің мəдениет үйінде Алматы қаласындағы өнерлі жастардың драмалық үйірмесі жұмыс істейді екен. Ол драма үйірменің жетекшісі Қазақстан Респуликасының халық артисі Камал Қармысов. Жыл сайын жоғары оқу орнында оқитын талантты жастармен толықтыратын тəртібі бар екен.

	Мен ауылда жұмыс істеп келіп ҚазМУ-ге түскенмін. Университетте өткен таңдауда журналистік факультеттің студенті, қазіргі қазақ əдебиетінің шоқ жұлдыздарының бірі, белгілі жазушы Төлен Əбдіков екеумізді қабылдады. Бізден бұрын-ақ жұртшылық назарына түскен Аяз Танабеков, Тоқай Зұлқашов, жерлесім, мектепте менен екі сынып төмен оқыған Алтын Омарбаева секілді өнерпаздардың қатарына қосылдық. Алтынның мектепте кіммен сыйлас, сырлас екенін азды-көпті ауылда жүргенде-ақ білетінмін. Жігіт болдық дегендердің бəрі ғашық еді. Солардың арасында Қарасай ауданынан келіп Кегендегі əкелері соғыстан қайтпағандарға ашылған интернатта менің жанымда жатып оқитын Айтжан Саймасаев деген жолдасымның бағы жанған. Ақыры Алтын Алматыға оқуға кетіп, талайы арманда қалған. Тағдыр қайта қосты. Демалыс сайын кездесеміз. Ол кезде жерлес туғаныңнан артық. Алты-жеті айдың ішінде қатал Камал ағаның ілтипатына іліндім. Басты кейіпкерді ойнайтын дəрежеге жеттім («Каз. правда» газетінде басылған суреттің көшірмесі). Жатақханада тұрғаннан да, жеке үйде тұру артынан көмек берері жоқ студентке тиімді екен.

	Зооветеренари институтының үшінші курсында болашақ малдəрігері болатын інім Нұрмұқан екеуміз квартирге шықтық. Өзіміз тамақ жасап ішсек, степендиямыз жетеді. Көкбазардан төменгі Ильич көшесінің 21 үйінде айына бес сом жамбаспұл төлеп тұратын болдық. Біз оқыған уақытта КазГУ-дің 1-курс студенті 12 сом степендия алатын. Інім 25 сом степендия алады. Сол жететін. 1 сом екеумізге бір күндік тамақ. Жəне жақсы тамақ. Ет комбинатында сойылған, тазаланған семіз бас дүкен сөресінде 24 тиын, литр сүт 25 тиын, бір буханка нан 18 тиын, бір пачкі сары май 25 тиын. Əрине сары майды күнде ала бермейсің. Не керек алатын ақшамыз аз болғанымен құнды. Талдап жазып отырған себебім, осы XXI ғасырдың студенттері ой елегінен өткізсін дегенім.

	Ол кезде Əсет консерваторияның екінші курсында оқиды. Жатақханалары «Хрущев поселкесі» дейтін жақта. Парктегі түнгі серуеннен қалмаймыз. Одан қайтқанда түн ортасы болады. Автобустар тоқтайды. Таксиге қалта жарамайды. Жеті күннің үш-төрт күнінде екеуміз бір төсекте Ильич 21-де жатып қонып шығамыз.

	Сабақ, сауық кешке бару, паркте қыдырған қыздармен «қарындас-қарындас» деп жүріп танысып, қалтамыздағы қара бақырмен оларды шығарып салу қызығымен күз де, кыс та зу зу етіп өтіп, Алатаудың жайма-шуақ көктемі де келді-ау. Кеше жатақханасына кеткен Əсет түске тарта келді. Мен тамақ жасайын деп отырғанмын. Үй иесімен есігіміз қарама-қарсы. Марқұм, бар киімін үтіктеп, үстіне шаң жуытпай таза жүретін еді ғой. Табалдырықтан аттаған қалпы оң қолымен күлтеленген шашын қайырып, əдеттегісінше мені əжуалай қарап мырс-мырс күліп тұрып:

	– Бүгін ЖенПИ-де сауық кеш. Бір сұлу қызбен таныстым. Жолдасын ерте келетін болды, – деді. Өткен жолы уағдаласқан қызымен кездесуге барғанымызда менімен таныстыруға ертіп келген қыздың жолдасы өзінен де əрлі, сымбатты екен. Əсет қолма-қол айланып-толғанып соны қолтықтап бұрынға танысын маған сырғытып кеткен. Уəделескен жігіті көз алдында жалт берсе қыздың көңілі нілдей бұзылмай ма, онымен қалай тіл табысасың. Паркте Əсет пен əдемі қыздың соңында солақтап жүріп қайтқанымыз бар. Мен: «Тағы да солай етерсің, бұл жолы өзің-ақ бар, мен мəдениет сарайындағы даярлыққа барамын. Камал ағай ренжиді» – дедім. Шындығыда солайы солай. Қармысовтың талғамы да, талабы да күшті. Дəл бір біз республикалық драма театрдың еңбекақы алатын артисіндей талап етеді. Немесе болашақтағы халық артисін даярлап жатқандай өзі де ақ тер, көк тер, біз де ақ тер, көк тер боламыз. Əсет ойланып отырып: «Қармысов біздің Жамбыл ауданынан. Мен де барып танысайын» деп ЖенПИ-дегі сұлу қызбен кездесуден айныды. Келістік. Қалалық өнерпаздардың драма үйірмесі Никольский базарынан төмен мəдениет сарайында. Жүгіре басып жетсек, Камал аға бір шоғыр қыз, жігіттің ортасында болат шегедей шаншылып тұр екен. Қарсы алдындағы алтындай толқыған, алтындай балқыған Алтынға қарап қызықты бір əңгімені айтып, топқа қосылған бізге назар да аудармады.

	Алтын – алтын десе алтындай сымбатты, шырайлы қыз. О, дариғай, өнер адамының көңілі деген ғажап қой. Камал аға Алтынды көргенде пайғамбар жасына келгенін ұмытып, жасарып жайнап кететін. Қазір де сондай көңіл күйде тұр. Ол шақта əңгімені де құлпырта айтады. Оның сахнадағы қозғалысы, музыка ырғағымен тербеліп билегендегі жіп-жіңішке денесінің жарасымдылығы ғажап. Камал аға Асқар Тоқпановтың бұл күнде аңыз болып кеткен қылығы жайлы айтып тұрғанын құлағымыз шалды, қоршаған қыз, жігіт ду күлді. Сол кезде біз де қосылдық. Алтын мен Камалға кезек-кезек қарап желкемде тұрған Əсет: «Мына қызды танисың ба?» деп күбір ете қалды. Камал аға Əсетті үйірмеге келгендердің бірі деді ме, көңіл бөлмеді. Əрі Алтынға жəутеңдей қарап əлі-əлі

	«Маған қара!» дегендей тамағын кеней бергенін ұнатпады ма, жалт беріп «Жақсы, бəріміз жиналдық. Қазір құдіретті Құрманғазы оркестрінің концерті. Алдымен соған қатысалық. Кəне кеттік!» – деп мəдениет сарайының алдындағы баспалдақпен көтеріліп жол бастады. Біз де соңынан ердік. Əсет мені оңашалай бере: «Алтынды танисың ба?» – деп қайта сұрады. Жерлес екенімді, өзімнен екі сынып кейін оқығанын қысқа-қысқа тез-тез айттым.

	«Неге бұрын таныстырмадың, қызғандың, ə?» – деді, бұртиып. Жауап қайырып үлгермедім. Кең аудиториядағы лық толы адамдармен араластық. Концерт басталып кетіпті. Алтынды қолтығына қысқан Камал ағаға отырғандар алдынан орын берді. Кимелей қимылдаған Əсет Камалдың жанындағы Алтынмен иық түйістіре қатарына барып отырды. Күріштің арқасында күрмектің су ішетіні рас. Жан-жағына барып біз де жайғастық.

	Оркестрге жылтыр қара костюмды, ақ көйлегіне бантик байлаған жіп-жіңішке жігіт ағасы дирижерлық жасап тұр. Нұрғиса ағаның дəл сол сəттегі қозғалысы əлі көз алдымнан кетпейді. Бүкіл бұлшық еті күймен бірге ойнап, кең, тік маңдайына төгілген қайратты қара шашын қағып жіберіп музыканттарға жалт-жұлт қарағанда отты жанары шақпақ тастан ұшқан ұшқыннан аумайды. Саусағымен иегін сүйеп əр қимылын бағып отырған Камал аға:

	– Не деген шеберлік. Қарашы-қарашы бұның бүкіл денесі күйді шертіп тұрғандай, – деп өзімен-өзі сөйлесіп, қас қақпай қарады. Əсет екеуміз, мүмкін бəріміз де шығар, Алатаудың ақиық қыраны Нұрғиса Тілендиевті осылай бірінші рет көрдік. Дауылпаздай шалқып күй де аяқталды. Ол сахна шымылдығын жапқанша Камалға келіп сəлем берді. Беті тер-тер. Бұрын Əсетті сырты нан көрген болар-ау, тегі, томағасын алған тұғырдағы қырандай шалқая қарап сəл бөгелді де: «Ибрагимнің шəкірті сенсің бе?» – деді. Əсет басын изеп: «Аға, мен Жамбыл атамның алдында отырғанмын. Маңдайымнан сүйген» – деп үлгерді. Камал Əсетке жалт бұрылып: «Нүсіпбаев па?» – деді. Əсет: «Иə» – деді. Сахнаға қарай жүре беріп бұрылған Нұрғиса: – «Бұдан былай менімен хабарласып тұр!» дегенше, шымылдық жабылып, концерт жүргізуші сөз бастады.

	«Жақсының жаттығы жоқ» дегенді бұрынғылар бекер айтпаған. Содан бастап Əсет екеуміз қазіргі жеңгеміз Дариғамен қосылғанша Нұрғиса ағаның жанында болдық. Қонаққа барса да қалдырмайтын. Кейін өкпе де, реніш те жоқ, əрқайсымыздың өз тіршілік-тынысымыз күрделенді де, бұрынғыдай араласпадық. Ол кезде қазіргі Нұр-ағаң жайлы жазып жүргендер жұмыс саласында, жолсапарда бірге болса болған шығар. Егер шындыққа тоқтасақ осы уақыттағы, бүгінгі біріне-бірі ұқсамайтын, тек, иə, тек Тілендиевке ғана тəн елден ерекше табиғаты бар əндерді, күйлерді халық жақсы білмейтін. Əсет екеуміз асқақтаған атақ-даңқы жоқ, қарапайым ақкөңіл ағаның жақсы көретін інісі болдық.

	Иə, бұл күнде Нұрғиса да, Əсет те тарихи тұлғаға айналды. Оларға атақ-даңқтың да, мəнсап-мəртебенің де керегі жоқ. Сол кездегі бірге өткізген күнім, жылым емес, əр сағатым алтыннан да қымбат. Айта білсек келер ұрпаққа асыл қазына. Ол таза мөлдір шындық болуы керек. Əсіреқызыл мақтаудың, дəріптеудің қажеті қанша. Орынды жерде кимеген алтын тон да адам пақырға жараспайды.

	Сол күннен бастап Əсет Алтынды іздей бастады. Қайда тұратынын да, қайда оқитынын да білдік. ХХ ғасырда сыр жасыру, құпия сақтау мүмкін бе, мүмкін емес. Алтын да адам сыйлай білетін ел қадірлеген ата, анадан тəлім-тəрбие алуға өскен. Жігіттер де қу, оның сұлу сымбатына, көркем кейіп-келбетіне емес, жайсаң жан дүниесіне де ғашық болған. Əрі əкесі де аудандағы беделді адамның бірі. Сол кездегі ауқатты отбасының қызы.

	Сырлы да сұлу əнімен үлкенді де, жасты да қуантқан ең жас сазгермен, Əсетпен қуана танысты. Сыйласты. Небір тамаша сауық кештерге бірге бардық. Қолымыз босай қалған уақытта Көктөбеге көтеріліп көгалына аунадық. Бір ғажабы, Əсет «жорғасынан» жаңылды. Бір көргеннен сүйдім, күйдім дейтін Əсет Алтынмен бірге жүргенде томпақ ерні торсықтай болып ыржиып күле беретін болды. Соған қарап бұлар түсіністі деп ойладым.

	Жоғарыдағы қателесіппін дегенім, Алтын алғашқы Айтжанға деген махаббатынан айнымады. Өзін де өзгені де қадірлей білетіндігін көрсетті. Əсетке: «Сыйлаймын, дос болалық. Сүйген жігітім бар» – депті. Оны маған Əсет оңашада мұңайып отырып:

	«Мен сенен қалай жасырамын, досымсың. Алтын мені сүйгенде, қосылғанда нағыз бақытты болар едім. Амал не, енді арман ғой...» – деп сырын шертті.

	Тегінде Əсет қыздармен оп-оңай тіл табысатын. Алтынға келгенде сол «жорғасынан» жаңылды. Кімді болса да үйіріп əкететін. Аты-жөнін білмей-ақ аялап, аймалап: «О, Аңсаған арман қарындас, сендей періштені сыйлаған табиғатқа ризамын» – деп үлгеретін.

	Бұны оның жеңілтектігі дей көрмеңіз, ол сұлулықты, əдемілікті құрметтегені еді. Адыраңдап арсы-күрсі сөйлегенді де білмейтін. Ол жан сұлулығын, қыз баланы құрметтеген халқымыздың тектілік қасиетін түсінгендігі еді.

	Əсет Алтынмен ашық əңгімеден кейін күрт өзгерді. Өзіменөзі болып түйіліп көп жүрді. Ол əлдекімдерге ұқсап махаб бат қайғысына берілмеді. Жабығып жасымады да. Бұрынғыдай желпілдеп Алтынға барайық та демеді. Ойын-сауықтан да алыстадық. Паркті аралап сұлу қыздармен «қарындас-қарындас» деп таныспадық та.

	Біз тұрған үйден қазіргі кəрістердің театры орналасқан Қазақконцертке жаяу баруға болады. Екеуміз сабақтан келіп тамақтанған соң солай қарай аяңдаймыз. Мен келіп-кетіп жататын, ауылда жүргенде: «Қандай адамдар екен. Бір көрсем» деп армандайтын артистерді көргеніме мəзбін. Əсет бос болса томпайып қара күйсандыққа барып отырады. Осылай көкбөрі тəн жарасын жалап жүріп қалай жазса, Əсет жан жарасын ешкімге айтпай көкбөрілер секілді қайсарлықпен əнмен жазды. «Күткенде», «Мұңайма», «Наз» деген секілді сағынышқа, назға толы əндерімен, мұңайса да сүйіктісінің жанға жақын жарқын дидарын аңсады. Ол барлық сүйгенін іздегендердің жүрек лүпілімен жалғасты.

	Біреу сенер, біреу сенбес, Əсет екеуміз отыз жасқа дейін арақшарап ішпедік. Ол ақылдылықтан емес, жоқтықтан ішпедік. Бағзы біреулер ақын, жазушыны, композиторларды заманның сол зəріне əуес дейді. Оның да жаны бар. Кінəсізбіз десек те ешкім сенбейді. Шындықтан шырқымыз да бұзылмайды. Жылт еткен жақсылығымызға қуандық. Қоршаған қоғамнан бөлініп кете де алмадық. Уақыт талабын қанағаттандырып «портвеин-12-ден» бастап кішкентай табысымызды, қуанышымызды жудық. Ақ көңіл халықымыз қол жеткен аз табысымызға қуанып, көңіліміз желпінуші еді, соны да қайсыбіріміздің көтере алмағанымыз да рас. Сол қателігіміз үшін заманды, басқа бір адамды кінəлап өзімізді ақтамалық. Қайта: «Бұл жеке басымыздың қателігі, у-ды баладан да, бауырдан да, ата-анадан да, азаматтығымыздан да артық көрдік. Қу нəпсінің құлы болдық, сендер қайталамаңдар» деп келешек ұрпаққа айтып кетуіміз керек, менің досым Əсет те кейін сол у-ды ішті, бір-ақ азаматтығын құлқыннан, қас қаққандай уақытта өте шығатын рахаттан, тіпті, махаббаттан, дүние-мүліктен биік қойғандықтан тамаша туындыларды жазды. Артық айтсам кешіріңдер, дəл Əсеттей мол əрі сапалы, жастығын мəңгі сақтайтын əндерді халқына сыйлаған сазгер қазақта некен-саяқ.

	Заман тыныш болса, айналадағы қызу тіршілік алға жетелейді екен. Бірте-бірте Əсет үлкен ағысқа қосылғанын байқамай да қалды. Алматы қаласы бүгінгідей сəнді, сəулетті болмаса да, кереметтей қызыққа толы еді. Келер күнді одан да артық секілді сезіндік. Кигеніміз жараса ма, жараспай ма деп қарамайтын едік. Ертең не ішеміз деп те ойламаған секілдіміз. Думанды, дүбірлі қала өміріне қайта қосылдық. Əсет келмесе, сыңарынан айырылған жетім қозы секіді үйден шықпай отыратынмын. Біз тұратын Ильич көшесінің жоғарғы жағында, көкбазардың астында қазіргі трамвай жолынан сəл төменде аудан аралық автобекет болды. Қазіргідей айналасы əсемделген əудем жерді алып жатқан бекет емес, көк бутка. Келіп, кетіп жатқан домалақ автобусты санап үлгермейсің. Оларға таласа-тармаса мініп жатқандарда да, үймелеп апыр-топыр болып бүктеліп түсіп жатқандарда да есеп жоқ. Бейне бір ұршықта айналған түрлі түсті жібек жіп секілді.

	Біз жатқан Марусия апайдың үйінің сыртында ескі, ескі болғандада қап-қара жалпақ тақтай орындық бар. Ол кезде совет адамдары алты күндік жұмыс тəртібімен еңбек етеді. Біз түске дейін оқимыз. Сабақтан келіп тамақтанған соң қисайсам мызғып кетіппін, оянсам үлкен бесін екен. Сыртқа шығып сол тақтай орындыққа тізе бүге бергенімде көшеде келе жатқан қалың топтың арасынан Əсетім жарқ ете түскені. Əкем келе жатқандай қуандым. Орнымнан тұрып қарсы жүрдім. Əсет жұмыр денелі болғанымен жылдам жүретін. Кездеспегенімізге екі күн. Дəл бір екі жыл көріспегендей құшақтаса қауыштық. Оның қуанышы құшағына сыймай тұрғандай.

	– Ей, қуаныштысың ғой, – деймін. Жайраңдай сөйлеп:

	– Иə, қуаныштымын, – дейді Əсет. Айтсаңшы-айтсаңшы енді?

	– Досгүл! – Ол мені осылай атап, мен оны Бейсекиян дейтінмін.

	– Соғыста жоғалған əкең Америкадан табылғандай мəз-мейрамсың ғой.

	– Иə, иə, Əкемді таппағаныммен, мəңгілік махаббатымды таптым, – деді ол. «Алтынды шынымен-ақ ұмыттың ба?» дегім келіп оқталдым да, желпілдеп тұрған көңілін басқым келмеді, райымнан қайттым.

	– Міне, бұл да қуаныш. Ғашығына қосыла алмайтын заман өткен. Біздің заманның сүйгеніне қосылған Қозы Көрпеш – Баяны боласыңдар. – Екеуміз қатарласып үйгеде жеттік. Əсет иығыма қолын артып тоқтатты да бетіме күле қарап:

	– Тез киін. Мен осында күте тұрамын. Тез-тез! Мен үйленетін болдым. Таптым махаббатымды, – деп қолындағы газетін ашып, əлгінде ғана мен тұрған тақтай орындыққа барып отырды.

	Жасың келіп өміріңе ой жүгіртіп саралап салмақтасаң, басыңнан өткізген қиын күндеріңнің өзі қызық, қымбат. Солардың ішінен басымнан өткен үш сəт əр кезде ерекшеленді. Сөз орайы келгенде назарларыңа ұсынайын. Ерекше есте қалады екен. Сондағы күліп берген жеңгелерімнің қара шайы қазір бал татиды. Баршылықта өскендердің байқамауы мүмкін. Ал өз басым дəмді тамаққа тойған шағымды да, ауылдан, иə, сонау ауылдан: «Сені іздеп келдім» деп арнайы келетін Нұрақымет Өмірзақовпен (көрші үйде өмір есігін қатар ашқан, ақшаңдақ аулада асық ойнаған, мектеп табалдырығын бірге аттаған, бəрімізден бұрын əйел алып, жар құшағының қызығын көрген, біз Алматыда қызға қырындап жүргенде екі-үш балаға əке болған досым) бірге өткізген күндерімнің əр минуты жүрегіме ыстық шоқтай басылады. Екіншісі резина табанды көк кендір тəпішке, қара сəтен бриджа, қоңыр барқыт белбеткімен КазГУ-дің бірінші курсында оқып жүргенімде сол кезде фер ма бастығы қызметін атқаратын Батырхан Дүйсебаев деген жан ағайымның қазіргі Жібек жолы көшесінде кездесіп аяғымнан басыма дейін қарап шығып екі қабатты универмагқа ертіп барып өте қымбат жасыл костюм-шалбар, үш түрлі көйлек, үшкір тұмсық қара туфлиді сатып əперіп, киіндіріп дүкеннен шығарған сəтте дүниедегі ең бақытты адамдай сезінгенімді қалай ғана ұмытайын (сол костюм-шалбармен КазГУ-ді бітірдім).

	Үшіншісі – жан досым Əсеттің «Үйленемін. Махаббатымды таптым!» деген сəттегі қуанышты келбет-кейпі, ақжарқын үні одан кейінгі талай-талай қызықты шақтарымыздың бір де біріне ұқсамайды. Баяғы ағатайым кигізген жасыл костюм-шалбарды, туфлиді киіп (бұл костюм-шалбармен ініміз екеуміз үйлендік. Қызына бір күн ол, бір күн мен киетінмім) көшеге шықтық. Кімге үйленесің деп мен сұрамаппын. Пəлен деген қызға үйленемін деп ол айтпады.

	Содан екеуміз далақтап қазіргі Абылай хан даңғылының бойында «Атамұра» баспасы орналасқан ғимаратқа бардық. Ол уақытта мен білетін «Қазақстан пионері» осы үйдің екінші қабатында болатын. Сүйген қызы «Қазақстан пионері» газетінде машинистка болып жұмыс істейді екен. Мектепте жүргенде бұл газет ке хатпен жіберген өлеңдерім басылғаны болмаса есігін ашып көрмегенмін. Əсет кабинетке кіріп кетті де, доп-домалақ аппақ-ау аппақ қызды ертіп қайта шықты. Бейне бір ақ гүлдей қыр мұрын, қиғаш қас қызды көргенде «ой, пəле-ай, нағыз сұлуды тапқан екен-ау» деп қуандым. Сол сəтте тар дəлізде, дəл бір мінберге көтерілген көсемдей Əсетім оң қолын көтеріп: «Досым Досан» деп таныстырды. Ақ қыздың есімі Зоя екен... Танысқан соң қыз Зоя жұмысында қалып, екеуміз Абылай хан даңғылына шықтық. Троллейбустың аялдамасына жеткенде: «Қайдан кездестірдің? Əдемі қыз екен. Сəл тоқтай тұрмайсың ба?» – деп едім, Əсет:

	«Ойланатын не бар. Өзі жұмыс істейді. Мен де қарастырамын. Гонарар бар» – деді. Кешке жұмыстан соң қайта бардық. Олармен бірге шыққан, екі иығына екі кісі отырса мыңқ етпей көтеріп кететін биік, ат жақты, қыр мұрынды, бұйра шашты жігіт ағасын:

	«Ағам, ақын Əнуарбек Дүйсенбиев» деп таныстырды, газеттен өлеңін оқып, суретін көргемін. «Сырласу вальсі» өлеңінің авторы екенін де жақсы білем. Бəріміз қазіргі Мақатаев көшесі мен Желтоқсан даңғылының қилысындағы Алматы рестораны жаңа жұмыс істеген, соған барып Əсет пен Зояның махаббатын жудық, аяғы тойға айналды, бұл арақ-шараптың сиқырлы күшін қойсаңшы, досыңды қас, қасыңды дос етіп жібереді, тойладық. Асабасы мен болдым. Ресторанға əрқайсымыз «Мен» болып барып, «Біз» болып қайта шықтық. Содан түннің бір уағында көкбазардың төменгі жағында Əсеттің немере ме, немене ме, бір əпкесі бар екен, сол үйге апарып Зоя келінді кіргіздік. Той жалғасты. Бауыр деген жақсы ғой. Шашуын шашып, барын дастарқанға қойды. Аты-жөні есімде сақталмапты, ертесін Зояны Қарғалы мақта-мата комбинатындағы Қожамқұл қария мен Қанижамал апайдың қолына апарып тапсырдық. Қожамқұл туған інісінен қалған жалғыз баланың қуанышынан мейлімше ештеме аяған жақ.

	Зоямен жақын таныстым. Тегі Жамбыл облысы, Шу ауданынан екен. Əкесі Отан соғысына аттанғанда бір қыз, бір ұл қалыпты. Майданнан қайтпапты. Өзімізбен тағдырлас болып шықты. Кейін бұлар оң, солын танып үлгермей анасы қаза болыпты. Əке



	мейірімін сезінбей, шеше тəрбиесін көрмеген сол кездегі көп жетімнің бірі екен. Ағайын-туыстардың көмегімен мектепті тамамдап талпынып Алматыға келіп тіршілік етіпті. Жалғыз інісі Алматы малшаруашылық мамандарын даярлайтын институттан зоотехниктік мамандығын алмақ. Əсеттей тіршілік дүние қамын ойламай аспандағы аққумен тілдесіп үн қосқан, тірі пенде естімеген ғажайып бұлбұлдың əнін іздеген, бозторғайдың шырылын тыңдап шырқау көкке қол созған: бір күні дауыл, бір күні жауын, бір күні шуақ жел құйын жігітті ұстап, өмірсерік болу кез келген қыздың, əйелдің толайына бұйырмаған. Темірдей төзім, гүлдей нəзік сезім керек еді. Əсет Зояға үйленгенде барлық жанашыр туысы, достары жаратушы Алла тағаладан шын пейілмен соны тіледі. Соны тіледік.

	Енді отбасын құраған Əсеттің көтерер жүгі ауырлады. Алматыдан ол кезде Ресейден келгендерге жұмыс табылар, ал қазаққа, оның ішінде сүйеніші, қолдаушысы жоқ Əсетке жұмыс табылмайтыны айдай анық.

	Ол уақытта Сібірден, Мəскеуден, Белорусьтан, Украинадан Алматыға мың-мыңдап келіп бөгетсіз тіркеліп, Хрущевтың заманында өз тасымыздан құйылған алты шаршы метрлік асханасы бар, қарлығаштың ұясындай тас үйден баспана алып асығы алшасынан түсіп жатқан қазақтар аз. Алматы қаласына тіркеліп «тұрғыны» деген куəлік те ала алмай қаңғып жүретін. Өліп-талып жұмыс тапқандар орыстардың тауық күркесіндей времянкасына жанбаспұл төлеп жан бағатын. Əсет осы күнгі Райымбек батыр атындағы даңғылдан бір көше төменнен времянкі тауып, соған жайғасты. Жұмыс іздеді. Мəдениет министрлігіне талай бардық. Радио, теледидарға қаптаған еврейдің білгіштері жолатпады.

	Ақыры тұрмысы қиындаған соң облыстық оқу басқармасына барып еді, Текелі қаласындағы музыка мектебіне мұғалімдік орын бар екен. Соған жолдама алды. Текеліге барып мектептің машинасын əкеліп көшті. Ол кезде не жетіскен үй мүлігі бар дейсің. Төсекорын. Ыдыс-аяқ салған жəшік.

	Бақытты жол тілеп қоштастық. Менен бұрын өткен бір қазақ:

	«Көрген көргенін істейді, көсеу түрткенін істейді» деген екен.

	«Жаманның сандырағы тура келеді» депті тағы бір білгіш. Сол дұрыс болып шықты. Əсет Текеліге кеткеннен кейін жақсы қыз іздеп жанығатын сері серігім жоқ, маған да мəңгілік өмірсерік кездесіп (Хадишаны бірде Əсетпен таныстырғам. Əсет оңаша шыққанда мақтаған), қоңыр күзде сол қызбен үйлендім. КазГУдің тарих факультетінің қазақ бөлімінде ең алғаш қабылданғанда 3 қыз, 25 ұл едік. Қыздар əртүрлі себеппен екінші курстан кейін сырттай оқуға ауысып, жігіттер ғана қалды. Солардың ішінде таныстырған сəттен бастап Əсет мақтаған Хадишаға бірінші болып мен үйлендім. Сабақтан қолы босамаған Əсет біздің отбасын құрған тойымызға келе алмады.

	Негізгі əңгіменің арқауы жан досым Əсеттің өмірдерегі. Əсет бізге, қазаққа Алла тағаланың сыйлай салған таза табиғи дарыны ғой. Ол жан дүниесін кернеген сиқырлы əуезді сыртқа шығаратын орта іздеді. Қыран да қияға қарап түлейді. Шыңда қонақтап отырып шырқау көкке самғауды армандайды. Əдебиет пен өнер жолына сапарға аттанғандарға тəн осы биік мақсат, мөлдір мұратты бəрі де басынан өткізеді. Кез келген пенде оны түсіне де бермейді. Қолдау да, демеу де, тіпті, дұрыс жолдан жаңылмау үшін тұрмыс жағдайына көмек те сол уақытта керек. «Аш бала тоқ баламен ойнамайды» деп бұрынғылар бекер айтпаған. Таланттың осы бір бөз жылуына да, сөз жылуына да зəру кезінде қол созған адам нағыз дана ғой. Осы кейбір білгішбайлар салтанатты жиында, аста-төк дастарқанда «Ұлылық!» деп желпініп дəріптейтін ұлылығы күнделікті адамдардың басынан өткізетін ұсақ-түйегінің жиынтығы емес пе? Иə, пенделер солай. Қиын сəтте адал ниетіңмен талантқа көмектессең, ұлылық туады. Оны, сол ұлылықты өмірге əкелген Ұлы тұлға ешқашан да ұмытпайды.

	Жас талантқа өмірге құлшынған өнер ортасы керек. Алматыдан сол ортаны Əсет тапты. Нұрғиса Тілендиевтей, Əбілахат Есбаевтей, Ибрагим Нүсіпбаевтей, Шəмші Қалдаяқовтай, Мыңжасар Маңғытаевтай сазгерлермен, Нұрғали Нүсіпжановтай, Ескендір Хасанғалиевтай тең-тұстары, Мұзафар Əлімбаевтай, Нұрсұлтан Əлімқұловтай, Тұманбай Молдағалиевтай, Əнуарбек Дүйсенбиевтай, Сағи Жиенбаевтай ақындар толықтыра бастаған. Əсет бұлармен жаңа-жаңа тіл табысып құлшына құмарта ұмтылған, оған сəулетті сарай, сəнді жиһаз емес, қарлығаштың ұясындай ғана баспана, жанұясына азық болар еңбекақы беретін жұмыс керек еді. Алматыдан армандастар табылғанмен ол табылмады. Қамқорлық жасайтын адамдар бар да шығар, бір ақ кездеспеді. Текелі қаласына шекесі торсықтай болып жетіскендіктен кеткен жоқ. Күн көріс үшін кетті. Музыка мектебінде бір жыл əрең шыдады. Ұстаздық жұмыстың талабы оңай емес. Жас балалардың тілін табу қиынның қиыны. Автобуста ыңылдап сан алуан сиқырлы əуез қанатымен қалқып, ертең аш боламынау деп қаперіне алмайтын Əсетті күніне он екі сағат балалардың алдына тұрғызып көз алдыңа елестетші. Ол тотыны торға қамағанмен бірдей ғой. Алматыға келуге де жайы болмады. Жеті сайын хат жазады, мен бұл хаттардың көшірмесін Жамбыл ауданы, Қарғалыда мақта-мата комбинаты бар, Əсеттің туған ауылында, Əсеттің есімімен аталатын орта мектеп бар, сол хаттардың бəрін музейіне тапсырдым. Бір үзіндісін назарларыңызға ұсынайын.

	Құдайдың бергені шығар, Зоя үйелмелі сүйелмелі үш ұл туды. Бұрынғы өткендер «Артыңда пұл қалғанша, ұл қалсын» депті. Өмірдің өткен, кеткенін таразылаған соң айтқан болар. Мəлік, Данияр, Шыңғыс деген алтын асықтай үш ұлды жарық дүниеге əкелген Зоядай əйелдің маңдайының бағы кереқарыс шығар. Сол қолына қонған бақытты ұстай алатын да бар, ие бола ал май қиыр-қиыр жолда қалатын да бар. Қазақ: «Шаңырағың биік, босағаң берік болсын» деген мəтінге көп мəселені сыйғызыпты. Шаңғарақтың биіктігі ер адамның ел, ағайын-туыс, дос-жолдас алдындағы беделі, табыс таба білетін қабілеті екен де, босағасы сол есігінен кірген бақытты да, байлықты да, атақ-абройды да өз орнында қаз-қалпында тапжылтпай ұстайтын əйел екен. Зояны жамандағаным емес, ата-ананың тəрбие-тəлімінің жоқтығынан, атақ-даңқы аспандап кеткен Əсетті былай қойғанда, ырыс байлық құйылып жатқан үйге де ие бола алмады. Тегінде Əсет тазалықты жақсы көретін.

	Халық əлпештеген, əспеттеген өнер иесі барлық киім киісімен, жүріс-тұрысымен, өзін-өзі сыйлап сыланып сипалануымен, ізетинабатымен ертеңгі өсер ұрпақтың өнеге, үлгі алатын адамы. Жəне ол барша халықтың көз алдында жүреді. Əсет өнердің сол қасиетін жанымен түсінді жəне талабын орындауға жанын салды, барын салды. Кез келген адамның қолы да жетпейтін, сөзі де өтпейтін зиялы қауымның талғам-талабынан шығуға тырысты. Ұмтылды. Менде де, замандастарының да сөзсіз мойындаған ақиқаты осы. Пендешілікпен өмірден өтті деп өкінеміз, ол сол еңбегінің қызығын көріп, шыжығын емін-еркін жеп өткен талант. Ол сол биікке шықты. Бұған оның артында қалған əн мұрасы куə. Дүние жоғында қымбат, бар болса кадірі жоқ.

	Оқушылардың есінде болатын бір жай. Қазақтың атақты композиторлары Садық Кəрімбаев, Бақытжан Байқадамов, Жүсіпбек Елебеков, т.б. белгілі сазгерлер сол уақытта «Маржан қыз», «Су тасушы қарындас», «Жүз биеден жүз құлын алам деген сертім бар» деген секілді еңбек адамдарына арналған жақсы өлеңдерге халқымыз кəзірде сүйіп айтатын əндерді шығарғанымен, Алматыға арналған бір де бір əн дүниеге келмеген екен. Сүйікті Алматысына Əсет ең бірінші болып «Алмалы Алматым» əнін арнады. Осы астана жайлы алғаш дүниеге келген əсем əнімен ел жүргін елең еткізген жас сазгер көптің көңілінен шыққан «Сырласу вальсі», «Күткенде»,

	«Ауылым», «Ауылдың адамдары-ай», т.б. сезімге, ынтық ықыласқа толы шалқар көңіл ересектерге арналған əндерімен қатар бөбектерге де ерекше көңіл бөлген-ді. Атап айтқанда, халықтың біртуар сықақшыл ақындары Ш.Смаханұлының «Əжейдің бесік жыры», Н.Əлімқұловтың «Ұйықта тыныш, ақ бөпем», белгілі қаламгер Б.Аманшиннің «Бесік жыры», О.Əубакіровтың «Аман болсын бесігің», С.Асановтың «Бала бұлттар» сияқты жүрекке жылылық, көңілге көл-көсір іңкəрлік сыйлайтын өлеңдеріне шығарған жақсы, жарқын əндерімен белгілі болатын. Бұл əндердің бəрі-бəрі қазақ радиосы арқылы əр үйдің, əр əн сүйер адамның қазынасына айналған. Ол кезде Əсетте күйсандық (пианино да) жоқ-ты. Əндерін жазу үшін жақсы жай, жайлы орын іздемеді. Қандай жерде жүрсе де іштей ыңылдап, жүрегінің күйсандығында ойнап, Пушкин көшесі мен Гоголь жарықтықтың атындағы көшенің қиылысынан төменгі қазіргі Кəріс театры, бұрынғы Қазақконцерттің дəлізінде тұратын қара күйсандықта отырып дəптерге түсіретін. Егер ақиқатын жазсам, артында қалған алты жүзге тарта əннің жетпіс пайызын сол күйсандықта отырып нотаға түсірді. Қарапайым тілмен, қазақи ұғыммен айтсам, екеуміздің қарнымыз тойса да, жеңіміз бүтінделсе де жетпісінші жылдан кейін тойып, бүтінделді. Бір ақ көңіліміз ерекше көтеріңкі еді. Қара сəтен бриджімен, ең сапасы төмен қоңыр барқыт белбеткімен жүріп-ақ Алматының көшелерінде шалқалап басып, қызға қырындадық-ау. Енді сараптап салмақтасам, Əсет екеуміз ғана емес бүкіл сол заманда, яғни XX ғасырдың екінші жартысында ес кіріп, етек жапқандардың бəрі келер күнге кереметтей құлшыныспен ұмтылыпты. Бір де бір көңілді кеш өтетін жерден қалмайтынбыз. Ол уақытта троллейбус пен трамвайға үш тиынмен мініп, Горький, Панфилов паркіндегі би алаңына жиырма тиын төлеп кіретінбіз. Алдыңғы жазған əңгімемде «Сырласу вальсін» кешкі ойын-тойдан, сауық-сайран кештен, кинотеатрдан шыққандар көше бойында асқақтата шырқап еді, орыстың «Ландши» деген əнінің аузы жабылды деген едім. Ал қазақ вальсінің королі Шəмші Қалдаяқов пен Бекен Жамақаевтың назды, сазды əні ақ көңіл қазақтың айын аспандатып жіберді. Осы халқымыздың асыл қазынасы қазақ эстрадасының ақ қанат қарлығаштары жазиралы даламызды əнге бөледі. Өнердің өзіндік толқыны бар. Мен ғалым емеспін. Болашақ музыка зерттеушілері зəуде менің естелігімді оқи қалса, құлаққағыс, қазақ эстрадасының ақ бастауы осылар. Алматы солардың арқасында əн мен күйдің бесігіне айналған. Халық та ерекше назар аударған. Түнде дүниеге келген əн күндіз əр ауылдың қуанышында шалқып шырқалды десем де артық айтпаспын.

	Оқу мерзімі аяталысымен Текелі қаласымен қоштасып, тұңғыш ұлы Мəлікті көтеріп Зоя екеуі бұрынғы жетінші линия, қазіргі Т.Жароков көшесінің 48 үйінде тұратын бізге көшіп келді. Он екі шаршы метрлі екі бөлмелі жертөлеге менің үлкен ұлым Дəурен, оның құрдасы – Əсеттің Мəлігімен алты жанбыз, емін-еркін сиямыз. Əсет келген бойда: «Достығымызға арнап бір өлең жаз, əн шығарам ескерткіш болсын» деген соң, «Жан досым» деген өлең жаздым. Əнге, онда да Əсеттің əніне өлең жазуым осыдан басталды.

	Кездестік қой тағы міне жан досым,

	Өмір неткен қызық еді, гүл көктем.

	Қашандағы қуанышты жол болсын,

	Бала кезді еске алалық бірге өткен.

	Қайырмасы:

	Бақыт ортақ, шаттық ортақ,





Ортақ мəңгі Ай, Күнің.

	Келер уақыт сыйлар бізге май гүлін.

	Сендер барда,

	Қуаныш бар, арман бар,

	Сол ғой менің баға жетпес байлығым.

	Бұл өлеңді елдің қалай қабылдарын қайдам, өзіме ыстық. Сол сəтте Əсет екеуміз де жас едік, бала күнді аңсадық. Екуміздің де байлық түгілі баспанамыз жоқ. Бар байлығымыз достығымыз еді. Қарапайым болса да сол көңіл күйімізді екеуміз де жеткіздік. Əні де керемет жақсы шықты. Мен сабаққа, ол Қазақконцертке кеткен. Кешке Əсет сазды да, назды да əнмен оралды. Əсеттің қазіргі ел аузында жүрген жақсы əндерінен де күшті туындылары бар. Тек бағы ашылып дер кезінде əншісіне жетпей қалған жан досымның да тағдыры солай.

	Алматыдан тағы да жұмыс табылмады. Əсет Есік қаласындағы музыка мектебіне оқытушы болды. Ол уақытта Есік қаласында көп қабатты үйлер жаңа бой түзеген. Текеліде жатақханадан бір бөлме берген. Есікте жаңа салынған бес қабатты үйдің бірінші қабатынан үш бөлмелі үйге ие болды. Бұл үлкен қуаныш. Жиһазы жоқ. Əсетке үш бөлмелі үй кең жайлау еді. Əрі Алматы қол созым жерде тұр. Күніне келіп, кетуге болады.

	Он, он бес жылдап Алматыдан баспана алуға кезекте тұрған өнер адамдарына да үкімет көңіл бөле бастаған, арнайы үй салған. Қазақстан Композиторлар одағының жарғысы бойынша, тек одақ мүшесіне ғана берілуі керек-ті. Одақ мүшесі Мыңжасар Маңғытаев соған жаңа үйге көшіп, 8-шағын аудандағы тас үйіне Əсетті кіргізді. Сөйтіп үлкен жолдастық парызын өтеді. Ол кезде Əсет үшінші курста оқитын.

	Біздің ақ Зоямыз байға, үйге ие болу үнемі жанында жүріп ізін аңду деп білді. Əсетті кездесуге шақыратын мектеп, меке ме көбейді. Жан-жақтағы аудандарда ол кезде көркем-өнерге деген ықылас жоғары болатын. Əр аудан ел арасындағы өнерлі жастарынан халық таланттарын ашып, теледидарда көрсетіп, ауыл бір дүркіреп кеткен (қазіргідей байлардың жеке-жеке телеарнасы жоқ. Мемлекеттік бір-ақ арна бар. Одан көрсету ауыл өнерпаздарына үлкен мəртебе). Бір Əсет емес, бүкіл сазгерді жергілікті халық құшақ жая қарсы алатын. Сондай кездесуде жағасы кір Əсет сахнаға шыққанда Зоя əп-əдемі болып құндыз бөркіне екі тал құс қанатын қадап залда отыратын-ды. Сол кез де Зояға талай кейідім. Енді ойласам, ол да жетілді деген осы деген шығар. Сөтіп жетім көңілін желпінткісі келген болар. Балалары жас-ты. «Соларды кімге тастадың. Концерт біткен соң барар едік қой» дегенімде, Зоя қиқарланып: «Əй, пəлелер, анау қыз-келіншектермен қыдырайын деп тұрсыңдар, ə?» дейтін. Сол пысықтықтың ба, жоқ, тағдырдың толайына жазғаны солай ма, Əсет мəңгілік махаббаты Зоямен ажырасты.

	Баланы Əсеттей жақсы көретін пенде бар да, жоқ. Өз балаларын сағынбай қалай шыдасын соларды ойлап күрсінгенде өзегі өртеніп жүргенін, əрине Хадиша екеуміз түсінбей, кім түсінеді. Үш айдан кейін қайта апарып Зояға қостық. Əсет ақшаны табудай-ақ табатын. Ай сайын гонорар алады. Содан Əсет балаларыма деп қапқап күріш, макорон, вермишель, жəшік-жəшік сыры май, тоң май, маргарин апарып береді. Оны қабатты үйде балконнан басқа қайда қояды. Былайша кейбіреулердің түсінбеуі мүмкін, көз көргенді айтпау да əділетсіздік, сол апарып қойған тамақты күтуге, жаңбыр суынан қорғауға əдемі бетіне опа-бояуды жарасымды жағатын Зояның шамасы келмеді. Дүниені бар болғанымен оны тіршілікке жаратып, ұқсатпасаң не қадір, қасиеті бар. Су кетіп көгерген қапқап күрішті, т.б. тағамды Əсет екеуміз күресіндегі жəшікке талай апарып төктік, сөйтіп үш рет Зоямен ренжісіп келді, арасына ай салып, жыл салып, үш рет апарып қостық. Енді маған өкпелемеңдер деп тағы келді. Содан Зоя ауылына кетті де қызды болып оралған соң Əсетке қайта қосыл деуді қойдық. Жеңіл-желпілік дей көрмеңіздер. Ол өнерді, ер-азаматты сыйлаған халқымыздың асыл тектілік қасиеті деп түсінемін. Бағалаймын.

	Ортамызда Алтын бар, тойларға, концерттерге бардық, сенбі күнге келсе парктерге қыдырып қайтып жүрдік. Қолымыз кедей болғанмен, жанымыз бай. Белгілі лирик ақын Нұрсұлтан Əлімқұлов Қазақ радиосының «Балалар» редакциясында, мен əдебиет редакциясында редактор болып қызмет атқарамыз. Нұрсұлтанды Шамалғанда тұратын туысқаны қонаққа шақырыпты. Əсет екеумізді ертіп жұмыстан соң сонда бардық. Біз арақ ішпедік десек ешкім сенбейді. Жаңа қазақтарды қайдам, ХХ ғасырдың қазақтарын Құдай өзі кешірсін, сыбағамызды қайырмадық. Əсет барлық сазгерлер секілді ішті, бірақ ақылын жоғалтпады. Таңға шапса, табаны таймады. Шалыс басып, шалапай сөйлеп бір де бір адамның жүрегін ауыртқанын көрмедім. Денесі қандай зор болса, төзімділігі де, мінезділігі де сондай зор еді, ал ақын Нұрсұлтан Əлімқұловтың қалт басқанын дəлелдей алмайсын, сондай-ақ, қатты сөзін естімейсін, естісең де мойындата алмайсың. Екеуінің ортасындағы осалы мен, не керек ол түні Əсет екеуміз əн де айттық, əзіл де айттық. Үлкен сəскеде Алматыға қайттық. Каменкіде қазіргі Таусамал елді мекенге жеткен автобус аялдамаға тоқтағаны сол еді,



	Нұр ағаның бір інісі сап етіп жолықты да «Сыра ішіңдер» деп жат та жабысып сол ауылға түсірді. Түс ауа жолға шықтық. Аяқ астында əлгі жігіттің бір машиналы танысы экспедицияға жеткізіп салды. Жүре берсек тағы біреу кездесер деп жаяу Алматыға тарттық. Көктем. Күн маужырап тұр. Ернінен темекісі түспейтін Нұр ағаң костюмын желбегей иығына іліп, ыс-ыс дем алып бүлкілдеп алда келеді. Жолдың екі жағы қып-қызыл қызғалдақ, көзіңді қариды. Онда қазіргі Алматы мен экспедицияның арасы гүл өсіретін шаруашылық. Неше түрлі гүл егілген. Алатау мен Сарытауқұмды гүл шоғы жалғастырып жібергендей. Қазіргі Таугүл шағын ауданына жеткенде Нұр ағаң тоқтап төсқалтасынан блокнотын алып түртіншіктеп тұрып:

	– Əсет, Əсет, бері келші, мына гүл алқапты көріп тұрып қалай ғана атап өтпей кетеміз, – деп еді болжауымда ол кісініц нені айтып тұрғанын Əсет дұрыс түсінді білем:

	– Бұл маңайда магазин жоқ. Оны қайдан табамыз? – деп бақырая қарады. Нұр ағаң күлімдеп көзінің қиығымен маған қарап күбжіңдей бүктеліп костюмының төсқалтасынан портвейн-12 шығарды.

	– Жарайсың, Нұр аға! – деді Əсет көңілденіп.

	– Бұны қалай ішеміз? – дедім мен.

	– Сол да сөз болып па? – деп Нұр ағаң бас бармағының тырнағының сыртымен сырт еткізіп шəпкісін қағып жіберіп. – Мен гүлдер деген тамаша өлең жаздым. Əн іздеп тұр. Тыңдаңдар оқиын деді. Сөйтіп өлеңін оқыды.

	Қызыл гүлдер, сары гүлдер, көк гүлдер,

	Қызғалдақтар, сарғалдақтар, көп гүлдер.

	Қызықтырып жігіттерді, қыздарды,

	Неге сонша қырға қаптап кеттіңдер?! – қол соқтық.

	Əсет: – Тамаша, Нұр аға, ертең əнін жуамыз. Ал қазір андағы қолыңдағыны қалай ішеміз? Нұрсұлтанның өз ернін өзі жалап тұрып ақырын сөйлейтін əдеті. – Асықпа, – деді де жан қалтасындағы сигардың сыртқы жылтыр қабын алып виноны құйып еді, дəлме-дəл үшке бөлінеді екен.

	Айтып, айтпай неге керек, жақсылар жанымызда жүріпті. Нұрсұлтандай қолма-қол өлең жазатын ақын енді туса, кəнеки. Əсет ертесіне-ақ əн шығардым деп хабарлады. Сол «Гүлдер» Алатаудың баурайында қарлығаштай қалықтады. Əн жаңа ашылған «Гүлдер» ансамблінің бетпердесі іспетті болды. Сол жаңа əнді, жақсы əнді біздің үйде жуып, тойлап отырған сəтте Алтын келді. Бəріміз қуандық. Тегі, Əсет қатысқан орта өзінше, режиссерсыз, артиссіз ерекше театр еді ғой. Барлық жағымды да, жағымсыз да кейіпкерді бір өзі ойнап, музыка аспабынсыз-ақ əн, күйді шалқытатын. Арасында үзілісте анеқдоттарды айтқанда күлкіден ашылған ауыз ашылған күйінде, жұмылған көз жұмылған күйінде тарқар еді. Алтынның келгені оның көңіл күйін кереметтей шалқытып жіберді. Жатар кезде түн ортасына дейін бірге отырған отбасы екіге бөліндік. Еркектер төр үйде қалып, əйелдер жайлы төсегі бар жататын бөлмеге кетейін деген сəтте Əсет:

	– Ертең демалыс. Бəріңді Горький паркіне қонаққа шақырамын, – деп еді, балалар: «Ура, біз де барамыз! – деп гу ете қалды. Əсет дүрдек ернін шошайтып, көзін бақырайтып, бауырсақ мұрнын қусырып еді балалар, – Қара-қара Əсет көкемнің құлағы да қозғалады, – деп жым болды. Шынында да, балалардың таңданатын жөні бар, қалқайған екі қүлағын желпілдетіп ол сол сəтте жарғанаттың кейпетін айнытпай жасады. Сонан соң сылқ-сылқ күліп балаларға:

	– Сендерді келесі жолы апарамын. Бұл жолы папаң, мамаң, Алтын тəтең төртеуміз барамыз. Ал сендерге мен маймылды əкеліп беремін, – деп еді, бəрі бір дауыспен:

	– Шынымен айтасыз ба? – деп жуан санынан құшақтап, салынған төсекке құлатты. Ол сол шақта таудай жігіт болса да тарыдай баладай еді-ау. Балалар сенді. Бармайтын болды.

	Ертесіне төртеуміз бар жақсымызды киіп паркке қыдыруға аттандық. Қазіргі Төле би даңғылына барып, 4-трамвайға міндік. Əсет пен Алтын трамвайдың артындағы қуыста бірін-бірі құшақтардай таянып əзілдесіп жекелене берді. Хадиша екеуміз еркін сөйлессін деген оймен алдына барып орындыққа отырдық. Екеуі де қимас дос. Біз іштей тіл табысуын тілейміз. Өмір қымқиғаш құбылысқа толы ғой, үгітпен біздің тілімізбен қосылып, ертең ажырасса бір емес екі бірдей жан досымыздан айырыламыз, өздері шешсін, менің тоқтамым осы. Хадиша ойымды жақсы түсінді. Екеуміз Алтын мен Əсеттің арасында жеңгетай болмадық. Дəнекерлік жасағанда бақытты болар ма еді деп кейде өкінемін...

	Бұл жайды ерекше жазған себебім, əр туынды өмірге жайданжай келмейді. Заманның, əр алуан тағдырдың тартысынан пай да болған қуныш, күйініш жүрекке таңба салады. Күйіндіреді. Сүйіндіреді. Ол етжүректі тіршілік иесінің бəріне тəн қасиет. Сол қасиеттен адам пақыр еншіні көп алған ғой. Соның ішінде Əсет секілді сезімді ерекше сезінетіндердің көтерер жүгі мол шығар деп болжаймын. Ендеше Əсеттің халқына қалдырған алты жүзге тарта əнінің бəрі-бəрі толғаныстан, өзіндік ізденістен туындаған. Естеріңізде болсын, мен осы алты жүз əннің алпыс пайызын ең алғаш Əсеттің өзінің орындауында тыңдадым. Оның жақсы даусы бар еді ғой, Алматы балалар ансамблінің бас орындаушысы кезінен білемін. Егер шынымды айтсам, Нұрғалидай (жетпіс əнін ең алғаш мен орындадым дейді. Ол рас) Халық артисінің көңіліне келмесін, Əсеттің өз əндерін жан дүниесімен айтқанындай бір де бір əнші айтқан жоқ. Иə, бірді айтып отырып, екінші салаға түсіп кеткенімді кешіріңіздер, əр əннің өзіндік дүниеге келуінің себеп, салдары бар деп едік қой. Тағы бір мақтанудың орайы келіп тұр. Солардың, əсіресе ел ішіне кең тараған атақты əндерінің тарихын да (өмірінің соңғы уағында үйінен шықпай жүріп өлеңдеріне əн жаздырған ақындарды қоспағанда) жақсы білемін. Тіпті, тірі куəсімін десем де болады.

	Соның бірі – «Алтыным». Жаңылмасам əлгінде ғана, Алтын төртеуміз М.Горький паркіне баруға шықтық дегенмін. Əсеттің бізді паркке шақыру себебін кейін білдік. Сол күні парктегі концерт өтетін сахнада Халық артисі Рашит Мұсабаев менің «Қазақстаным» деген өлеңіме шығарған Əсеттің əнін орындайды екен. Оны Алтын мен Хадиша түгілі, маған айтпай ертіп бара жатыр емес пе. Бұл өлең 1998 жылы «Өнер» баспасынан жарық көрген «Əсеттің 500 əні» атты екі томдық жинағының 1-томының 257 бетінде. Сондай-ақ Қазақ радиосының алтын қарында Халақ артисі Р.Мұсабаевтың орындауында 17152 нөмірмен сақтаулы. Орайы келгенде жаза кетейін. Осы екі томдық Əсеттің жинағында менің 20 өлеңіме жазылған əн бар.

	Трамвай ескі етіктің табанына шеге қаққандай тықылдап қазіргі Қонаев көшесінен өтіп, қарт КазПИ-дің ғимаратының желкесіне жете жүрісін баяулатып төмен айнала бергенде артқы есіктің табалдырығында Алтынның жанында тұрған Əсет есікті қақ жарып ашып, ұшып барып колонканың жанына бүктеліп түсті. Шақұр-шұқыр етіп трамвай да тоқтады. Отырған жүргіншілер бірімізді біріміз қаға-соға сыртқа шығып жеткенімізде Əсет басын көтерді. Жабыла тұрғыздық. Аман-сау екен. Жүргізушінің есі жоқ, бұлқан-талқан болып ашуға басты дейсің. Əсеттің қолының сыртын сүріп кетіпті. Алтын мен Хадиша жуып, үстін қағып əлек. Мен жүргізушіге «ақыл» айтып əлекпін. Əсет тырқ-тырқ күледі. Əй, не болды? – деймін ғой, сасқалақтаған Алтын: «Ау, мына досың жынды екен. Сүйемін деп айт дейді. Сүймеймін, сыйлаймын дейін. Сүймесең ұшып өлемін дейді. Бұндай жынды екенін қайдан білейін. Өлсең өл деп ем, қарғыды да кетті. Өзің қандай жынды болсаң, досың да сондай жынды екен» – деп екеуміздің басымыздан суды құйып, қарадай түңіліп, Хадишаны қолтықтап алға түсті. Не керек паркке кіре, қайта қалпымызға келдік. Шəй көйлекті жуғандай да болған жоқ. Баяғы əзіл-қалжыңға қайта бастық.

	Мұсабаев əнді жақсы орындады. Ел ду қол соқты. Рашит: «Автор, автор», – деп алаңға лықа толған халыққа қарай қол созып еді, біздің жанымызда, алдыңғы қатарда тұрған Əсет сахнаға көтерілді. Елдің ыстық ықыласы Горький паркін жаңғыртқандай сезіндім.

	Алтын менен де артық қуанды. Ол жолдастарының аты аталса да ақтарылатын жаны жайсаң қыз еді. Неге солай екеніне таңғаламын, жанымдағы ең жақын достарымның бір де біреуі өлеңін жазған мені құттықтаған жоқ. Бəрі жабысып Əсетті құшақтап бетінен сүйді. Сол күндерді енді ойласам, көз алдыма елестетсем, қатар жүргенде кереметтей жарасымды екенбіз. Құдай Алтын мен Əсетті қосқанда нағыз бақытты отбасы, ата-ана солар болар еді, деп ойлаймын. Осы күнгі жұрт көзіне жақсы кісі атанғысы келіп сахна мен теледидардың алдынан кетпейтін ақындарды көргенде сонда сахнаға мен неге шықпадым деп өкінемін. Парктегі көлдің ортасындағы асханада отырып əнді жудық.

	Бір аптадан кейін радиоға барып Ерекеңнің, СССР Халық артисі Ермек Серкебаевтың орындауында менің «Сағынып аңсап келемін» деген өлеңіме Əсет шығарған əнді радиоға жаздық. Əнуарбек Байжанбаев үшеуміз Ермектің шығуын күтіп аялдап:

	«Енді не істейміз, «Байжанбаев шахтасынан» коньяк əкелеміз бе, жоқ, ресторанға барамыз ба?» – деп ақылдасып тұрғанымызда радионың балалар редакциясының редакторы Нұрсұлтан Əлімқұлов ағатай да құттықтамақ болып жорғалай басып келе жатты. (Желтоқсан даңғылы, 17, Қазақ радиосының қарсысындағы төрт қабатты үйдің подвалында арақ-шарапты стақандап сататын дүкен болды. Сол дүкенді қазақтың Левитаны атанған, бірге қызмет атқарған, барлық қуанышымыз ортақ, қадірлі аға Əнуарбекпен əзілдесетіндер «Байжанбаев шахтасы» дейтін). Əсет: – Енді бір жақсы əнім бар. Досан өлеңін жазса, оны да Ерекеңе беріп жаздырамын, – деп еді. Жақындап қалған Нұр аға соңғы «Ерекеңе беремін» деген сөзді анық естіген болу керек:

	– Өлеңін мен жазамын, кəне-кəне рибасын бер! – деп үнемі төсқалтасында жүретін қалта дəптерін ашқанда Əсет қипалақтап сəл бөгеліп: «Жазсаңыз жазыңыз. Аты «Алтыным» деді. Нұр аға:

	«Айшажан, Айнашым, Алтыным тамаша триптих», – деді қуанып. Бұда қызға арналған ғой?» деп пысықтап алды. «Алтыным» əні осылай өмірге келіп сол жап-жас күйінде бізді қартайтып, жап-жас қалпында болашаққа барады. Нұрсұлтан Əлімқұлов аға да міндетін тамаша орындады. Талантты лирик еді. Амал не, тіршілігінде рахатын көрмеді. Ол аға бар өлеңін жүріп келе жатып, не радионың күйбің-күйбің жұмысын істеп жүріп жазатын.

	Ескеретін бір жай, осы тамаша əндерді сазгер қашан жəне кімге арнап шығарғаны, оның бізге қалай жеткені жайлы ел арасында əр алуан əңгіме бар. Жақсының артынан сөз еретінін халық бекер айтпаған. Əсетке біздің мақтау, мадағымыз енді керек емес. Шындықты жазу, айту тірілердің парызы екенін əңгіме басында ескерткенмін.

	«Алтыным» əні Алтын Омарбаеваға арналып жазылғаны анық. Тегінде, кім нені жазса біткенше өзінікі, яғни жеке иелігінде, ал жазылып жарық көргеннен кейін көптікі. Халықтың иелігінде. Шіркін-ай, шіркін, сондай көп ие болатын дүние жазған адам бақытты ғой. Демек менің жан досым Əсет бақытты. Мен оның бақытымен мақтанам. Бірақ оны тар аяда қабылдамау керек. Əркімнің аяулы Алтындай ардақты сүйген қызы болған, немесе болады. Немесе Алтын атты жары бар. Əрине адам жолы қайда түспеген. Əсет сол Алтындармен сыйласқан болар, сырласқан болар, ол Алтынның да, Əсеттің де кінəсі емес. Уағадасына берік, арына адал Алтын Омарбаева ұзақ жылдар сыйласқан, жоғарыда менімен бірге оқығанын жазғанмын, сол Қарасай ауданының жігіті, тамаша мал маманы Айтжан Саймасайұлымен отан құрды. Ұлды, қызды болды. Өмірінің ақырғы сəтіне дейін сыйын да, сырын да бұзған жоқ. Қазірде Алтын да, Əсет те, естуімше, Айтжан да айтып бітпейтін, қайтып оралмайтын мəңгілік сапарға аттанып кетті. Енді танысақ та, танымасақ та артында қалған балаларының амансаулығын тілейміз. «Əкем өлсе де, əкемді көргендер өлмесін» деп жетімдер бекер тілемеген шығар.

	Ал енді Алтын атты қызға үйленген (менің де), Əсеттің де жақсы танысы, сыйласы болған, замандас Кеңес Көкеев де ген азаматты білемін. Сол Алтын деген өз ауданының алтындай қызымен үйленіп, балалы болғаннан кейін «Əсет сені сүйген. Əнді саған арнап шығарған» деп қатты қызғаныпты. Махаббаттың кеш күйдірген қызуы болар. Рас, Əсет 1961-62 жылдары туған жері Жамбыл ауданы аудандық мəдениет үйіне бастық болды. Əсеттің шығармашылық таланты осы жылдары ерекше шырқады. «Армандастар» əні барша адамға ортақ, жүрек лүпіліндей ғұмыры ұзақ, қай ғасырда болса да қалықтай шырқалатын əн Ұзынағашта өмірге келді. «Құлан саз» əн, би ансаблі Республикалық байқаулардың алдын бермеді. Əрине Сүйінбай, Жамбыл, Үмбетəлі, Сары, т.б. жыр алыптарының аруағы қолдаған болар. Жамбылов Əлімқұлдай атасының ізгілікті ізін жалғаған аудан таланттарының бірі – сымбатты да, сұлу, əнші Алтын екен. Сол өнерлі, бұлбұл үнді Алтынға кейін Кеңес дос үйленді. Қуандық. Күрті ауданында Кеңес мəдениет басқармасына жетекші болды. Құттықтап барып Əсет екеуміз қонақ болып қайттық. Одан келіп Жамбыл ауданында мектепке директор болды. Сол жолдасымыз кейін балалы-шағалы болғанда сайтан азғырып ажырасып кетіпті. Тағдырға қарсы болу қиын. Тіршілікте бəрін де кешіруге болады.

	Иə, бəрі де өтті де кетті. Не деген зуылдаған жылдамдық. Сол жылдамдықта көзімізбен көріп басымыздан өткерген өмірді, əттең шіркін, əңгімелеп жеткізе алсақ небір жақсылар мен жайсаңдар жанымызда жүрді ғой. Сол бір қайталанбас қас қағым сəтті енді алтынға да сатып ала алмаймыз-ау...



	МІНЕЗ

	(Бауыржан Момышұлымен кездескен екі сəт)



	Мен Бауыржан ағаны сыртынан əлденеше көргенмін. Сұңғақ бойлы, денесінде бір қырым артық еті жоқ, өткір жанары көк сүңгідей қадалатын қыран қабақ, қырықпа мұрт пен далада жалғыз өскен шынардай болып тұратын дара тұлғаға қарап: «Бұл адамда пендеге тəн қателік, мінез жоқ шығар», – деп ойлайтынмын.

	Кейін екі рет кездескен соң ол пікірімнен айнығандай болдым.

	...1973 жылы Қазақ радиосының əдебиет редакциясында редактормын. Жазушы Дулат Исабеков, Сайымжан Еркебаев, ақын Рафаэл Ниязбеков төртеуміз бір кабинеттеміз. Дулат екеуміз терезе түбінде қарама-қарсы отырамыз. Бір күні осы төртеумізге драма бөлімінің редакторы, «дара билеуші» марқұм, ақын Əли Мұсахановты қосты.

	Сіріңкенің қорабындай тас керегелі тар кабинетке осыншама карама-қайшы мінездегі адамдарды қосу кімге пайдалы болғанын қазір ойласам күлкім келеді.

	Əли, дау жоқ, Əли. Нағыз ақын. Ол артық сөйлемейді. Даланың ақ селеуіндей болып есіктің кіреберісінде төрге, яғни терезеге бізге қарама-қарсы қойған столға жайғасты. Қазақ радиосының драма редакциясы ақшалы бөлім.

	Авторларының да мүйізі қарағайдай. Көбінің қолжазбасы жоғарғы бастықтардың қолымен келеді. Əлекең аударыстырып отырып қолжазба сақтайтын шкафтағы екі төбе пьесаны түгел аяғына жиып, автордың көзінше оның туындысын ең астына тастап, қайта жинайды. Сонан соң сигарын алып, жіңішке сіңір-сіңір саусақтарымен жұмсарта бастайды. Үнсіз отырған автор сонша қолжазбаның ең астында жатқан еңбегіне қарап отырып: «Ананың үстіндегілер оқылған ба?» – деп сұрайды. Əлекең бетіне барлай жымиып көз салып: «Кезекте тұрғандар», – дейді ақырын ғана.

	Марқұммен он жыл бірге жүргенде бір адамға дауыс көтеріп, көңілін ауыртқанын көрмеппім.

	Əлекең темекісін шегуге дəлізге шығуға ыңғайланады. Қолжазбасы «құдықтың түбіне түсіп» кеткен автор да үнсіз ілеседі. О-о-о, бір кезде мұртынан жымыңдап

	Əли Мұсаханов та оралады. Бұл жолы көңілді келеді. Жанындағы автордың да қабағы ашық. Əлекең қолжазбаларды қайта стол үстіне шығарып, ең астында жатқан əлгіндегі қағазды бел ортасына көтереді. Демек, осылай тез-тез келіп тұрсаң, ең үстіне шығады деген емеуріні.

	Автор кеткен соң Дулат екеуміз Əлекеңді шымшылаймыз. Жұқалтаң ақ сары өңі қызарақтап, мырс-мырс күле беретін. Əй, əлдекімдер секілді ашылып-шашылып та күлмейтін еді. Сон дай көңілді отырыс үстіне балалар редакциясының редакторы Бексұлтан Сариев кіріп келді. Шапыраштының Екей атасында «елу ақын болса», Бексұлтанның əкесі Сари солардың бірі. Атақты халық ақыны.

	Бексұлтан туа бүкір болғанымен, азаматтығы да, журналистігі де биік, алымды-шалымды жігіт еді. Əжуа-əзілі де бір басынан артылып жататын.

	– Е-е, не болды? – дедік. Тоғызыншы Май мейрамының қарсаңы. Радионың қапылған жұмысы. Сол күнгі жаңалық, бұл күнгі

	– тарих. Ол маған қарап: «Жүр, кеттік!» – деді. Аласа ағаштың алмасының көп болатыны секілді Бексұлтан Сариевтың да серілігі жетерлік-ті. Дулат қандай əзілмен тобықтан қағуға шебер:

	«Сенен артылып, Жамботаевқа қалатын ештеме жоқ секілді еді, бір шылқа майға тісің батпаған-ау, сонан соң шақырып тұрсың ғой, ə?» – деп бетіне ыржия қарады. Бексұлтан мықынын көтеріп қарқылдай күлді де: «Бауыржан ағадан интервью əкелеміз», – деді. Бұл жұмыстың иесі – Жетілік бағдарламада атақты спорт комментаторы, «жұмыр доптың көті алаңда жер иіскемей жүр», – деген сөзі үшін, комментаторлықтан босатып, Соңғы хабар редакциясында істейтін, «Спорт сөздігін құрастырушымын» деп жүретін Сұлтанғали Қаратаев еді.

	Ерте-ақ қолына алғанын бəріміз білетінбіз. Əли Мұсаханов:

	«Əй, əлгі Сұлтанғали қайда?» – деп еді, Бексұлтан: «Оны Бауыржан қабылдамапты. Мен Досан екеуміз барамыз! – деп бастықтардан рұқсат алдым. Жүр-жүр, кеттік», – деп əй-шайға қаратпай ертті де шықты.

	Қолында дəу сары сумка. Өзі аласа Бексұлтан жерге сəл тигізбей көтеріп қайқаңдап келеді. Əдебиет редакциясындағылар көктемгі, күзгі науқанда болмаса репродуктор көтермейді.

	Қазіргі Желтоқсан көшесіндегі Радио комитеті орналасқан тар кабинетті, сыртынан шырпының қорабына ұқсас, алды шыныланған, ол шыныны, байқамай драматург Оразбек Бодықов сындырып есік ашық тұратын. Содан шыға бере Бекең: «Біз интервью аламыз демейміз. Сізге сəлем бере келдік дейміз. Микрофонды шығарып қойдым. Байқатпай, Баукең сөйлегенде қосып отырамын əңгімені соға бер. Қариялармен жақсы сөйлесесің. Сені сол үшін ертіп алдым. Байқа, батырдың тілін тап», – деп бар жоспарын айтты. Көктем ғой, Дулат екеуміз де кетіп қалудың ретін таппай отырғанбыз. Шахмат ойнауға тым ертерек.

	Ол кезде қазіргі алаң жоғарғы қалалық əкимат ғимараты... қысқасы əл-Фараби даңғылына дейінгі жер ығы-жығы ағаш, арасы сыра сататын дүңгіршек бөшке. Оны Дулат «Сайымжанның сары сиырлары» – дегелі бері елдің бəрі «Сайымжанның сары сиыры» – деп кеткен. Сəл қолымыз қалт етсе: «Кеттік Сайымжаннаң сары сиырына!» – дейміз. Марқұм Сайымжан қызара бөртіп тер-тер болып: «Менің сиырларымсыз күндерің күн емес», – дер еді. Əзілге келгенде төзімді-ақ еді-ау. Біз ерте кетіп барамыз. Өйткені бұл

	«Баукеңнен интервью алуды» көтерген жай адам емес. Қазақтың ең алғашқы журналисі, мемлекет қайраткері, Қазақтың мақтан ететін бір ұлы Кеңес Үсебаев ақсақал. Ол кісі «Социалистік Қазақстан» газетінің редакторлығынан, Радиотеледидар комитетінің төрағасы (председатель) болып жаңа келген. Баукеңнің қадірлі замандасы болуы керек, сəл сəске түс болғанда Баукеңнен интервьюді алуды сол «Сайымжанның сары сиырынан» бастар едік. Амал не.

	Бекеңе үнсіз еріп келемін.

	Баукеңнің үйі М.Төлебаев (Қазақтың маңдайалды композиторы) көшесімен қазіргі (атын қателессем кешірім сұрайман) Қабанбай батыр көшесінің күнбатыс қапталындағы үйдің екінші қабаты (мас болып қайттық, бұл да бұлыңғыр) оң қол жақтағы үйдің қоңырауын бастық. Ешкім есікке келмеді. Баяғы «менмендік» менің артымнан түртіп, итеріп жіберіп едім есік ашылды да кетті. Кірдік. Ешкім «кел деген» жоқ, оң капталы асхана екен. Қарсы алдымыздағы есіктен мойын созып көз жүгірттік. Үйдің кең залы. Ортада əдемі стол тұр. Залдың терезе жақ төріндегі бұрыштағы креслода қола мүсін секілді, тірі Баукең отыр. Алдында газетжурнал қоятын стол. Сол кездегі ең əдемі стол. Ашылған газет жатыр. Бексұлтан құстұмсық жігіт еді. Əрі интервью алуға ысылған соңғы хабардың журналисі соңымда тұрған:

	– Ассалаумағалайкүм, аға! – деп ағынан жарыла алға шықты.

	Сол мізбақпаған күйі Баукең:

	– Уағалайкүмассалам! – деді. Қолындағы репортер салған сумканы сүйрей Бексұлтан алдына қалбалақтап барып қол созды. Алды.

	– Садитесь! Отырдық.

	– Кімсіңдер?

	Бексұлтан ыржалақтай күліп: «Інілеріңізбіз. Сізге сəлем беруге келдік», – деп жалпаңдап жатыр. Бəрін де қадалған күйі тыңдады. Содан соң мүштегін алып жібек жүн секілді темекіні нығарлап тұтатпақ болып қол созғанда Бексұлтан оттықты алып қол ұшын бермек болып еді:

	– Отставить! – деп саңқ ете қалды. Екеуміз де селк ете түстік. Орнынан сəл көтерілген Бексұлтан қылыштың жүзіне отыратындай əрең столына жайғасты.

	– Қайсы ауылдансың?

	– Кегенненмін.

	– Албаны. – Ол Бексұлтанға көз қиығын тастағанда Бекең түсінді де іліп əкетті.

	– Шапырашты Екеймін, аға.

	– Ақынсың ба?

	– Жо...жо...жоқ аға, журналиспін.

	– Хорошо! – деді де төсқалтасына сұқ саусағы мен ортаңғы саусағын жүгіртіп елу сом алып ортаға тастады. Сонаң соң Бексұлтанға тік қарап:

	– Дүкенге барып кел! – деді. Бұл сөзді қазақша айтты. Неге баратынын айтпаса да түсінікті еді, Бекең асхана жақтан керектісін алып шығып кетті. «Ұзақ Жəменкені білесің бе?» – деді менен. 1916 жалғы Қарқара көтерілісі жайлы білетінімді айттым. Сол мізбақпаған күйінде тыңдады. Бексұлтан да оралды. Дүкеннен əкелгенді ішіп-жедік. Ол уақытта ақ арақтың құны 3 сом 60 тиын, сыраның бір шынысы 24 тиын, аз ба, көп пе, оқырман айтар.

	Кіші бесінде жұмысқа қайттық. Теңселіп келеміз.

	Бір кезде қолжетпес шынарға ұқсас ХХ ғасырдың батыры Бауыржан Момышұлымен қатар отырып дастарқандас болу бақытына ие болғанда, əй, аз сөйлемеген шығармыз. Ол кісінің атақдаңқына да өз мадағымызды ішкеннен соң тіпті аяған жоқпыз. Біз кеткенше алғашқы құйылған армян коньягын тауысты. Дастарқанында отырғандықтан шығар, текті адам ғой, əуелгідей əмірлі бұйрықты тіл қатқан жоқ. Біз бөсіп, Москва түбіндегі шайқасты, тегі, Отан соғысы жайлы əңгіме қозғап тəуір желпілдедік.

	Өйткені негізгі міндетіміз Баукең ағатайдан 9 Май – Жеңіс күніне сөз алып қайту ғой Бексұлтан екі кассета жазыпты, техникке беріп, тек Бауыржан ағаның сөзін жинақтағанда екі жарым минут əрең болды. Аз сөйлепті. Кедейлерді бір тойдырып жіберейін деді ме екен «Ну-ка, алып жіберіңдер!» – деген уəжі көп екен.

	Біз он бес минуттық хабар жасадық. Не керек, соғыс жайлы, жеңіс жайлы желпілдеген радио журналистерінің желсөзін аямаппын. Алматының көктемгі табиғатын суреттейтін көрініс те көл-көсір. Көбік мадақ-мақтау көпіріп-ақ тұр. Əр жетіде өткен хабарларға талдау жасалған жиында ерекше аталып өтті. Өйтпей қайтеді Мемлекеттік комитеттің төрағасы Кеңес Үсебаевтың тапсырмасы.

	Ол кезде колхоз секілді наряд жазылады. Интервьюге аккордпен гонорар (қаламақы) қойылады.

	Мақтаулы хабардың гонорарын алып құтты орнына қойғанбыз. Редакцияда түскі үзіліс болмай Дулат екеуміз шахмат ойнауға отырғанбыз. Маңдайы жарқырап, тұмсығын қайқайтып Кеңес аға кіріп келді.

	Жұмыс уақытында шахмат ойнағанды қай бастық жақсы дейді. Сасқалақтап тасын салдырлатып шахматты жинаған болдық. Кеңес аға оған көңіл бөлген жоқ. Көзілдірігіне қолын апара бере:

	«Түстен кейін Баукең гонорарын алуға келеді. Күтіп алып, бухгалтерияға ертіп барып жұмысын бітіріңдер», – деп тұрған жерінен қайта бұрылды.

	Аспаннан бауырсақ жауғандай далдайдым да қалдым. Хабардың басынан аяғына дейін лепіріп сөйлеген мен, заң бойынша гонорарды алған да мен. Одан кейін бір ай өтті.

	Жүгіріп сыншы Төлеген Тоқбергеновке бардым. Дулат екеуміз «Қазақ əдебиетінің Белинискийі» дейтін досымыз. Марқұмның иманы жолдас болсын, Төлегеннің шығармашылығы бір төбе де, азаматтық адалдығы бір төбе еді ғой.

	«Қазір, мен бастыққа кіріп шығайын», – деп Кеңес Үсебаевқа кіріп кетті. Шындықты мойындасам, ішім қылпылдап-ақ жүр.

	Редакцияда отыра алмай дəлізге шығып едім, Төкең Бас редакцияға кіріп барады екен, көзім шалып қалды. Үкідей ұшып сонда бардым. Ол кезде Мемлекеттік радио-теледидар комитетінің радиосында бұрын бір Бас редактор еді, кейін екі Бас редактор отыратын болған. Бірі Төлеген. Төкең карқылдап қатты күлетін:

	«Əй, сенің де сасқалақтайтын кезің болады екен, ə? Тез наряд толтыр, гонорарын мен қоямын!» – дегенде «Уһ» дедім-ау. Не керек, қас қаққандай уақытта бəрін бітірдік. 200 сом қойды. Баукеңнің келуін күтіп Бексұлтан екеуміз жүрміз. Түскі үзіліс өтіп, сағат үшке таянғанда қара «Волгамен» батыр келді.

	Радио үйінің өр жағындағы қазіргі де, бұрында теледидар орналасқан ғимараттың темір есігін ашып, қара «Волганы» кіргізіп, Бексұлтан екеуміз екі қапталында елпектеп келеміз. Ғимараттың артындағы бір қабатты үйде бухгалтерия. Баукеңді түсіріп ішке кірдік. Ағамыз кассадан екі жүз сомды санап алып, радио-теледидардың алты бухгалтеріне (кілең орыс келіншектері) таратып беріп, үш сомды екі саусағының ұшымен төс қалтасына салып, Бексұлтан екеумізге назар да салмаған күйі «Волгаға» отырды да, жүрді де кетті.

	Құдай біледі ол гонорар үшін келген жоқ. Жеңіс күні берілген хабарды тыңдағанда көңіл аударарлықтай хабарды бір замандасы естіп: «Сіз сөйледіңіз. Гонорарын алдыңыз ба» деп сұраған болу керек.

	Ол кісі өзінің сыйлас замандасы, əрі қадірлесі Кеңес ағаға телефон соққан.

	Кең-екең: «Келіңіз, гонорарыңызды алыңыз» – деген-ау. Бұның бəрі менің жорамалым.



	* * *

	Мен кейде өмірдегі жақсылықтың бəрі кездейсоқтық па деген тоқтамға келемін. Өйткені өз өмірімдегі «осылай істесем-ау немесе сондай болса ғой» – деген мақсаттарымның дəл көңілімдегідей орындалғаны жоқ. Егер азды-көпті жақсылық көрсем бəрі кездейсоқ кездескен секілді. Бауыржан ағатаймен тағы да ойламаған сəтте дидарластым.

	Жақсы сыйлас қаламдасым, жолдасым Алматы облысындағы Қазақ радио-теледидар комитетінің арнаулы тілшісі журналист Сəкен Нұрланов қазіргі Д.Қонаев атындағы көше мен Гоголь көшесінің күнбатыс қапталындағы бұрыштан пəтер алды. Сол пəтердің қуанышына шақырылып дос қуанышын қуанысуға отбасыммен келгенмін.

	Үйге толық денелі, бойшаң, жалпақ бет, жеңіл үй киімін киген əйел кірді. Көршісі екенін бірден білдік.

	Ас үйге барып шығып кетті. Сəкен маған келіп: «Жүрші» Баукеңнің үйінің шамы жанбай қалыпты. Сірə, пробкасы күйген болар, жүр, ағаңның үйіне барып келелік-ті» айтты.

	«Баукеңің кім?» – деп едім.

	«Бауыржан Момышұлы!» – деді. «Ол кісі қайда тұрады», «Біздің екінші қабатта. Жүр!» – деп менің қолтығымнан алды да жетелей жөнелді.

	Сəкен орта бойлы, бұйра шашты қағылез азамат. Үшінші қабаттан екінші қабатқа түстік. Үйге кірдік. Əлгіндегі көрген əйел сол үйдегі жеңгей екен. Сəкеннің айтқаны дұрыс шықты, күйген тетікті алмастырып еді, үй жарқ ете қалды.

	Төрт бөлмелі үйдің күнбатыс қапталындағы асханаға жалғасқан он екі шаршы метрлік бөлменің терезесінің түбіндегі төсекте Бауыржан аға биік жастықта шалқасынан жатыр екен. Сол баяғы қаһарлы қалпы. Көптен бері сырқаттанса да сыр бермейді. Баяғы мен көргендей емес. Тікірейген қайратты шашының ақ қырауы көбейген. Қыран қабағын көтеріп, өткір жанарын қадап жатқан бойы біздің сəлемімізді алды. Мені ұмытқан-ау, жөнді назар да салған жоқ. Сəкеннен жөн сұрады. Ол əдеттегі жайдары мінезімен жауап қайырды. Баукең мүштігін алып махоркасын салып тұтатты. Үстінде беторамал жатқан едендегі күміс күлтүсіргішке оты өшпеген шырпы түсіп бет орамалы бықсып жана бастады. Өшірмек болып екеуміз де ұмтылып едік, Бауыржан:

	– Отставить! – деп сақ етті де, – Осы үйде оны сөндіретін қатын бар! – деді. Бəрін естіген денелі жеңгей жетіп, отты сөндіргенше орамалдың жартысы жанып, бөлме көк түтін болды. Ой, Аллай десеңші, мінез дегенді қойсайшы. Түсініп көр... Осы бір қолайсыз сəтті Сəкен сейілтті.

	– Жұмыс жасап жатқан боларсыз, аға, – деп еді, Баукең:

	– Жоқ. Қолдарым ауырып, жазатындарым көп болғанымен, жаза алмай жүрмін, – деді. Біз қоштасып, амандық тілеп сыртқа шықтық. Сөйлеп қалған ауыз жыбырлауын қойған ба, баспалдақпен көтеріліп соңымда келе жатқан Сəкенге бұрылып:

	– Жазушылар одағы төрт-бес секретарь ұстағанша, біреуінің еңбекақысын төлеп осы кісіге бір стенографист отырғызса несі кетеді? – деп едім, Сəкен:

	– Өлгеннен кейін қадіріне жететін данагөйлер бізден ақыл сұрайды дейсің бе? – деп алға итеріп жіберді.

	Бəрі де артта қалды. Осындай пенделерге жарасқан қарымқатынасты көргендер де азайып барады. (Ұлылықтар мен данышпандықтарды бағалап мадақтайтын данагөйлер көп. Құдай соларға аман-саулық берсін). Халықтың сый-құрметі адамның көңілін өсіріп, пенделіктен биіктеп кететін болар...





	НҰРЛЫ ТАС

	(Деректі повесть)

	Хəкімжан Наурызбаев – қазақтың тұңғыш мүсіншісі, Қазақ ССР-нің өнеріне еңбегі сіңген қайраткер, республикалық Мемлекеттік сыйлықтың лауреаты.

	Хəкімжан ағаның балалық шағы қай жерде, қалай өтті? Үлкен өнер жолы қалай басталды?

	Міне осының бəрі жас жазушы Досан Жанботаевтың документті повесінде баяндалады.



	І тарау

	... Ауыл сыртындағы ескі зиратқа анасынан бұрын қанша адамның жерленгені Хəкімжан үшін беймағлұм. Бəлкім, ол жерде бүкіл ата-бабалары жатқан шығар. Бірақ сол зиратты ең соңғы жаңғыртқан топырақ бала Хəкімжанды мықтап күйзелтіп кетті. Бейқам, алаңсыз, жас өмірін ойсыратып кеткендей болды. Екі иығын салбыратып, ақ сары бетінің ұшындағы алқызыл нұрды көз жасы шайып өткендей еді.

	Кешелі-бергі тынымсыз жауған қар қалың түсті де, арты сақылдаған сары аязға ұласты. Есік алдында тұрған Хəкімжанның бойы тітіркеніп, тұнжырап тұрған сол зиратқа көзін алмай, ұзақ қарады.

	Көше бойында жас қармен атқыласып жүрген Асқар, Тұрсындардың шуылы да елітпеді. Кеше ғана осы ойынның қайнаған ортасында жүретін. Дəл қазірде уайым-қайғының не екенін білмейтін сол балалар болмаса, ауыл салқын да көңілсіз, тұнжыр. Қылқиған қысқа мұржалардан көтерілген көкала түтіннің қоңырсы иісі шыңылтыр ауа да танауыңды қытықтайды.

	Колхоздың əдеттегі қарбалас жұмысы да толастаған. Шіркін, былтырғы қысты айтсаңшы, осы ауыл қызу думан болып жат пап па еді. Аз ауылдың қызыл да жасыл алқасындай қыз-жігіттер жиналып алып, қыстың қысқа таңын ойын-күлкі, əн-күймен атқызатын еді-ау.

	Біреулер қызын ұзатып, енді бірі үйлену тойын жасап, қыстың қалай өтіп кеткенін де білмей, колхоздың көктемгі егісіне араласқан. Содан пішен шауып, іле-шала орақ келген.

	Хəкімжан сол шақта ертерек жігіт болуға асығатын. Қыс болса, сабақтан келісімен, ауладағы ақ қарда алтайы түлкідей асыр салып аунар еді. Шалқалап жатқан күйі тұнық ауадағы күміс үгіндісіндей жалт-жұлт еткен қар ұшқынына қызыға қарайтын. Содан... иə, содан ағаш шанаға отырып алып, жұлдыздай ағып, сырғанақ тебетін еді-ау.

	Көктем шыға, үйдің бір жылы бұрышына балшық үйіп, иін қандыра мыжғылайтын. Əбден бабына келген саз балшық сағыздай созылып, жіңішке саусақтарының еркіне бағынып, бірте-бірте адам бейнесіне, болмаса, төрт түлік малдың кейпіне айналатын. Сығырайған май шамның жарығында отырып, көңіліне ұнаған кітаптағы суреттің бейнесін саз балшықтан жасау жанына шексіз бір лəззат сыйлайтын. Оны көбіне көп қызықтыратын Жамбылдың суреті еді.

	Қапсағай денелі, ер келбетті ақынның күмістей жылтыраған үлкен сақалын, шалқайта киген дөңгелек елтірі бөркін əдемі келтіретін. Су балшықтан жасалған қарт ақынның шығыңқы бет сүйегі шам жарығында жылтырап, мүсін жасауға деген ынтасын қоздырып, кітап бетін парақтап, тағы да сурет іздейтін. Содан, көзіне ұйқы тірелгенше Максим Горькийдің бейнесін жасап, ақыры бітіре алмай, қисайып, қалғып кететін.

	Сонда анасы: «Жатсаңшы, құлыным, ертең де күн бар ғой. Апырай, осыдан басқа ойын жоқ па» деп, салалы саусақтарымен Хəкімжанның маңдайын сипайтын. Мамық алақан, жұмсақ мейірімді алақан Хəкімжанның денесін маужыратып, тəтті ұйқыға жетелейтін. Шындығында да, Хəкімжанның сурет салуын анасы ғана емес, бүкіл ауылдастары «ойын» деп бағалайтын. Тек ұстазы Сухов қана ерекше мəн беретін. Қолына түскен бояу болса, шəкіртіне сақтайтын.

	Хəкімжан бұл күнде сол бір жұмсақ ана алақанын мəңгі жоғалтты. Жігіттердің де жігерлі даусын естімейтін болды. Өмір көркі, ауыл көркі – өрімдей сол жігіттер Отанын қорғауға майданға аттанып кеткеннен бері, бірлі-жарымды жұмыстан қайтқан əйелдердің сыңсыған, мұңды əндерін тыңдайды. Ол да Хəкімжанның, жабырқаңқы көңілін жасытып, жалғызсыратып кетеді. Бұрын жасағандары түнімен кеуіп, ертең ерте қақ айырылып, шашылып жатса да, ол көңілді еді. Енді олары да біртүрлі мұңайып тұрған секілді.

	Осындай ой үстінде тұрған Хəкімжан ауылдан ұзап барып, жаңа жауған қарға түскен шұбырынды ізден шықты да, шоқайып отырып, ұлыған итке көз қиығын тастады. Иттер ұлиды. Апыр ай десеңші, кеше ғана олар да көшедегі балалармен бірге ойнап, тілдерін салақтатып, асыр салып, ақ қарға оранып жататын еді-ау. Енді міне, ит екеш ит те ине жүтқандай бұралып, алысқа барып ұлиды.

	Қырау ораған тор аттың буын бұрқырата, аяз қысқан қалың қардың өлі сүйегін сырқыратып, осы ауылдың балалары түгел «Дядя Ваня» дейтін жирен мұртты Иван көршілері келіп тоқтады. Ол шанадан аударылып түсіп, ұлып тұрған көк төбетке:

	– Кет, оңбаған! – деп айқай салды.

	Аяғына оралған кең жағалы қара тонын шешіп, екі бүйірін солқылдатып, танауынан кернейлете бу үрлеген шұбалаң құйрық торы аттың қамыт бауын ағытып жатып:

	– Хəкім, папаң келді ме? – деді.

	– Жоқ.

	– Ертемен кеңсенің алдында жолықтырғанымда, шопандарға барамын деп тұр еді, қайтпаған ғой. Мəнуа жылаған жоқ па, Палаша үйде ме?

	Хəкімжан жауап беріп үлгергенше атын жабуылдап, жылы сарайға кіргізді де, қамыт доғасын көтеріп, үйіне кіріп кетті.

	Хəкімжанның анасы Мəнуа дейтін қарындасын туарда жарық дүниемен қош айтысқан. Көзінің қарашығындай Хəкімжанымен де, Күлəшімен де сол жылы мəңгі қоштасқан. Өмірге жаңа келіп, іңгəлаған Мəнуа аяулы анасының ақ жүзін де көрген жоқ. Ақ сүтін де арда ембеді.

	Асыл ананың ендігі өмірінің жалғасы – қабырғасы қатпаған, оң-солын біліп-танып үлгермеген үш балапаны. Оның арман үміті де осылардың тірлігімен жалғасады. Жас сəбилер анасының үлкен арманын арқалап қалды. Оны алдағы күнге апаратын да осылар.

	Аяулы жардың азасы Есағаңа да оңай тиген жоқ. Əсіресе, кешке келгенде, бір кездегі базары тарқамайтындай көрінетін өз үйі өзгенікіндей болып, күңіреніп тұратын. Отбасында шоқиып отырған Хəкімжан мен Күлəшті көргенде, етжүрегі сыздап, қабырғасы қайысатын. Ол сонда балаларының көңілін көтеріп, жылы-жылы сөз айтқысы келетін. Айтатын. Неге екенін, қырсауы кетіп, көңілдегісіндей болып шықпайтынын сезінетін. Əкелік мейірмі үш сəбиді жылытуға жетпейтіндей оқшау отырып қалатын. Алайда, оның, сол сөздерінің өзі-ақ бас иесі жоқ дастарқанға, қамқорынан айырылған үй ішіне үлкен жылылық сыйлайтын.

	Бесікте жатқан Мəнуаның іңгəлаған үнін естігенде шиыршық атып, тынысы тарылып, жалпақ дүниеден табан тіреп тұрарлық жер таппағандай, бүгежектеп, далаға шығып кететін.

	Рақыш өлгеннен кейін Мəнуаны Палаша емізді де, бауырына басты. Мол денелі, денесіне сай мейірімді, кеңпейіл Палашамен Хəкімжанның анасы тұстас, сырлас, сыйлас адамдар еді. Бастарына киын-қыстау күн туса, бір түйір дəнді бөліп жеуге бар көңілін қимас достар еді. Сол достықты қатал өлім қиып кетті.

	Рақыштың жетісін бергеннен кейін-ақ: «Көрші ақысы – кұдай ақысы, Мəнуаны мен емізейін, Есаға» деп қиылып сұрағанда, Есмұхан: «Ұлтымыз бөлек болғанымен, тілегіміз бір, тіршілігіміз бір көрші едік. Жалғыз Мəнуаға ғана емес, мына екі балаға да ана бол» деп, мойны салбырап отырып, жан сырын айтқан-ды. Бұл күнде екі үйдің де шаруасын тапжылтпай ұстап отырған сол Палаша.

	Кей-кейде Хəкімжан осылай қар басқан анау зиратқа қарағанда, бір сəт үнсіз, балалық махаббаты қозып, ана көкірегін аңсап, неқилы ойға шомып, тұрып қалатыны бар. Қазір де сондай күйде. Оның ойын Мəнуаның жылаған даусы бөлді. Жүгіріп үйге келді. Күлəш бесікте жатқан сіңлісінің аузына емізік салыпты. Екі ұрты бүлкілдеп, кішкене еріндері елпеңдеп, ашқарақтана сорып жатқан Мəнуа сырттан салқын лепті ілестіре кірген Хəкімжанға қарап, шалықтап күлгендей болды. Іле есіктен дядя Ваняның дудар басы көрініп, қонышы ұзын сұр пимасының тұмсығы табалдырықты аттады. Ол оң босағадағы пеш алдында тұратын тақтайдан жасалған ескі ағаш орындыққа келіп отырды. Қақпақ айналасының сылағы түскен пештегі қып-қызыл жалын шашып жатқан қозға қарады.

	Иван ащы көк махорканы газетке ұзын етіп орап тартатын. Кейде буындары шор-шор барбиған саусағының екі арасына қысып, бықсытып ұстап отыратын əдеті бар. Қазір де тартып отырған жоқ, бықсытып отыр. Сыздықтап шыққан жіңішке көгілдір түтін көк жібек жіптей ширатылып барып, көзге көрінбей кетеді. Алакөлеңке үйде отырған Иван, үш баламен бе, əлде өзімен-өзі сөйлесіп отыр ма, күңгірлеп қояды.

	– Ауылдың тағы біраз адамын солдатқа шақырды. Неге мені шақырмайды екен осылар? Сонда колхоздың жұмысын кім істейді деп жүр екен? Ол күрсініп алды да:

	– Кешкіріп қалды, Хəкімжан, сырттағы анау-пынауыңды кіргізсеңші, – деді.

	Терезе алдында кітап оқып, үнсіз отырған Хəкімжан жауап қатқан жоқ. Ол, сондай-ақ, алдағы күндерде нардай азаматтар көтеретін ауыр жүктің салмағын өзі көтеретінін де білген жоқ.

	– Шоқпыт ұста да кететін болды.

	Хəкімнің қолындағы кітап сырғып түсіп кетті. Аңырып, таңдана қарап қалды. Күтпеген хабар.

	– Солай... – деді Иван. Хəкімжанның жүрегі тайдай тулады. Өзі күнде барып, қолғабыс беретін, кейбір құрал-жабдығын жа-

	сап көмектесетін ұстаның бейнесін көз алдына елестетті. Бұлшық еттері бүктелген балуан денелі, кеуделі, қоңқақ мұрын, шот маңдайлы қара жігітті сол шақта ол кереметтей жақсы көретінін сезінді.

	Қызық еді-ау. Қысы, жазы көйлегін шешіп, беліне байлап жүретін. Алдынан байлаған қап-қара, қап-қалың тері шалғышынан емшек еті салбырап, колхоз шаруашылығына керек бүкіл теміртерсекті саз балшықтай ертеңнен кешке дейін илейтін. Ұзақ күнге бір шаршамайтын кəдімгі Шоқпыт Баянов. Мүсін жасауға керекті құралды осы ұстадан алатын. Хəкімжанның келгенін ол тықырынан-ақ танитын. Жалпақ темір төстегі ұшқын атқан сом темірді сол қолындағы қысқышпен ұстап тұрып, оң қолындағы үлкен балғаны сілтей беріп: «Хəкімжанбысың?» – деп сұрайтын. Көк еттері теңіз толқынындай бұйраланып жатқан жалпақ жаурынға ту сыртынан ризалықпен қараған Хəкімжан: «иə, аға!» дейтін.

	Сол сəтте қауырт қимылдаған ұстаның жылтыраған жон терісі дір етер еді де, күн көзіне сұғып алғандай, төсте жатқан білеу темір айналасына жарқ-жұрқ ұшқын шашып, күлшеше жалпая қалатын.

	Содан кейін ғана бұрылып:

	– Кел, Хəкімжан, – деп жымияр еді ол.

	Маңдайынан шып-шып шыққан терді қолының қырымен қырып тастап:

	– Кəне, бұрыштағы көмірден көрікке тастап жібер. Гүрілдетші өзін бір... – дейтін.

	Хəкімжан оның айтқанын бұлжытпай орындауға кірісетін. Жылқы терісінен жасалған көрік шанағы бірде толып, бірде солып, көмейіне үйілген қарағай көмірі лезде қозданып шыға келетін. Сол сəтте отқа тастаган қара темір шымыр-шымыр қайнап, көзді қаритын. Шоқпыт көз ілеспес шапшаңдықпен қып-қызыл темірді суырып алғанда, Хəкімжан жайраңдап, жанына баратын.

	– Бұл – соқаның түресі. Сен ана балғаны ал, – ұстаның мұнысы екеулеп ұрамыз дегені...

	...Хəкімжанның құлағына ұста дүкенінде солқылдата соғылған қос балғаның дүрсілі келді. Оған бұл бейне өмір дүбіріндей. Сол дүбірді қапылыста тиген қатты соққы тоқтатып кеткендей болды.





– Ваня ағай, ол қашан жүргелі жатыр?

	– Ертемен деп естігенмін.

	Хəкімжан күпəйкесін иығына іле салып, апыл-ғұпыл сыртқа шықты да, ұста дүкеніне қарай тұра жүгірді. Əлгіндегі жер бауырлаған бозалаң тұман қыстың күні ақ қар жамылған жиекпен аптасып, батып бара жатыр екен. Хəкімжанның қарсы алдынан соққан жел аяқ босатқан қарды суырып, оқ жыландай қуалап, айдап барады. Қызылшақа аяз бетінің ұшын тыз еткізді. Малақайының құлағы желпілдеп, үкідей ұшып келе жатқан Хəкімжан ұста дүкенінің алдындағы бүркіт қабақ қардан құлап түсті. Қарға оранып жатып, ұста дүкені жақтан шығатын балға дыбысқа құлағын тосты. Шыңылтыр ауаны жаңғырықтырып тұратын балға үні естілмеді. «Шынымен-ақ кетіп қалды ма екен?» Басын көтеріп, есіктегі үлкен қара құлыпты көргенде денесі мұздап кетті...

	Өткен жолы майданға аттанған жігіттерді мектеп оқушылары құрметтеп шығарып салған. Көз алдынан қазір сол көрініс тізіліп өтті: «Уайымдамаңдар, əлі-ақ жауды жеңіп, ерлікпен ораламыз» – деген бірі...

	Жақ еті солып, ұрты салбыраған Есмұхан екеуі күңкілдеп шаруа жайын ақылдасып отырған соң, Хəкімжан бригадирге сəлем беріп, өте беріп еді: «Балам, тоқташы» деді, қарт денесі сəл иіліп, Хəкімжан қайта келді.

	– Енді ауылдағы жігіттің бірі сенсің, отыр, кеңесетін жай бар. Кеше ғана ойын қуып жүрген өзіне осынша мəн бере сөйлегеніне Хəкімжан қипақтап, ыңғайсызданып калды.

	– Иə, Хəкім шырағым, ел иығына түскен ауыр жүкті көріп жүрсің... Соғыс қой. Колхоз жұмысына көмек берсең қайтеді?

	«Құдайым-ау, несін сұрап отыр, сабақтан соң қалаған жеріне жұмсай бермей ме...»

	Бетін əжім торлаған, күндіз-түні шаруашылықтың қасында жүріп, көз еті қызарған бригадирге таңдана қараған Хəкімжан ол тілесе, «жаспын» демей, майданға да аттануға əзір еді.

	Мына Есағаң екеуміз ақылдасып, саған ұсталық жұмысты тапсырғалы отырмыз, – деді Рақымжан.

	Хəкімжан тіксіне қалды: «Япырай, осы кісінің мұндай жауапты істі маған шынымен-ақ сеніп тапсырғаны ма?». Өңі біртүрлі құбылып кетті. Бригадир соны түсінді ме, сөзін қайта жалғады.

	– Хəкімжан, ертедегі бабаларың «көз корқақ, қол батыр» деген. Тəуекел тауды да жығады. Міне, кілті, – деп, көптен жабық тұрған ұста дүкенінің кілтін қолына ұстатты.

	Хəкімжанның денесі дірілдеп, ыстық бір шоқты ұстағандай, алақаны дуылдап кетті.

	Балуан Шоқпыт ұста жасаған дəу қара кілтке ойлана қараған ол, басын көтеріп алғанда, бригадир жауырыны күжірейіп, ұзап кетіпті. Құс етіндей қыртыс-тыртыс мойны көрініп, ілбіп барады.

	Үлкен жауапкершілікті жүрегімен сезінген Хəкімжан содан бері көктем егісіне керекті жабдықтарды жөндеуде. Қабырғасы қатпаған ол қатты қиналды. Балға сабы жаншылған алақаны егеудей қатая түсті.

	Осы бір кішкене жұмысымен-ақ сонау батыстағы лаулаған өлім өртін сөндіріп жатқанын сол кезде ол білген жоқ та шығар, сірə.

	Хəкімжан көктемгі егіс науқанына керекті жабдықтарды бітіргеннен кейін, балаларға қосылып, ара-тұра көл бойына барып жүр. Онда да тыным жоқ. Соқа, тырма сынып қалса, Рақымжан бригадир ұста баланы іздеп, бүкіл ауылды адақтап, ақыры, далақтап көлге шабады.

	Қыстағы қалың жауған қар суына көктемнің нөсері қосылып, Үшкөлдің жағасындағы құрақ биыл ерен алсындап өскен еді. Əсіресе, суы шарасынан асып, шалықтап жатқан Басат көлі тұптұнық. Көгілдір аспан астында сынаптай жалтырайды. Көл бетінде шоршып ойнаған ақ шабақтардың бауыры кұн нұрына шағылысып, болат кездіктей мөлдір суға қайта шаншылады. Сол сəттерде көл бетіндегі күміс сақиналар көз алдында теңіз тереңіне дірілдеп батып бара жатқандай.

	Жағалаудағы самсаған қоғаны сағалай жүзген сарала қаздың, балапандары моншақтай тізіліп, қылт етіп, ашық айдыннан бір көрінсе, енді бірде жылт етіп сүңгіп, қалың қоғаның қалқасынан шыға келеді.

	Саздауыт құм шағылда асыр салған балалардан балапандарын қызғанған шүрегей қанатымен көлдің бетін сипай, тынымсыз айналып ұшып жүр. Көлдің арғы жағалауындағы Асқар бастаған бір топ балаларға қосылмай отырған Хəкімжан мен Тұрсын ғана. Екеуі кеше де ұзынды күні тапжылмай отырып, ен далада жібек жалы желмен ойнап, құйғытып бара жатқан асау аттың жобасын жасаған. Тырнақтарының көбесін құм аралас балшыққа толтырып, ерекше бір құштарлықпен іске кіріскен.

	Төрт аяғы айқасып, қақпан белі бүктеліп, басын алға созып, ағындап бара жатқан балшық атқа екеуі де іштей сүйсінген-ді. Ауылға қайтқан балалардың соңында қалып, жалаңаш тізелерін құшақтаған қалпы көлдің сонау көкжиегінен өздеріне дейін созылып жатқан күннің алқызыл жолағына беттерін беріп, көл бетінде иір-қиыр із қалдырып, жүзіп жүрген қаз-үйрекке қараған.

	Осынау көрініс Тұрсынның көз жанарын тартып, көңілі көк дөнендей жүйткіп, сырлы тастардан ғажайып суреттер жасаған еді. Хəкімжан болса, əкесіне еріп, Қызылжарға барғанда, дүкеннен көрген Владимир Ильич Лениннің тас мүсінінде не сыр барын ойлайтын.

	Қысық көздері күлім қағып, завод жұмысшыларының арасында қолын сермеп, сөйлеп тұрған кең иықты ақжарқын данышпан адамды барлық қимылымен... жо-жоқ, оның сөзін тыңдап, қуана қол соғып отырған залдағы адамдарды қоса бейнелеп, ауыл ортасындағы колхоз кеңсесінің алдына орнатсам деп армандайтын. Ал Тұрсын желдей жүйрік тұлпарға мініп, қолына дала қыранын қондырған түлкі бөрікті, ер келбетті алып бір адамды жасайтын. Ол батыр адамы кешегі Октябрьдің бақыт таңына бар арман-тілегімен ұмтылған, соңынан сарбаздарын ертіп, Арқа даласын тұлпар аттың тұяғымен, сұңқар ойдың қиялымен оятқан халық батыры Аманкелді Имановқа айналатын.

	Сонда Тұрсын: «Даңқты батырдың бейнесін осы Басат көлінің балшығымен ғана жасауға болады» – деп, берік байлам айтатын. Екеуінің осы бір тəтті де лəззаты ойларын өрістен қайтқан сиырлардың ауылды басына көтере мөңіреген даусы ыдыратып жіберетін.

	Тұрсын аяғын созып жіберіп, шалқалап жатып, бозалаң тартқан кешкі алакөлеңкеде аспанға қарар еді. Сонда сонау алыста ұсақ жұлдыздардың нұрсыз жолақтары жылтырайтын. Төбелерінен ұшқан сұқсырдың сымпылдаған қысқа қанаттарының, екпінін еститін.

	Хəкімжан ұйып қалған қолын ілгері созып, орнынан тұрып кететін. Керіліп алып, шалқайып жатқан Тұрсынға: «Үйге қайтпаймыз ба?» – дейтін.

	Орнынан созылып əрең тұрған Тұрсын: «Түу, құм жылы екен ғой» – деп, Хəкімжанның соңынан еретін. Екеуінің көлеңкесі ұзарып, бірде бірігіп, бірде бөлек-бөлек созылып, ақыры ауыл тіршілігіне араласып кететін.

	Екеуі де Арқаның ұзақ түнінің бір мезгілі болғанша арман бесігінде жатып ұйықтайтын еді.

	Бүгін сол тəнті болған үмітін, аялы арманын қара дүлей тасқын шайып кеткендей. Сол тасқыннан қалған өліктей кешегі жасаған балшық аттары күйреп жатыр. Хəкімжан мен Тұрсынның алда аспан асынған, ақ дулыға киген, ақ болат найза ұстаған арысы мерт болғандай.

	Көңілдері алай-түлей. Ауылдан шыға, аяғына жел байлаған Асқар бастаған жалаңаяқтардан оза жүгіріп, жеткендегі көрейін дегендері осы ма еді. Алабұртқан өңдері өрт сөндіргендей. Соңдарындағы балалар да ентелеп келіп қалды. Балалар жақындай бергенде, мойны қиылып, төрт аяғын көсіліп, шоңқайып жатқан балшық аттың мүсінін Хəкімжан теуіп жіберді.

	– Кəне, кəне?

	– Кешегі ұзынды күнге екеуінің қызғыштай қорып жасағанын көрелікші!

	– Егер сол күйінде қататын болса, мектепке апарып қоямыз.

	– Əй, теппе!

	Қызбақанды, тентек Хəкімжан дабырласа ентелеп келе жатқан балаларды жұдырығын түйіп, тістеніп күтіп тұр. Жақын келгеніне ыстық ботқаша жабыса қалатын секілді. Өңмеңдеп өте берген Асқардың алдына аяғын тосып, аттың қаңқасы жатқан жерге етпетінен түсірді.

	Оны өкшелей жеткен кетік тіс, шашы жалбаңдаған Ғалияның шыт көйлегінің етегінен бұрап ұстап, шырылдатып, лақтырып жіберді. Екеуінің соңындағы қалың топ жақындамай, ежірейе қарап, тұрып қалды.

	– Кетіңдер! – Үстіңгі ерні дүрдиген Хəкімжан долдана ұмтылып еді, алдындағы балалар жалт беріп, бытырай қаша жөнелді.

	– Асықпа, көрсетермін əлі сендерге, – деді ол.

	Көкірегін кернеген өкініш пен ыза бір бұлқынғаннан қалмай, тарқап, көңілі жасып қалды. Манадан үнсіз тұрған Тұрсынның жанына келіп: «Кеттік» – деді. Тұрсын табиғатынан сабырлы. Хəкімжанның, алдынан əсте шығып көрген емес. Қазір де сол əдетіне басып, соңынан ерді. Аяқ-қолы жіңішке Хəкімжан кекілі желмен ойнап, көлдің қоғалы пұшпағына қарай үкідей ұшты. Қапталдай жүгірген Тұрсын Хəкімжанның тұсынан зу етіп өте берді. Асқар бастаған топ «енді не істер екен?» деп, су ішінде мойындары қылтиып, аңысын бағып тұр. Хəкімжан жағалаудың кеудесінен келетін қоғасын жапырып, көлге түскенде барып, олар да малти бастады.

	– Қара қарғадай шулайды, – деді Хəкімжан.

	Тұрсын үндеген жоқ. Су алқымдарынан келгенше, жүзіп барып, жағаға қайта беттеді. Жағаға шыққаннан кейін де Хəкімжан

	«Ильичтің бейнесін жасағандай сырлы тасым болса, күлгендердің аузына құм құяр едім» деп армандады. Сол сəтте оның арманы сағымдай бұлдырап, алыстан арбағандай болды. «Енді жеттім бе» деп, жақындай бергені сол еді, тағы да адастырып кеткендей, мұңайып қалды.

	Көл басындағы балалар жағаға шығып қалған балықтай қызған құмның үстінде айқасып жатыр. Хəкімжан сап-сары лайға шыланғандай балшыққа қолын сұғып жіберіп, құмарлана илей бастады. Қызығып кетті ме, Тұрсын да іске кірісті. Су сорып барбиған саусақтарымен шеңгелдей үзіп, мыжғылап отыр.

	– Жақсы екен, – деді Хəкімжан.

	– Бұл жағалаудың құмы аз көрінеді, – деді Тұрсын.

	– Хəкім, осыдан Абайдың бейнесін жасап көрелік.

	– Мейлің, мен Ильичтің бейнесін жасаймын.

	Арқаның жаймашуақ көктемінің нұры бүгін ерен елжіреп тұр. Тек көл бойындағы қалың шөпті паналап тығылған: көкбас сона, шіркей, шыбын күн қызған сайын жалындай жалайды. Қарақұрым қанатты құмырсқа ызыңдап, Тұрсын мен Хəкімжанның төбесінен кетпей қойды.

	Оны да елер емес-ті. Өрістегі қоралы сиыр құйрықтарын тігіп, құлақтарын қайқайтып, көздері аларып, оқыралаған бойда Асқарлар шомылып жүрген жайдаққа қарай құлай жөнелді.



	II тарау

	Хəкімжанның əкесі Есмұхан ақсақал дембелше келген балуан денелі, қарулы адам. Жалпақ жауырыны мен шығыңқы шүйдесі тұтаса біткен. Ағы ақ, қызылы қызыл дөңгелек жүзді. Қысыңқы қой көздеріне аласа қоңқақ мұрны жарасымды-ақ. Оның кең маңдайлы ақсары жүзінен қашанда мейірімділік пен ақкөңіл, бір жайдары мінездің айдынды иірімін көргендей боласың. Дəулетбай бабасы арқалаған, одан Наурызбай əкесі көтерген тіршіліктің ауыр жүгі ең соңғы салмағын Есмұханның арқасына аямай батырды. Еңсесін езіп, есеңгіретіп-ақ жіберіп еді, Октябрьдің арайлы таңының арқасында қуатын енді-енді қайта жиып, ел катарына қосылған. Сол шақта небір сүйініш-күйінішті тең бөліскен, сүйінгенде, «судан өттім» деп, жанашыр жақынын жат етпеген, күйінгенде, күмілжіп, кеңпейілділік етіп, жатына таба жасамаған жан жарынан

	– Рақышынан айырылып, тағдырдың ақырғы бір ауыр соққысын басынан өткеруге тура келді.

	Ағаштан түйін түйіп, темірден өрмек өрген зергерлік даңқы айналадағы елге əйгілі болатын.

	Басқасы басқа ғой, оның қолынан шыққан шешен қайың домбыра ат жетер жердегі ауылдың əр үйінің төрінен табылатын. Қашан көрсең де, ол жасаған домбыраны білгені біліп тартып, білмегені домбыраға ие болуды мəртебе санап, үкілетіп ұстайтын. Тіпті, құлағына қолы əрең жететін балалар да əліне қарамай əр əуеннің басын бір шалып жататын. Көрші Тұяқбайдың Хəкімжанмен тең-тұс Бағдаты бұл күнде домбыра шерткенде, өзге емес, осы ауылдағы атақты күйші – өз əкесінен озып, дес бермей жүр.

	Есмұхан жуан салалы саусағымен шолақ жез мұртын си пап, Бағдат тартқан күйді тыңдап отырғанымен, бар ой, ниеті Хəкімжанның қолына ауған. Ол екі-үш күннен бері жуан түбіртек ағашты қашап, аққайыңның түбінде ойнап отырған баланың бейнесін жасай алмай əуре.

	Бағдат желдірме бір ырғақтарды төпелеп іркіп, төпелеп іркіп отыр еді, енді иірімді бір əуезді сағаға байлап, дірілдетіп емінтті-ай келіп. Сол шақта Есмұхан күрсініп жіберді. Хəкімжан əкесіне жалт қарады. Көптен бері абайлап, зер салғаны осы. Шығыңқы жағы жұқарып, ұрт еті үңірейіп, жүдеп-жадап қалыпты. Басқалардың бəрінен өз əкесін мықты, акылды деп білетін ол, дəл бұлай жасығанын бұрын-соңды көрген емес еді. Аяп кетті.

	Үйден жүгіре шыққан Күлəш Есмұханның қарсы алдына келіп, тұра қалды. Баланың бəрі бірдей болғанымен, қыз баланың жаны жас кезінде əкеге өте жақын. Ер жетіп, оң-солын танып өскенде де, сол бір жан жақындығы қаз-қалпында сақталар. Тек саналы, сыпайы сыйға ұласар.

	Əкесінін жанарымен жанары түйісе кеткенде, Күлəштің əлгіндегі бір алаңсыз алабұртқан кіршіксіз көңілі суып, салқын тартып, тіксіне қалды.

	Күлəш анасына тартқан. Ақкұба өңі бал-бұл жанып, шаралы қоңыр көзінде сырлы бір нəркес сезім ойнайды. Ол əкесінің кіртиген қабағынан барлығына ортақ аяулы адамды сағынудың табын анық көрді.

	Қияқтай қасы керіліп, кетерін де, кетпесін де білмей, бейтарап күйде тұр еді. Бағдат Құрманғазының «Қайран шешем» күйіне ауысты. Көкірек толы сағыныштың соқтығысын солқылдата суыра толғайтындай құдіретті күй. Əр ортаға əртүрлі əсер, əртүрлі түсінік береді екен. Небір балды бармақтардың шерткенін Есмұхан талай естіген, көптің бірі болып, күй құдіретіне басын иетін. Алайда дəл қазіргі үш бөлмелі ағаш үйде отырып, батып бара жатқан күнмен таластыра, бала күйшінің шертуі соның бəрінен ерекше еді. Мұңлы да назды. Қайғылы да қаһарлы. Егілткен бір екпінді күш қысып еді, шыдамады, ауыр өксіді. Ыстық бір жалын алқымына тығылып, орнынан еріксіз шайқалып кетті.

	Сонау бала жасында бай қозысын бағып жүргенде, есік алдында тұрып, бақыр айранға телміргенде, осылай жасып па еді? Жоқ! Апайтөс аттың шаужайымен қақтырып, шатынай шалқалап, бұзау тіс қамшымен бай қара жонын тіле сабағанда да, дəл бұлай сағы сынып па еді? Жоқ!

	Одан кейінгі ауыр тіршілік қабырғасын қайыстырғанда да, қара өзегін талықсытқанда да, сол күнгідей мойып, мұңайған емес-ті.

	Күлəш қолын əкесінің, иығына артып, тер исі бұрқыраған омырауына басын сүйеді. Есмұхан егеудей алақанымен əуелі оның толқын қара шашынан сипады. Сонан соң күн иісі сіңген маңдайынан сүйді. Хəкімжан қарамай отырып, барлығын көріп, сезді. Əке жанын айтпай түсінді. Жалт бұрылып, Тұяқбайдікіне беттеді.

	Есмұхан «Əдеттегі шақар мінезіне басып, балалық жасап, Бағдаттың домбырасын жұлып алып лақтырып жіберер ме екен...» деп, тіксіне қалғанымен, баласын ондай дөрекілік мінезге қимады.

	Болат шыбықтай шаншылған Хəкімжанның жіңішке денесі лезде-ақ жұмыр ағаштан қиылған қарсыдағы үйдің есігіне тіреліп, ішке кіріп кетті. Батар күнмен таласқан күй талмаусырап барып аяқталды.

	Қара тарамыс күс-күс сирағы сидиып, Хəкімжан сыртқа қайта шықты. Жамау-жамау қысқа сұр шалбарының, балағы жырымжырым. Ескі сүзілген сəтен жейдесінен ыңыршықтай арық кеудесі көрінетіндей.

	Балуан денелі Палашаның бір кірші балшық көтеріп, үйіне кіріп бара жатқанын көрген Хəкімжан солай беттеді. Екі үйдің арасындағы ұлпа топырақта жалаң аяғының ізі қалып барады.

	Ешкі сирақ биік орындыққа шығып алып, пештің қылта мұржасына жалғасатын жерін кірпішпен сəндей өріп, балшықпен жымдастыра сылап жатқан Ваня үйге кірген Хəкімжанды көрген жок. Қылтанақтай жіңішке мойнындағы додаланған сап-сары шашы желпеңдеп, асыға қимылдауда. Ымырт түскенше бітірмекке бекінген секілді. Бүртік-бүртік сақалының түбірі түктеніп, ештемеге назар аударар емес. Қолындағы маймақ қалағы сиыр тіліндей сүйреңдеп, қара топырақты майдай жалайды. Жолында жатқан қысқаш, көсеу, табақты салдыратып, сырттан Палаша кірді. Қос қолдай көтерген шелек толы балшығы шайқақтап, ірк-ірк етеді. Ваня: «Көзіңе қарасаңшы, оңбаған!» – деп кіжінді.

	– Сенің қырсығың. Ұзақты күнге жоқты сылтаулап, жүріп алдың.

	– Пешке қарайтын кез бе, ойнап жүргем жоқ. Жұмыста адам жоғын білмейді бұлар.

	– Жə, сенен басқа ел көрсоқыр дейсің бе?

	– Сау болса, бұл не сөзің?

	«...Есіктен əрең кіретін еңгезердей Палашамен бұлай сөйлесуге жүрегі дауалаған дядя Ваня да ер ғой...» Иванның тырбиған тұлғасына қарап тұрып, Хəкімжанның күлкісі келді. Іле-шала

	«койшы тəйірі, еркексің бе деген ғой» деп, тағы ойлады. Ойлауын солай ойлағанмен, Иванның ұстаған кірпішті қиыннан киыстыратын шеберлігіне қызыға қарады.

	– Ваня ағай... – Ваня жалт қарады. Алакөлеңкеде оны көре алмай, үкідей жапалақ көк көзімен үңірейіп, төбесінен үңілген бойда:

	– Ау, Хəкімбісің, – деді.

	– Иə.

	– Е, сиыр келді ме?



	– Сиыр келдімесі несі, əлгінде ғана саумадым ба? – деп, Палаша іліп əкетті.

	– Мамасы, сен пысықсың ғой, – деп, кекетті Ваня.

	– Не десең де еркіңде, сен еркек емеспісің...

	– Хəкімжан, майданға сұранып жүрмін, қарттар болмаса, ауылда қалғанның, бəрі əйел. Осылармен керілдесіп жүріп не береке табарсың. Еркектік құның да қалмайды.

	– Бар, кімнен кемсің, кімнен артықсың. Амал не, «Қоянның өзін көріп, қалжасынан түңіл» деген ғой. Тауаныңа қарасаңшы, сен автомат көтересің бе, автомат сені көтере ме?

	– Өзімнің əлім келмесе, сен барсың ғой, сен көтересің, мен шүріппесін басамын, – Ваня өз сөзіне өзі мəз болып, кеңкілдеп көп күлді.

	Палаша сөздің төркінін түсінді білем, аңырайып тұрып, сəлден кейін барып, ол да мырс-мырс күлді. Хəкімжан:

	– Ваня ағай, сіздің жолыңыз болғыш, – деді. Əзілімді түсініп қойды ма деп қуыстанған Ваня:

	– Не дейсің, балам? – деді.

	– Жұмысыңыз ілгері басып, нені жасасаңыз да жымдасып кетеді.

	– Қызықсың, Хəкім, біздікі не, кірпішке кірпішті жабыстыру. Өзің секілді сурет жасасам, бүйтіп жүрмес едім ғой... – деп мұңая сейледі.

	Содан соң үнсіз ұзақ жұмыс істеді. Ағаш ұстасы, үй құрылысының небір күрделі жабдығын жасағанда қиюын қисайтпайтын Ваняның, сол жолы нені ойлағанын Палаша мен Хəкімжан қайдан білсін. Бəлкім, ол да бала кезінде суретші болуды армандаған шығар.

	Сəлден кейін:

	– Өз жұмысың қалай? – деп сұрады.

	– Жаман емес, Шоқпыт ағаның құтты балғасымен қолымнан келгенше шөп шабуға керекті құрал-жабдықты жасап жатырмын.

	– Жақсы. Ə, ол балға өз əкеңнің балғасы ғой, Шоқпытты ұсталыққа Есағаң баулыған.

	– Естігенмін. Шоқпыт мені баулыды.

	– «Ұяда не көрсең, ұшқанда соны аласың» деген ғой. «Жақсы ауылдың баласы бірін-бірі батырым дейді» деген қазақтың өмірден алған жақсы бір мақалы бар. Ол рас, ал əлгі балшық адамдарыңның жайы қалай?

	– Жаман.

	– Немене, тіл бітпей жатып-ақ, жоқты сұрай бере ме?

	– Жоға...

	Палаша тағы да күйеуінің шымшыма тілділігіне сықылықтап күлді. Сонан соң:

	– Əй, сайтан, қылжағыңды түсінетін Хəкім сенің құрдасың емес қой. Білсең, ақыл-кеңес беріп ағалық жаса, білмесең баланың басын қатырма, – деді.

	– Мамаң дұрыс айтады. Мен жай, сөз реті келген соң айтам.

	– Түсінемін... – Хəкімжан еш сөздің астарын аңдамаса да, Ваняның көңілін жұбату үшін «түсінемін» дей салды.

	– Балшықтарым кепкен соң, жарылып кетеді. Ал мына сіздің сылақ пеш қанша қызса да сынбайды, мен осындай берік балшықты қалай жасап аларымды білмей жүрмін. Сізден көптен бері сұрағым-ақ келіп еді. Сəті бүгін түсті.

	– Білесің бе, Хəкім, бұл – жай жұмыс. Қай жердің топырағынан болса да, пеш жасауға болады. Ал сенің адамдарыңа арнайы балшық керек шығар. Менімше, бұл жердің балшығы жарамайды. Құмы көп қой. Мына Нұркөлдің сазы, сірə, берік, мықты. Əкеңді жіберсеңші, бір арба əкеліп берсін, – деді.

	Хəкімжан ертесіне-ақ əкесіне қолқа салып, қатты өтінді. Өзі болып, əкесіне айтқан алғашқы тілегі еді. Тамақ талғап, киім таңдамапты. Осы жасқа жеткенше барға қанағат етіп, жоққа кейістік білдірмепті.

	Есағаң келісті. Хəкімжан қуанып кетті. Тұрсын да іштей мəз. Күлəш қана саз балшық іздеп, күндік жерге ат сабылтып əкесінің баратынына сенген жоқ. Бауырларына ашып-жарып ештеме айтпады. Тек қуақылана күлімсіреп: «Сендердікі босқа далбасалық. Ертең-ақ күресінде жататын ойындары үшін жұмысын тастап, бала болды дейсіңдер ме əкемді...» деген сыңай білдіргендей.

	Кешке тарта Асқар келіп еді, Хəкімжан қуанышын одан да жасырған жоқ.

	– Сонда Нұркөлдің сазы тас болып қатып қала ма екен? – деп күмəндана сұрады Асқар.

	– Дядя Ваня біледі, – Хəкімжан қалтқысыз сеніммен жау ап берді. Сөз ұшы Иванға тірелген соң, Асқар ауыз аша алмады. Қипақтап тұрып:

	– Суреттеріңді жасарсыңдар-ау. Бірақ ертесіне мазақ болып та үлгересіңдер ғой.

	Қышыған жерлерін тырнады ма, Тұрсын да, Хəкімжан да тұра ұмтылды. Асқар даяр тұр екен, жалт беріп, құлыншақтай құйғытып, ойнақтап шығып кетті.

	Есмұхан шұбалаң құйрық тор атты арбаға асықпай жекті. Жұмыстың қайнаған кезінде күншілік жердегі көлден балшық əкелуді шығарған Иванға күңкілдеп ұрсып жүріп, сəске түс болғанына да көңіл бөлген жоқ. Табанын доғаға тіреп, мықшия тартып, қамыттың құлақ бауын байлады. Сонан соң барып:

	– Күлəш, –деп айғайлады.

	Күлəш үйден жүгіріп шықты. Өткен жылғы бойына шап-шақ қызылала сəтен көйлегі қысқарған. Киіктің лағындай елегізіп тұр. Ерке еді. Мойнына мініп отыратыны кеше ғана, енді балалық арсы-гүрсі мінезін күн өткен сайын ерекше бір ұяң, биязылық меңдей жеңіп бара жатқандай. Сəл орынсыз сөйлесе, екі бетінің ұшы қызарып, қатты ұялған кезде тесік жер болса, кіріп кетерден қысылады.

	– Қамшымды тауып берсеңші, балам.

	– Қазір, əке!

	Есекең асықпай шылымын орады. Содан соң оттығын іздеді. Бар қалтасын түрткілеп жүріп, ақыры, тапты. Сол сəтте көзі доңғалаққа түсті. Көктемнен бері өзінің арба жеккені осы. Ал Иван болса, күні-түні төрт доңғалақтың үстінде. Шарбағы шалқайып кетіпті. «Ұста доғаға, балта, шотқа жарымас» деген осыдағы... Үйден алқам-салқам киінген Иван шықты. Ескі керзі етігін жантайта басып, Есмұханның жанына келді де, арбаға жарбая сүйенді.

	– Есаға, əлі кетпепсіз ғой.

	Есмұхан жауап қатқан жоқ. Əлгінде үйге кірген Күлəш қайта шығып, қолындағы қос бүктелген қамшыны əкесіне əкеп ұсынды.

	– Арбаға қанша жүк артсаңыз да, былқ етпейді. Торы да қарулы. Иван – орыс халқының табиғатына ана сүтімен біткен қарапайым аққөңілділіктің мұрагері. Осы бір сөз етуге тұрмайтын сəл масайраудың өзінде міндетін бұлжытпай орындады. Алаңсыз мақтана сөйледі.

	– Арбаның қаңқасында айып жоқ. Аяғында байып жоқ, –

	Есмұхан доңғалақты аяғының ұшымен нұқып қойды.

	– Түк емес. Одан қыжалат көрменсіз. Шанаққа əу дегенде жастай салып, байқаусызда ауыр жүк тиеппін, сонда қайқайып кеткен. Қара ағаш емес пе, сол күйінде қатып қалды.

	– Онда жарайды, – Есмұхан жерге тастаған шылымының тұқылын өкшесімен баса, алға аттап, шұбатылып жерде жатқан шылбырды көтерді. Тор ат өзіне тықырдың таянғанын білді ме, пысқырынып, бойын жиып алды.

	– Жарайды, кеттік.

	– Жолыңыз болсын, Есаға!

	– «Əй, бейшара-ай, сен бір қажыға кетіп бара жатқандай» Есмұхан, далдайып соңында тұрған Иванға қарады. Күлəш та есіктің тұтқасын ұстаған күйі үйден ұзап бара жатқан өзіне жүзін беріп, жымиып тұрған секілді. «Сен де аман-саулық жол тілеп тұрған боларсың, ботам, лайым солай болғай».

	Əке ғұмыр бойы балалардың қамқоры ғой. Тіпті азамат болып кеткеннің өзінде əкенің демеуіндей демеу таппайсың. Оның қайырымды, мейірімді пейілінен керемет бір қуат аласың. Баланың қашан да орны ерекше ғой. Бірақ əкенің балаға жасаған жақсылығы, баланың əкеге көрсеткен ізет-ілтипаты санаңда сақтала бермейді.

	Ер-азамат өмір бойы жолаушы емес пе? Қайда барып, қайда тұрмаған. Небір ақ қар, көк мұзда, қақаған аязда солтүстіктің бір қыстауы мен екінші қыстауының арасыңдағы ат бойы қоғамдык малға жем-шөп тасу үшін жол салған күндері Есмұхан ештемені елемеп еді ғой. Сол кезде ұмытылмайтындай көрінген еңбектері енді ойласа еміс-еміс қана есінде қалыпты. Пендешілікті қойсаңшы... Хəкімжан тілегін орындауға уəде берерін беріп алып, соңынан қатты өкінді. Ол да қазіргідей есінде. «Күндік жерден балшық əкелуге не бетіммен ұялмай барамын. Жұмыс қалады. Ол неменеге керек, бес тиындық пайдасы жоқ. Топырақ алып келуге жұмсаған уақытым да, күш-қуатым да зая емес пе. Əрі жайшылық болса бір сəрі ғой. Осындай от пен оқтың ортасында күйіп жатқан шақта бұл не желік. «Қартайғанша баламысың, баламен бала болып, батпақ іздегеннен ұялсаң етті» деп, кім айтса да, бетіме басқан ыстық ботқа емес пе». Осындай ойлар түні бойы жүйке жүйесін мыжғылағанымен, енді амалсыз аттанып барады.

	Əке балаға қаншама əкелік беделін, билігін жүргізуге хақылы болса, өзі де уақыттың ұзақ-қысқалығына, еңбектің арзанқымбаттығына, айтылған сөздің құнды-құнсыздығына қарамай, уəдені орындауға міндетті екен. Шұбалаң құйрық тор ат қара жолда бүлкілге басты. Арба ағашының шиқылы болмаса, төрт доңғалақ қара топырақты майдай сызып, жүзіп келеді.

	Қамшылар жақтағы бір үйір қайыңға дейінгі жасыл алаңқайда ауылдың жылқы, сиыры жайылып жүр. Төбесінен бір топ қоңыр қаз ұшып өтті.

	Осынау бұйығы тыныштық жолда санасы сан саққа шарқ ұрып, Нұркөлге күн екіндіге құлаған шақта жетті. Көлдің жағасындағы шөп алсындап пісіп тұр екен. Жалбыз исі бұрқырайды. Жағадағы қоғадан атты адам əрең көрінеді. Ауыл шетіндегі ашық жағалауда балалар ойнап жүр.

	«О, шіркін балалық. Бар-жоққа қарамайтын, ертең не болады деп алаң болмайтын кəусар көңіл балалық. Сенің, өз басымнан кеткеніңді қалай білмей қалғам...» – деп өкінді Есмұхан.

	Өз басынан өткен балалықтан есінде қалғаны: əкесінің көрші поселкадағы бай орысқа жалшылыққа алғаш рет апарғаны. Қаба сақал, шашы ақбурыл тартқан дода бас, мес қарын қара орыстың жұдырықтай мұрнын пысылдатып, ұзақ отырып, «Сен қалады» дегені, одан кейінгі сөзін өзінің де, əкесінің де түсінбегені, тек əбден шарасы таусылған қабасақал орыс орнынан қорбаңдай тұрып, бір қап бидайды көрсетіп: «Сен алады» дегені.

	Есмұхан мырс етіп күліп жіберді. Сондағы отымен кіріп, күлімен шығып жүргендегі еңбегінің өтеуі бір қап арпа болғанына күлді. Қалай да сол кездегі қазақ кедейлері үшін ол да үлкен олжа еді... Қарапайым ұста екен. Елдің кетік шынысын құрсаулап, жыртық табағын жамап, бір топ бала-шағасын бағып жүрген нағыз еңбекқордың өзі болып шықты.

	Барбиған жуан саусақтары темірді сағыздай илейтін. Қарулы да шебер еді. Ат жалын тартып мінгенше содан үлгі алыпты. Біртебірте көрші отырған қазақтарға орыс ұстаның емес, Есмұханның атағы жайылып, алыстан ат арытып іздеп келіп, бұйымтайын айтатындар көбейді. Есмұхан орыс шеберінен көп нəрсені үйреніп қайтты. Мал бір күндік, өнер мың күндік екен. Кешегі өзі құралпы бай балалары жұттан соң қара жаяу қалғанда, Есмұхан жайқақтаған жалғыз аттан айырылмапты.

	Оу, бір кезде Тұяқбай сері досы екеуі ел ішіндегі ойын-тойдың көркі болыпты. Қыз-бозбаланың бетке ұстар көсемі де, шешені де атаныпты. Көкпарда тақымына басқан серкесін суырып алар жігіт шықпаған кездері де аз ба. Иə, ол жастық та дүрілдеп, дүркіреп өте шығыпты. «Ел мақтаған жігітті қыз жақтаған» деп халық бекер айтпаған. Рақыш та бай баласының қоқыр дүниесіне мойын



	бұрмай, өзін ғана ұнатты. Шаңырақ көтергеннен кейін, көп ұзамайақ, дүниеге Хəкімжан келіпті. Есмұхан шаңырақ иесі болса, Рақыш енді отбасының, кең дастарқанының қожасы атанды.

	Есмұхан Нұркөлдің саз балшығын алып қайтқанша, осылай жан жарын еске алумен болды. Кейін Хəкімжан саз балшықтан атақты дауылпаз ақын Жамбыл Жабаевтың мүсінін жасап, оны ұстазы Сухов Иван Владимирович мектепке апарып қойғанда, Есмұханның қуанышында шек болмады. Сол сəтте де марқұм жары Рақышты есінен қалт шығарған жоқ. Ауылдастары той жаса деп, қолқа салды. Əр уақыттың қиындығына қарамай, қаталдығына қарамай, өзіне сай той-томалағы болады екен. Есмұхан бүкіл ауылдастарын, армандастарын шақырып, барын дастарқанға салып, той жасады.

	Үйдің төрінде отырған бір топ адамға күн сəулесі терезеден бар нұрын аямай төгіп тұр. Бүгін той. Соғыс басталғаннан бергі болған алғашқы той. Қақ ортасында кең маңдайы керіліп Тұяқбай отыр. Осы тойдағы майдансыз жеңісіне масаттанатын секілді. Алдына көлденең ұстаған қайың домбыра кей сəтте қайқақтап, қара дауылдай күй шалқытады. Тұяқбай жүрген жерде шалқар көңіл, шалқыма əн-күй бірге жүреді.

	Рақымжаннан сəл төмен, Есмұқанмен иық түйістіре, Хəкімжанның мұғалімі Сухов отыр. Əліппенің алғашқы əрпін танытқандай, мүсіншілік жолға жетелеп, сурет салуға жіңішке иілгіш темірлерді қалай пайдалануды, өзі шала білетін əдіс-тəсілін үйретіп, саз балшықты тез жазылып кетпеуі үшін жұқа жарғақ клеенкаға оратып, су құйдырып жүрген де сол ғой.

	Бала Хəкімжанның алғашқы сəтті жасағаны – Жамбыл ақынның бюстін мектепке апарып, биік тұғырға қойдырып, оны салтанатпен ашып, осы алғашқы өнер табысының, тойын жасатып отырған да тағы сол.

	Ол осылай ғана жас баланың қиялына қанат бітіріп, өз ісіне, өнеріне сенімін арттырмақ еді. Солай болды да. Амал не, абырасып-дабырасып жүріп, ең басты нəрсені ұмытып кетіпті. Соғыстан еңсесі басылып, жасып жүрген аядай ауылды мектептегі осы бір қуанышты дүрбелең дүркіретіп жіберген еді. Көп қуанышы көл ғой. Енді бұл той жалғыз Хəкімжанға емес, бəріне ортақ бол ды. Сөйтіп жүріп, тұңғыш туындысының астына Хəкімжанның есімі жазылмаған еді. Сухов болса, келесі жылы майданға аттанды. Балалардың сүйікті ұстазын ел болып шығарып салды. Жаңа оқу басталған кезде, аудандық оқу үйінің жанынан оқушылардың көркем қолөнер туындысына көрме ашылғанда, мектеп коллективі сол Хəкімжанның фамилиясы жазылмаған Жамбылдың бюстін апарып қойды. Ол бірінші бəйгеге ие болды.

	Алты арыс ел алдында, аудан бойынша зор құрметке ие болғанын, абырой-атаққа қолдары жеткенін қанағат еткен мектеп коллективі Хəкімжанды есіне де алған жоқ. Жамбылдың бюстін аудан облыстық көрмеге қойып, жүлделі орынға ие болғанымен, алып ақын бейнесін тұңғыш рет қазақ топырағынан жасаған, енді амалсыздан оқуды тастап, ұста болып жүрген Хəкімжанның кім екенін қостанайлықтар білмеген күйде қала берді.

	Есмұхан ақсақал сол жолда: «Шіркін, жастық-ай» деп ойлаған еді. Сол сəтте өңіне əлдебір бұрқынған ыстық қан ойнап шығып, сабыр мен саналы ойдың салқын ұясына айналған кездерінен ұшқын жалт ете түспеп пе еді. Сонда: «Кезінде ағаштан түйме түйіп, темірден зерен өріппін. Күрескенде, ұстағанымды жығыппын. Соның бəрінің тірі куəлері сендерсіндер ғой» дегендей, Тұяқбай мен Рахымжанға, Дайырханға саңлақтана қараған.

	Осы ел-жұрт тыныштығының, үлкен-кіші тірлігінің арқасында бағалай білсе, абырой-атағы артып тұр екен-ау. Баласы осы ауылдағы тірі жан білмейтін өнер жолына түсіпті. Ауылдастары, армандастары қуанышына ортақ болып отыр ғой. Басқаны қойғанда, мына Рақымжандардың өз кіндігінен туған бала балалы болды. Ал інілерінің тұрмысы біреуден ілгері, біреуден кейін.

	Қалай болғанда да, адалдығымен, абзал еңбегімен замандастарына сыйлы екен. Өзі болса, бір ауылдың бəріне аға. Бəлкім, алыста жүрсе, асқар таудай айбат тұтар ма еді. Жанында жүргендіктен ғой, сол күні олардың айдын көлдің аққуындай шалқығаны.

	Есмұхан осылай сəл ғана үнсіз отырғанда, жан сезімінің ырғақтарына ұйып, жазира бір көңілмен жанындағы жігіттерге жайраңдай қараған. Со бір шақта барынша көңілді де бақытты еді. Адам өз тіршілігінің мəн-мағынасына күйбеңдеген шаруаның жайымен жүріп, кейде бойлап бара бермейді. Осындай бір ой тастар, көңіл тоқтатар отырыстарда шым-шымдап, өткен өмірдің айдынына тереңдейді. Не асқақтаған əн-күй тыңдағанда, не құрақтай қаулап, өсіп келе жатқан інілердің бұлақтай мөлдір инабатты ілтипатына кез болғанда, осындай бір тылсым жүрегін езгілеген нұрадалы күйге түсетіні бар. Ол тізесінде отырған Мəнуаның күн иісі бұрқыраған басынан иіскеп, бір ықылым ішінен тына қалған еді. Сонда ауылдастары қобырап:

	– Біз қайталық. Қуанышың құтты болсын!

	– Ұзағынан сүйіндірсін!

	– «Əке көрген оқ жонар, ана көрген тон пішер» деген ғой. Өзің осы ауылдың ұстасы да, зергері де емес пе едің.

	– Иə, деймін-ау, «əкеден ұл туса еді, əке жолын қуса еді» деп, өткен бабаларымыз бекер айтпаған гой.

	– Ал жақсы, біз қайталық, – деп, қобырасып сыртқа беттегенде, Есмұхан:

	– Отырыңдар, əн-күйсіз тарқаған бұл ауылдың адамдарын көргенім жоқ, жо-жоқ, бұларың болмайды, – деп, қалбалақтай соңынан тұра жүгірмеп пе еді. Сол күні көңілі бір түрлі құлазып қалғандай еді. Төр алдында қозғалмай отырған Тұяқбай ғана мақпал үнмен:

	– Япыр-ай, біздің Есмұхан да қызық. Шаруалары бар емес пе.

	«Жаздың бір күні қыстың он күніне азық» деп өзің айтпаушы ма едің. Күнде қонақ бола берсе, мына шаруаның жағдайын кім ойлайды? Хəкімжан күнде бір сурет шығара берсе, əттең дүниеай, жақсы-ақ болар еді. Пай-пай, дариға-ай десеңші! Ел тыныш, жігіттер ауылда болса ғой. Мынау Сарыарқаның кең даласында бұрқыратып бір көкпар тартсақ қой! – деп, сөзін аяқтағаны да сол еді, көпшіліктің көңілі осыдан соң су сепкендей басыла қалды. Өңдеріне кірбің жүгіріп, күмілжіп, төмен қарады. Іле-шала Тұяқбай əңгімесін қайта бастады.

	– Бар əлемге жар салдырып, Есағаға той жасатып, көкпар тартып, бəйге қосатын да күн жақын. Жауды жеңіп барамыз ғой, түбі қайырлы болар, – деп көпшіліктің мұңайған көңіліне демеу болғысы келді.

	Қонақтар орнынан тұрып, Хəкімжанның басынан сипап: «Бақытың ашылсын, алдыңнан ақ күн тусын! Майдандағы ағаларың аман-есен келсе, əлі талай суретіңе той жасар» деп, шығып жатты. Ел шыққанша босағаға сүйеніп тұрған өзі шала молда, бірақ молдалардың шашбауын көтергіш қара кемпір тіксініп сəл бөгелді де, Есмұханға бұрылып:

	– Жаңағы айтқаным айтқан, Құдай тағаланың жазуынан артық ештеме болмақ емес. Жақсылыққа келіп, жаманшылық айтайын деп түрғаным жоқ. Бағы ашылсын. Кітапта көрген суретті салса, Алла тағала мейірімділік етер, – деді.

	Тұрсын, Бағдат, Күлəш, Асқарлар отырған орындарында кемпірге қарады. Мəнуа ғана əкесінің алдында алаңсыз аунап жатыр. Есмұхан «сенің сөзің не, өзің не» дегендей кейіп білдірді. Рахымжан жақтырмай тыржиып, төрде отырған Суховқа көз қиығын тастады. Ол: «Е, бұлар өле-өлгенше құдай деп зарлай бермей ме, одан басқа қолдарынан келер не бар» дегендей сыңай танытты. Кемпір көпшіліктің жақтырмағанын білді-ау білем, сыпсыңдай басып, шыға жөнелді. Есмұхан Тұяқбайдың «Ертең де шаруалары бар емес пе» деп қонақтарын асықтырғанын ұнатпағандай.

	Адам өмір бойы жолаушы, бір-біріне күнде қонақ. Енді бұларды қанша сыйлаймын дейсің, – деп, күңкілдей сөйлеп, сыртқа беттеді. Иығына көтерген Мəнуаны екіндіге еңкейген күн сəулесіне тоса, қораның арғы шетінде кетіп бара жатқан қонақтарына қарады. Көл бойында жайылып жүрген қойларға бұрылды. «Иə, төмендеп келеді екен» деп ойлады. Содан кейін тор атқа ер салып, Мəнуаны алдына алды да, өріске қарай беттеді. Кенжесінің етжүрегі бауырын ерекше жылытты. Сонда ғана «Енді осы құлындарымның азамат болғанын көрсем» деп армандады.

	Көктемнің алғашқы айы жанға да, малға да жайлы болды. Əдетте солтүстіктің көктемі салқын, самарқау басталатын. Ауа райы бұзылған күні көл бетінде арқар мүйіз ақ тұман дөңбекшіл, сары кедір алқалты қою қоңыр бұлт тұмшалап, тұншықтыра қысатын. Биыл ай арасындағы екі-үш күнгі сылбыр жаңбыр аспандағы бар шаң-тозаңды шайып, көгілдір жібектей ашты да кетті. Таң алдындағы бозалаң сəуле қырау тұрған даланың жасыл шалғынымен шағылысып, дірілдеп сəл тұрады да, ауылды шуақ нұрына орайды. Егін қаулай өсетін осы мезгілдің мейірімді болуын барлық жер емшегін емген дихандар ақ ниетімен тілегенде қаулай шыққан егіндік ару қыздар жайған кестелі орамалдай өзінше бір əсерлі өрнек, əсем өң сыйлайды далаға. Бұл жер астықтың анасындай. Алайда шаруашылықтың негізгі саласы – мал өсіру. Бұл толғақты мəселе нақтылы бір жүйеге əлі тоғыса қойған жоқ десе де болғандай. Соғыс басталып кетті ғой...



	ІІІ тарау



	Қоскөл жағалауындағы астық ерте пісті. Кісі бойы қаулаған бидай атжалдана шалқып тұр. Дəні баданадай. Масағы кереқарыс.

	Жылда бұл кезде орақ басталатын. Биыл болса, астық қаншалықты бітік, сапалы шыққанымен, ауыл адамдары дел-сал. Сүлейсоқ. Бір күні анаусы, бір күні мынаусы жетпей, мысы құрып, мықынынан шойырылып, шолақ жіп күрмеуге келмеді. Жұлқынып, атқа мінер азаматтар майданда жүр. Олардан ара-тұра хат келсе, ауыл бір сергіп қалатын. Соңғы күндері о да жоқ.

	– Апырай, балаларға не болды екен?

	– Туған ауылына қайта оралатын шығар-ақ деп ойлаймын.

	– Кеше құлыным түсіме кіріпті. Ауылға келген екен деймін. Апаларына арсалақтап амандасып жүр. Иə, құдай-ай, туған жерінен дəм-тұз бұйырса, алдағы күннен одан артық, байлық та, бақыт та күтпес едім.

	Осындай сөздерді ести қалса, күйеулерінен «қара қағаз» келген жүзі сынық, көкірегі шерлі жас келіншектер жасып, теріс айналып кетеді.

	Хəкімжанның дəл бүгіндей көз алдында, жігіттер көктем басталғаннан лобогрейкаға екі-үш шалғыны əзірлеп, жетекші атқа мінетін балаларды таңдап, ақыры, осы шақта тарасатын.

	Ол кезде балуан ұста Шоқпыт қана ұзақ күнге шалғы ұршығын соғатын. Өйткені көңілдері атша шалқыған ер мінез жігіттер қызынып, лобогрейкаларын қатты айдағанда, ұршықтың басы ұшып жататын. Шоқпыттың жанынан шықпайтын Хəкімжан соның бар қырсығын да, қызығын да теңдей бөлісетін. Енді соның бар салмағы өз иығына түсті. Рахымжан бригадир қылқылдап, алакеуімнен оятады. Хəкімжан əуелде ұйқысын қимай қиналатын. Қазір Рахымжанның даусы шығысымен тез оянып, апыл-құпыл киініп, жараған жүйріктей соңынан ілесе жөнеледі.

	Бозшолақ аттың бел ортасына мінген бригадир алдына түсіп алып, əлденені сампылдай сөйлеп, Хəкімжанға: «Ə» десеңші, деп қояды. Оның қоштауын күтпей-ақ, іле-шала əңгімесін қайта жалғайды. Тыныштық құшағында маужыраған аз ауыл, сірə, сонда бригадирдің даусынан-ақ шошып оянатын болса керек. Топсасы кепкен кейбір есіктер сықырлай ашылып, əне-міне дегенше, арқаның көгілдір аспанына пысық келіншектердің үйлерінен түтін көтеріліп, шелектері салдырлай бастайды.

	Содан ел ұйқыға кіргенше тыным таппайтын. Бұл күнгі тіршілігі де солай басталған. Қанша касогон, неше ұршық соғатынын, шалғының тісін қайта жамайтын шегенің ұшы-қиырсыз санын сан есе қайталап айтады. Əсіресе, «мойынтұрық тесігін тар теспе» деп, дігерлеп-ақ кетеді. Енді құтылдым ба дегенше, бозшолақ атты борсылдата-салдырлата Рахымжан қайта келетін. Келетін де, көрік көмейінде бықсып жатқан шоқ үстіне бұрыштағы таза көмірден шелекке толтырып, бір-ақ төңкеретін. Сонан соң, иə, сонан соң əр темірді бір ұстап, ақыры, аз темірді түгендеп шығатын. Шеге соғу үшін білектей бел темірді қыздырып, жіңішкертудің керектігін, оған Хəкімжанның тым жас екенін біле тұра, сезе тұра:

	– Бітіресің! Жұмыс соған тіреліп тұр. Орақ сəл бөгелсе, мəселеңді ауданда қаратамын, – деп қытымырланып, қиястанып атына қайта мінетін.

	Сонан соң əр үйдің алдында үзеңгі бауды шірене басып, ерден ұшып кетердей қалқайып, шай қайнатым уақыт сампылдап, ақыры, тамағы кебірсіп, сақалы селтиіп, қайта шабады.

	Кетіп бара жатып:

	– Отан үшін, майдандағы ер-азаматтар үшін, жеңіс үшін, партия үшін жан аямай еңбек етелік! Тездетіңдер... Тездетіңдер! – деп, ұран тастайтын. Сол сəтте бейне өзі майданға кіріп бара жатқандай қамшысын сілтеп, алға ұмтылатын. Бригадирдің бұл сөзін еститін адам жоқ-ты. Тек тоқал үйдің бұрыш-бұрышындағы қызыл сирақ балалар ғана қошеметтеп: «Ура, Ура!» деп, шалды мазақ қылып, артынан жүгіретін.

	Шандыр-шандыр кеңірдегі қызарып, қиқулаған бойда қырдағы егінге шығып кеткенін етқызулықпен өзі де байқамай қалатын.

	Шаршауды білмейтін. Ұрт еті үңірейіп, жанары қайтқан жапалақ көзі жан-жағына шапыраштана жалтақтап, ауылдан ұзай бере, шауып бара жатып, өзімен-өзі сөйлесетін.

	– Ой-хой, жалған дүние-ай! «Ит жоқта шошқа үреді қораға, ер жоқта ез жүреді жораға» деген осы-дағы. Əйтпесе, қартайғанда бастық болу менің не теңім. Құлындарым аман-сау оралса арман жоқ. Бəрі де бір күнгідей болмас-ау. Солар үшін ғой...

	Аузына бұдан артық сөз түспей, ақыры: «Əкеңнің аузын, Гитлер. Көріңде өкір!» деп, бір боқтап, бозшолақтың шабын қамшымен шалып-шалып жібереді. Сөйтіп, Гитлерден қайтармаған кегін астындағы атынан қайырады. Ерқашты болған бозшолақ аяқ астында шамданып, құйрығын шыжбалақтатып: «Азап біткен осымен артымда қалсын. Мен де бір тіршіліктің рахатын көрейін. Ит өмірден не жақсылық таптым. Табанымнан таусылып, тағдырым тартылып, құрып бара жатыр едім, құтылдым ба?..» дегендей, төпектей жөнеледі.

	Бүгін де, ертең де солай. Тіпті мына жарық дүниемен ең ақырғы рет қоштасарда да бұл пақыр осылай тыпырлап жүріп қоштасар-ау. Сол уақыттарда тылдағы еңбек майданының осындай командирлері болмаса, бүгінгі жеңіс те болмас па еді, кім білсін.

	Рахымжанның шарылдаған даусын естіп, Хəкімжан сыртқа қарады. Бригадир аттан бұрын алға өзі ұмтыла, ауылға қайта шауып, айғайлап келеді екен. Ұста дүкеніне таяна бергенде, бейне, бозшолақ ауыздықпен алысып, ала қаша жөнелетіндей, тізгінді екі езуін жыра тартып, шалқалып тұра қалды.

	Оның бар қимылын манадан бағып тұрған Хəкімжан үнсіз сыртқа шықты.

	Бозшолаққа таяна беріп, бригадирге тіктеп қарады. Тамағының шандыр-шандыр терісі салбырап, мысық мұрты тікірейіп, жалпақ танауы қусырылып, көкшіл көзі əдеттен тыс иірімделе қалыпты. Қарттың жүзінен жанарын тайдырып, Хəкімжан етегіне қолын сүртті. Жіңішке саусақтары егеудей екен.

	– Сен осы қаншаға келдің?

	– Он алтыға.

	– Əлгі кішкентай бесікте ғой.

	Хəкімжан: «біле тұра, несіне сұрайды» дегендей, жақтырмай, шалдың бетіне қайта қарады.

	Ол болса, Есмұханның осы кенже қызы дүниеге келерде өмірімен қоштасқан Рахыш замандасын еске алып еді. Сəлден кейін:

	– Мен шаршадым... – деді. Даусында діріл бар. Хəкімжан да аяп кетті. Адамдар бірде тойып, бірде тоймай, бірде киіп, бірде кимей жүргенде, бір-біріне қайырымды да мейірімді. Сыйлы. Бір қасық қара суын бөліп ішкісі келеді. Бөліседі. Бір жапырақ шыт матасы болса, ауысып, алмасып пайдаланғысы келеді.

	Неміс фашистері қаншалықты жанталаса шабуыл жасаса, тылдағы, майданда жүрген адамдар арасындағы жақындық, мейірімділік, сыйластық соншалықты тұлғалана тұтаса түскендей. Еңбек адамдары қарт, бала, қатын-қалаш болғанымен, күн өткен сайын қайраттанып, кұдіретті бір ұлы күшке айналып, сом болаттай қайнаса шыңдалғандай.

	Рахымжан бала ұстаға қарамай-ақ, оның жүрегінен сол бір адамдар арасындағы ізгілікті көріп тұрғандай.

	– Осы сенің Тұрсын мен Асқардан алты айлық кішілігің бар, ə? – Хакімжан оған да жауап қатпады.

	– Ертең ораққа шығалық. Осы кешеуілдегеніміз де жетер.

	Жігіттер жеткілікті екен ғой.

	Оның бұл жолғы жігіттер деп тұрғаны Хəкімжанның замандастары еді. Енді бір сəттен соң, ол бозшолақты шаужайламай-ақ, тепеңдемей, аяңдап, пішеншілерге қарай кетіп бара жатты. Осыдан бұрынғы 16 жылғы өмір баспалдақтарын баппен аттап, сырлы күй пернелерін мұңымен шертіп бара жатқандай еді.

	...Ең алғаш артель болып құрылғанда, Есмұхан, Тұяқбай, Дайырхан бəрі көкайдын даласына өгіз жеккен соқаның түренін салып, алғашқы колхоздың дəнін егіп еді. Осындай жаз аяғында сол тұқым сепкен тілдей-тілдей аңыздарына ақ бидай қаулап өсті. Бүкіл ғұмырларында көрмеген жақсылықты енді көрдік пе деп жүрген кездерінде, іш құрттай тығылып жүрген тап жаулары егінге бір түнде өрт қойып кеткен. Ұмытпаса, ол 1924 жылдың күзі еді ғой. Сол өрттен қалған бидайды көп түндер бойы кірпік ілмей күзетіп, сілімтік жауларымен алысып-жұлысып жүріп, ақыры, жиып-теріп алған еді ғой. Онда Рахыш ауылға келін болып жаңа түскен. Жүйрік ат, қыран бүркіт, құмай тазы жүгіртіп, өлеңжырды серік еткен сері ауылда туып-өскен Рахыш тал шыбықтай бұралып, орталарында отырып əн салатын. Əдемі ақсары өңі алау атып, нəркестенген қой көзі ерекше бір сырлы күйге түсер еді.

	Ұлыкөл, Басат пенен Сайран көлім,

	Жанға жай, дертке шипа самал желің.

	Бағыңа Октябрьдің таңы атты да,

	Жайқалды жазиралы далаңа егін.

	Мəңгілік құт береке көгал ма екен,

	Аққулар жылда айналып қонар ма екен?

	Сағынып саумал көлден əн шырқасам,

	Жан анам бір қуанып қалар ма екен?! –

	деп, аңыратқанда, Тұяқбай қолындағы домбыраны іліп-қағып, жүйке тамырларын шымырлатып шертер еді келіп, шертер еді... Жар əніне жан жүрегімен толқыған Есмұхан отырған орнында қомданып, көтеріліп кететін. Сол сəтте екі иығы қыранның топшысындай түйіліп, ту алысқа қадалатын.

	Аман жүр қайда жүрсең, құрбы-құрдас

	Қиында қысылғанда болдың мұңдас...

	 Рахымжанның кəрі жүрегі дəл сол сəттегідей бұлқынып кетті. Хəкімжанның анасының назды да, ырғақты даусы көпке дейін құлағында дірілдеп тұрды. Сонда ауыл аяулысы, аққудың балапанындай əдемі замандасы, өзінің де амандығын тілеген еді ғой. Келер жылы Рақыш екіқабат болып, егін орағы кезінде Хəкімжан дүниеге келді. Сабан балағанның астында бесікте жатқан жас сəбидің сол көзіне арпаның қылпығы түсіп, ақыры жазылмай, зағип болып тынған. «Япырай, сол кезде дəрігерлер болса, оның от шырағы аман қалар ма еді...» деп ойлады Рахымжан.



	IV тарау

	Ораққа ə дегенде Дайырханның лобогрейкасы шығып еді, кейін солдаттан келген Мұқыштың машинасы қосылды. Көл бойындағы бидайды дат ұрып кетіпті. Ауыл айналасы тізілген ақ қайың. Ол елге көрік сыйлаумен бірге ыстық аптаптарда топырақ ылғалын бойына жақсы сақтайды. Кейде сол пайдалы ылғалы солтүстіктің қытымыр мінезіне қосылып, көмектесіп кететіні бар.

	Бұл науқанға бүкіл ауыл шамасының келгенінше жұмыла кірісті. Бəрі де көңілді. Тек Ұзынкөлден хат тасушы келгелі Рақымжан түтігіп, бір пендеге жылы сөйлемей, тістенді де жүрді. Шүңірек бітік көзі қүдық суындай жылтырап, шақшақайдай денесі жұрдай күйге түсті. Өңі суық. Бұрынғыдай Хəкімжанмен де сырласпайды. Кейде бір осындай жұмыс өндіп кеткенде:

	– Əй, Тұяқбай серінің мұрагері, домбыра тартшы, – деп қолқалайтын.

	Бағдат екі айтқызбай орындайтын. Сол бір күй толқынына риза болған сəтте мұртынан жымыңдап, Тұрсынға мейірлене қарайтын. Ауылдағы балалардың бəрінен соны жақсы көретін. Бірақ жүрегіндегі ыстық сезімін ешқашан да білдірген емес-ті. Тұрсын да сүйкімді-ақ. Домалақ танауы жіпсіп, өткір көздері ұшқын атып, дөңгелек жүзінде ғажайып бір ұяңдықтың нұры толқып, үлкендердің алдынан қия басып өтпесе, кішілерге қамқор болатын. Биыл молотилкаға бау тастауға тұрған. Айгүлдің көмекшісі сол. Айгүл – Рақымжанның, жалғыз інісінің келіншегі. Ақсарының əдемісі. Отау етіп шығардық дегені болмаса, іргелес үйде тұрады. Қараңғы үңгірден шығып келе жатқандай, аяғын баппен басып, алқызыл жарықка қарсы келіп Рақымжан тұра қалды. Жел сорған сұсты жүзінде ащы қайғының ізі бар. Неше күннен бері ұйқы көрмей қызарған көзіне жас емес, қан толып кеткендей. Тұмсығы қайқайған ақ жем былғары етігінің қонышына тыққан жұқа қара барқыт шалбары мен ежелгі үлгімен тігілген көнетоз бешпентіне түскен жалпылдақ жарықта – ол керегеге қадалған жалғыз шегедей қадалып тұр. Өңінде де, темірдей сірескен қимылсыз түлғасында да, өзіне тəн мейірімділік те, қағылезділік те, қаталдық та жоқ еді. Дəл бір көрден шықкандай сұсты.

	Хəкімжан шыдай алмай орнынан тұрып, қарсы жүріп барды да, қалт бөгелді. Қарт бригадирді аяған табы айқын көрініп тұр. Елдің көпшілігі: «Əлде қандай қолайсыз қателік жіберген екен, енді содан қорқып тұр-ау» дегендей, сұраулы кейіп білдіргендей еді. Кенеттен орнай қалған қолайсыз тылсым тыныштықты Тұяқбай бұзды.

	– Рақымжан, ел аман ба? – Ол бейне бұл сауалын меңіреу қараңғылыққа айтқандай болды. Ешкім жауап қатқан жоқ. Алау оты сөнген сайын, Рақымжан отырғандарға тақала түсті. Хəкімжанның жанына келгенде, отырғандар ішінен əлдекімді елегізе іздеді. Іздеді де, тапты. Жанарын Айгүлге шаншылта қарап, танауы қусырыла қалды. Содан соң.

	– Кешір, бауырым, – деді. Енді ол байыпты, байсалды кейіпке түсті. Оның есесіне Айгүлдің əйелдерге тəн күдігі кеудесін кернеп, үрейлене, көтеріле берді. Аз ауыл болғанымен, өсек шіркін өртше шалқитын. Айгүл «Жеңіл жүріс жасады» деп, біреулер жамандаған болар. Мен адалмын» деп айтпақ болды. Бірақ айта алмады.

	Алқымына бір кесек тас тірелгендей Рақымжан:

	– Тауым құлап, тауаным таусылған соң, келіп тұрмын, қарағым, – деді.

	Шетте отырған қарттар үрке көтеріліп, ілгері ұмтылды. Айгүл сопайған бойда есі ауған адамдай, далдайып қарай қалды.

	– Бауырымнан айырылдым... Бақытымды өрт шалды. Туған жерінен топырақ бұйырмады. Шейіт кетті. Шамамның келгенінше, өлімге қимай, өз жарамды өзім жалап, жазбақ болып, көп алыстым. Қой кұмалағындай қорғасыннан өлсе өлер, қайғыдан адам өлмейді екен. Саған айтпай, бұдан əрі шыдауға төзімім жетпеді, – қайғының қатал сынынан өткен, қара емендей қайыспайтын қарттың сөзі еді бұл. Дүниеде өз бауырының өлімін өзі естірткеннен артық азап жоқ шығар.

	Айгүл сылқ етіп қайта отырды. Өңі бозарып, айналасындағыларға жалтақтай қарап, жалынышты күйге түсті. Рақымжан төсқалтасындағы «қара қағазды» ұсынды. Айгүл əңгіменің жайына енді түсінгендей, атып тұрып, отты баса-көктей, қайнағасының қолындағы «кара қағазға» жармасты. Сонда ғана барып, без гек ұстағандай қалшылдап, қағазды бетіне басып, құлындай шыңғырып, жылап жіберді.



	* * *

	...«Бастық шақырып жатыр» деп Рақымжан келгенде, Хəкімжан «неге?» деп сұрап жатпады. Соңынан ерді.

	Бұл шақта Қостанайдың ызғырық желі өңменіңнен инедей сұға соғатын. Əрі бұрынғы Меңдіқара мен Пресняков ауданының ортасындағы Бірінші ауыл (қазіргі Ленин ауданының «Абай» совхозы) ол кезде ашық жалтаң еді. Айқай əрең жетер жерге салынған қарлығаш ұясындай шоғыр-шоғыр үйлердің арасы нан андыздай соққан желге адам түгілі ат та шыдамайды. Міне, бозшолақ та сырт айналып, бүрсеңдеп келеді. Оның ық жағындағы Хəкімжанның ескі күпəйкесінің омырауы далиып кетіпті. Колхоз кеңсесінің алдынан əкесі кездесті. Дайырханмен əңгімелесіп тұр екен, Хəкімжанға онша назар аудармады.

	Ұзын сұр шинелді, шолаққол жаңа бастық есіктен кірген Хəкімжанға тесірейе қарап сəл отырды да:

	– Хал қалай, жігітім? – деді.

	– Жақсы.

	Іле-шала Рақымжан кірді. Қамшысын сүйреткен бойда, председательдің қарсысындағы ұзын орындыққа барып отырды. Сонан соң:

	– Сурет салатын осы. Есағаңның тұңғышы ғой, – деді.

	– Білемін.

	Ауылға жаңа келген адамның «білем» дегеніне Хəкімжан масайрап қалды. Іші жылып, өңіне қуаныш реңі жүгіріп, қысылыпқымтырылмай өзін еркін ұстады. Председатель бір буда қағазды алдына қойды:

	– Ел басына түскен ауыр жайды саған түсіндірудің қажеті жоқ, бірақ қорықпа, бəрібір біз жеңеміз. Фашистерді итше қыңсылатып, ініне қуып тығамыз. Əзірше бейқам қалғанымызды пайдаланып тұр.

	Əлі көрерсің, бауырым... бері, бері жақын келші.

	Ол сол қолымен қағаздардың жігін жазбай, жеке-жеке алып:

	«Мынау ненің қағазы екен, оқып жіберші» – деп өтінді. Хəкімжан председательдің тілегін орындады.

	– Ə, андағыны алым-салықтың тізімі дедің бе, жақсы. Қалғанын қоя тұралық, – деп, басқа қағаздарын қобдиына салды. Сонан соң орнынан жұлқына тұрып, мың адамның алдына шыққандай, қызына сөйлеп кетті дейсің.

	– Отан үшін оқтан да, оттан да тайынуға болмайды. Жауды аяған жаралы. Майдандағы ағаларың қазір су кешіп, тас төсеніп, атысып жатыр. Соларға барымызды беруіміз керек. Ауылда бейбіт еңбек майданы, түсін, бауырым, еңбек майданы. Əрбір дəн Гитлерге оқ болып тиюі керек! – деп, сол қолын жоғары көтеріп, столды салдырлата жүріп кетті.

	– Иə, құдай, жар бола көр жауынгерлерге, айтқаның келсін, азаматым! Рақымжан да сергіп, оң қолына жұмарлай ұстаған қалпағын қайда қоярға білмей, оңға-солға сермеп, далақтап кетті.

	– Міне, солай, – деді председатель сабасына түсіп. Шал мен баланы айрандай ұйытқан тапқырлығына риза болғандай ыржия мəз болып күлді. Жалпақ танауы делдиіп, сəл отырды да: – Сол үшін, бауырым, Аманкелді батырдың жерлестері майдандағы бауырларына беретін көмегін жинауың керек, – деді.

	– Қолың боста ұсталық ете бересің. Біреуіміз бірнеше адам жұмысын атқарғанда ғана жауымызды жеңеміз, жаным. Əкең, болса, малдан қарыс аттап шыға алмайды. Баршамыздан, бауырымыздан айырылдық деп, қалың елді аштан қыруға болмайды ғой. Елдің көбі адам жоқтықтан ет-майын əлі құйған жоқ. Əне, ана тізімде бəрі бар. Барсаң, меселіңді қайырмайды. Ойбай-ау, майдандағы ағайындарынан бұл ел несін аясын. Олар үшін мал да, жан да құрбан.

	Есіктен Есмұхан мен Дайырхан кірді. Сол сəтте председатель алдында жатқан бір буда қағазды Хəкімжанға ұстата берді.

	– Міне, жігіт болды деген осы, – деді Рақымжан.

	– Асқар мен Түрсынды ертіп, Тұяқбай да келе жатыр, – деді Дайырхан.

	Бəрінің ым-жымдары бір секілді. Есмұханның кең маңдайына терезеден бозалаң жарық дөп түсіп тұр. Қалтасынан махорка алып, орай бастады.

	– Дайырхан, астық бастыруды аяқтау керек. – Рақымжан өте ақырын сөйледі. – Айгүлді босаталық. Тұрсын сол үйренген орнында істей берсін. Асқарлар астық тазалап жатыр. Тұяқбай екеуің екі звеноға жетекшілік жасаған соң, бітпейтін жұмыс бар ма, тəйірі. Мектеп оқушылары да қолғабыс берер. Олармен өзіңіз сөйлесерсіз, – деп бастыққа бұрылды.

	– Міне, ақылдасар азаматтар да келді, – деді Есмұхан. Тұрсын мен Асқар жасқаншақтай кіріп, жайғаса бастады.

	Табандалған ескі пималарының басын орындықтың астына жүгіртіп, шошайған тізелеріне күс-күс қолдарын қойды. Тұрсынның бойы əнтек ұзын екен. Асқардың қоңқақ мұрны тершіп кетіпті. Бидай өңі бал-бұл жанып, жайбарақат күйде отыр. Мұрты жаңа тебіндей бастаған. Кешегі алаңсыз балалық мінезі естілікке, ойын қуған есер көңілдері байсалдылыққа бағынған. Қандай жауапты жұмыстар тапсырса да, тартынатын түрі жоқ. Тұрсынның дене бітімі қолына алған жұмысты тиянақты бітірмей, тынбайтын табандылығының айқын куəсіндей. Өңі қаншалықты темірдей тотыққанымен, көзіндегі жазира мейірімділік бəз қалпында. Сурет жасағанда майысып кететін салалы жіңішке саусақтарын жыбырлатып, сабырмен əңгіме соңын тосып отыр. Ақсақалдар балаларға зор сенім артып, жауапты жұмыстар тапсырды.

	– Тұрсын солдатқа жүргелі жатыр!

	Хəкімжанның өн бойын найзағай тіліп өткендей болды. Əлденені сұрағысы келіп, қанша оқталса да, тілі байланғандай ерні ғана қимылдайды. Өңі жуған ақ шыттай қуарып, көріктің бауын ұстаған қалпы пора-порасы шығып, жылап тұрған Күлəшқа қараған бойда қимылсыз қатты да қалды.

	Осы бір сəтте оның жан дүниесіне тереңірек үңілген адам қорқыныш емес: «Бауырымның, армандасымның Отанын қорғауға жарайтындай ер жетіп қалғаны ма? Онда мені де неге шақырмаған? Əлде маған да Отанын қорғауға аттанасың деген құрметті қағаз келген болар, Күлəш, сен соны айта алмай тұрсың-ау, ə?» деген секілді сөздерді естіген болар еді. Шынында да, ол соны айтпақ еді. Айта алмады. Оның орнына тіліне басқа сөз оралды:

	– Апаң естіді ме?

	– Жо-жоқ... Ағатайым «ол кісіге айтпа» деп жалынып болмаған соң... – алқымына тірелген өксік сөйлеуге мұрша бермеді.

	– Əкей ше?

	– Біледі.

	– Менің шақыру қағазым қайда?

	Күлəш басын шайқады. Хəкімжанның иығы салбырап, рухы түсіп, көрік бауын жібере салды да, төс темірдің жанындағы аласа дөңгелек шөркеге барып отырды. Бұрыштағы талайдан бері Тұрсынның ағаштан жасап жүрген «Бүркітшісіне» көзі түсті.

	Аузын арандай ашқан арынды аттың бұлшық еттері теңіз толқынындай дөңбекшіп, алға қарай ұмсынып тұр. Қазақы ердің өрнекті үзеңгісіне табанын тіреп, ат жалына қарай еңкейе түскен адамның нобайы ғана қалқайған. Ал терекке имек біткен жуан бұтақ ілгері созған оң қолдан айнымайды екен. Қолғап киген саусақтары жартылай ашылған күйде келтіріліпті. Ондағы ойы: бүркітті бөлек жасап, сол қолдың арасына қондырмақ еді. «Бітпей қалды... Жан бауырым жасынан талпынған жақсы өнерінің рақатын да, михнатын да көрмейтін болдың-ау...»

	Хəкімжан өз ойынан өзі шошып, біз сұғып алғандай, орнынан қарғып кетті. Бұл суық пікірдің ойына ертерек оралуының негізі бар-ды. Соңғы күндері осы ауылдан аттанғандардың көбінен қара қағаз келгіштеп кеткен. Өңі қайта сұрланды.

	– Үйге бара бер, Күлəш, – деді. Үні жасып шықты. Жапа шеккен жасық көңіл жандардай жалғыз қалып, жан жарасын жазбақ болды өзінше. Ойлап қараса, соңғы күндері Хəкімжан мен Тұрсын сирек кездесіпті. Кейде түнде шаршап келіп, бір төсекте құшақтасып жатқанымен, сырласуға мұршалары болмапты.

	Атақты Шоқпыт ұстадан қалған қара құлыпты асыға салып, үйге қарай ұмтылды. Үйдің алдында бір топ адам жүр. Құбыладағы ақ тозаң шөккен ақ даланың шетінде күн құлақтанып, батып барады. Жылусыз сəулесі ауыл сыртындағы жапырағынан айырылған, бұтақтарын қар ораған, самаладай сидам қайың теректің арасын қиып өтіп, əр үйдің керегесімен шағылыса қалыпты. Əр үйден түтін будақтай көтеріліп, көк зеңгір аспан кеңістігінде қалықтап барады. Түтіні түтеген ауыл түгел-дағы. Орнында бар ел оңалады. Батар күннің алауына оранып, ең шетте Тұрсын тұр. Ол бейне от мүсін секілді. Аяз сүйген дөңгелек жүзі алаулап, өткір қара көздері жалтырап жанатын сияқты. Бойы көп ағаштың арасындағы шығандай өскен шыбықтай сымбаттана түскен. Бар жылт етер жаңа киімдерін киіпті. «Адам көркі шүберек...» Хəкімжан жақындаған сайын, бауырының киімінен де, тұлғасынан да, нұрлана түскен өңінен де бұрын-соңды байқамаған ерекше қасиеттерді тапқандай: тəкаппар, байсалды. Жас баладай жайраңдап тұратын жанарына салауатты, салиқалы ойлы ұшқындар ұялаған. Бір жүргенде, жанындағы жақыныңның бар қадір-қасиетіне мəн бермей: «Е, өзіміздің пəленше ғой» дей салатын бабаларына тəн кең өзек пендешіліктен бала Хəкімжан да құралақан еместігін жаңа байқады.

	Тұрсын кең иығын қомдап, Отан қорғауға баратынын мақтан ететіндей. Домалақ танауы желпілдеп, Хəкімжан бұрын-соңды көрмеген бір күйге түскен. Тұрсын табиғаттас адамдар азамат деген атаққа ие болғанын ардақтап, мақтан етеді. Бұрынғы балалығының қызылына жығып, аяқ асты етпеуді мақсат етеді. Кішіпейілдік ететін жерде кішірейеді, кісілігін сынайтын жерде кімге де болса, қызмет етуге əзір.

	Ол қарсы келген Хəкімжанды жаңа көргендей қуана кұшақтады. Сірə, сол шақта қуанышын сөзбен емес, жүрек лүпілімен түсіндіргісі келді-ау тегі. Əлгінде ғана əсер еткен кейпі дəл қазірде баладай момақан. Оқ пен оттың арасынан орала ма, оралмай ма, саралап-салмақтап жататын уақыт емес-тін. Үлкендер жағы соғысқа жібергісі келмей қиналып көңілсіз жүргенде, неге екенін, Тұрсынның Отанын қорғауға аттанатынына Хəкімжан жан дүниесімен қуанды.

	– Құттықтаймын! – деді. Иə деймін-ау, талайды қыршынынан қиған соғыс болмаса, Тұрсынның азаматтық борышын асқақ сезіммен қабылдауы да, Хəкімжанның иненің жасуындай күмəнсіз кірсіз көңілімен құттықтауы да заңды еді.

	Тұрсын майданға аттанған алдыңғы əкелерінен, ағаларынан еңбек құралын қандай батыл сеніммен қабылдаса, соғыс құралын да сондай жігермен қағып алатындай самдағай саңлақ. Ауылдан аттанарда, оның кешегі алаңсыз балалық шағын есіне түсіргендер маңдайынан келіп сүйген анасы мен Есмұхан ақсақал болды. Қоштасарда байқады, Күлəш, Бағдат, Асқар, Хəкімжан бастаған жаңа толқын жамырай келіп, қолын қысқанда, азамат деген ардақты ұғымның ақжал толқыны өнбойын балқытып өтті. Сол сəтте оның жанары қарттардың көзіндегі мөлтілдеген жасты шалып қалды. Етжүрегін ыстық бір жалын шымыр еткізіп, көкірегін күшті бір өксік қысып, денесі дірілдеп кетті. Сол жан күйінің толқынысында, Хəкімжанды бауырына қысты. Құшып тұрып:

	– Енді суретті өзің үшін де, мен үшін де саласың, – деді.

	Сол бір сөз, қан жүрегінен ақтарылған үн Хəкімжанның санасында мəңгілік қалыпты. Өзін ауылдастары, армандастары 1943 жылы Алматыдағы көркемөнер училищесіне аттандырғанда да, кейін Харьковтегі көркемөнер институтына барғанда да, тіпті, əрбір сурет салуға отырғанда да, сол бір аманатты жаңадан естіп тұрғандай болды.

	Ол – дəуірдің, бауырдың тілегінен шыққан асқақ үні еді.

	Сол бауырын еске алып, бірде Хəкімжан ағаның былай дегені бар: «Егер Тұрсын майданнан тірі оралғанда, өмірге не ғажайып туындылар əкелетін тамаша суретші болатын еді...»



	V тарау

	Арман. Тілек. Үміт... Адам бала кезінде кім болуды армандамайды. Дүниедегі барлық жақсылық атаулының бір де бірінен құралақан қалмай, өз сыбағасын молырақ етіп алуды кім тілемейді. Бүкіл өміріне азық боларлық несібесін мол етіп, кертіп алуға қақылы екенін бар пенде жүрегімен сезінсе, бүгінгі бақытты заманда ол соншалықты айқын ақиқат еді. Барлық арман-тілекті жүн қылып, езіп жіберетін, ездіктің, еріншектіктің тау бөгетін бұзып өте алмай, жол ортасында қалатындар аз ба. Сол көлденеңде талайдың тауы шағылып, талайдың тəтті тағдыры ащы болып кетеді.

	Училищеге келген Хəкімжанды одаққа белгілі суретші Ольга Николаевна Кудрявцева өз тəрбиесіне алды. Бұл кісінің ұстаздық қамқорлығын қазір де одаққа белгілі суретші Хəкімжан дəл бүгінге дейін ризашылықпен еске алады. Бірде Хəкім ағай екеуміз бүгінгі жас мүсіншілер жайлы əңгімелесіп отырғанымызда, бір əңгіменің ұшын шығарды:

	– Иə, ол бір ауыр шақ еді ғой. Көркемөнер училищесінде мүсіншілік факультет жоқ еді. Бірақ Ольга Николаевна мүсін жасаудың алғашқы əліппесін сол қиындыққа қарамай маған үйретуден жалықпады. Алайда, бірде, сол училищеден дəйекті мамандық ала алмайтындығымды айтып, Қазақстан Коммунистік партиясының Орталық Комитетіне өтініш жолдапты.

	Ол кісінің өтініші қабылданып, Москваға оқуға баруы ма жағдайлар туды. Саз балшықтан мүсін жасауды армандаған Хəкімжан Москвадағы архитектура институтынан бір-ақ шықты. 1950 жылы Қазақ ССР Орталық музейінде ұйымдастырылған көркемөнер шеберлерінің көрмесіне жас мүсінші алғаш рет өз қолымен халық батыры Аманкелді Имановтың гипстен жасаған бюстін əкеліп қойды. Алғаш рет мектеп есігін ашқан шəкірт ұстаз алдын көргенде қалай именсе, Хəкімжан да осы жолы сондай бір күйге түскен. Алайда тұңғыш туындыға айтылған жылы лебіздер, ыстық ықыластар көңіліне демеу беріп, өнерге деген сүйіспеншілігін қанаттандырып жіберді.

	Қыран биікті мекендеп, биіктеп ұшқанда ғана қанатын қатайтады. Хəкімді де сондай бір сезім баурап кетті. Талантты адам өскен, өркендеген елден шығады. «Шынар – шыңда өседі, шыңға өспесе, шыбығы сынбаған ну орманда өседі» деғен қағиданы халық жайдан-жай айтпаған. Білім мен өнердің еріне Октябрь революциясынан кейін құлаш ұрған жас Қазақ республикасының мүсін өнері саласындағы алғашқы көк қанат балапаны Хəкімжан Наурызбаев еді. Ол əуелі Москвада, кейін Харьковтегі мамлекеттік көркемөнер институтын бітірді.

	...Алматының шығыс шетіндегі бүк түскен жасыл жонның бауырындағы үйлерді мəуелі ағаш көмкерген. Сұлулығымен талайды таңдандырған қаланың бұл бір тұл шағы еді.

	Екіндіге құлап бара жатқан күннің жылуы қайтқан мезгіл. Шие ағаштары алқызыл моншақ тағыныпты. Жуан бұтақтарды иген алма жаз күнінің бар жылылығы мен нұр сəулесін бойына тартып, албырап тұр. Таудан ескен саумал самал алуан жемістің иісімен аңқиды. Жапырақтарды көктей өткен нұрлы сəуле түрлітүсті жібек жіпке ұқсас. Сол сиқырлы сəулелер екі қабат үйді орап келіп, ауласында жатқан Қордайдан əкелінген қызыл мəрмəр тастың үстінде шалкиды.

	Осы шағын екіқабат үйдің оң жақ жартысы мүсіншінің – Хəкімжан Наурызбаев ағаның шеберханасы. Сонау бір бала кезде аңсаған армандарының қарлығаштары қонған құтты ұя. Сарыла ізденген ойлардың домна пеші. Маңдайдан төгілген тердің шырын татыған қайнар бұлағы.

	Балғаны құшырлана соқты. Гранит тасқа тиген шапқы су жағасында жүрген құстың ізіндей із қалдырып бара жатты. Қапияда шапқысы тайып кетті. Жаңағы болат темірдің ұшындағы найзағайдай шашыраған от та өшті. Жұқа қоңыр шашының ұшы күлтеленіп, тершіген оң маңдайында төгіліп тұр. Алдындағы тас мүсіндегі балаға тиген жаңағы бір ізге қайта қарады. Салқын қарады.

	Өз жазғанына өзінің көңілі толмағанда нағыз ақындар өлең жолын қайта-қайта оқып, қалауынша өшіріп, əлденеше жазып жатады ғой. Ал Хəкімжан мың жазып, мың ойлап, тіпті күндер, жылдар ойлап, бір-ақ рет жазатын ақын емес пе? Сондықтан да оны елпілдеген елгезек сезімнің əсіреқызыл емексіткені еліктетпейді. Мардымсыз, марғау ойдың бұйығы жылжуына ілесу де Хəкімжан табиғаттас адамға қауіпті. Түпсіз шыңырау. Кейбір ақындар күніне мың жол жазса, Хəкең, мың күнде бір-ақ жол өлең жазатын ақын.

	Ол бір жол өлеңін сызып тастай алмайды. Тек қана бұзады. Содан да болар, бұл өнер қайраткерінің өзі жазған əніне өзгенің жанымен, өзгенің көлденең көзімен қарайтын əдеті. Тым жақын отырған екен. Шалқайып, Шоқанның тас мүсінінің аяғынан басына дейін тағы бір қарап өтті. Қолымен иегін сүйеп, ойға батып тұрған Шоқан: «Сен бақыттысың ғой» дегендей болды оган.

	Хəкімжан тістеп отырған темекісін қолына алып, мырс етіп күліп жіберді. Іштей «Шоқан, сенің де бақытың бес елі екен. Жұлдызың жанды, қалың елің мен Совет үкіметінің арқасында ғана, қайтып табыстың. Бəлкім, біздің замандай заман болар деп ойламаған шығарсың. Халқым еркін өмір сүрсе, ғылымды үйренсе деп армандап өттің-ау. Ал біз тіпті басқаша, ұлы Ильичтің ойынан бастау алған жаңа өмір құрдық» деп, өзімен-өзі күбірлей сөйлеп отыр. Сол сəтте ұлы Абай ескерткішін жасап жүргенде, Мұхтар Омарханұлы Əуезовтің айтқаны есіне түсті.

	«...Хəкімжан, барлық еңбек адамының жауапкершілігі жеңіл емес. Соның ішінде мүсінші арқалаған жүктің ауыр болатынын да білемін. Бір кесек тасқа адамның жан дүниесін, ой-арманын, күйініш-сүйінішін сыйғызумен бірге ол өмір сүрген бүкіл бір дəуірді бейнелеу, əрі оны бүгінгі күннің биігінен көрсете білу, əм, ғасырлар өтсе де жас қалпында сақталатын, келер ұрпақ қастерлеп, сыйынып, жанынан өтетін қайталанбайтын мəңгілік ескерткіш жасауды оңай демеймін... Күшті төзім, күйлі сезіммен бірге барлық өнердің түйіскен түтіні деуге болады» – деп еді-ау.

	Хəкімжан сəбидей шалықтады. Болат шапқының ізіне қайта үңілді. Тар заманда барлық адамдарға ортақ арманды, нұрлы күннің шуағын, бақытты аңсаған, оған апарар жолды таппай мұңайған, ақыры халқы үшін аз ғұмырының, наз ғұмырының ішінде қыруар игілікті жұмыстар бітірген аяулы Шоқанның мүсінінің жанында ұзақ тұрды. Ашық тұрған есіктен самал соқты. Ол шапшаң басып, шамын жақты.

	Халық «шебердің қолы алтын» дейді. Қазақ мүсін өнерінің алғашқы қарлығашы болған Хəкімжан Наурызбаевтың қолынан туындаған сан алуан шығармалар халқымыздың өнер жолындағы дамуын көрсетеді. Көрермендерін тұтас бір шежіреге мегзейді. Əрбір туынды бір ерекше қырларымен көрініп соны сонарға жетелейді.

	Социалистік Еңбек Ері Ыбырай Жақаев, партизан ақын Саин... бірінен кейін бірі тізіліп өтіп жатыр.

	Хəкеңнің өнер жолы мен өмір жолы ұқсас. Сонау соғыс жылдарында, мектеп қабырғасында жүргенде-ақ саз балшықтан мүсін жасап, ауылдастарының назарына түскен, ерекшелігімен елдестерін сүйсіндірген бала Хəкім бұл күнде екі жүзге тарта мүсін жасапты. Əрине, бұл үлкен де аумақты көрсеткіш. Алай да жалаң цифр өнер адамының еңбегіне өлшем болмаса ке рек. Өнерпаздың өлшемі, ең алдымен, оның таланты. Сонан соң талантқа сай қажымас еңбегі. Осы бір қарапайым адамды шеберлік шыңына жеткізген сол асыл қасиеттер.

	Студенттік шағында қазақ поэзиясының алыбы Жамбыл Жабаевтың «Бала Жамбыл» деген қоладан жасалған скульптурасын жасады. Бұл еңбегін 1950 жылы Қазақ Республикасының Москвада өткен онкүндігінде талғампаз Москва көрермендерінің алдына сыйға тартты. Ол жасаған Дина Нұрпейісованың мүсіні кімді толғантпайды.

	Əрине, бүгінде кең өріс алған мүсіншілік өнер жайлы сөз етсек, қол жеткен табысымыз да, шыққан биігіміз де баршылық. Мүсін өнерінің қанаты қатып, үлкен профессионалдық дəрежеде қалыптасуына Қазақ ССР-ының халық суретшісі, қазақтың тұңғыш мүсіншісі, Мемлекеттік сыйлықтың лауреаты Хəкімжан Есмұханұлы Наурызбаевтың қосқан үлесі ерекше. Бір ғана Абай ескерткішін айтсаңшы. Оны көрген қай қазақ мақтанбайды. Ұлы жазушы Мұхтар Əуезов алып ақын Абайдың бейнесін көркемсөзбен зерендеп, жүрек қанымызбен бірге айналдырса, мүсінші Хəкімжан қасымызға əкелді. Асқақ Алатаудың бауырындағы Абай ескерткіші енді өзімізбен замандас, сырлас болып кетті. Осы бір ұлы адамның бейнесін жасау, оған көп жауапкершілік жүктеген еді. Көркемсөздің, зергері Мұхаң ақын бейнесін төрт томдық кітапқа сыйғызса, Хəкімжан төрт метрлік мəрмəр тасқа сыйғызуды алдына мақсат етіп қойды. Бүкіл дəуір тынысын, Абай сүрген тарихтың кезеңін, оның ертеңгі күндерге, ертеңгі келер ұрпаққа ұлағат етіп тастаған ой-пікірін тас арқылы сөйлету оңай болып па. Бұл мақсатқа жету үшін күніне маңдайының терін мың рет сыпыратын еңбеккер ғана емес, ерекше талант дарын керек еді.

	Абай өмірі талай ұрпақтың зерттеуіне жететін мол қазына. Абай жайлы жазылған барлық тарихи деректерді зерттеумен бірге, оның бойына туа біткен, тек Абайға тəн ерекшелік қасиеттерді Хəкім теңіз түбінен маржан тергендей сұрыптап, он жыл еңбектенді. Содан да шығар, ескерткіш 1960 жылы ашылғанда «Мен ұлы адамды өмір бойы салармын деп ойлаймын» – деген Хəкімжан. Тағы бірде: «Өз басыма Абай бейнесін жасауға себепкер болған, əрі үлкен ақылшы болған Мұхтар Əуезов болды» – деген-ді.

	Кейін сол жөнінде сұрағанымда Хəкең өзінің ақжарқын күлкісімен ашылып, бір күліп алды да: «Мұның өзі бір қызық, – деп əңгімесін бастады. – Таңертең сағат алтыда Мұхаңның үйінің жанына келемін. Мұхаң сол уақыттарда пижамасымен бір боксер иті бар, далада қыдырып жүреді. Əңгімелесіп біраз жүргеннен кейін, менің əлгі «белгілі шеберханама» барамыз. Бірде Мұхаң екеуміз бір мəселеге келіспей қалдық.

	Балалық қой, мен ренжіп, ағаға сау бол айтпай да, үйге тартып отырыппын. Ойлап қарасам, ол кісінің пікірлері дұрыс екен. Ертесіне қайта бардым. Əдетінше, күліп қарсы алды.

	Оның жүзінен ақылшы ағаға деген шексіз ризашылықтың лебі есті.

	Əдетте, Хəкімжан өзін ойландырмаған, толғандырмаған тақырыпқа көз жұмып, тəуекел жасап кіріспейді. Ал ойда пісіп-жетілген бейнені жасауда уақытпен санаспайды. Айталық, оның шебер қолынан шыққан күй атасы Құрманғазы Сығырбаевтың мəрмəрдан жасаған бюсті, революционер ақын Сəкен Сейфуллиннің Бүкілодақтық конкурста жүлде алған мəрмəрдан жасалған бейнесі, есімі дүниежүзіне мəшһүр Мұхтар Əуезовтің портреті, революционер Əліби Жанкелдиннің монументтік бейнесі ғажайып бір галерея.

	Осылардың арасында қараңғы қазақ жерінде білімнің алғашқы шырағы боп жанған, өз дəуірінде бүкіл Еуропа əлемін «Шығыстың жарық жұлдызы» деп таңдандырған Шоқан Уəлихановтың ескерткіш мүсінінің алғашқы жасалған эскизі тұр. Хəкімжан бұл ескерткішке 1959 жылы кірісті. Содан бері талай ұйқысыз түндері, демалыссыз күндері өтті. Ол бірде: «Шоқан дəуірі Абай дəуірінен ерекше. Халқымның тағдыры не болар екен?» деген екіұшты терең ойда өткен жан. Сондықтан да Шоқан бейнесінен сол ішкі ой толқынын көрсете білу қиынға түсті» – деген-ді.

	Мен бірде Хəкімжан ағадан: «Сізден сұраудан қиналып тұрмын, ең сəтті шығармаңыз қайсы, соны өзіңіз айтыңызшы?» дегенім бар. Сірə, ол кісі басқа нəрсе сұрар деп ойлады ма, бетіме шалқая таңдана қарап, сəл отырды. Сосын, əдеттегідей жұқа иегін желпілдетіп, күліп алды да:

	– Шынымды айтсам, мен қай еңбегімді алсам да, жұмыс үстінде рақаттанамын. Ал аяқталды-ау деген кезде көңілім толмай тұрады. Біткен, орнатылған ескерткіштердің өзін мүмкіндік болса, уақыт болса, басқаша жасар едім, – деді.

	Көркемөнердегі əсемдік əлемінің көк жиегіне көз жеткізе алсаңыз, сіз сөз жоқ, ғажайып сезімнің рақатына кенелесіз. Жүрегіңізді бір керемет қуаныш кернейді. Сіздің сондай шадыман күйге кез келгеніңіз болды ма? Айталық, жаз. Тіршілік біткен Жеранадан нəр алып, өңінен нұры тамып балқып тұр. Жасыл жапырақ жамылған ақ қайыңдардың бұтағынан алуан түрлі бояуға малынып күн сəулесі шашырайды. Алма ағаштар гүлдеп, оның жуан тамырын тау бұлағы қытықтап, сылқ-сылқ күліп, сұлудың бұрымындай өріліп жатыр.

	Міне, сіз айналасын сəулетті үйлер қоршаған тар заманда қыршынынан қиылған, қазір де бүгінгі бақытты ұрпақтардың сүйіспеншілігіне бөленген тұңғыш ғалымымыз, ғажайып саяхатшымыз, дара білімдарымыз Шоқан Уəлихановтың ескерткішінен шығып, мыңмен жалғыз алысқан Абай ескерткішінің алдына келдіңіз. Абайдың дəл қазір де бəрінен шоқтығы биік. Оның сыры қараңғы түнек дəуірдің ұрпағы болғандықтан емес, талантты мүсінші Қазақ ССР халық суретшісі Хəкімжан ағаның тас арқылы адам жанының алуан қырын алдыңа ақтарып салғандығында.

	Енді ойласам, менің сол сұрақтарым да ерсі екен. Бұрын «Отан соғысына қатысқан соң, бір көзі зағып болған-ау» деп ойлайтынмын. Лепіріп отырып, оны да сұраппын. Хəкім аға шыныдағы қоңырқызыл шайға қарап:

	– Екі көз бір қарағанда көретін адам бетіндегі жұмбақ сырға түсіну үшін мен 30 рет қарауым керек екен, – деді.

	Сонан соң кесесіне салған қант түйірлерін кішкене күміс қасықпен үгіп, үнсіз калды. Мен неге сұрадым екен деп əлі өкінемін. Шеберханаға барған соң:

	– Көрмейсің бе, жұмысым тіптен көп-ақ. Ал мен əлі ештеңе бітіргенім жоқ. Халқымыздың қаншама қадірлі ұл-қыздары бар десеңші. Осы бақытты заманды орнатқан аға ұрпақтың əрқайсысына жеке-жеке ескерткіш орнатса да, көптік етпейді, – деп, Михаил Иванович Калининнің ескерткіш монументінің қасына барды.

	Шын талант өзіне-өзі ешқашан да тояттаған емес. Соның да нəтижесі болар. Шоқанның биік ескерткішін қалың көрермендердің назарына 10 жылдан кейін ұсынды. Төңкерістен кейін ғана бақытына ие болған халқымыз – Шоқанын, Абайын, Құрманғазысын қайта туып, кайта өсірді.

	Қазақ халқының мүсін өнерін бүкіл дүниежүзіне танытқан түңғыш суретшіміз Хəкімжан өз шəкірттерін де түлетіп ұшырып келеді. Бүгінгі белгілі жас мүсіншілер Бек Төлеков, Төлеген Досмағанбетовтер өнер айдынында өз жолдары бар таланттар.

	Қадірлі аға қазір де жапырағын жаңа жайған шынар бəйтерекке ұқсайды. Ол жылда Алматы көркемөнер училищесінен жүздеген өнерлілерді ұшырып, Москва, Харьков секілді ірі қалалардағы институттарға аттандырады.

	Бүкіл дүниежүзі тойлап өткен Ильичтің туғанына 100 жыл толу тойына көсемнің бюстін жасады. Бұл жолы да Хəкім халқының көздеген биігінен көрінді. Астанамыздағы Ленин атындағы мəдениет сарайының төрінде тұрған алып бейне мыңдаған көрермендердің сүйіспеншілігіне бөленді. Қазір де мүсіншінің шеберханасында бірнеше жаңа туындылардың эскиздері тұр.

	Хəкең, саусақтары майысып жұмыс істеп жатып: «Менің білгенім болса, жастар алсын, олардан мен де үйренейін. Сол себептен Михаил Ивановичтың ескерткішің аға буын мен жас буынның бірігіп жасаған алғашқы туындысы деуге болады», – дейді. Калининнің ескерткішін жасауға жас мүсіншілер В.Рахманов, Н.Соболев, архитектор К.Абдуллаевтар қатысты. Бұл ескерткіштен ширек ғасыр ішіндегі халқымыздың қол жеткен табысын, өркендеген, өскен мəдениетін, жаңа заман адамдарының ой-арманын көргендейсің.

	Бұл күнде Хəкеңді ерекше толғандырып жүрген ой – халқымыздың мақтанышы, палуан Қажымұқанның ескерткіш-монументін жасау. Əрине, оңайға түседі деп ешкім де айта қоймас. Өйткені Қажымұқан алып күштің, ақжарқын мінездің адамы. Оның жан дүниесін мəрмəр таспен бейнелеу бақыт қой, шіркін.

	Міне, менің де көз алдымда тұрған əрбір мүсіннен құлақпен тыңдамай, көзбен көріп, жүрекпен сезетін бір ғажап əн толқыны ескендей.



	3. ТАМЫРЫ ТЕРЕҢ ТАҒЛЫМ



	«Құстар, құстар сызылтып əн салады,

	Сол əнімен тербетеді даланы.

	Ал адамдар күліп бастап өмірді

	Кетерінде жылай да алмай қалады».

	Т.Молдағалиев



	Адам келер күннің бəрінен жақсылық күтеді. Жақсы тілеу тілейді. Тегінде Құдайдың түні де, күні де жақсы.

	Біз үйіміздің бұрышын тынбай тықырлатқан тышқан атындағы жылымызды жылы-жылы тілекпен қарсы алып, жақсы-жақсы сөз айтып шығарып салып, Зеңгі бабаға мінген жаңа жылымызды күткен едік, ол да келді. Жақсы келді.

	Қоңыр күзін қимаған əсем Алматыны тура отыз бірінші түні ақ ұлпа қарымен орады да тастады. Айнала аппақ қар... Ақша қар жақсы-ақ қой. Ертесі күн шайдай ашық болды. Аспанда шөкім бұлт жоқ. Көкпеңбек аспан. Бүкіл əлемді нұрлы шапағымен жарқыратып шығыстан күн көтерілді. Қыста күн Алатаудың «Қараш шоқысынан» асатынын көпшілігіміз аңғармайыз.

	Сіздер Ұлы жазушы М.Əуезовтің «Қараш-Қараш» романын оқыдыңыздар. Менің жазып отырғаным сол Қараш батырдың асуы. Ол шоқының неге Қараш аталатынына кім мəн берген. Халық жерге, тауға кез келген адамның атын қоя бермейтінін, əрине біразымыз білеміз. Сіздерге ұғынымды болу үшін Үйсін Қараш батырдың атымен аталатын Алатауда көптеген атау бар екенін айта кетейін. Білгенге не жетсін. Ойды ой қозғар. Атап айтқанда, Қырғыздармен шекарада Хантəңірі шыңының түбінде «Қызыл қия», «Шыбындысай» деген Алатаудың кең төскейін біле бермейсіз. Сол жайлауда «Қараштың жайлауы», «Қараштың сазы» деген қоныс бар. Ал Қарқара жайлауы мен Қулық тауының ортасында, Қарқара өзенінің күншығыс жағасында «Қараштың төбесі» деген кілең жұмыр тастан тұрғызған биіктігі қазір отыз метрге таяу, Египет перғауындарының пирамидасына ұқсас төбе бар. Менің он үш жасымда тоқсан үш жастағы ел аузында «Қосай шежіреші, шешен», «Қосай ұры» деген лақап аты бар қарияның сол төбеге əдейі барып, атынан түсіп «Қараш батыр зираты» деп Құран аятын оқығаны əлі есімде. Ондай сұңғыла халқының өткен тарихын білетін адамдар арамыздан кетті де, уақыт жердің, судың атын тоздырып, ұмыт бола бастайды екен. ХХІ ғасырдың тұрғындары «Қараштың төбесі» дейді.





Иə, сол Қараш батыр асуынан көтерілген күннің өткір шапағы ақ қармен шағылысып шақпақ тастың отындай жалт-жұлт ойнайды.

	«28-Панфиловшылар» саябағына Гоголь көшесі жағынан кірдім. Кейде барлықты, кейде жоқтықты бастан кешкен жастық шағым өткен, жанға жақын саябақ. Күнтізбесі – жексенбі.

	Анда-санда осы саябақта қыдырғанды ұнатамын. Демалған адамдар көп-ақ. Орыс шіркеуінің айналасындағы алаңға қойған бүкіл орындық бос емес. Балалардың қоларбасы қаптап тұр. Аяғын тəй-тəй басқан сəбилер өзін қоршаған бейбітшілік құсы деп білетін қазандағы судай бүлк-бүлк қайнаған қалың көк кептердің арасында екі қолын жайып ұстамақ болып қуып жүр. Сол сəбилердің алаңсыз ойынына мəз болған əжелері мен аналардың көңілі жаймашуақ. Ересек балалар əдейілеп əкелген жемін шашқанда қалың көк кептер дүр көтеріле ұшады. Сол шақта алаңның аспаны көрінбей қалады десе де болады.

	Еркек кіндіктілер бірен-саран. Саябақтағы жиек жолда жүргендердің дені əйел. Бұлар өмірдің көркі, көңілдің қозғаушы күші ғой. Қызыға қарап сонау да, сонау жастығыңа саяхат жасайсың.

	Көнетоз малақайлары жарбайған екі қарт теңізге үңілген балықшыдай алдындағы шахмат тақтасына қарап бүкшиіп қадалып отыр. Саябақтың қонақтарын қақ жара ең басындағы биік теректің түбіндегі ескі орындықта отырған екі қыздың жанына барып жайғасайын деп таяндым. Одан басқа жерде орын жоқ. Өр жағындағы жуан теректің білем-білем бұтағының біріне қонақтап, айналасындағы барлық қозғалысқа ашқарақтана көз салған көк қарға: «Сен қайдан келдің?» деп ұнатпаған кейіппен тосырқай қарағанымен ұшпады.

	Талай қоқысты түрткілеген үшкір тұмсығын көтеріп, алакөздене ақшиып отыр. Мен жеткенде екі қыз тұрды да кетті. «Қарындасқарындас» – деп əзіл айтып алдын тосып қайта отырғызатын шақ қайта айналып келмеске кетеклі қашан... Емін-еркін иеленіп жайғастым. Қалтамдағы кішкентай радионы алып іске қостым.

	Диктор: «Бүгін 2009 жылдың бесінші ақпаны. Ел, шетел жаңалықтарын тыңдаңыздар» – деп бастап, егемендік алған еліміздің қолы жеткен табыстарын айта келіп, «Шымкент қаласындағы саябақтағы елу мың тіршілік иелерінен қазір мың бес жүзі ғана қалды» деген жаңалықты естігенде орнымнан қалай тұрып кеткенімді байқамай қалдым.

	Көз алдыма осыдан ширек ғасыр бұрын Асанбай Асқаровтың аэропорттан Шымкентке келе жатып жолдың оң қапталындағы дөңге орнатқан ақ кемеге ұқсас ғимараттың тұсына тоқтап: «Осы жерге, – деп оң қолын алға созып. – Қазақстанда қазірше жоқ, адамдар демалыс уақытында қыдыратын саябақ жасатамын. Ондағы хайуанаттар бағына дүниежүзіндегі барлық аң-құсты, жан-жануарларды ұстауға болады. Қазір үй салу оңай. Ал жан-жануар тұратын бақ болашақ балаларымыздың байлығы, қазынасы» – деген еді.

	Сол сəттегі ағаның арманға толы жанары, ақжарқын бейнесі дəл сол қалпы көз алдымда тұрды. Ол арманын орындады. Мақсатына жетті. Саябақты жасады. Дүниеде арманы орындалған, қолымен істеген игілігін көзімен көрген адам бақытты ғой. Ағатайым бақытты. «Ал біз сол аға қалдырған бақытты аяқасты етіп, сасық байлық іздеп тіміскілендерге жем еттік-ау», деген өкініш өмірімді өксітіп жіберді.

	Көз алдымнан Асанбай ағамен кездескен сəттер тізіліп өтіп жатты.



	* * *

	...Республикадағы кітап шығаратын бар баспа Абай даңғылы мен Гагарин көшесі қиылысындағы алты қабатты ғимарат «Баспагерлер үйі» аталып, 1977 жылы бəрі топтасқан. Жаңадан көшіп келген «Жалын» баспасы бесінші қабатта. Баспа директоры жазушы Қалдарбек Найманбаев, Бас редактор жазушы Бексұлтан Нұржекеұлы. «Жалын альманағы» баспаға қосылған. Бас редактор атақты ақын Тұманбай Молдағалиев.

	Баспа болған соң əдебиеттің əр жанрынан кітап шығаратын бөлімдері бар. Проза бөлімінің бастығы жазушы Еркінбай Əкімқұлов. Мен осы қалың-қалың кітаптарды оқып, саңылау іздеген «саясаттан» тазалап (тисе терекке, тимесе бұтаққа деп роман, повесть жазатындар қазір де жетеді, онда тіпті көп еді), даярлайтын редакторлардың бірімін.

	Өмір жолында талай-талай адаммен кездесесің. Түсінісетінің де, түсініспейтінің де бар. Күліп отырып күресінге итеріп жіберетіндер де жоқ емес-ті. Уақыт жайлы əркім əліне қарай байлам айтады. Меніңше, уақыт құм елек. «Бірнеше жыл қасық қара суды бөліп іштік» деген жолдастарым болды. Оның бір əңгімесі жарық көрсе өз дүниеміздей қуанатын едік, қалай бастық болды, солай қанжығасына торсық байлатпай кетті... Бұл күнде уақыт елегінен өтіп, шашылып əр жерде қаламай жанымда санаулысы ғана қалған. Солардың бірі – осы Еркінбай. 1958 жылы «Лениншіл жас» (қазіргі «Жас Алашта») қызмет істеп жүргенде тағдыр екеумізді таныстырған еді, енді тізе түйістіріп бірге қызмет жасаймыз. Ерекең «мен» деп кеуде көтеріп, өзінен жоғарғы мансаптының шекпенінің етегін көтермейтін біртоға азамат. Екеуміз қарама-қарсы отырамыз.

	Жұмысқа əдеттегідей жай келдім. Сəлемдесіп орныма отырғаным сол еді, Ерекең:

	– Бастық іздеп жатыр, – деді. Бастығымыз Қалдарбек Найманбаев. Жайдары жақсы. Енді уақыт елегінен өткізіп салмақтасам, сараптасам Қалекең қай дəуірде өмір сүрсе, сол дəуірдің төл перзенті болып, нені қолына алса, соны ұршықша иіріп кететін қабілетті азамат екен.

	– Жайша ма? – деп едім, Ерекең жымия күліп:

	– Барып өзінен сұрасаңшы, – деді.

	Алдымдағы кеше кетерде қойып кеткен қолжазбаның бетін ашпаған күйі ұзын дəліздің күншығыс басындағы директордың кабинетіне тарттым.

	Есігін ашып едім алдындағы қағазға үңіліп отырған Қалдарбек маған жалт қарап:

	– Кел-кел, Доске! – деді. Жанына барып сəлемдесіп едім, – Отыр, қал қалай? – деп жарқылдай сөйлеп, алдындағы тіркеме столдың жанындағы орындықты нұсқады.

	Отыра бергенде осыдан бір ай бұрын өндіріске кеткен, қырық пайыз қаламақысын алып енді-енді жарық көрсе, қалғаны қолға тисе жаритын шығармыз деген тəтті дəмемен жүрген «Дала оттары» 313 беттік повесімнің қолжазбасын көргенде денем ду ете түсті.

	Бұл «Жазушы» баспасынан жарық көрген «Нұрлы тас» атты мүсінші Кəкімжан Наурызбаевтың балалық шағынан жазған деректі повесінен кейінгі екінші кітабым. «Дала оттарының» саяси астары бар. Ол тың жерді игереміз деп үш ауданның – Нарынқол, Ұйғыр, Кеген ауданының төрт түлік малы жаздай, күздей тапжылмай жатып жайылатын Қарқара жайлауын егіндікке көтермейміз деген халықтың жан айқайы. Партияның бастамасына қарсы көтерілген халықтың ащы айқайы. Сол қарсылыққа қарамай, қыстағы түскен қары мамыр айының аяғында кетіп, август айының ортасында тізеге дейін қайта жауатын Қарқара жайлауының тарихы. Жергілікті халықтың наразылығына қарамай партия алдында бедел жинаған «тың жерді игергіштер» мен жергілікті адамдар арасындағы талас-тартыс.

	Əп-сəтте аласапыран күман-күдік, өкініш қаумалап кетті.

	«Бұл Хрущевтай «данышпан» бастаған тарихи науқанды менің қаламдастарым дəріптеп «Жапандағы жалғыз үй», «Ақ дала», т.б. роман, повесті жазып, олары мадақталып жатқанда əлемді таңдандырған «Ұлы жаңалыққа» қарсы шығып нем бар еді. Сорым сопақ астаудай ғой», – деген суық ой жанымды қарып өтті. Типографияға терілуге кеткен қолжазба редакцияға жайданжай қайта келмейді ғой» деген секілді күдік қоздана түсті. Соны байқады ма, Қалдарбек:

	– Доске, қолжазбаңызды Обком сұратыпты. – Сезімтал, сергек азамат қой, менің алай-түлей көңіл күйімді тез түсінді де күле орнынан тұрып келіп еңкейіп иығыма қолын артып: – Уайымдама! Сын-ескертпелер болады. Ол түзеледі ғой, – деді.

	– Қалеке, обкомның менде несі бар. Коммунист емеспін.

	– Оны білмедім. Сізді Асанбай Асқаров күтіп отыр. Менің машинам есік алдында тұр, сонымен барыңыз, – деді.

	«Дала оттарын» құшақтап редакцияға кірмей сыртқа шығып ақ «Волгаға» міндім. Қасым шофер таңдана сəлемдесіп машинаны от алдырды да: «Қайда барамыз?» – деді. Кездескенде жарқын күліп амандасатын жігітке: «Мені облысқа секретарь сайлағалы жатыр. Соған тарт!» – дедім, іштегі қыжылымды сыртқа шығарған сымағым...

	Алматыға көктем жылдағыдан ерте келген. Жол бойындағы тал, терек, қараағаш бүрленіп, жиек жолдың көгі кездік бойы көтерілген. Абылай хан даңғылына тез-ақ жеттік. Қалдарбек жазып берген қағазбен төртінші қабатқа көтеріліп, «Қабылдау бөлмесі» деген есікті ашып едім, секретарьға қарап тұрған жігіт артына, маған бұрылды. Тани кеттім. Шаншар КазГУ-дің тарих факультетін, қазіргі академик, Абай атындағы универиситеттің жиырма жылға жуық ректоры болған Тоқмұхамет Садықов екеуі менен екі жыл бұрын бітірген. Шаншар факультеттің партия ұйымының хатшысы, Тоқмұхамет кəсіподақ комитетінің төрағасы, мен комсомол ұйымына хатшы болып сайландым. Содан танимын. Ол да орта бойлы, кең иықты жалпақ сары. Қазақша қанша білетінін қайдам, орысша мықты. Тоқмұхамет те осал емес-ті. Екеуі де орыс бөлімінде оқитын. Көп жыл еңбек етті деген дүбірмен мені секретарь сайлаған болар, орысшам жоқтың қасы, соны білдіргім келмей бір жиында аузымнан қағынып: «Өз ұлтының, қазақтың тілін білмегендерден қандай жоғары білімді азамат шығады» деп сын айтқанмын. Соны екеуі де көңіліне дық етіп қабылдап, кейін талай жерде бетіме басқаны бар-ды. Шаншардың мұнда қызмет істейтінін білмейтінмін. Көргенде көңіліме сол сөзім бірден түсті. Тегі адам ондай күйде көбінде жақсылықты емес, жамандықты ойлайды ғой.

	Делдейіп тұрып қалдым. Шаншар парасатты азамат емес пе, күлімдей келіп жылы сəлемдесті. Шіркін-шіркін адамға осы қас қағым сəттік жылылық жетіспейді-ау, əп-сəтте көңілім жеңілдеп кетті. Басқа жөн білудің орайы келмеді.

	– Сені Асанбай аға күтіп отыр, – деп сол қапталдағы қайың есікті ашып маған жол берді. Ішке кірдім. Шаншар сыртта қалды.

	Ұзын кабинет. Сол жақта айналасына көп орындық қойған кемі жиырма адам отыратын жап-жалтыр ұзын стол тұр. Тегі, кеңес өтуге арналған-ау. Қарсы алдымдағы керегеге ілінген Лениннің портретінің түбінде жалпақ столдың ортасында отырған Асанбай орнынан тұрды: алдында қағаз, қалам-қарындаш салған бірнеше құты, сол жағында тұғырына жаңа қонып жайылған қанатын жиып үлгермеген қыран статуиеті қойылған. Мен ол кісіге қарай жүргенде ол кісі столын айналып келіп, дəл ортада үнсіз қол алыстық. Қолтығымдағы қолжазба жағымнан ымқуырлай ұстап, екі жағына екі орындық қойған тіркемеге жеткенде «Отыр» деген ишарат жасады. Мен əуелі қолтығыма қысқан қолжазбаны Асанбай ағаның алдына қойып, сонан соң жайғастым.

	Өзі орнына барып отырып, кеудесін тіктеді. Сонан соң тіркеме столдың оң қапталында отырған маған кірпігінің астымен шалқалай қарады. Дөңгелек қызыл шырайлы өңінен: «Тағдырды жеңетін сен соншама кім едің?» дегендей (Бұл менің осы кітабымдағы трактористің облыстық партия комитетінің секреторы Асан Ақболатовтың: «Бүкіл халық болып қолдаған игілікке сен қарсы шықтың. Ертеңгі тағдырыңды ойла!» дегенде бірбеткей трактористің: «Қасиетті Қарқараға соқа түренін салып жыртпаймын, – дей келіп, – Мен тағдырды жеңгенмін. Несін ойлаймын» деп қайырған жауабы). Ағаның бұл қарасынан таңданысты да, мені көргеннен кейінгі тоқтаған ойын байқау да қиын. Кірпіктері сансыз найзадай қадалып, ойлы жанары бүкіл жан дүниемді шарлап өткендей болды. Ол менің тегімді, аты-жөнімді, қайда қызмет істейтінімді алдын ала біліп алған болу керек, сұрап уақыт өткізбеді. Мен де аға тұрғанда іні сөйлемейді деген жеті, жетпіс атамыздан қалған, жазылмаған заңды бұзбай сіресіп отырмын. Осы тылсым тыныштықты Асанбай ағаның майда қоңыр даусы бұзды.

	– Алла тағала Құран хадисте жазғандай, пендесінің екі иығына екі періштені отырғызып қойып барлық ойын, іс-қарекетін, жақсылығы мен жамандығын түп-түгел жаздырып отыратын көрінеді. Сөйтіп пейішке не тозаққа баратынын əділетті анықтайды екен. Тіпті баршаға ортақ игілікті істі ойласа да, қолма-қол тез жаздырып ризашылық етіпті. «Пенделерімнің бəрі осындай жақсылық ойласа, жақсылық іс тындырса ғой» деп тілепті. Ал енді сол үмбеті зəуде бір қателік жасаса, не болмаса кісі сыртынан ғайбат сөз айтса, сол иықтағы періште жазайын дегенде:

	«Ей, періштем, жұмыр басты адам ғой, аңдамай қалған болар, жазбай сəл тосалық. Жақсы жолға түсер» – деп жетілеп тосады екен. Екеуміз де сол шапағаты мол, əр кезде жақсы болуымызды тілейтін, жақсылық жасауымызға жол сілтейтін жаратушы Тəңірдің құлымыз, Ғаликісəлем пайғамбардың үмбетіміз. Мен сенің жазған кітабыңның «Шалқар» программасынан берілген барлық үзіндісін түгелге жуық тыңдадым. Əдебиет – мəңгілік тарих. Ал Хантəңірі, Қарқара қазақ қазақ болғаннан бері бар. Ол қияметқайым болғанша халықтыкі. Сол жерді ауыл білгіштері тыңға көтергенде, құдай алдындағы шындығым, бір-ақ білдім. Аудан басшысы белсенділік жасап: «пайдалы, зерттедік» деген соң сенген едім. Өткен жазда Дінмұхамет Ахметұлы барып: «Шіркіндер-ай, Қарқараны қалай қиып бүлдірдіңдер. Енді бір ғасырсыз қалпына келмес-ау, əттегені-ай» дегенде, жерге кіріп кете жаздадым. Мен кітабыңды мұқият оқып шығамын. Хабарласамын. Жақсы, – деп орнынан тұрды.



	Əуелде «бір іші тар, көре алмас қу артымнан домалақ арыз жазды» деп күдіктенгенмін, сол əуелгі пікірімнен қайттым. Бір ауыз сөз айтқызбай шығарып салды. Қабылдау бөлмесінде, сірə, шығуымды тосып тұрған болар, Шаншармен қоштасып Қасымның машинасына мініп жұмысқа келдім.

	Жол бойы «қызыл коммунистің» əңгімені Құран сөзімен бастағаны ойлантты. Қасым: «Аға не деді» – дейді, не айтайын. Қолжазбаны бердім де қайттым деймін. «Сөйлестіңіз бе, жайыңызды айттыңыз ба», – дейді. Жаны ашығаны ғой... Жоқ деймін.

	«Ой, аға...» Арғы жағын айтпаса да түсінемін. Міне, Асанбай ағамен осылай таныстым.

	Екі жетіден кейін редакцияда отыр едім, Қалдарбектің өзі келіп табалдырықта тұрып көңілді сəлемдесіп:

	– Доске, уақыт тауып келіп кетіңіз, – деді. Бастық шақырғанда қол ылғи да бос, уақыт та көп. Əрі кітабымның тағдыры не болады деген алаң көңіл адам емеспін бе, іле-шала жеттім. Жарылқамаса да жайдары көңілімен қабылдайтын Қалдарбек:

	– Түстен кейін Асекеңнің қолы босайды екен қолжазбаңызды оқыпты, көңілді. Байқаймын, риза болған секілді. Сіз жақсы жазасыз. Ең бірінші əңгімеңізді «Лениншіл жасқа» басқаным есіңізде ме? Келіп алсын деді.

	Рас, ол кезде Қалдарбек сол газеттің редакторы еді. Осы шақтағы қуанышымды айтпай-ақ қояйын. 1941жылы Отан соғысына кеткенде өңін де толық танымай қалған, қай уақытта өлгені, қайда жерленгені белгісіз «Із-тозсыз» кеткен əкем тіріліп келгендей тылсым жүрегімді бунаған сырлы қуанышты айтып, дəл қазір жеткізе алмаспын...

	Бұл жолы ерте шығып троллейбусқа мініп, түскі үзілістен келетін Асанбай Асқаровты күттім. Кең дəліздің лифтіден шығатын жақтағы терезенің алдында «Осы жақтан келсе көрермін» деп тосқанмын, сағат екіден отыз минут кетіп барады, шыдамай қабылдау кабинетін ашсам, секретарь қыз орнында отыр, ішке кірдім. Бетіме таңырқай қарап: «Сізге кім керек?» – деді. Жөнімді айттым. Ол лып етіп тұрып оң жақтағы кабинетке кіріп, Шаншарды ертіп қайта шықты. «Ел шетінде бір үйің болсын» дегенді бұрынғы аталарымыз біліп айтқан. Өзің білмейтін əлемде танысың болғанға не жетсін. Шаншар – бір факултетте оқыған таныс. Шаншар əуелгідей емес, жайраңдай күліп жақсы қарсы алды. Еркін амандасып, амандық-саулық сұрастық. Ісің бір жүріп кетсе, шіркін...

	Шаншар: «Қазір сəл тұра тұр» – деп Асекеңнің сол қол жақтағы кабинетіне кіріп аялдамай қайта шықты да: «Сəл тос. Ол кісі телефонмен жоғарғы жақпен сөйлесіп жатыр. Біткен соң белгі береді. Сен кіргіз. Маған бір тығыз жұмыс тапсырды, – «деп секретарь қызға міндеттеді де, кабинетіне кетті (бірінші хатшының басқа да кірер жолы барын қайдан білейін). Секретарь қызды анау келгенімде байқамаппын, назар аудармаппын. Əдемі, ақ дидарлы, ақ домалақ екен. Қос алмасы үзілердей дірілдеп киік танауын көтеріп, бота көзін төңкеріп қиыла қарағаны тіпті əдеміақ. Бар қимылына, ажарына қызыға қарап отырғанымда қоңырау қағылды. Қыз тез көтеріліп Асанбайдың есігін ашты да артына, маған бұрылып: «Кіріңіз», – деді.

	Сол алғашқы кездескеніміздей орнынан тұрып өрнекті əсем кілем төселген (өткен жолы өрекпіген көңіл күйде аяғымның астындағы кілемді байқамаппын) еденнің ортасында жолықтық. Қолымды алмастан бұрын аяғымнан басыма дейін шолып, жүзіме күле қарап: «Қалай, үй-ішің аман-есен бе?» – деді. Мен сəлем беріп, жауап қайырып, қолын алдым. Асанбай аға бұл жолы шалқалай күлімдей қарап:

	– Жазушының өмірін əркім əртүрлі ойлайды. Əртүрлі түсінеді. Менің білуімде, ең қиын əрі жауапты жұмыс жазушының жұмысы... Он адам үшін емес, миллиондаған адамның тағдырын ойлап, қуанса бірге қуанатын, қайғырса бірге қайғыратын солар. Мені үлкен бастық деп ойлайды. Бəрін мен атқарып, мен бітіріп жатқандай болып көрінуі мүмкін. Түсінген кісіге заманның генераторымын. Ертең бұзылып тоқтасам екінші генераторды əкеліп қояды. Жұмыс одан ары жалғасады. Демек, өмір өз көш-керуенімен алға жылжиды. Ал...

	Ол иегін сол иығына қарай көтеріп ойлана қалды. Сонан соң:

	– Жазушыны ешкім заменит ете алмайды. Жəне дəл сол жазушы жазған тақырыптағы өмірді екінші жазушы жалғап жаза да алмайды... Жансергі – əйелі де, бауыр еті – баласы да көмектесе алмайды. Əдебиет – өмірдің айнасы. Сол айнадан əркім өз болмысын, өз бейнесін тауып, таныған уақытты саналы өмір дейміз.

	Жазушы мидай жазыққа өскен бəйтерек. Өз тамырынан нəр алады. Аптапта да, ақпанда да өз көлеңкесінен өзі жылылық іздейді. Өзінің бұтағындағы жапырағымен көктейді. Жер барда, су барда, тіршілік барда ол сақталады. Жазушының өмірі жазған еңбегімен мəңгілік. Бұл, бауырым, жеке менің пікірім, – деді де, – Отыр, – деп орын нұсқады. Барып жайғастым.

	Ол кісінің жүрісімен жанарым бірге қозғалып, креслосына жайғасқанда дəл алдында жатқан қолжазбамды көрдім.

	– Повесіңді оқып шықтым, – деді қос қолымен ұстап. – Кейбіреулер бізді, партия, совет қызметкерлерін бес жылдықтардың жоспары мен съездердің шешімін орындаушы робот деп ойлайды. Еркі өздерінде... Рас, біз төрт қабырғасын неше түрлі əсем оюөрнекпен өрнектеген, гүл шоқтарымен көмкерген болат құрсауда тұрған сурет секілдіміз. Əр қадамымыз есептеулі. Өз басым мүмкіндігім жеткенше халқымның арасында болуға, сырт қалмауға тырысамын. Əдебиет пен өнерді сол халықтың жаны, жүрегі деп білемін. Сыншы емеспін. Бірақ əдебиетті жақсы көремін. Оқылатын көркем дүние бар. Оқылмайтындар да кездеседі. Егер шындығымды айтсам, оқылмайтынын да оқимын. Неге? Оны өзім білемін. Негізгі мəселені шешелік. Алған тақырыбың тың, тыңайған жерді игеру жайлы. Мейлінше, талай кітап жазылды. Жарық көрді. Оқыдым. Сенің бағытың, яғни саяси пікірің олардан бөлек. Тілің де бай. Табиғатты өте жақсы суреттейсің. Тегі көркем шығарманың шырайы – табиғат. Жеке атақ-даңққа бола табиғат құндылығын құртты деп бізді кінəлайсың. Мойындаймын, дұрыс. Мына заманда бұл кітабың қанша жақсы болса да дəріптеле қоймас.

	Қазақ əдебиеті – бай əдебиет. Анау Шыңғыс Айтматов жазған өмірді Қалихан да, Сайын да одан бұрын жазған. «Қоңыр күз», «Жабайы алма», тағысын тағылар. Бірақ дүниежүзі емес, одаққа шыға алмады. Бұл ұзақ əңгіме. Мен шығармасын оқымаған екі жазушы бар. Біреуі əдебиетіміздің бетке ұстаған атақты жазушысы. Оның повесі Алматыда құрылыс қарқынды жүріп жатыр деген түсініктемемен басталып: «Бес қабатты үйдің керегесі теңкейіп көтеріліп келе жатыр», – дейді. Кереге түп-түзу болмай теңкейе көтерілсе, құлап қалмай ма? Сол сөйлеміне бола бүкіл жазғанын оқымай кеттім... Бұл қателігім. Ал екіншісі атақты батыр жайлы роман жазған жазушы. Жоңғар империясының жауынгерлерін бет қаратпай жеңген батыр, қолбасшы Бөген өзенінің бойында екі қызды түні бойы іздейді. Тоқсан екі бетке дейін. Генерал Ящен ко түні бойы қыз іздеп, Алатаудың бауырында жүрді десем маған кім сенеді (Ященко дегені сол уақыттағы Республиканың əскери министрі деп білдім).

	 Асанбай аға күлді. Көңілденген шақта қойкөзі жалтылдап, қызылшырайы арайлана түседі екен. Қалың шашын оң қолының саусақтарымен сипай қайырды да кең кеудесімен бұрыла маған қарап отырып тамағын қырнады. Байқауымда əлде нені айтқысы келеді, неге екенін батып айта алмай отырған секілді.

	– Иə, тұрмысың қалай?

	– Жақсы, аға. – Мен ешқашан жаман деген емеспін (Тұрмысымның жайын өз бауырларым емес, Хадишаның ағалары су шаруашылығының министрі Сұлтан Сəрсенбаев бастатқан қайын жұрттарым сұрайтын, оларға да жақсы дейтінмін). Отбасымызбен Құдайдың осы жақсылығына қанағат етіп, риза болатынбыз. Жетіспейтіні машина еді, оны осы кітаптың қаламақысына алып, гаражға қойғанбыз. Шоферлық курс оқыған жансерігім Хадиша жүргізуші куəлігін алған күні мінбекпіз.

	– Келін жұмыс істейтін болар.

	– Иə, рентгенолог.

	– Партия қатарында бар шығарсың?

	– Жоқ.

	Ол маған біртүрлі, иə суық, иə таңдана қарады. Ойлауымда, күтпеген жауабы. Бұл кезде партияға мəнсап іздегендердің бəрі жанталаса өтетін. Өтпесе өту үшін қолынан келгенше барын салатын. Осы арадағы мақау тыныштықты аға бұзды.

	– Жарайды, саған айтайын дегенім кітабыңды осы қалпында баспаға жібере бер. Менімен хабарласып тұр.

	– Сіздің жұмыс көп. Мазалап қайтемін.

	– Олай болмайды. Жұмыс өл-өлгенше бітпейді. Адам біріменбірі қатыспаса, ақылдаспаса... Аталарың «Бармасаң, келмесең – жат боласың, алмасаң, бермесең – сарт боласың» деп жайдан-жай айтпаған.

	Мен ағамен келістім. Бұл жолы жақсы, көңілді қоштастық. Үйге тура тарттым. Шайымды ішіп, ағадан алған қолжазбамды қарауға кірістім. Үш баспа табаққа қысқарыпты. Облыстық партия комитеті араласқан эпизоттан «Жалғыз Асан Ақболатов обком емес» деген сөз ғана қалыпты. Кабинетінде əлденені айта алмай отырғанын жаңа түсіндім. Осы екен. Берген уəдемді бұзбадым. Кітабым «Дала оттары» тоғыз баспа табақ 35 мың тиражбен жарық көрді. Кітап жарық көрісімен Алатаудың Қарқарасымен тағдырлас Алтай тауы жақта да бар екен. Ондай қателікті көргендер табылды.

	Солардың пікірін қазіргі Шығыс Қазақстан облысының газетінің Бас редакторы Ж.Əбдібаев көлемді мақала етіп жазды. Архивімде сақтаулы. Белгілі жазушы Т.Қаупанбаевтың əділетті айтқан пікірі жарық көрді. Бұл кітабыма осылардан басқа бір пенде лəм демеді. Асқаровтың: «Бұл заманда дəріптеле қоймас» – дегені тура шықты. Классикалық еңбегім бағаланбады деген өкпе емес, сол кездегі саясатты дəріптемегенімді айтқым келгендік. Жалғыздың үні, жаяудың шаңы шықпасын көреген көсем аға қалай болжаған...

	Осы көктемнің аяғында Шелек кеңшарында отбасымызбен жол апатына ұрынып аман қалдық. Жаңадан алған «Жигулиіміз» екі бүктеліп оны сол аудандағы прокурор жездеміз Əбиов Қуанышбайдың үйінің алдына қойып қайттық. Астыңғы тісімді түгел қиратқан. Емханада жатқанмын. Хадиша күнде келетін. Мен оған Асқаровпен кездескенімді, кітабымды алып оқығанын айтқан емеспін. Еркектің сырттағы жұмысты үйге əкеліп араластырғанын жаным қаламайды. Жайсыз əңгіме отбасыңның, балаларыңның берекесін кетіреді. Оның керегі не? Сенімен бірге олар да уайымдайды.

	Бірде Хадиша əдеттегідей тамақ əкелді. Көңілсіз. Қандай қиындық болды деп ойладым. Бірақ сұрамадым. Келесі күні тағы келді. Көңілсіз. Шыдамадым. Не болды десем, «Обкомнан біреу телефонмен күнде сұрайды. Жөнін айтпайды. Үстіңнен біреу тағы арыз жазған-ау, сонан соң іздейді де», – дейді мұңайып. Ондай жайда болған, көрші бір қазақ «Жанботаевтың екі үйі бар. Екі əйелі бар. Екі машинасы бар. Күнде қой сояды. Қаптаған апыртопыр қонақ келеді, т.т.б.» деп аудандық партия комитетіне, өзім қызмет істейтін «Жалын» баспасының директоры Қалдарбек Найманбаевтың атына домалақ арыз жазып, екі-үш ай мазалаған. Коллективім күлген де қойған. Ауданның учаскелігінен бастап аудандық партия ұйымынан келіп құм санағандай, бит қарағандай тексерген... Кеңес өкіметі сақ болды ғой. Басқан қадамыңды аңдиды емес пе? Ол уақытта байқалмайтын. Қазір есептесем, қарапайым, еш саяси партияның құрамында жоқ мені əйелімнен бастап (қалжыңға) тоғыз адам аңдиды екен. Ең бастығымнан бастап əйеліме дейін қайта санап көрші? Енді соған арыз жазған көршімнің өзін қос.

	Былай қарасаң «ұзын құлақтың да» сөзінің жаны бар секілді. Өзіміздің тұрақты мекеніміз, үйіміз Орбитада болғанымен, Гагарин көшесіндегі анамыздың үйінде жүреміз. Үйі екеу деуінің қисыны келеді, ə? Ал машинаны да екеу деуге болады. Өзіміздің қызыл «Жигули» мен Ұйғыр ауданында тұратын Үсен ағаның қара

	«Волгасын» да мінеміз. Қой сойылатыны расында да шындық. Осының бəрін күнде көретін «Құдайы көршіміз» деп əмпейжəмпей болып жүрген көрші «бұның екі əйелі де болуы керек» деп сенсе керек. Жазғанының нағыз шындығы қонақтың көп келетіні. Соның біреуі – өзі.

	Хадишаның сондай шағымды тағы біреу Обкомға да жазғанау деп уайымдауы да заңды. «Күлкі – арсыз» деп бұрынғылар бекер айтпаған ғой, күлдім. Оған жансерігім кейіді. «Өзің ауырып жатырсың. Шыққаннан кейін жүйкеңді тоздырып, күнде шақырады. Содан қорқамын. Ми шайқалу оңай емес. Сен күлесің...» – дейді.

	Мен: «Қорықпа. Партияға өтемін деп арыз жазғам. Соған іздеп жүрген шығар» – деп қисынын қиюластырып, партияға өтсем бітті бастық боламын деп (əйелдер ерінің бастық болғанын керемет жақсы көретіні ақиқат қой) көңілін жайлап шығарып салдым. Бірақ Асанбай ағаның іздегенін сездім. Іштей қуандым.

	«Іс бітті. Кітабың шықты. Қолтаңба жазып біреуін де бермедің» десе де, қисынды. «Сендейлердің талайы кездескен. Соның бірісің» – деп мойнын бұрмай кеткен лауазымды азаматтардың талайын көргенмін. «Адам емес екен, қолыма билік тисе, мақсатыма жетсем көмектесемін. Қолымнан келген жақсылықты жасаймын деуші еді, сəлемімді де алмай өте шықты» дегендердің əңгімесін талай-талай естігенмін. Тіпті, күнде кездесемін. Емханада дəріленіп үйге оралдым. «Машина құрысын, қасымдағы машинада бірге болған балаларым, серігім аман. Соған тəуба» – деп қойғанмын. Қоңыраулаған соң, телефон тұтқасын көтердім.

	– Ау, батыр, асслауамғалайкүм. Үй іші, бала-шаға аман ба?

	– Асанбай ағаның даусын бірден таныдым. Қуанғанда адам қызық қой, арсалақтап бəріне жауап беріп жатырмын. – Бəрін білемін. Амандығың зор байлық. Ертең сағат он бірге кел. Жақсы, күтемін! – деп əңгімені үзді. Дер уақытында жеттім. Айтқанына адал, уағдаға берік азамат қой, бұл жолы қабылдау бөлмесінен күтіп алып, көптен танысын сағынғандай қауышып сəлемдесіп, кабинетіне бірге кірдік. Дəл үнемі бірге жүрген сырлас аға, інідей əңгімелестік. Бұл ағаның адамдардың көңіл пердесін дөп басып сөйлесе білетін қабілетінің күштілігі шығар. Енді ойласам, бар өмірімді ағаның алдына жайып салыппын.

	Тіршілікте ешкім төрт құбылам тең, дүнием түгел болды демейді. Сəті түсіп оның себеп-салдарын Асанбайдай жарылқаймын десе де, жайратамын десе де, қолынан келетін лауазымды адам кездесіп: «Төрт құбылаң неге тең емес?» немесе «Неге жағдайың осылай болды?» деп сұрай қалса, талайлардың кінəні өзінен емес, өзгеден іздеп: «Солар бағымды байлап, жолымды кеспесе бай да, бай-қуатты да болар едім» дерін білемін. Мұндай пəс көңіл-күй кезінде үлкен облысты ашса алақанында, жұмса жұдырығында ұстаған өткір де, өтімді Асанбайдың көңіл бөлуі адамды көтеріп тастайды екен. Төбем көкке жеткендей болды. Өзімнің бағалауымда мен қиындыққа қаншама төзімді болсам, қуанышқа да соншама шыдамдымын. Үй ішіме айтпадым.

	Ағамен кездескенде де тағдырымды айтып мұң шақпадым. Кінəлап доқ айтатын да адамым жоқ. Бəрі дос. Бəрі бауыр. Өзім ешкім жайлы жамандық ойламайтындықтан ба, мен жайлы да бəрі жақсылық ойлайтындай. Дəл осы сəтте де сол пікірім, сол көңілім өзгерген жоқ. Бірді-екілі қанден қайсы үйдің ауласында жоқ, бар. Сол сөз айтуға тұрмайтын ұсақтарға бола көпке топырақ шашу нағыз ақымақтық.

	Бір сөз орайы келгенде:

	– Қазір қандай жұмыс жасап жүрсің? – деді. Мен мұны «Не жазып жатырсың дегені» деп түсініп:

	– Əңгімелер. Сондай-ақ бір үлкен жұмыс бастасам деймін... –

	Ойымды да, сөзімді де аяқтатпай:

	– Қандай? – деп сұрады. Сəл іркілдім. Содан кейін күмілжи сөйлеп, ойымды бастадым:

	– Сіз білетін шығарсыз. 1961 жылы облыстық «Коммунизм нұры» газетінде Бестамақ (қазіргі Мойнақ) ГЭС-і, Бартоғай каналы, Қапшағай су қоймасы жайлы ғалымдардың жоба, жорамалы жарияланған. Ол жобада дүниежүзіндегі электрэнергиясын көп беретін өте ірі, əскери маңызы бар Бестамақ ГЭС-інен көтерілген каналмен үлкен жаңа аудан орналасатын Шарын өзенімен Қулық тауының арасындағы сусыз қуаң Ақдалаға су шығарып, оны Ұйғыр ауданы мен Жаркенттің Тастықарашарынына апарып қосатыны, сондай-ақ Бартоғайдан тартылған екінші каналмен шөл дала Көкбектіден жеміс-жүзім, бау-бақша шаруашылығы ашылатыны жоспарланған. Ал Қапшағай ГЭС емес, шағын суқоймасы болуы керек еді. Мен осы Жетісуды жаңартатын, жасартатын (бұл жылтыр сөз радионың сарқыты) үлкен құрылыс өмірінен роман жазғым келеді. Жазылу тəсілін ойланып жүрмін, – дедім.

	Аға бір нүктеге қадалып қалды. Тегі санасында сараптап сараламай пікір айтпайтын сияқты. Мемелекет тағдырын, ел тағдырын, адам тағдырын шешетін жауапты, білімді, білікті ортада əбден шыңдалғандығы айқын.

	Көбіміз лезде алқып-шалқып ақкөңіл болсақ, отайналмай ала құйын ардың-күрдің болып кетеміз. Жолдастарымыз қай қылығымызға жіп тағарын білмей қалады. Немесе бетіне күліп сөйлеп, «Сенен жақсы адам жоқ, доссың» деп жақсы кісі болып көрініп, сырт айнала бере сыпыра ғайбат айтып шыға келеміз. Бұл көбімізге ортақ, тəн қасиет. Жəне өте жаман қасиет. Əлден кейін:

	– Бұл қиын, əрі жауапты мəселе. Сенің айтып отырғаның Димекеңнің, профессорлар, академиктер Рахмет Жолаевтың, Шафих Шокиннің проектісі. Бəрі қазір ортамызда жүр. Ертең романың шыққанда сенің осы əдеби геройларың жазған оқиғамен, іс барысындағы талас-тартыспен келіспей, жалдарын күдірейтіп шыға келсе қайтесің? – Не айтар екен деген сұрақты жүзбен, əдеттегісіндей иегін көтере маған көзін қадады. Жеме-жемде жауап таппай қозғалақтап отырып:

	– Бұл тарихи зерттеу емес. Көркем шығарма ғой.

	– Білемін. Тарихи тұлғалардың жұмыс барысындағы қимыл-қозалысын, қарым-қатынасын, өз мақсатын қорғаудағы күресін, тағы-тағылар... қалай əсерлеп суреттесе де жазушының құзырында. Ал енді өмір тарихын бұрмалауға правосы жоқ. Сен осы үш адамның барлық болмысын нақтылап білуің керек. Онсыз жазғаның жарапазан. Мен Шыңғыс хан жайлы жазылған қырық тоғыз кітап оқыдым. Бірі-біріне ұқсамайды. Мысалға, Жапон жазушысының «Көкжалы», «Қатыкез ғасырдан» тіптен бөлек. Қай қайсысы да Шыңғыс ханның өмірдерегіне қиянат жасамайды.

	– Мен осы қазақтың үш нарқасқасын толыққанды сомдай алмаймын. Негізі нысанаға алған басты кейіпкерді жанындағы онымен кейде келісетін, кейде келіспейтін серіктері толықтырады.

	– Сонда бас геройың кім?

	– 1953 жылы Ғылым академиясына президент болған Димекеңнің «Сусыз қуаң даланы игеруді» қолға алуымен басталады ғой. – Бас кейіпкерім сол кісі демедім. Менің ішкі ойымды аға айтқызбай-ақ білді.

	– Міне-міне, солай-ақ болсын делік. Ол кісінің тағдыры да, тарихы да өте-өте күрделі... Жазушы соның қырын-қыртысын оқушысына жеткізу керек. Алған бағытың дұрыс. Бұл қай дəуірде де құны қымбат тақырып. Жақсы жазсаң, он ғасырда да ескірмейді. Ал əлгі авария болған машинаң қайда?

	– Шелек ауданының прокуроры Əбиев Қуанышбай жездеміздің үйінде тұр.

	– Күлашхан əпкең екен ғой.

	– Иə.

	Аға оң иығымен еңкейіп тетікті басты білем, Шаншар кірді.

	Асанбай аға кеудесін тіктеп:

	– Маған Шоқанды, сонан кейін Мүсілімді қос, – деді. Телефон тез шырылдады. Аға құлағын көтерді. Арғы жақтағы Шоқанның (фамилиясы есімде қалмапты) сөзін тыңдай алмадым, аға: – Жақсы. Өзіңе де соны тілеймін. Саған бір тапсырма, – деп Шелектегі машинаны алып келуді, жасатуды міндеттеді. – Тұтқаны қоюға ыңғайлана бере: – Қашан бітеді? – деп пысықтады. Арадағы бастапқы əңгімені жалғай бергенде, телефон тағы қоңыраулады. Асықпай көтерді. Үнсіз тыңдады. Сонан соң:

	– Бағанағы жайды білдім. Кейін сөйлесемін. Саған бір ағаң барады. Шаруасын бітір. Жақсы, – деп телефонды орнына қойып, бетіме қарап аз отырып, – Шаншар хабарласады. Дұрыстап емдел, – деп орнынан тұрды. Алдындағы сағатқа көз салсам, кіші бесін болыпты.

	Үйге қайттым. Жолай Қ.Сəтбаев пен Н.Тілендиев көшесіндегі тіс емдеу поликлиникасына соғып, Бас дəрігер Мүсілім Дайырбековке жолықтым. Енді бұл жайды əйелге айтуға тура келді. Хадишаға бір айға жеткізбей машинаны жасататынын айтып едім, керемет қуанды. Əйелдер жақсы ғой, тез қорқады, тез қуанады, тез өкпелейді. Менің түсінігімде өмір осындай болмысымен қызық.



	* * *

	Асанбай аға 1978 жылы 18 мартта Оңтүстік Қазақстан облысына Облыстық партия Комитетіне бірінші хатшы болып ауысты. Егер ауыспағанда, кім біледі, мені партияға мүше етіп тынар ма еді. Ол кісіге Қазтай Ұлтарақов қосылып: «Партияға өтесің» деп қыспаққа алған-ды. Менің де жібім босап, ыңғайлана бастағанмын. Қазтай аға ымқуырлы, ықпалдылығы жоқ тік мінезді. Табандап талап етпей: «Солай еткен дұрыс қой» деп сипай қамшылай салатын аға. Ал Асанбайдың бастаған жұмысты тиянақты тындырмайынша тоқтамайтынын жаңа-жаңа сезіне бастағанмын. Бір ғажабы, бүгін бітетін істі ертеңге қалдырмайтын. Сол аға Шымкентке кетті де, тынышталғанмын. Біз бұл кезде əл-Фараби мен Шашкин көшесінен облыс құрылысшылары салған үйден төрт бөлмелі пəтер алып кіргенбіз. Апрель айының 16 күні Қалекең, Қалдарбек үйге келіп 18 апрельде Шымкентте партия, кеңес активтерінің жиналысы болатынын соған ағаның арнайы қатысуға шақырғанын айтты.

	Қазақ радиосында қызмет істеген журналистер он алты облысты көктемгі, күзгі науқанда міндетті түрде аралап, хабар жүргізетін. Оңтүстік өңірде негізгі науқан мақта. Соның егімі, терімі айрықша сөз болатын. 17 апрельде самолетпен Шымкентке барып түстім. Исмат Тұрсынқұлов деген орта бойлы, толық денелі, дөңгелек жүзді жігіт күтіп алып, қонақүйге орналастырды. Келесі күні ертеңгі сағат сегіз жарымда Исмат телефон соғып, машина келетінін хабарлады. Кейін білдім, Асанбай ағаның көмекшісі осы Исмат екен. Мен сол арқылы қайда баратынымды, кіммен кездесетінімді білетін болдым.

	Ағаны жаңа орнымен құттықтап, он минуттай амандық-саулық білістік. Сағат онда актив жиналысы іске кірісті.

	Барлық тəртіп бойынша жиналыс басталды. Оны тəптештеп жатқым келмейді. Өзіме ерекше əсер еткен жай Асқаровтың бір сөз орысша қоспай қазақша баяндама жасағаны болды.

	Кеңес өкіметі «Тең құқылы республика» деген бетперде жамылғаны болмаса, бүкіл жауапты жұмыстың үштен екісін орыстар атқарды. Менің бұл жуан жорамалым. Оны сол кезде қызметте болғандар жақсы біледі. Оңтүстік Қазақстан облысын қазағы мол облыс дегенімізбен партия, кеңес белсенділерінің жиналысқа қатысқан сыртқы көрінісіне қарап айтсам қазағы елу пайызға жетер-жетпес дер едім. Солай бола тұрса да Асанбай Асқаров қазақша өткізді.

	Төрт-бес минут кафедраға алып шыққан қағазға көз жүгіртті де, одан ары төрт аяғын тең тастаған майталман жорғадай андасанда ұлтымыздың ұтымды мақал, мəтінімен əрлеп заулағанда шамамен төрт-бес жүзге жуық адам дем алмай отырып тыңдағандай тыныштық орнады.

	Дəл бүгіннің өзінде, егеменді Қазақ мемлекеті болғанның өзінде «Спартак» футбол командысының қосалқы ойыншысы секілді. Қазақ тілі аударуы қиын немесе қоры жоқ тіл секілді қайда болса да орысша шүлдірлегеніміз еске түскенде, аруағыңнан айналайын Асанбайдың рухынан садаға кеткің келеді. Адам кейде күйіп кеткен кезде өзегін өртеген шерін қозғайды. Асқаровтай арысты көргенімді, оның халық алдында сөйлегенін естігендегі алған рахатты сезімімді үзіп алыппын.

	Иə, сіздер Асекеңнің көпшілік алдында сөйлегенін əлденеше естіген боларсыздар, мен бүкіл ғұмырымда партия жиналыстарына қатыспағандықтан бірінші рет тыңдадым. Жас күнімде, онда да комсомол кезімде, тарихта болды деген шешендер жайлы жазылған деректерді қолымнан келгенше іздеп жүріп оқыдым. Ол неге керек болды дерсіздер. Шешен болғым келетін. Енді ойша таразылап бағаласам. Менің ағатайым Цицероннан да, кəдімгі теңіздің толқынына қарап дауыс ырғағын құбылта сөйлейтін Рим империясының данагөй Цицеронынан да, Цезарынан де күшті екен. Ол ХХ ғасырдағы дүниенің бəрін білеміз дейтін (Рим империясының дəуірінен көшілгері емес пе?) замандастарын тəңірдей табындырды. Халқымыздың небір данагөйі болған екен, солардың аталы сөзімен астарланған бір сағаттық баяндаманың қалай біткенін отырғандар байқамай қалды. Ду қол соқты. Теңіздің жағаға ұрған толқыны ма дерсің. Жиналыс жайлы аға менен ештеме сұраған жоқ. Тек оңаша əңгімеде: «Жаңа келдім ғой, бастықтармен сөйлесемін. Уақыт жетпес. Атамекенің. Түгел арала. Көр» деген.

	Сол жылдары «Нива» жеңіл машинасы Қазақстанға жаңа келген. Исмат бауырым Шымкент қаласындағы тұрмыс қажетін бақылайтын орынға бір грек жігіт бастық екен, соны қасыма қосып «Нивасына» мінгізді де елді, жерді аралауға жіберді. Осы март айында Шымкенттің тасы да гүлдейді екен. Бəрі-бəрін араладым. Жердің де, елдің де пейіліне риза болдым. Не керек, бір жайға (кемшілік өзімнен) осы күнге дейін өкінемін. Білгіңіз келеді ғой, жазайын.

	Боралдай өзені біздің Шарын өзенінің табиғатына ұқсас. Өзгешелігі судың жағасы кең жайылым. Сартоғай секілді. Ал екі қапталы тас кереге. Машинада ішім-жем, сусынның не кереметі бар. Су бойында кездескен үйлерге тоқтамай төмендей жүріп қыспаққа барып аялдадық. Алдымызда түйеөркеш тас қылта.

	Соған тақап келіп тоқтап машинадан шығып сол қаптал жақтағы дөңестегі сандықтан аумайтын тік беті жап-жасыл қына жон тастың үстіне шықтым. Түйеөркеш қылтаның арғы астындағы ақ ешкісі аралас бір қора қой өрлей жайылып бізге жақындады. Қой соңындағы жалдас, шуда құйрық торы атқа мінген, тақымында қызыл шетен сойылы бар, ұзын күртесін белдікпен буынған ақ сақалды қария құрық жетер жерге келгенде:

	– Ассалаумағалайкүм, ақсақал! – дедім. Шамасы естімеді-ау, үндемеді. Тастан түссем көрінбей қалады. Грек жігіт өзенге қарай кетті (аты-жөнін ұмытыппын), жағасы жұмыр тасты ағысы қатты Боралдайдың дөңбекшіген ақжал толқыны маған анық көрінеді. Сандық тастан ақырын сырғып қарияға қарай жүріп едім, ол кісі де ат басын маған бұрды. Таяп барып:

	– Ассалаумағалайкүм! – деп қайталадым. Сəлемімді жылы қабылдап:

	– Қайсы ауылдың баласысың? – деді. Мен Алматыдан келгенімді жеткіздім. Жорамалдауымда жетпістің желкесіне көтерілген. Қарияға қарап тұрып ақын ағатайым Əнуарбек Дүйсенбиевтің:

	«Сенің де кигенің ақ қалпақ, менің де кигенім ақ қалпақ, менің де бетім жап-жалпақ, сенің де бетің жап-жалпақ» деген өлеңін есіме алдым. Қарттың сол жалпақ беті күнге əбден тотығыпты. Қысқа, сирек мұртынан төменгі ерні қарғын жыртқан Боралдайдың қапталынан аумайды. Терең əжім торлаған өңінен таңырқағанын да, таңданғанын да ажырату қиын. Бальзактің шегірен бұлғарысын музейден көремін деп Парижге барудың қажеті жоқ. Ақ қалпақтың астында тұр. Тік маңдайындағы бадырақ, жылылығы қайтқан жанары: «Менен ештеме жасыра алмайсын. Бəрін көріп тұрмын» – дейтін секілді. Ол торы атын тебіне жүргізіп жаныма жетіп, көлделеңдей тұрып:

	– Тегің кім? – деді. Даусын жаңа анық естідім. Ескі қаңылтырды балғамен соққандай шақ-шақ ете қалды. Ақырын қозғалып атының жалына білегімді салып бетіне төменнен жоғары күле қарап:

	– Ұлы жүзбін, – дедім.

	– Е,Ұлы жүздің қайсысың?

	– Албанымын.

	– Туысқан екенсің. Өкпелеп көшіп кетіп едіңдер, енді қайта келейін деп жүрсің бе?! – Қиқар қарттың қағытуын көрмейсің бе... Ол: «Үйге түс. Анау жерде» – деп, тұғылды нұсқады. Бірақ нұсқаған жақтан маған үйі көрінбеді. Менің баратыным, бармайтыныммен санасқан жоқ, дүмімен күншығыс қапталға бұрылып, тобылғы сапты қамшысын екі бүктеп:

	– Ұлы атаң Жарықшақтың зираты арғы жағада. Төмен. Қия қапталдың қырына қызыл тастан қалап, Боралдайдың өзеніне құлардай етіп тұрғызған. Ол зираттың дүниеге келгеніне ықылым заман өтті. Бірақ қасиетіңнен айналайын, əулиенің бір тасы түскен жоқ. Əулие ғой, əулие, сол қалпында тұр.

	Не деген кеудеге нан піскендік, сол кісінің аты-жөнін де сұрап білмеппім. Əншейінде шопандардың бесжылдықтағы көрсеткішін жазып жанталасатын басым неге, неге айналды десеңші. Соған əлі өкінемін. Ертесіне қайтуға самолетке билетім бар. Онда тұрған не бар еді. Заман бұлай жаңарады, ата-бабамыздың рухы қайта қосылады. Табытына тəуба етемін деп кім ойлаған.

	Одан кейін де Шымкентке Асанбай ағаның шақыруымен, мемлекеттік іссапармен де, тіпті, шынымды айтсам, Əсет, композитор Əсет Бейсеуов екеуміз өзімізше серуендеп те бардық қой, бардық. Сонда Ұлы атам Жарықшақтың сол қария айтқан зиратына тəуба жасап неге бармадым. Ескеріп барғанымда, бақ жұлдызым бұдан да биік, жоғары болар ма еді...

	Адамның арманы көп қой, соның бірі шығар.

	Ағатаймен əр дидарласудан алған тəлім-тəрбиені жазбасам, інілік парызымды өтей алмайтын секілдімін. Кейбір ұшқары ойлы, жайыма қанық емес замандастарымның: «Лауазымды мəнсапты болдың. Дүние-мүлікпен жарылқап тастады» деуі əбден мүмкін. Өмірімде екі адамға билік жасамаппым. Ондай қамқорлық жасаса далаға тастамас та едім. Ал енді менен басқа біреу болса, қалаған мəнсабына ие болар еді. Не сұрасам оны орындауға ағаның құзыры жететін. Құдай алдындағы шындығым креслоға отырайын демеппін. Кейбір жақсылардың шарапатын көрген өресі өкшесіне жетпейтіндер, тойған күні құдайын ұмытатындар шəнтейіп əлі аттан түспей жүр. Алайда рухани мол байлық сыйлады. Соның пайдасын көріп жүрмін. Атқан таңыма, көрген күніме ризамын.

	Иə, Шымкентке бір барғанымда ағаны үлкен сыйлы кісі қонаққа шақырыпты. Ертіп барды. Көп адам емес. Асанбайға халқы мен секілді қайыптан келген бірлі-екілі құдайы қонақ болмаса, оны өзі ертіп бармаса, кез келгенді қоспасын түсінерсіздер. Аға мені жазушы інім деп таныстыра келіп, дастарқандастардың аты-жөнін атап өтті. Содан кейін: «Бұл жолы ағаларыңа сен қызмет жаса» деп асабалықты маған міндеттеді. Қонақтардың ең үлкені Мақтаарал ауданының орталығына жақын Славянка дейтін үлкен елді мекеннің төрағасы, тегі Адай, түйе сауып, тəтті қымыранмен сусындаған ақсақал екен (есімін ұмытыппын), бейнесі қазқалпында есімде сақталыпты. Құдай молынан жаратқан жайдары, ұлды, қызды ақсары ақсақалды ұмытқамын жоқ. Кейін үйінде композитор Əсет Бейсеуов екеуміз қонақта болдық. «Тойған жеріне тоғыз баратын» халықтың баласы емеспін бе (əзіл).

	Бай дастарқан. Жарасымды сыйластық. Əдемі əзіл-қалжың. Жақсы адамдардың жанында жүрсең жаның рахаттанады. Үлкен бір мектеп қой.

	Мен қалыптасқан кеңестік дəстүрмен бастықтарға алдымен сөз бердім. Кейде бір тапқырлығым бар (оны өзімнен басқалар бағаламайды), жеңіл қақпа қайырыммен тілек айтуды ұсындым. Онымды отырғандардың ішінде сол Мақтаарал аудандық партия комитетінің бірінші секретары Көшербай Ысқақов аңғарып: «Бекер кісі жазушы бола ма, сөзді қалай-қалай ойнатады», – деді. Бірінші үзілісте Асанбай аға екеуміз патша да жаяу баратын орынға бірге бардық. Оңашалана бергенде:

	– Бұдан былай зердеңе сақта. Бəрімізден бұрын сөзді менің жанымда отырған ақсақалға беруің керек еді. Қариясын сыйлаған халықпыз ғой, – деп кеңесін бастап, – Жомарт, аңғал-аңқау, ақкөңіл халық болғанымызбен, бір атым насыбайға ғана өкпелеп, бір ауыз сөзге назалана қаламыз. Тегі, жақсы адам өкпелемейді. Жəне қарғамайды. Егер ол қарғаса қатерлі. Жаман адам қарғайды. Халық сондықтан да: «Жаманның қарғысы жаман, əрі қатерлі. Жаманға қарғыс жетпейді, жақсыңды жаралайды, жақсыңды жайратады» дегені бар. Ағатайдың осы сөзінің жаны бар екеніне кейін халқымыздың аяулы перзенті Алтынбек Сəрсенбайұлынан айырылғанда көзім жетті. Көз көргенді, құлақ естігенді орынды жерінде айтпай кетсек қарыз.

	...Алматыдағы Райымбек батырдың кесенесінде болған айтыс-тартысты көпшілік ұмытқан жоқ. Осы кесене басталғаннан бергі шырақшы қара қария да ел есінде. Ол Райымбек батырдың кенжесі, Шоқан Уəлиханов «Албан руының ықпалды биі Райымбеков Қожағұл» деп V томында жазып кеткен Қожағұлдың шөбересі. Райымбек батыр қорын құрған Ақбиев Досжан. Райымбектен

	Қожағұл, Қожағұлдан Тілеуберді, Тілеубердіден Ақби, Ақбиден Досжан. Тарихта тамыры бір нағыз əулие батырдың ұрпағы. «Əкеге тартып ұл тумас» дейді, Досжан батыр да болар ма еді, сорына орыстар басып алып, үнін шығармай «Тəуіптің тұқымы, діншіл» деп қудалағанда бас сауғалап Қытай асып кетпеді ме? Сондай-ақ барлық баланың Райымбектей əулие болмайтыны да ақиқат. Қалай десек те, ол асылдың сынығы еді. Егер кінəсі болса да ақиретте Досжан өзі жауап берер еді. Соны Райымбек тарихи-этнографиялық қоғамын өз пайдасын айналдырған алапестер «Сен Райымбектің ұрпағы емессің. Бұл зираттың басында шырақшы болуға құқың жоқ» – деп ірі қызмет атқаратын Алтынбек Сəрсенбайұлын пайдаланып, Жоғарғы сотқа шешім шығартып, тоқсан алты жастағы Досжанды зираттың іргесіндегі үйіне сүйреп апарып тастады. Сол сəттегі көзінің жасы тарам-тарам ағып жылап батырдың кесенесін құшақтаған Досжанның өңі-түсі де, аянышты халі де дəл қазіргідей көз алдымда, зарлап жылап тұрып Алтынбектің атын айғайлап: «Діттеген жеріңе жетпей желкең қиылсын. Қасиетті аруағым, жаман мені сүйреп тастағаны сені сүйреп тастағаны емес пе, қыршыныңнан қиылғын» – деп күңіренген үні əлі құлағымда тұр. Алтынбекті алдап адастырған қулар қазір де арамызда жүр. Ал алтындай асылымыздан айырылдық. Мен бұл жайды көзіммен көріп, құлағыммен естіген соң қаз-қалпында жазып отырмын. Сол Досжан 101-ге келіп, 2003 жылы дүниеден өтті. Мүрдесі Жамбыл ауданы, Ақсеңгір елді мекеніндегі зираттар қорығында.

	Дəуірдің сұңғыла сүлейі Асанбай ағаның сондағы: «Зердеңде болсын» деп айтқаны дəл келді.

	Жазушылар одағы əдебиетті жақсы насихаттайтын еді ғой. Сол жақсы дəстүрді баспалар да жалғастырды. Облыстар көктемгі қауырт науқанын бітірген соң тынши қалады. Осы уақытты пайдаланғысы келді ме, «Жалын» жастар баспасы кітап оқушыларымен кездесу өткізуді жоспарлады. Оны Оңтүстіктен бастады. Атағы Алатаудай ақын Тұманбай Молдағалиев, жазушы, баспа директоры Қалдарбек Найманбаев, əншілік атағы асқақтап тұрған, бірақ баспаның редакторы Жəнібек Кəрменов бастап бір тобымыз Шымкент қайдасың деп жолға шықтық. Қонақүйден орын даярланған. Барған бойда орналасып, өз үйімізде жүргендей араластық та кеттік. Айтып-айтпай не керек, бұл елдің жігіттері де, қыздары да қонақжай ғой. Келуімізді күткен жергілікті белгілі жазушы Қарауылбек Қазиев, сол кездегі талантты жас ақын, бүгінгі белгілі ақын Исрайыл Сапарбаевтар дастарқанын даярлап, асыға күтулі екен.

	Жоспар бойынша ең алдымен облыстық комсомол комитетінің бірінші хатшысы Абдулла Ахметов қабылдап, барлық жол жоспарымыз, оған кім басшылық жасайтыны анықталмақ. Секретарь сұңғақ бойлы аққұба жігіт екен. Сыпайы, жас болса да талай сыннан сүрінбегені сөз саптасынан да, іс-қимылынан да көрініп, білініп тұр. Біз екі сағаттан соң Жетісай, Мақтаарал ауданына жүріп кетпекпіз. Жолбасшымыз облыстық мəдениет басқармасына жаңа келіп қызмет атқаратын жас жігіт болды. Отырыс аяқталар кезде Тұманбай мен Қалдарбек екеуі Асанбай Асқаровқа кіріп сəлемдесіп шығатынын Абдуллаға айтып еді, ол: «Мен барып білейін, уақыты болар ма екен» – деді. Мен ертең ерте-ақ (аға тура сағат сегіз жарымда жұмыста отырады) сəлем беріп қайтқанмын. Абдулла Обкомға кіріп кетті. Біз екі бастық ортамызда облыстық партия комитетінің алдында əңгімелесіп тұрғанбыз қайта шығып жанымызға келді. Көңілді екен. Асанбай ағаның уақыты барын жəне тура сөзін айтты. Жеке-жеке қабылдамаймын, түгел кірсін депті. Жанымда тұрған Жəнібек маған жымыңдай қарап, қолтығымнан ұстап оңашалай бере: «Дос аға, Асекең дəл осылай айтар деп ойлап едім. Тура шықты» – деп қалды. Көп күттірмей көмекшісі Исмат келіп кіруімізді өтінді. Бұл кезде бізге «Ақбосаға» əнімен атағы шыққан Мұхаметжан Рүстембеков келіп қосылған. Обком партияның саяси идеология бөліміне орта бойлы сіріңке қара жігіт жаңа бастық болған екен. Біз кіргенде Асанбай ағаның алдында сол жігіт отырды. Аға орнынан тұрып келіп бəрімізге қол беріп, қалай демалғанымызды сұрап, өте жайдары көңілмен қарсы алды. Отырғаннан кейін Тұманбайдың бала-шағасының, Күлтайдың сау-саламаттығын арнайы сұрап болып, саясат бөлімінің жаңа бастығынан:

	– Қонаққа келген жазушыларды білесің бе? – деп бас жақта өзіне жақын отырған Қалдарбекке кең кеудесімен бұрылып, көңілді дауыспен:

	– Қалдарбек Найманбаев деген жазушыны танисың ба? – деп сұрады. Бөлім бастығы Қалекеңе жалтақтай қарап:

	– Алғаш көріп отырмын, – деп қараторы өңі күреңітіп кетті.

	Асанбай аға оның қысылып қипақтағанына мəн бермей, орнынан тұрып сөйлеп кетті.

	– Қалдарбек өзіміздің жерлесіміз, – деп алып, оның жарық көрген кітаптарын түп-түгел атап шықты. Шынымды айт сам, Қалекеңнің осынша кітабы барын мен білмейтінмін. – Ал Тұманбайды білмейтін қазақ жоқ десем қателеспеспін. Одан кейінгі отырған деп маған тура қарап жақсы-жақсы пікір айтты. Оны мен жазсам, өзімді-өзім мақтағандай болармын. – Осы қонақтардың арасындағы ең жас талантты əнші, болашақ талантты жазушы Жəнібек. – Əкесінің атын атаған жоқ. – Анау бір кезде сенің «Лениншіл жас» газетінде жарық көрген əңгімеңді оқыдым, – деді де, барлық оқиғаны, кейіпкерлерді түгел атап мақтай келе,

	– Жолдас Ахметов осы жазушылар қайсы ауданға баратын болды? – деп креслосына жайғасып, төменгі кабинеттің кіреберіс босағасындағы орнынан тұрған Абдоллаға шалқая көз салды. Ол баратын аудандарды атады.

	– Хабарланды ма? Иə, кім бастап барады? – Абдолла қолындағы қағазына қарап тұрып өз кабинетінде айтқан жігітті атады. Асанбай ол жігітті танымайды білем, кіртие қалды. Ел ағасынан жақсы лебіз естіген соң, қобырап-қомпаңдап жайдарлана қалғанбыз. Əпсəтте орнаған тыныштық бəрімізді елең еткізді. Асанбай бəрімізге ойлана көз жүгіртіп:

	– Жолдас секретарь, – деді. Салмақты да, сабырлы қоңыр даусымен. – Сен екеуміз партияның солдатымыз. Солдаттың тəртібін саған түсіндірмей-ақ қояйын. Бүгін бар да, ертең жоқ. Ал мына жігіттер мəңгі халықпен бірге. Халықтың жүрегі. Осылардың əрқайсысын екеуміз секілді ертең бюрода алып тастаса бар-жоғы білінбей кететін секретарь ертіп жүріп елінің қолы жеткен табысымен таныстырса, шляпасы қисайып қалмайды. Мен өзімақ барар едім, ертең ЦК-дан комиссия келеді. Білесің. Бұл жер ге Мұхаметжан керек-ақ, керек болса да Обком партиядан сол басқарып барады. Жақсы жігіттер. Жолдарың болсың, – деп орнынан сөйлей тұрып қоштасты. Біз кең пейілді оңтүстіктің халқының арасында он күн жүріп, осындай есте сақталар тамаша кездесулер өткіздік. Күнде жұмыста бірге жүргенде қадіріне кейде жетіп, кейде жетпеген шығармыз. Тұманбайдың өлеңін барлық қазақ жатқа білетініне, Қалдарбекті туған елі хандай құрметтейтініне, ХХ ғасырдың серісі Жəнібекті тік тұрып сыйлайтынына, Исрайылдай сырлы да, сыпайы, сыр сандығы ол уақытта жаңа ашыла бастаған асылды халқының ардақтайтынына, Мұхаңдай, Мұхаметжан Рүстембековтің халқының есінде Нартайлардың жалғасындай сақталатынына куə болып қайттық.

	Өткен күндердің қызығы-ай... Бағзы біреулер: «Дүние – жалған» деп зарлайды. Мен олармен келіспеймін. Дүние жалған емес. Қызығын көрдік, қиындығы да бар. Соның бəрін ертеңгі ұрпағымыз жалғастырады. Сол дүниенің қиындығын да, қызығын да көреді. Соның бəрін-бəрін жүрегінің сүзгісінен өткізіп қадірлейтін Асанбайдай дəуірінің дара тұлғалары əлі-ақ өмірге келеді. Жақсылық мəңгі жалғаса береді. Адам тіршілікте өз амадығын қорғағанымен, негізінен болашақ ұрпағы үшін тілеу тілейді. «Түстік өмірің болса, кештік мал жина» – деп еңбек етіп, дүние жинайды. Ендеше ертеңгі жалғасымызға қызмет ететін, игілігіне айналатын дүниені жалған дей алмаймын. Тек, иə, иə, тек сол игілікті халықтың қазынасына жаудай қастандық жасау жаныңа батады. Саябаққа демалайын деп келген едім, Шымкент саябағы жайлы естіген бір ауыз сөз өткенкеткен өмірді, күндерді еске түсіріп жабырқап үйге қайта қайттым. Əлденеден үрікті ме, жоқ қаптаған қарбалас адамдардың артында нəпақа болар қоқыр-қоқыс қалды ма деген дəме ме «Жұлдыз» рестораны жақтан тұп-тұнық-ау, тұп-тұнық көк аспанға бір тұман қара қарға көтерілді. Əр ағашқа бір қонып, баяз таппай шықылықтаған ақ қанат сауысқандарда тыным жоқ. О, дүбірлі тіршілік, сен не деген қызық ең..





	ЖИЫРМАСЫНШЫ ҒАСЫРДЫҢ ҚҰНАНБАЙЫ

	(Эссе. Қаз-қалпында)



	– Құнанбай келе жатыр!

	Жанымда қатар келе жатқан Жарлықасын Нұскабаевқа жалт қарадым. Жақаң бұл күнде белгілі журналист, жазушы, ғалым, «Білім» баспасының директоры. Ардақты замандас, сыршыл ақын, сыпайы мінезді азамат Дүйсенбек Қанатбаев үшеуміз Қазақ радио, теледидар комитетінде «Құрдастар» атты жастар редакциясында алғашқы еңбек жолымызды бірге бастап, қызмет атқардық. Мен еңбек жолымды осындай жақсы, жайсаң мінезді жігіттермен бірге бастағанымды мақтан етемін. Жақаң саяси бөлімді, Дүйсекең əдебиет-өнер бөліміне, мен студент-жастар бөліміне жетекшілік етемін. Режиссерымыз Асман Дүйінбаев, бас редактор Сəбет Мазғұтов. Бұл екі азамат жігіттің сұлтаны еді. Өмірден ерте кетті. Сəбеттің теледидардың алтын қорына қосқан үлесі, мейлімше аз емес. Қазір «Мен ананы да, мынаны да істедім» деп көпіретіндер көп. Егер ақиқатына келсек, алпысыншы жылдары алғаш рет əдебиетіміздің айтулы қаламгерлерімен, белгілі қоғам қайраткерлерімен, аспан əлеміне саяхат жасаған космонавтармен сұхбаттасып, портретін жасаған талантты журналист Сəбет Мазғұтов. Теледидар тарихында үлкен орны бар.

	Бүгінгі білімді ізгіліктің ізін жалғастырдық деп жүрген інілер тек өздерін көрсетпей, өнеге қалдырған ағаларымыз бар деп ұмытпай халқының есіне түсіріп жүрсе, құба-құп болар еді. Сол жылдар жайлы замандас журналистер естелік жазып, кітап та шығарды. Бұл жақсы. Бірақ əділеттен аттамаған одан да жақсы.

	«Бояқты көп жақсаң өмір суреті мазмұн, мағынасын əлсіретеді. Мен ананы да, мынаны да істедім» деп барлық жерде белсенді болғанымен, оның не тындырғанын білетіндердің көбі кеткенімен, бірлі-екілі көргендер əлі бар. Қазақ теледидар, радио саласын да кезінде көп қызмет жасаған Серғазы Досовты, Сəнгерей Тəжіғұловты, Мақсұт Əубəкіровты, Тұңғышбай Смағұловты, Бексұлтан Сариевты, жазушы, құрдасым Сайымжан Еркебаевты, ақын, ақын болғанда да басқаға ұқсамайтын, өзіне ғана тəн нəзік əуезі бар ақын Əли Мұсахановты, т.б алпысыншы жылдардың ардақтыларын қалай ғана ұмытарсың. Осылар келелікелелі халқымыздың қолы жеткен табысын, ұлтымыздың мəдени қазынасын жарқырата жазып, көрсетіп жүргенде, шындықты мойындау керек, қазіргі жазғышбайлар қазақша айтқанда «жіп иіре» алмайтын.

	– Иə, Қажы келе жатыр, – деп қайталады. Ешкімге дауыс көтермей, ернінің ұшымен ғана жай сөйлейтін Жақаң сол жақтағы қасын көтеріп табиғатындағы сабырлы, салмақты қалпын бұзбай:

	– Неге тіксіне қалдың? – деді. Рас, ол заманда «Сұлтан, Қажы, Би, Хан, Төре» деген атаулар, сөздер құлаққа тосын естілетін. Уəж қайырмай, Жақаңа қарап күлдім.

	Өзіміз түскі үзілістен кешігіп келе жатқанбыз. Ол кезде жұмыстан кешігу үлкен күнə. Жəне сондай қыспақта жүрсек те, əзіл-қалжыңымыз қалған ба? Шевченко көшесіндегі пельменханадан тамақтанамыз. Ақын Кеңесжан Шалқаров жұмысқа жаңа орналасып, бізбен бірге барған. Табағымызды алдымызға алып, енді кірісе бергенімізде Кеңесжан ортадағы горчицаны көрсетіп, «Мынау не?» деп еді. Дүйсенбек көзілдірігін сүрте бере «Ол орыстың майы» дегені. Оның қалжыңын түсінген шығар деп жапырлай пелменімізді жеуге кіріскенде қалжыңды таза қабылдаған ақкөңіл Кеңекең тұншыға лоқсып дəретханаға жүгіргенде ə дегенде бəріміз қорықтық. Сөйтсек Кеңекең май дегенге сеніп, горчицаны нанына баттастыра, аямай жағып асағанда ащы «май» алқымын күйдіріпті. Артынан бүкіл отырғандар ду-ду күліп аялдап қалғанбыз.

	Тыпырлап келе жатқанымызда Жақаңның жиырмасыншы ғасырдағы Құнанбайды көріп тұрғаны шынында да таңданарлық еді. Қазіргі Желтоқсан даңғылының басындағы биік теледидар мұнарасы бар ғимарат ол кезде Алматы қаласының əсем үйлерінің бірі еді. Біздің жұмыс орнымыз сол. Бедеріне беделі сай. Бүкіл əлемдегі жаңалықтар мен «Болашаққа батыл қадам басқан Коммунистік партияның белсенді бесжылдықтарының дүниені таңдандырған табыстары» жалпақ елге осы жерден, осы нүктеден жария болып жататын. «Коммунизмге əне-міне жетеміз!» деген Никита Сергеевич бастаған бастаманы жалғастырып желпілдеп жүргенімізге де ықылым уақыт өткен. Бұл ұранды газет-журнал қаламгерлеріне қарағанда радио, теледидар журналистері өте көп қолданады.

	«Қасиетіңнен айналайын Құнанбай қажыны Жақаң қайдан көріп тұр?» – деп таңдана айналама көз жүгірттім. Ешқандай ерекшелікті байқамадым. Көшедегі ағылған көп машина зу-зу етеді.

	Көктем жылуы бар əлемді кеңейтіп, Алматы жадырап тұр. Көше бойындағы қайың, теректің жапырағы лүп етіп самал соқса жасыл жібектей толқиды.

	Жақаң темір шарбақ қоршаудың қақпасының алдындағы жуан теректің қалқасына жеткенде аялдап ықтай берді де:

	– Сəл бері тұр! – деп менің жеңімнен тартып өзіне жақындатты. Желтоқсан даңғылы жақтағы екі кең қайың есігі жарылып ашылатын ғимараттың алдындағы алаңға ақ мəрмəр баспалдақпен көтерілесің. Дəл сол жерде тұрған сұңғақ бойлы, болат сүңгідей тіп-тік толқынды қалың қара шашын артына қайырған, атжақты, қыр мұрынды, сұр костюм-шалбар киген жігіт ағасын Жақаң көзінің қиығымен көрсетті. Мен танып сасқалақтай:

	– Ой, Жақа, ол, ол Кенжеболат Шалабаев қой, – дедім.

	Жарлықасын жымың-жымың етіп:

	– Иə, сол, – деп уəж қайырды.





Ол кезде Қазақ радио, теледидар комитетінің тасы өрге домалап тұрған кезі. Бұрын бағдарламада жаңалық қана қазақша, қалғаны түгел орыс тілінде берілетін. Енді хабарға қазақша жан кіріп, орысша мен қазақша бағдарлама теңбе-тең болуға алғаш қадам басқан. Жұмыссыз жүрген қазақ журналистері нəпақа тапқан. Бұл Кенжеболаттың Кенжеболаттығымен ғана іске асқан еді. Ол орысша, қазақша сөйлегенде болат шегедей қадап сөйлейтін, айтқанын орындатпай тынбайтын өткір азамат еді.

	Енді өткенді сараласам, Жақаңның «Құнанбай қажы» деуі үйлесімді екен. Құнанбай қажы Меккеге мешіт, қонақүй салса, Кенжеболат кəпір болуға шақ қалған орыстың бұғауындағы бауырларына қол созыпты. Соғыс уағында Ленинградтан, Мəскеуден келген радио, теледидардың жілік майының дəмін татқан, сонан соң жылы, жайлы Алматыда қалып қойған Сацук, Иза Фидел, Рапопорт, т.б. секілді білгір орыс журналистерін тасқа сигізетін. Оның халқым деп соққан жүрегі заман, партия, уақыт алға қойған талапты мінсіз адал атқарумен бірге туған ұлтын ұмытпады. Сөйтіп тар, тайғақ заманның жолында қазақша бағдарламаға кеңістік ашты. Ол заманда қиыннан қиыстырып бұндай батыл қадам жасау оңай емесі анық. Егер теледидар бүгін егемендік алғаннан кейін табысқа жетсе, оның бастауы Кенжеболаттан басталады.

	Əлдекімдердің «Мынаған жақсылығы өткен-ау» деп ойла уы мүмкін. Егер олай ойласа қателеседі. Қызметімді өсірген жоқ. Мəртебемді көтерген жоқ. Көп редактордың бірі болдым. Жоғарыда оған арнаған жылы лебізім, пікірім оның осындай көпке жасаған жақсылығын ешқандай қоспасыз бағалағаным.

	Құзырында билік болып тұрса да, талай мен деген азаматтар жақсылық жасай алмады. Жақсылық жасау қолынан келмеді. Жақсылық түгілі қазақтың домбырасын, тарихын, ыдыс-аяғын, киім үлгісін құртұға тырысқандар болғанын еске алсақ, Кенжеболаттың ұлтына жасаған жақсылығы қарлығаштың қанатынан тамған бір тамшы судай болса да көлдей. Бұл күндегі жазғыштар мақтап, мадақтап жүрген журналистер сол Кенжеболаттың тəрбиесінен өскен өскіндер. Қазақты қызметке қабылдаса күн айналмай, «Шалабаев туысқанын жарылқап жатыр» деген домалақ арыз ЦК-дан шығатын. Арызқойлар домалақ арызды майын тамызып неше түрлі саяси астарды тықпалап отырып жазады. Жəне сол арызқойлар жаңадан жұмысқа алғандарға жанашыр жақын болғансып, қолтығынан алып жанына ертіп жүреді. Ой, адамнан айла асыру қиын. Онысы, «Мен жалғыз емеспін, мынау менің серігім» деген емеуріні.

	Шалабаевты аңдығандай ағаш түбіне тығылғанымды көрсе, сол арызқойлар не дер екен деп қипалақтағаным да рас. Жақаң:

	– Бүгін Кенжекеңді ЦК-да тыңдайды деген. Соған барғалы тұрған шығар. Жүріп кеткенше тосалық! – деді.

	Айтып аузын жиғанша есіктен комитеттің Бас редакторы Қоқыбаев пен радионың Бас редакторы Арысов көрінді. Бұл екеуі де қазақ журналистерінің алғашқы толқындары. Бейне бір компьютердің нүктесін басқандай ғимараттың солтүстік қапталынан қара «Волга» көрініп, биік баспалдақтың алды на көлденең келіп тоқтады. Серіктерін ерткен Кенжеболат баспалдақпен түсіп машинаға отырып, қақпадан шығып, қазіргі Желтоқсан даңғылымен еңіске қарай жүрді де кетті.

	– Кешіктік! – деді Жақаң.

	Неге екенін ойымнан Жақаңның «Құнанбай қажы» деген сөзі шықпады. Тездете басып қатарласа бере:



	– Бұл кісіні қандай себеппен Құнанбай қажы дедің? – деп сыбырлай сұрадым. Ол сол баяғы жымиып сөйлетін əдетімен маған сынай қарап, жүре жауап берді.

	– Өз заманының өр тұлғасы екені бір бөлек. Оған бір көзінің жоқтығын қоссаң, жиырмасыншы ғасырдың байлығы жоқ, парт билеті бар Құнанбайы болып шықпай ма?

	– Бір көзі жоқ, – деп қайталап Жақаңа таңдана қарадым да, – екі көзі де бар ғой, – дедім.

	– Дүниеде ойдан шапшаң ештеме жоқ. Бір емес, бірнеше рет оқыған «Абай жолын» тез-тез шолып шықтым. Мен де пендемін, адамның бар сырын білу оңай емес, алайда сол сəтте Кенжеболаттың мен білетін қасиеттері, біреуге жадағай жалпаң жасамайтыны, бар адамды бөлмейтін əділдігі, атақ-даңқына бола бұрмай, тура сөйлейтіні, тапқырлығы дөп келгендей болды. Тіпті жұмыс барысындағы қаталдығы, бетің бар, жүзің бар демей айтарын көп алдында ашық айтатыны да Құнанбай қажыға ұқсап кетті. Жебірейлер мен орыстардың аузын аштырмайтынына риза болатынмын.

	Баспалдақпен көтерілгенімізде сыртқа шығып келе жатқан шоғыр адамдармен қабаттаса бере Жарлықасын:

	– Байқамаған екенсің, бір көзі шыны. Құнанбай қажыдан тағы бір артықтығы социализмде өмір сүріп жүрген соң, екінші көзінің жоқтығы білінбейді, – деді.

	Тележурналистердің жұмысы қызық та қиын. Əдеттегідей қарбаласып жатқанын көрдік. Жас режиссер Шолпан Баймолдина бізді іздеп шарқ ұрып жүр екен. Түскі үзіліске шығарда кешегі дəрігерлер институтындағы жастардың оқуы, бос уақытында қандай істермен айналысатыны жайлы түсіріп келген пленкіні көреміз деп келіскенбіз. Екеумізді көріп аптыға жүгіріп алдымыздан шықты. Бұл бір əдемі келіншек. Жақсыға кім қызықпайды, бəрі қызығады. Солардың бірі – мен.

	– Қыз іздеген жігітте арман бар ма? – деп Шолпанға еріп студияға жүгірдім. Міне, содан бері өмір үшін əлі жүгіріп келе жатырмын. Талай уақыт өтіпті. Өзі еңбек еткен дəуірде халқының тілін, болашағын ойлаған азаматтарды ардақтағым келеді. Бағзы біреулер оларды «Партияның қолшоқпары болған» деп жазғырады. Ол мейлінше парасаттылық емес, олар партиялық міндетін орындай жүріп, Отанының, елінің, жерінің мұңын мұңдап, жоғын жоқтады. Саясат деген сол шығар.

	1968 жылы Қазақ радиосы қазіргі ел сүйіп тыңдайтын «Шалқар» бағдарламасын ашты. Бұл да Кенжеболат Шалабаевтың еңбегі. Осы «Шалқардан» талай журналистердің бағы жанды. Халқына танылды. Журналистік мамандықта ең күрделі жанр – информация жазу екені белгілі. Жұмысын «Жаңалықтан» бастаған жаңа бағдарламаның алғашқы редакторы Сəркен Оспанов болды. Ол сол информация жазудың классигі еді. Содан кейін ауылшаруашылық, өнеркəсіп, саяси, əдебиет-өнер редакциялары жұмыс жасап, əр редакцияға бес-алты əдеби қызметкерлер қабылданды.

	Бір ерекше айтар жай, ол кезде Алматыда үй алмақ түгілі, тұрақты тұрғын болып тіркелу қазақтарға өте қиын еді. Кенжекең көбін жұмысқа тіркеусіз қабылдады. Жыл айналдырмай үй əперді. Сол жұмысқа тұрғандардың көбінің əкесі 1941 жылғы соғыстан қайтпай қалғандар. Əкелері жасай алмай кеткен жақсылықты көрді.

	Кейін осы радионың қазанында қайнап шыңдалған қаламгерлер түлеп ұшып, қазақ халқының қара шаңырағы Жазушылар одағына қабылданды. Атап айтқанда, «Қазақтың Белинскийі» атанған сыншы Төлеген Тоқбергенов, бүгінгі тірі классик Дулат Исабеков, Илия Жақанов, Төлепберген Тобақабылов, ақын Серік Тұрғынбеков, Рафаэл Ниязбеков, марқұм Сайымжан Еркебаев бастаған қаламгерлер «Шалқар» бағдарламасы ұшырған балапандар. Бұлар тау қопарып, тас шайнамаса да, əдебиетке тарыдай болса да өз үлесін қосқандар.

	Иə, сол күндерді, апталарды, айларды, жылдарды еске алсақ, əрқайсымыздың басымыздан айта білсек, жаза білсек, не ғажайып қызықты сəттер өтіпті. Сол кезде қиын болғанымен, бүгін қызық.

	Радио, теледидар комитетіне Кенжеболат Шалабаевтан кейін де талай төраға қызмет жасады. Атап айтқанда, Кеңес Үсебаев, Хамит Хасенов, т.б. азаматтар жақсы жұмыс істеді. Уақыт талап еткен міндеттерін абыроймен атқарды. Талайдың мансабын көтеріп, атақ-даңқын асқақтатқан шығар. Өмірде бəрі болады ғой. Бірақ жиырмасыншы ғасырдың Құнанбайы – Кенжеболат Шалабаевтай көпке шарапаты тиетіндей жақсылық жасай алмағаны шындық.

	Осыдан жарты ғасыр бұрын Кенжеболат кездейсоқ дидарласқанда жылы лебіз білдірген əңгімем Қазақ радиосының алтын қорында. Оқыған республикаға еңбегі сіңген қайракер диктор Сауық Мақсұтқызы Жақанова. Сауықтың мерейтойына қатысқан, Сауыққа жақсы тілек білдірген қонақтардың есіне салсам, той пердесі сол менің (Досан Жанботаевтың) əңгімеммен ашылды.

	Тегі, Кенжекеңдей сұңғыла аға «Одаққа барып мен жазушымын! деп айқайламасаң ешкім танымайды-ны» сол кезде қалай білген. Шынымды айтсам, қырық жылға таяу уақыттан бері мүшесі болған одақтың мінберіне көтеріліп, бір де бір рет дестік ұрмай-ақ, классиктер танымаса да, халқым танып, көш-керуенімді сүйреп келемін.

	Жазылар əзіл, əжуа, қалжың, қағытпа көп. Жазғышбайлар аман жүрсе, жазылар.





	ƏПКЕ

	(Деректі əңгіме)



	– Кел! Кел!

	Ұстаздар кабинетінің төріндегі арқалы ағаш орындықта отыр-

	ған тарихшы Əшірбек Байсабаев ағай ашылған есік жаққа кеудесімен ұмтылып екілене тіл қатты.

	Күлшапан əпкем кабинетке кірді. Əшірбекпен замандас. Ағайдың бір аяғы кем. Жүргенде оң иығы мен онсыз да ақ тақыр болып жатқан Кеген кеңшарының көшесін сыпырып бара жатқандай көрінеді. Ол тек көрер көзге. Болмаса, осы ауылдағы ең ауқатты адам. Киіміне шаң жұқпайды. Ол сөйлегенде əжуа қосып мысқылмен сөйлейді.

	Əпкем ағайға жақындай бере бөгеліп, кеңсе ішіне айнала қарады. Кіреберістегі босағада тұрған мені көргенде көзі жайнап кетті. Кешеден бері кездескеніміз осы. Мен жетімдер жатақханасында жатамын. Қарным ашқанда немере жеңгем Нұрбикеге не осы əпкемнің үйіне барып тамақ ішемін. Барын аямайды. Күлшапан əпкемнің ері – жездем Əбдіхалық тəрбиеші. Ал жатақханадағы əрбір минутым – ірі оқиға болып өтіп жататын. Оқу үлгерімім, тəртібім секілді себептермен осы кеңсеге екі күннің бірінде міндетті түрде шақыратын. Бұл да соның бірі екенін ол кісі білген болуы ке рек. Күле қарады. Сол сəл жылылық жүрегіме ерекше қуат сыйлағандай болды. Жан дүнием елжіреп кетті.

	Енді бағаласақ, менің замандастарымның бəрі Күлшапандай əпкелеріне өлгенше қарыз. Біз, балалығы соғыс жылында өткендер, бауыр, туыс деген қасиетті сезімнің қоламтасына солар арқылы жылындық. Бізге тəрбие мен тəлімді сыйлаған, аға болу, қормал болу, бірімізге-біріміз сүйеніш болу деген секілді адам баласына тəн қасиеттерді жанымызға, қанымызға сіңірген аналарымыздан кейінгі ақ тілеулі əпкелер мен жеңгелеріміз екені айдай ақиқат.

	Олардың сол жылы алақанын ұмытқан күні шынында да ақырзаман басталар. Сол аяулы əпкем Күлшапан Есенаманқызын əр кезде есіме аламын. Ол кезде өміріміз қиын болып саналғанымен, дəл осы сəтте одан ыстық, одан қызықты, одан қымбатты сəт жоқ. Бұл күнде өз басым сол күндерді еске алумен тəубама келемін. Жанымды жылытамын.

	 «Бет көргенде, жүз ұялады» деген рас екен, кеңсеге келгелі бедірейіп Əшірбек ағайға: «Қолыңнан келгеніңді істе» деп тұр едім, денем ду етіп қызынып бора-бора тер басты да кетті. Осы аяулы əпкемді, анамдай мейірімді Нұрбике жеңгемді қинап, ылғи бетіне шіркеу, беделіне бедер түсіріп жүргенім намысымды қарып өтті. Сол сəтте əпкемнің ашық ажарынан ағалық қамқорлық іздедім. Таптым.

	– Жаным-а...ау, сен неге тұрсың?! Көзіңнен ай-на-лай-ын, əліақ азамат бо..о..лып кетесің! – Ол бұрылып келіп маңдайымнан сипады. Əлдекімдер секілді: «Тағы нені бүлдірдің?! Тыныш жүрсең құдай ата ма?!» – деп дікіңдеп кеткен жоқ. Жымиған бойы қалтасынан «Беломорканал» папиросының бір қорабын шығарды. Шылым шегетін. Əпкеме бесікте жатқанда (қорасан) шешек шығыпты. Бетінде соның дағы бар. Жеңгелері «Шұбар қыз» деп еркелететін. Заты əйел демесең ер мінезді адам. Жомарт. Өз шешімі, өз тоқтамы жоқ он еркектің қолынан келмейтін істі тындырып жібереді. Ағайын, туыс-жегжаттардың арасын жалғайтын алтын арқау секілді. Əрі дүкен ұстаған соң ісі түспейтін адам бола ма? Солардың бəрімен тіл табысып, жақын-жуық болып жатады.

	Темекі қорабын ашып, ешкіемердей (кесірткенің бір түрі) шаншылып алдында отырған Əшірбек ағайға бір талын ұсынды. Ұстазым маған ызғарын шашқан қалпынан қайтпаған күйі шылымды алып, жұқа ерніне қыстырып, əпкем жаққан оттықпен тұтатса, пəре алатын адам секілді сіресіп өз сіріңкесімен тұтатты. Сонан соң:

	– Інің сотқар. Сабақта тыныш отырмайды, – деді.

	Əпкем ағайдың сөзіне ерекше мəн берген жоқ. Сорған түтінін тез үріп жіберіп жанына отырды. Талай естіген сөзі ғой. Бұрын:

	«Сабақ үлгерімі нашар» дейтін. Оқиға шынбайына қатты батқан болар. Бұл жолы ол жамандауын қосқан жоқ. Ағайдың жұқа жарғақ бетіне əпкем тіксіне қарады.

	Табиғат шебер ғой. Əр пенденің дене пошымына қарай мінез берген. Əшірбек ағай жалпақ бет. Тік маңдайының түбіндегі құдықтың суындай жылтыраған бадырақ көзінің ортасындағы мұрны жұқа, тозған қайрақтың тасындай ерніне жете бере делиіп, ұшы шошайған жалпақ танауға айналады. Қалқайған құлағы соның бəріне: «Осы пəлелер нені бүлдірер екен» деп қадағалай қарап тұрғандай көрінеді.

	Имек таяғына:

	– Неменеге таңырқай қарайсың! Осылардың жақсы болуын мен де тілеймін. Ел сыйлайтын азамат болса екен деймін. Саған керек бауыр маған да керек, – деп орнынан шалт қозғалып тұрып кетті. Қозғалғым келеді де тұрады. Қалайда бір оқиға жасауым керек. Көп ұстаздарым осы қаракетімді байқаса да уақыт өткізгісі келмей ме, елеусіз қалдырады. Ал енді ерекше тəртіпті талап ететіндер сабаққа кірген бойда тақтаға шақырып қарсы тұрғызады. Онда да тыныш тұрмаймын, ымдап, көз қысып, қолыммен əртүрлі көрініс жасап тұрамын. Мұғалімдер «Осы қолданған жазам да жетеді» дейтін шығар, сабағы бітісімен «Тақтаны тазала!» деп тапсырма береді де кетеді. Өткен жолы Əшірбек ағайдан «Сіздер қанша жыл оқисыздар» деп сұрағанмын. Ол сенің жұмысың емес деген.

	Мен бірінші класқа барғанда өз ағайым, алғашқы сауатымды ашқан ұстазым Станбақы: «Қалаға оқуға барып келдім» деп біраз шіренген. Содан бері осы Əшірбек, жездем Əбдіқалық үшеуі жылда барады. Жылда бірдемені тындырып келгендей мəнденеді. Бірінші класта қызығатынбыз. Қашанғы қызығамыз. Оның да бір шегі болуы керек қой. Мен болсам осыларды дүбірлетіп жүріп алтыншы класқа келдім. Қайдағы бір қиындықты білуге құштар кез: «Осы ағайлар қалада қай класта оқиды» – деп сұрай-сұрай жүріп білгенім, əлі үшінші курсты бітірмеген. Өзіме қандай талап қойса, менің де «қыр соңыма түскен» ағайлардың кем-кетігін тауып, қышыған жерін қасып, есе қайыруым керек қой, сол есеппен қолымнан келгенше іс-қимыл жасаймын. Бұлар да үстемдігі жүріп тұрған соң менен көзін жазбайды. Əсіресе Əшірбек ағай. Қайда кетемін, табады. Ең соңғы партадағы мені қарсы алдына отырғызды. Қолындағы картасын ілдіреді. Тарих кітабын алдына жайып, ортасына қаламын, не карта көрсеткіш таяқшасын қояды.

	Бұл жолы да сабақты бастады да кетті. Ол əуелде қалаларды, князьдерді өз атымен атап, бірте-бірте бар князь қазақ болып, бар қала Кеген ауданынан табылады. Князь Иван Грозный «жуас Бекен» – кəдімгі Бекен Сманов. Ағай бұл жолы соғысты Шарын өзенінен бастамады, төте жолға салып Далайтымен жүріп Шыбышыдан асты да (Москваға) Кегенге соққы беруге бар күшін қосты. Всеволод князь Мəлік – «жалақ», оның қарсыласы Ярослав князь – «қиқар» Қожалақ. Айтып-айтпай не керек, бəріміз тарихтың сарбазына айналамыз. Соның бірі мен.



	Ағай осылай кітапқа көз қиығын тастап қойып, Русь еліндегі қым-қиғаш шайқас жолын картадан көрсетіп, бізге түсінікті болу мақсатында князьдерді қазаққа айналдыруды бітірген. Енді картадағы орыс қаласы мен селолардың атын Кеген ауданындағы жерге қоюға кіріскенде ақырын əрі тез қимылдап бірнеше беттерді аударып, қаламсабын қойып үлгердім.

	Картадан бұрылып келіп кітапқа көз қиығын салып:

	– Иван Грозный – «Жуасбек» Бекен (құсбегі Бекеннің қосалқы аты) жолай Тула, яғни Жалаулыны басып алып Кегенге (Москваға) кіреді.

	– Содан... Содан... Совет өкіметі... иə... иə, Совет өкіметі..і..і –

	Кітаптағы жазу солай болатын.

	Балалар ду күледі. Ағай ытқырына қимылдап кітаптың алғашқы бетін тапты. Тапты да:

	– Тұр, қызыл бет! – деп қолындағы карта көрсеткішпен қабырғамды іреп өтті. Бəріне даяр тұрғанмын, қорғанып үлгердім.

	– Шық тақтаға! – Сақтана жүріп көрсеткен жеріне барып тұрдым. Сабақ та бітті. Содан ұстаздар отыратын кабинеттен бірақ шыққанмын. Əпкемді қашан шақырғанын, шақырыпты.

	...Əшірбек ағай əпкеме шақырая қарады. Сорған шылым түтіні сөйлеуге мүмкіндік бермеді-ау тегі. Үкі көздері құтырына ойнақтап кетті. Бір демнен соң:

	– Дəп мынау... – қарта көрсеткішпен мені алыстан шұқыды, – адам болмайды, – деп шешім айтты. Дауысы тарғылдана қатқыл естілді. Сол сəтте əпкем, аяулы əпкем маған ренішін айтудың орнына Əшірбекке дүрсе қоя кірісіп кетті.

	– Сен екеуіңнен жаман бола қоймас! – Əпкемнің «сен екеуің» дегені өзінің жансерігі Əбдіхалық жездемді қосақтағаны екенін енді-енді пайымдап жүрмін. – Құдай тірі жаратқанды құры жаратпаған. Жаны аман жүрсе бұйырған ризығын теріп жейді. – Ол орнынан шалт қимылдап тұрды да, ағайға барлай қарап сəл аялдады. Ойына келген пікірді: «Айтсам ба, жоқ, айтпасам ба» деп толқыған болар. Ақыры бір байламға келді ме:

	– Екеуің əйтіп-бүйтіп сауаттарыңды ашып едіңдер, енді пілдей бір институтта сырттай да болса оқып жүрсіңдер. Қашан бітіргендеріңше... жетім тоқты отығар да жетілер. Жүр. Айна..лай.. ын, – деп қолымнан ұстаған бойда кеңседен алып шықты. Ұзын, аш ішектей шұбатылған дəлізді жаңғырықтыра сөйлеп келеді.

	– Қараң қалғырлар, өздері бала болмағандай. Өздері осы күйінде аспаннан түсе қалғандай. Бұл да адам емес пе, қылықтарына қарай қылық көрсетпесе несі адам. Ал бұлар ештеме көрмегендей өз дегеніміз болсын дейді де тұрады. Ешкімнен қорықпа?! Құдай берген жанды құдай алады. Əдептен аспа, айтатын ойыңды жалтақтамай айт. «Кіші атам» (менің əкемді бүкіл ауыл осылай атайтын) тірі жүрсе маңдайынан шерткен кісінің қолында өлер еді. – Бұл сөзді айтқанда, əкемді есіне алғанда əпкемнің дауысы тарғылданып кетті.

	Желкесіне байлаған гүлді жасыл шаршысының ұшымен көзін сүрткенде денем қызынып, қабырғам қайысты. Іштей: «Əй, қу ақсақ, енді сен сабақ өткізгенде тұяқ серпімеспін. Кегенге Иван Грозный түгілі Петр Первыйды əкелсең де, аузымды ашпаспын» – деп өзімді-өзім кінəлап, өзімді-өзім жазалап, өзіме-өзім серт беріп жалпылдап жүріп сыртқы есіктен қалай шыққанымды білмей қалдым.

	Тапа тал түс екен. Күн ашық. Сарытаудан соққан жел бет қариды. Нарынқолдан басталатын күре тамырдай қара жолдың бойында зулаған ЗИС машинаны жолмен емес, бұлшық еті бұйраланған сары бураға ұқсас, бір түп ағаш өспейтін сол Сарытаудың қабырғасында жүріп бара ма деп ойлайсың. Одан бері қылт еткен бір үй жоқ. Көктемгі жылылықтың құдіреті шығар, екі ортадан теңіз бетіндегі тербелген толқынға ұқсас сағым жүгіріп өтеді. Жылылық жақындап қалған-ау, тегі. Сол əпкелерімнен қалған жылылықты сақтап, өзімнен кейінгілерге жеткізе алар ма екенмін?





	КӨЗДЕН КЕТСЕ ДЕ, КӨҢІЛДЕН КЕТПЕЙДІ

	(Эссе əңгіме)



	«Өлген қазақтың жаманы жоқ,

	тірі жүрген қазақтың жамандықтан аманы жоқ».

	Абай

	1



	Хасен бажамен үш-ақ рет кездесіппін. Бір қарағанда көрген түстей ғана. Ал алған əсеріммен өлшесем ерекше есте қалыпты. Мүмкіндігімше марқұмның əр сөзін, əр қимыл-қозғалысын сіздерге дəл жеткізсем, бажалық парызым өтелер ме екен деп ойлаймын. Мен де пендемін. Тағдыр жазса пенде шіркін қайда бармаған. Хантəңірі шыңының етегінде туған Досан Арқаның алтын моншағындай Баянтауға Алланың бұйрығымен өмірліксерік тауып барған еді, Хасеннің де дəм-тұзын тағдыры сол жерден, сол үйден жазыпты. Жазмыштан озған кім бар. Өмірге өкпе жоқ. Текті атаның баласына кез болыптық. Атақты əулет. Тарихтың тарлан бозы, Қожа Ахмет Иасауи кесенесінен топырақ бұйырған Тайкелтір бидің ұрпағы екен. Менің де ұлы аталарым өз заманында қол бастаған «Жанбота батыр, Жанбота би, Жанбота болыс» екен. Ағасы Байбота Меккеге барған ең алғашқы қажы. «Байбота бидің шешімін мойындамаған адам шекпенін теріс киген шығар» депті кезінде. Менің заманымда оған мəн беріп жүрген кім бар. Əркім өз текешегіне тегін шекпен кигізіп əлек болып жүр емес пе? Мен əкесін, ағаларын Отан соғысы жалмаған ХХ ғасырдың жетімімін. Алланың Ақ өлімімен өтсек арман жоқ, саясаттың қанды соғысынан жетімдік көрген ең соңғы жетім біз-ақ болалық. Ұрпағымыздың ұрпағы жетімдікті көрмесін. Кейде сол күндерімді еске алсам, жолдастарым «Жетпіске келгенше жетім боласың ба» деп əзілдейді. Оны енді ұмыту мүмкін бе. Əй, мүмкін емес.

	Сол жетім де жетілді. Құдай қосты. Өмірліксерік таптық. Өз үйіміздің керегесін керіп, шаңырағын көтердік. Халқымыздың қасиетті дəстүрі бар. Құдай қосса, мың жылдық құда болады. Осы жауапкершілікті атқаратын əке жоқ. Аға болғанымен баяны жоқ. Бірінің жұмыстан қолы тимейді. Екіншісі: «Осы ауылда не көп, қыз көп. Солардың біреуінің етегінен ұстаса болмас па еді. Жетім жетілсе, жер шетінен үй салады» – деп шықты. Қайдан білсін, бүкіл ауданның беті жылтыраған қыздарына «ғашық болып» хат жазғанымда біреуінің менсінбей қойғанын.

	Не керек қарындасым Кекілді ертіп, Хадиша екеуміз Баянтауға аттандық. Қарағандыға бардық. Қалада Бикеш деген Хадишаның жездесі Хасен бажаның əпкесі тұрады. Хадишаның студент кезінде іздеп барып танысқанмын. Көңілдегіні көзден түсінетін білікті адам. Алғаш кездескеннен ағайындай сыйласпыз. Ақсақалы да аяулы жан. Елі құрметтейді екен. Сол үйге түстік. Құшақ жая қарсы алып, сый-құрмет көрсетті. Иманды болғырлармен өмірден өткенше ыстық ықыласымыз суымай сыйластық. Əлі де қиналғанда құрметтеп қол созған сол адамдар көзден кетсе де, көңілден кеткен жоқ. Аруағы риза болсын.

	Қарағанды қаласына барған соң домалақ автобус жалдадық. Жүргізуші қырықтың қырқасына шыққан азамат екен. Артық сөзі жоқ, дембелше қара. Үлкен бесінде Сəтбаев совхозының Алексеевка деген бөлімшесіне жеттік. Хадиша осы жерде үлкен əпкем тұрады деген. Сол үйге келіп түстік. Үлкен бажам Мұқан деген азамат елуді еңсеріп, алпысты алқымдап қалғандай. Шаралы қара көзбен ойлана қарады. Совхоздың атақты жылқышысы екен. Шөлдеп келген бізге қымыз құйды. Балдай. Екінші кесесін сұрап іштім. Жадағай жалпаңы жоқ. Сөз қадірін білетін адал еңбек адамы. Қайын əпкем қанатымен су тасыған қарлығаштан аумайды. Кенже сіңлісін аялап, аймалап жүр.

	Ең негізгісі енем сол үйде қонақтап жатыр екен. Хадишаның айтуында сол əулеттің ықпалды бəйбішесі, көрмей тұрғанда «Мығым қара болар» деп елестетер едім. Қателесіппін. Қазақтың жөн білер бəйбішесі деп кез келген ортаға апарса ойып ортасында отырардай, орынды жерде бабалардан мұраға қалған мақал-мəтелмен өрнектей сөйлейтін, алымды да шалымды ақ бəйбіше екен. Орайы келгенде жаза кетейін туған анамдай аялады. Бұл кісіге атқаратын қызметі көп-ақ еді, оған ажал жеткізбеді. Тоқсаннан асқанда өмірден өтті. Мəңгілік не бар дейсің.

	Жақтауында кестесі жоқ ақ кимешекті аққудай ақ бəйбіше жасыл шолақ жең камзол киіпті. Етегі кең ақ көйлекті енем иненің ұшындай ойлы көзімен бəрімізді шолып өтті. Бəйбішенің əр қимылында бекзаттық та, тəкаппарлық та бар. Бəрімізді сырттай іштен сырғыта сынап та, мінеп те үлгергенін қу ішім сезіп тұр. Шалғы мұртын сипап тастаған үлкен бажам үйге кіруімізді өтінді. Біз жүргізушіге жол беріп, арқалықтардың қоржын бас үйіне кірдік. Тағы да төрге жүргізушіні отырғыздық. Шай келгенше жол михнатын, ауылдан қашан шыққанымызды əңгімеледік. Енем көсем сөзді шебер қиылыстырады екен. Кейін бағаласам ол кісіге бір де бір ұрпағы тартпапты. Жетпісті желкелесе де, өңі ақ жібектей. Сөйлеген шақта сабырмен бастап саралап бір кеткенде жаның ұйып, жақсы əсерде отырасың. Халықтың нақылымен қайырып Бұқар жыраудың ойлы да отты термелерімен қуаттандырып бір шайқап өтті. Байқаймын, бізді бала-шаға санап назарын құда сен боларсың дей ме, шоферға тастап бір іркілді. Шофер бір күндік жолдасқа, қырық күн сəлем айтатын қазақтың өз заманындағы жуан бұтағы емес пе, əрі кемедегінің жаны бір біздің де көңілімізге қарап қиналақтап əрең отыр.

	Дəстүрді, салтты жақсы білетін енем бір жылға жуық құда болып келмегенімізді, енді құда болып келе жатқанымызды хабарламай сау етіп келіп түскенімізді айтып, тұқыртып тағы өтті. Шофер қара терге түсті. Дастарқанға бата жасаларда отырғандар төрдегі құдаға назар аударды. Жүргізуші қипалақтап сөйлей алмай, ырым жасады.

	Енді бір сəт ақ бəйбіше аялдар деп ойлап едім, олай болмады.

	Көсіліп сөйлеп кетті. Шыдамадым.

	– Апа, – дедім. Ол кісі көз қиығын тастады. Отырғандар жалт қарады.

	– Құда менмін!

	Үлкен қайын апам таңдана қарап мойын бұрды...

	– Не дейді? – Енемнің даусы қатаң шықты. – Күйеу бала қайда?

	– Үнінде үркек үрей бар, қызым күйеу баласыз сопайып туыстарын ертіп келді ме деген күдік... – Іркілмей сөз бастадым:

	– Сыйласаңыз төрде отырар құдамын. Қинасаңыз күліңізбен бірге сыртқа шығып, суыңызбен бірге үйге кірер құлыңызбын, – дедім. Даусым байқаймын, тарғылданып шықты.

	Тылсым тыныштық орнады. Кімнің не ойлағанын бір Алла біледі. Ол кезде жалындаған жас едім. Лаулаған өртке, қаулаған селге қарсы жүрмесем, бар сыбағамнан құр қалармын деп ойлайтынмын. Ақиқаты да сол. Басқа замандастарымды қайдам, өз басымды қорғайтын, сөзімді сөйлейтін жөн білер туыс жоқ. Туыстуған жоқ емес, бар, бірақ бар қадір табары жоқ-ты. Заманның əртүрлі дертіне шалдыққан, көзі бар да көлеңкесі жоқ. Сөзі бар да берекесі жоқ. Тəуекеліме басып бар тарихымды, ата-тегімді, заманында қазақтың жұлдызы болған азаматтар араша сұраған Жанбота батыр, бидің бір бұтағымын деп кешірім сұрадым. Сəл тыныштықтан соң енем сөйлеп кетті. – Мен кемсініп отырған жоқпын. Ұлы жүз Үйсін баласын Бұхар бабам құрметтеген мен қайда барамын. Мен сол Бұхардың сегізінші буынымын. – Бəйбіше қасиетті бабасының рухына тəубе етті ме, бір дем үнсіз отырып сөзін сабақтады. – Ел иесіз, жөн киесіз болғаны өмірді құлазытып, көңілді көлеңкеге айналдырғаны көкірек шеріңді қозғайды, балам, – деді.

	Тегінде жүйелі сөз жүйесін тапса, мал иесін табатыны рас. Осы сөзден кейін арамызда жылылық қалыптасты. Үлкен бажам сыртқа шығып кеткен, үлкен бір сарыбас қойды жетелеп келіп бата сұрады. Тартынбадым батаны бердім де жібердім. Көрші үйдің келіншегі болу керек, «Құдай күйеу бата беруші ме еді» – деп тамсана қалды. Оған ешкім мəн берген жоқ. Өз басым алғашқы келгендей емес, еркін тыныстай бастадым. Қазақ «Адам сөйлескенше, мал сүйкеніскенше» деп бекер айтпаған ғой.

	Ертесіне Баянауылға аттандық. Ақбет таудың етегіндегі Сабынды көлді жағалай шаңырақ көтерген елді мекен сұлу қыздың ақ тамақты алма мойнындағы алтын алқадай. Алуан түрлі бояумен боялған шатырлар сол алқаға дəнекерлеген алуан түсті асыл тас секілді. Сабынды көл деген атауына қарай шынымен-ақ сабыны бар болар деп іштей жорамалдағанмын. Ол жорамалым дұрыс емес екен. Айдын көлдің мөлдір суы самал желпіген көгілдір жібектей толқығанда көбі көл бетінде көлбеңдеп, жағасын сүйіп жалт-жұлт ойнап еркелеп жатады екен. Ерке қыздың ернін жібіткен ыстық леп кімнің іңкəрін жауламайды. Көрген шақта көңілім ауып, аңсарым айдын шалқар Сабынды көлде жүзді. Дариға-ай десеңші... өткен өмірдің əр секунды қымбат-ау...

	Мүмкіндігіміздің келгенінше салт-дəстүрді орындадық. Енеміз білімді адам ғой, кешегідей емес, бізге қорғаныш болды. Келесі күні Қарағанды облысы, Қарқаралы ауданы, Бахты совхозында директор болып қызмет атқаратын Хасен бажам келе жатыр деген хабар жетті. Бұған жетпістің мол ішіндегі қайын атам Əділхан қария да қуанып қалды. Əділхан сұңғақ бойлы сабырлы, салмақты адам. Кейбіреулер секілді секірме сөзі жоқ. Қуанғанын да, кейігенін де білу қиын. Барлық адамда өзіндік бір мінез болады. Одан бұл кісінің де құралақан емесін сеземін. Қазірше сыр берер емес. Ал қайын ағаны ел Қаратай дейді. Негізгі есімі – азан шақырып қойғаны Нығымет. Қайыңның безіндей шымыр қара. Бадырақай қара көзі жыпылықтап күле береді. Қазірше, отбасы болып ұйғарған шешімді бұзбай құп алады. Əдемі шымшыма əзілі бар. Аудандағы автодүкеннің қожасы. Кеңес дəуірінде бұл қарапайым жұмысты ісіне адал, аузына берік адамдар ғана атқаратын. Бүкіл шетелден келетін дефицит солар арқылы иесін табатын. Демек, қайынаға қаражаяу емес.

	Ал келіншегі Рымтай жас кезінде ботакөз, ауылдың бар жігітінің аңсары ауған қыз болған шығар, бұл күнде оны айтатын кім бар дейсің... Келіншек кезінде де керімсал. Ойына алғанын əлдекімдер секілді бүркелемей бетке айтатын ақжарқын адам екен. Ə, дегеннен тіл табыстық. Дүниеден өтер-өткенше сол сыйластығымызды кір шалмады. Иманды болсын. Осы бір қарапайым отбасын елдің жасы да, кəрісі де сыйлайды екен. Өзім құдай қосқан құда, өзім күйеу бала. Атқаратын міндетім аз емес. Қадірлі осы ауданда колхоз, совхозды басқарып жүріп туған жері, туған еліне қызмет бабымен ауысып кеткен сыйлы бажамды күтіп, уақыттың өткенін есептемедік.

	Əділхан қария үйін Ақбет шоқысының етегіндегі кең аңғардың күнбатыс қабырғасы басталатын дөңге салыпты. Баянауылға кіретін күретамыр жол бір кезде Сабынды көлдің күншығыс қапталын айналып, АН-2 самолет қонатын бекетке жетпей автовокзалдың бүйірінен түртіп өтетін. Сол жолдың оң қапталындағы тайдың жалындай күдірейген қат-қат тасқа өскен Баянтаудың шыршасының түбіндегі терезесі Сабынды көлге қарайтын аласа шатырлы, көк есікті құстың ұясынан айнымайтын үй дəл қазіргідей көз алдымда...

	Өмірде бəрі өзгереді. Енді бір ширек ғасырдан кейін сол жерде жиырма бес қабатты əсем ғимарат тұрар, заман тыныш бо лып лəйім солай болсын, ал естелік өзгермейді. Тарих дегеніміз сол шығар... Кейінгі ұрпақ əкелеріміз осындай өмірді басынан өткеріпті-ау дер...

	Адамның арманы көп. Меніңше, соның ең бастысы ұрпағының ержетіп, көздеген мақсатына жетуі. Ата-енем де қызының теңін тауып жыламай өмір сүруін тілеген шығар... Болашаққа кепілдік беру қиын. Бірақ тілектері орындалды. Сол қуаныштарын құттықтай келген ағайын, туыс, дос жарандары көп-ақ. Келушілердің пейіліне қарай біреуіне құдалық, екіншісіне күйеу балалық қызмет атқардым. Бір данагөй: «Бар адам өмірдің əртісі... Оны бірақ өзі байқамайды» – деген екен. Мен өз рөлімді таланттылықпен орындап шықтым. «Босқа мақтан» деп, менің қайын жұртыма барғанымды көрген, тойыма қатысқан бұл күнде ел ағасы болған, елінің сыйлы азаматтары Мүбарак, Рахметолла Махметовтей ХХІ ғасырдың ақсақалдары, ХХ ғасырдың жігіттері айтпайтынына сенемін.

	Кім жақсы болғысы келмейді. Мен де сол пенделердің бірі емеспін бе, барымды салдым. Сөйтіп титықтап жүріп төргі бөлмедегі диванға барып қисайсам, ұйықтап кетіппін. «Ұйқы атасы» деген емес пе. Үстіме зіл батпан бірдеме келіп құлады. Тұншықтырып езіп барады. Өз ауылымда бетіне жан қаратпаған сотанақтың бірі едім. Мектеп оқушылары емес, ұстаздарым талабын ақылмен айтып орындатпаса күш, ашу-айғайға бас иіп бағынбайтынмын. Тұншығып барамын. Бар қуатымды жиып, бұлқынып кеттім. Үстімдегі жүк түсті. Тер-тер болып кетіппін, сырғып түскен жүкке ызаға булыға жалт қарадым. Басында бұйра шашы бар, ат жақты, екі беті нарттай қызыл, ұзын бойлы, кең кеуделі азамат галстугін түзеп күле қарап отыр екен. Егер осылай жайбарақат қарамаса, əлім жетпесе де тұмсықтан бір перер едім.

	Қарсысында жалпақ бет келгеннен бері жақсы таныс Тақан отыр. «Бажам, Жақанның ағасы осы болар» деп ойладым. Ұзын сирағы ортадағы тағам толы столдың астында жатқан бажам осы отбасының еркесі екен. Мансап, қызмет пендені кейде шеңберінен шығарып жібереді ғой. Ол терге жамылған маған əжуа күлкімен қарап: «Əй, мынаның жаны бар екен», – деді. Мен аяғымды жиып, кеудемді тіктедім. Сол кезде Хасен «Алматының жалаңаяқ студенті сен боларсың, ə?» – деді.

	Мен бейтаныс адаммен алғаш кездескенде əркезде əкемнің ағасы Қосай шешенді еске аламын. Біздің тұқымда одан өткен тілмар адам жоқ-ты. Менің бала кезімде ауылымызда ақыл айтар бес қария болды. Байқасқа, Ысқақ, Бəтекбай, Мыңжасар, Белқожа, осылардың бəрі Қосайға жүгінеді. Кейін даңқты əулие батыр Райымбек Түкеұлы Ханкелді батыр немересін алғаш рет зерттеп, ел аузындағы аңыз деректерді Мемлекеттік мұрағатқа, Тарих инстутына өткізген орманшы Қабылбек Сауранбайұлы қосылды. Сонда адамдар жайлы пікір айтылады. Сол сəтте ұнатпағандарымды «ол жаман адам» дер едім. Сонда Қосай ойланып, сəл отырып: «Əр кезде есіңе сақта, ең алдымен адамның жанынан жақсылықты ізде. Бір жамандық кімнен де табылады» – дер еді. Бір əулет патшадай күткен, өзім асыға тосқан, үстімде бурадай аунаған бажама ойлана көз салдым. Мені кейіді, ренжіді деп отырған ол жоқ. Жайдары, жайсаң күйде. Əлгінде ғана есіме алған Қосай атамның сөзі санама сақ ете қалды да «Ассалаумағалайкүм» – дедім. Бажам зор денесін жиып, сол күлімдеген күйі ернін жыбырлатты. Мен соған да мəз болып қалдым... Орнынан тұрды. Ұзын бойлы, зор денелі, екі иығына екі жігіт еркін отырардай Хасен бажамның пормына көңілім толды. «Кімнің төрт құбыласы тең дейсің. Қосай айтқан бір кемшілік өзімде де бар ғой, осылар келгенше жатпай, тоссам нем кетер еді» деп ойладым. Ол диванда отырған менің төбемнен тəкаппарлана қарап, «Күйеу бала сенсің бе?» – деді. Мен басымды изедім. Сол сəтте үйге қайын əпкем Қанипа кірді. Жасы отыздан жаңа ғана өткен, киіктің лағындай қараторы келіншек. Киім киісі жарасымды-ақ. Бастықтың əйелі екені алыстан-ақ айғайлап тұр. Бажамдай емес, жайраңдай күліп келіп амандасып, бетімнен сүйді. Шіркін, жылы көңіл, жылы лебіз-ай, сенің құдіретіңді жат елде, жат жерде жүргенде ғана бағалайды пақыр пенделерің... Қайын əпкемнің бір ауыз лебізі лезде көңілімді көтеріп тастады. Жансерігін көрген соң, бажам да көңілдене түсті. «Бажамның басын тырнайын деп едім, қонақтығын сыйладым» – деді Хасен.

	Сөйтіп маған жасаған астамшылығын жуып-шайды.

	Бажам қазы-қартаға, арақ-шарапқа толы кең дастарқанға жақындап, «Отырмаймыз ба» – деді. Орнымнан көтеріле беріп едім, оның лебінен шыққан қышқылтым иіс бұрқ ете қалды. Небір асыл азаматтарды адастырған сұм заманның зəрі ащы екен. Мен үйленгенге дейін арақты аузыма алмадым. Ол тəрбиенің ерекшелігінен, қаталдығынан емес, қаражаттың тапшылығынан ішпедім. Хасеннің ыңғайын күткен қайын жұртым екі-үш рюмкадан кейін құтынып шыға келді.

	Үлкен сары самауырынды көтеріп жақсы жеңгеміз Рымтай да жетті. Ел сыйлап, ер сыйлап ысылған Қанипа айналасын қайрақтай жанып, дастарқан үстіндегі тамаққа жан бітті де кетті. Қашанда белсенді Рымтай жеңгеміз бізді таныстырып өтті. Отырыс кыза түсті. Бажам халықпен араласып ысылған азамат емес пе? Кекіл екеумізден басқасы сыралғы, сызылтып əн салды. Сылқылдаған күй тартылды. Хасеннің əн айтатын өнері бар екен. Жерлесі, исі қазақ халқының мақтаны Мəдидің «Қаракесегін» мен дейтін əртістен кем шырқамайды екен. Əу демейтін қазақ жоқ, бояғымды қалыңдап жақса, мақтаса дегенім ғой, менің де елірмем жетеді. Барымды аямадым.

	Хасен бажамен келесі күні «Енді кездескенше сау-саламат болалық» деп қоштастық. Хасеннің Баянауылда тұратын Əнуар, Тақан деген екі жиені үшеуміз Сабынды көлдің арғы жағасына дейін ұзатып салып қайттық.

	Қаншама əмпай-жəмпай болғанымызбен көңілімде: «Мені кемсітті-ау» деген доқ қалған. Қып-қысқа уақытта қым-қиғаш өмір тартысы өтті де кетті. Егер осы естелік əңгімемде сол шақтағы басымнан кешкен жайды жаймашуақ етіп баяндасам жасанды, жағымпаздың жалпаңы болып шығар еді. Əр адамның ғұмыры өзінше бір тарих. Сол тарихты қаз-қалпында көрсету парасаттылық. Жылтыр тарих мейлінше ешкімге де керек емес. Естелік оқылса ғана естелік.



	2



	Өмір – үлкен өзен. Əр адамның тартқан тауқыметі, татқан дəмі, өсіп-өнуі сол ұлы өзенге қосылған бұрым-бұрым бұлақ. Тазасы да, лайы да тарих. Тазасы тағылым алар өсиет-өнеге. Лайы да керек, жамандықтан жирену де пайдалы. Кілең жақсылықты бастан өткізу өмірдің қадір-қасиетін кетіреді. Сондықтан да Алла тағала «Ей, пенде оң-солыңа бір қара» деп ескерту жасайды. Саналы, сауаттылар тəубасына келеді. Төзімсіз, жүрек пен бауырды ұмытып, қампайған қарынмен дем алғандар өзінен-өзі жүнжіп, азып-тозып тынады. Жаратушы Тəңірім мені қиындық үшін жаратқан болу керек. Оған да тəуба. Жетпіске келгенше жетімдікті сезінемін. Сыбағама əлі қолым жетпейді. Өзіме жұмбақ бір дүлей орта жолдан иеленіп кетеді. Мен түсінген өмір мəні оның алуан түрлі исі мұрнына бармайтын, қатарымда тұруға жарамайтын жағымпаз қағып əкетеді. Өз басым оған іштарлық жасамаймын. Өйткені ол тауансыздың тəлейі менен артық емес. Таласып-тармасып тəлейлінің сыбағасын қағып əкеткенімен, сол баяғы керегесі керілдеп, ыңыршағы ырылдап есігіне екі, төріне төрт адам отырмай өтеді. Бардан не пайда, ішіп-жемесең, киіп, күлмесең.

	Жамбаспұл төлеп орыс кемпірдің күркесінде тұрамыз. Мен студент, Хадиша медбике. Бірақ аядай күркемізде күнде қонақ. Анда-мұнда сонау Тоғызбұлақта тұратын анамның сіңлісі Тұрар əпкем май, құртын арқалап айына бір келеді. Келген сайын топырлаған қонақты көріп: «Досатай-ау осынша дос-жаранды қайдан тапқансың. Мына Хадиша қашан көрсем зыр жүгіріп жүреді. Үйің де тар. Өздерің далада жатасыңдар» – деп уайымдайды. Есік қаласында тұратын Хадишаның əпкесі Жəкіш жеті сайын келеді. Үй толы достарымды ол кісі де көреді. Барымызды дастарқанға салғанымызда байдың байлығы астарда болмай қалатындай еді. Байқаймын Хадишаны да, мені де аяйды. Айтуға көңілімізді қимайды. Сондай бір алқып-шалқып отырғанымызда Хасен бажа мен Мұқан бажаның қызы Əлима келе жатыр деген хабар жетті.

	Мұнда қуанбағанда қайда қуанасың. Директор бажам, балдызым бізді де үйі бар деп іздеп келе жатыр. Барымызбен Көкбазарға барып (онда бүгінгідей ағыл-тегіл базар жоқ. Аяғымызға коньки тағып алғандай сырғып коньяк іздедік. Біріміз жездемізді, біріміз бажамызды сыйламақпыз). Əлима мен Хасен ұшақпен ұшып, аэропортқа түсіп, одан бері таксиге мініп үйге келді.

	Төсенсе көрпе, жатса жастық болардай ұшып-қонып жүрміз. Əрине «Ақпанбетсіз» дастарқанның сəні бола ма. Бұл шіркіннің құдіретін жаңа-жаңа түсініп жүрген кезім. Желпінткенде бүкіл тау-тас теп-тегіс боларын бұрын білмеппін. Оу, бір ойқастадықау. Бажам екеуміз атыңнан айналайын «Қаракесекті» шырқағанда соқыр көзден жас ағызғандай əсерде болдық.

	Көңіл шіркін гүл ғой. Сыздаған жан дүниесін біздің қарапайым құрметіміз мұздай ерітіп жіберді ме, Хасеннің, алғаш көргенімде анау-мынауға иілмейтін, өр көңіл, қажырлы да қайратты жігіттей əсер көрсеткен Хасен бажам «Қаракесекті» айтқанда ерекше толқыды. Əн əуезі аяқталғанда, Хасеннің шаралы көзінен бір сəтте мөлдір тамшылар ыршып-ыршып кетті. Мен оны сол сəтте əннің құдіреті деп түсіндім. «Арқаның алмас қылыштай Мəдиін тебірене түсінгендік» деп бағаладым. Мəди жайлы жазылған дүние аз емес. Ел зердесінде сақталған аңыз əңгімелерден де мол хабардармын. Оны талдау артық болар. Сол Мəдидің тағдырын Кеңестік заманда, «тең құқылы» деген жасанды «азаттығын» иемденіп, бар атақ-абыройы бір басына жетіп артылатын Хасен баяғы заман болса, егеулі найза қолға алып туған жерін қорғайтын батыр болар. Хасеннің жылағанын Мəдиді, Елді, Жерді сүйгендік деп ұқтым.

	Кейін сол атақ-абыройдың құны жүз қойға тұрмай Коммунистік партияның қатарынан шығып қалғанын естігенде кеудем шерге толды. Хасен осы жолы балдызын, бажасын ат сабылтып іздеп емес, артына шоқ байлап партиядан шығып Орталық партия комитетіне шағына келіпті.

	Сол жылы көктем ерте келіп, жаз аптап ыстық болып басталған. Арқаның шопандары қыстан күйлі шыққан қойларын қырқып, жайлауға шығады. Аяқ астында «Бахты» совхозының жайлауында бұлт көтеріліп түс ауа қаздың жұмыртқасындай бұршақ екі сағат тоқпақтайды. Осы табиғаттың дүлей апатынан екі қора қой өледі. Сол үшін кешегі озат шаруашылықтың абыройлы директоры Хасен Смағұлұлын партиядан шығарып, орнынан босатып тастаған. Кеңес тəртібінде партиядан шығу күресінге тастаған ескі галоштан да жаман деген сөз.

	Алматыға бармақ болған соң Мұқан бажасының қызы Əлиманы ерте келген екен. Сонау неміс фашистері бастаған 1941-ден 1945 жылға дейін созылған соғыста от пен оқтың арасында қан кешіп жүргенде жүрегіне басып «Партиялық билетім жоғалғанша мен өлейін» деп күрескен, қызыл билетті жүрегіне басып жүріп тіршілік еткен адамға бұл соққы оңай емес еді. Партияға, оның қатарында болуды осыншалық биік дəрежеге көтеру тарихта ешбір қоғамда жоқ шығар. Рас, Никита Сергейұлы өкімет басына келгеннен кейін Коммунистік партияның қатарына өткендер Хасен дəуірінде партияға қосылғандардан өзгеше. Бұлар «Отан, партия үшін» от кешіп, құрбандық болатындар емес, мансап іздегендер. Арзан атақ-абыройдың құлдары еді. Менің бұл пікіріммен көбі келіспес. Алайда Сталин уағында партияда мүше болғандармен, Хрущев уағында мүшелікке өткендердің арасында үлкен айырманың бары рас. Мүмкін, араларынан бірді-жарым жанкештілер табылар. Қалғанының көбі менің замандастарым, қарақан бастың қамын ойлаған тектен гөрі, Дзерженскийдің тері шапанына бола баласына қарамайтындар екенін теңдік алғаннан кейін де көрсетіп жүр. Олар ет пен терінің арасындағы сары су. Қоғамды сол зілзала сары судан тазалағанша қарапайым халық талай-талай жапа шегеді. Сол мөлдір заман болашақ ұрпақтың талайына бұйырсын...

	Партия деп ғұмыр сүрген, сол партияның болашағы үшін біреуді мақтаған, біреуді қатты айтып ренжіткен жанкешті мұрагердің бірін Хрущовтың солдаттары күресінге лақтырып жіберіпті. Қазақстанның Орталық Партия комитеті қорғай алар ма екен?

	Егер шындықты жазсам, бажамда алғашқы кездескендегі кеуде де, менмендік те жоқ. Ол байыпты да байсалды. Ойлаған ойын ортаға салып ақылдасқыш. Ең негізгісі «Мен партиядан шығып, директорлықтан босап қалдым» деген күйреуік те жоқ.

	Жағымпазданып, жанталасып жүріп қолы жеткен қызметтен кеткен күні суға түскен тышқан секілді болған сүмелектің талайын көрдік...

	Мен осы жолы табиғатынан табанды, өнер дегенде өңешін кесіп беруге бар, жаны жайсаң, дүние-мүліктің көзіне қарамайтын жомарт жүрек, нағыз қазақпен кездестім. Жақсы бажамен танысып, түсінісіп табыстым. Бірер күн өткен соң «Орталық комитетке өтінішімді тапсырайын» – деді. Өз басым партия тəртібінен бейхабармын. Кеңес бере алмадым. Бірақ ойландым. Ертеңгі шайдан кейін Хасен тілегін қайталады. «Ойлану керек. Жоғарғы орынға қайта-қайта өтініш арыз жаза бермейсіз. Əрі олар қабылдай да бермейді. Ақылдасалық» – дедім. Хасен уəж қайырмады. Келіскені деп ұқтым. Тоғызыншы линияда Хадишаның немере ағасы, профессор, Ауылшаруашылық институтының байырғы, тегі құрылғалы іргетасын қалаған абыройлы ұстазы, белгілі ғалым Нұғыман Баяндин тұрады. Қазіргі Төле би даңғылында жекелік үйі бар. Оның əкесі мен Хадишаның əкесі немере. Бүкіл Баянауылдағы əулеттің ұрпағын білімге жетелеген ақылшы аға. Қолынан келгенше кімкімге де пана болған аяулы азамат. Нұғыман ағаның өмірі өзінше бір қалың кітап. Ағалық мейірімін көп көрдім. Нұғыманның мыңнан бір қазақта ғана болатын əділдігін, өзекжарды бауырмалдығын жазуым керек-ақ еді, уақыт таба алмай келемін. Мүмкін осы парызды атқара алмай өтермін де... Хасенге сол кісіге барып сəлем берелік деген ұсынысымды айттым. Ол да үндемеді. Байқаймын, ол кісіні партиядан шығып қалған жан азабы мазалайды. Елге жария еткісі келмейді. Мүмкіндігінше сездірмегенсиді. Біздің заман көңілдегіні көзден көретін заман ғой. Ұлы аталарымыз да сондай сұңғыла болған əрі олар сөз түсінген ғой. Əрі пəленше ақсақал айтты дегенге бір ауыз сөзге сенген. Біздің замандастарымыз соттың шешімі немесе нотариустің мөрін əрең-əрең мойындаймыз. Бұл адамның құнының арзандағаны. Бірақ өмір сүруіміз керек.

	Хаскең сəлден кейін: «Жарайды Нұқаңа сəлем берелік. Келе салғанда сəлем беріп бару керек еді. Мен жұмыс бір жағына шықсын деп едім», – деді. Хадишаны, Əлиманы ертіп үйден шықтық. Демалыс күні – жексенбі. Шіркін Нұғыманның жүрегіндей кең жүрек кімде бар. Бүкіл Баянауылын көргендей жайнап, еңселі бойымен елпелектей қозғалып, Хасенге қошемет құрмет жасап жүр. Əлимадан əке-шешесінің амандығын сұрап, ел ақсақалдары Түсіпті, Смағұлды, Халидолланы есіне алып ағынан жарылды. Сол сəтте «Шіркін елді сағынса Нұғымандай сағынсын» деп ойладым. Жас кезінде жігіттің сұлтаны болған ғой. Ат жақты, қыр мұрынды, шарасы кең қара көзі күлімдей қарағанда қалың қара қасы керіліп, керемет бір нұрлы шырайға енетін. Сондықтан да болар, ХХ ғасырдың басындағы көше бойлай мəуелі алма бақ өсетін əсем Алматының айдай ақ аруының бірі Қонаев Меңдіахметтің ең сұлу қызына үйленгені. Ол кезде Баянауылдан келетін Нұғыманның туған-туысы көп еді, жас ұстаз, махаббаттан бауырлық парызды артық деп бағалайтын Нұғыманды тағдыр екіге бөлді де жіберді. Одан кейінгі жеңгеміз де жақсы адам еді. Қабақ шытқанын көрмедік. Шындықтан сөз бұзылмайды. Менің де бір басымнан артылып төгілетін пенделігім бар. Ұлы атам Сүйіндік шешен. Өз дəуірінде дуан биі болыпты. Үш жүздің азулы алғыр билері бас қосқанда «Сүйіндіктің сүйкемесінен сақта» деп əр ойын орнымен, əділ айтқан. Сол Сүйіндікті жақсы білетін, өнегелі сөзді, өміршең өнегені жинатын сұңғыла Нұғыман менің сөз саптасыма қарап, сол ұлы атамның бір тамшы қаны бар деп бағалайды-ау шамасы, ара-тұра есептесетіні бар-ды. Көңілді отырып ас қайырдық. Оңаша бір қалғанда Хасенге «Орталык комитетке бару жайлы кеңессек қайтеді» деп едім. «Мазалап неге керек» – деді.

	Үйге қайттық. Бажам көңілді. Əлима мінезді келіншек. Алғырлығы да, алақашпалығы да бар. Қай қылығына жіп тағарсың. Хасен оңашалана бере: «Кешке тарта сыйлас танысым, Су шаруашылық министрі Сұлтан Сəрсенбаевтың үйіне баралық», – деді. Мен: «Бəріміз барамыз ба» деп едім, Хасен соңымызда келе жатқан Хадиша мен Əлимаға мойнын бұрып: «Хадиша екеуіңді таныстырып кетейін. Əкей мен шешей Сұлтанның да, Ғалияның да ата-анасын жақсы біледі. Əлимаға онда не бар» – деді. Мен ғой келістім. Бірақ Əлиманы жалғыз қалай тастап кетеміз. Үйге жеткеше ойлап орайын таппадым. Хадиша мен Əлима үйге кіргенде ойымды Хакеңе айтып едім, əдетінше бетіме күле қарап: «Үйде қалсын. Жылайтын бала емес. Ол бір іске айналған кезде ақырын шығып кетеміз», – деді. Дəл сол айтқанын орындадық. Сұлтан Сəрсенбаев ақжарқын азамат екен. Бейне баяғыдан бірге жүргендей ойын-қалжыңымыз жарасты да кетті. Жаны таза жақсыға адамның алыс-жақыны бірдей. Галя əпкеміздің бауырмалдығын айтып жеткізе алмаспын. Хадишаның бірге туған əпкелерінің өзі маған «бұл қандай адам?» деп сынай қараған-ды. Ал Ғалия əпкеміз басқаның емес, менің ардың-күрдің мінезімді күле қабылдап қанаттандырып жіберіп еді, мақтаншақ Досан желпілдеді-ай десеңші. Ғалия əпкеміз:

	«Бұдан бұлай Хадиша екеуің шақыртпай келіп тұрыңдар. Үйге қонақ келгенде Сұлтанға іні болып қызмет істе» деп тілек білдірді. Мен секілді ағаның ыстық алақанына зəру болып өскен жетімге бұдан артық еш дүние керек емес еді. Мүмкіндігім жеткенінше сол тілегін орындағандаймын. Кейін жан досым қазақтың жарық жұлдыздарының бірі –композитор Əсет Бейсеуов екеуміз аяулы аға Сұлтан мен Ғалия əпкейдің дастарқанында талай-талай болдық.

	Мен жақсы адамдардың жақсылығын көп көрдім. Жақсы ағаларыма айтар алғысым шексіз. Бұл күнде біреуден ілгері, біреуден кейін өмір сүріп жүрмін. Артықпын десем де, кеммін десем де, асқандық болар. Қандай жетістікке жетсем, соның бəрі жақсы азаматтардың шарапаты. «Адамның жақсылығы сол адамнан қайтады, Құдайдан қайтады» деген менен бұрынғы өмір сүргендер. Сол рас. Қазір көбі жер бесігіне бөленді. Маған жасаған жақсылықтары кейінгі балаларына бұйырсын. Тілегімді Алла қабыл алсын.

	Темекі тартып сыртқа шыққанда Хасекеңе: «Осы кісімен ертеңгі баратын жұмысыңыз жайлы неге ақылдаспайсыз», – деп едім, ол бетіме барлай қарап сəл аялдады да құп алғандай кейіп танытты. Жоғарыда түсінетін адамға біраз сыр жаздым. Айтылмай қалған бір құпиям – қолымдағы көзірлерді дұрыс пайдаланбадым. Енді сараптасам, сол кездегі қазақтың небір нарқасқасымен араласыппын. Элиталарына еркелеппін. Еншіме жұмсамаппын. Алатаудай асқар асу Асанбай Асқаровтың ағалық ақыл-кеңесін əншейінде айтылатын əзіл-қалжыңға айналдырыппын. Балақтағы бит басыма шыққанда өкіндім. Қайыңдының қайқы төс қыранындай Қазтай Ұлтарақовтың ұлық сөзін Сөгетінің желі құрлы бағаламағаныма қара жолдың бойында өткен машинаға қол көтеріп тұрғанымда қапаландым.

	Қазақта «Жаман бірін айтамын деп, бəрін айтады» деген бір ілме мəтін бар. Алпыс ағайын, қырық нөкер бізде қашаннан бар ғой. Сұлтан Сəрсенбаев ағаға жалғыз бармаймын. Құрығанда бір жолдасымды ерте барамын. Журналистер сөз таба білетін, алысты жақын, жақынды жан бауыр етіп кететін жақсы адамдар ғой. Солардың біразы екі-үш ай өткен соң қызметі өсіп кетті. Бірде Сұлтан аға: «Жұмыс қалай?» – деп сұрады. Баяғыдай «бəрі жақсы, аға» деп жауап бердім. «Жақсы екенін білемін ғой. Жауапкершілікті кеңейту керек қой», – деді. «Бізге мансаптың керегі не? Жақсы жазу керек» деп едім, Сұлтан аға жайраңдай күліп креслосына отыра бере «Жақсы жазу үшін жақсы тұрмыс, жақсы көңіл-күй де керек» – дегені бар-ды.

	Дер кезінде түсінбеппін. Дəл аға айтқандай екен. Мен бір жамбаспұл төлейтін үйден екіншісіне көшіп жүріп уақытты өткізіп алыппын. Өткен өмірді қайтара алмаспын. Осы деректі көңілі құлап оқыған пенде болса мен жіберген қателікті қайталамасын деген оймен жазып отырмын.

	Иə, мен Сұлтанға айт деген пікірді көп Хасен ойланды. Отырыста талай сəті түсті. Орайлы шақта өзімнің айтқым келді. Тəуекелім жетпеді. Үшеуміз қалғанда тамағымды кенеп, Хасенге айт деп ым қақтым. Хасекең терлеп кетті. Ақыры қолына ұстаған шылымды шиыршықтап отырып басынан өткен жайды Сұлтанға түгел баяндап шықты. Бұрын біреудің тағдырын шешіп, өзінің ешкімге ісі түспеген адамға оңай емесі белгілі. Иығынан ауыр жүк түскендей кеудесін тіктеп, тамағын қырнады. Əрине ол бүгінгідей бəрін сатып аламын дейтін заман ба. Хасен де тамыр-танысты қажетіне пайдаланып көрмеген, өз еңбегіне сенген азамат қой. Сұлтан оның нарттай қызарған жүзіне шалқалай қарап: «Қамықпа, – деді. Сəл ойланып, – Ер жігітсің. Əйтсе де ойлану керек. Ертең мен бір азаматпен сөйлесейін. Облыс бекітті ме?» – деп сұрап еді, Ха сен бекіттіні білдіріп басын изеді. «Онда Дін-ағаға кіріуің керек. Төменгі бастықтар облыс ұйғарымын бұзбайды» – деп орнынан тұрды.

	Жақсының шарапаты деген осы шығар. Ертесіне кешке келіп Қонаевтың қабылдайтынын айтты. Хасен бажам ерекше толқыды. Əрі Ғалия апайдың ең үлкен жездесінің қонаққа шақырғанын хабарлады. Үш бажа Алматыда тұрады екен. Ғалиядан үлкен əпкеміздің жансерігі Қазақ ССР Жоғарғы кеңесінде жауапты қызмет атқаратын Əбілғазин Хамзадан үлкен бажасы ірі заң қызметкері екен. Кездесу көңілді басталды. Үлкен бажасы да баяндық екен. Бір орайы келгенде «Баянның жақсы жігіттері жақсы қыздарын жатқа жібермеген екен» деп шымшыдым. Ғалия əпкеміз «Хадиша саған қайдан кез болды» деп еді, қолма-қол жауап қайырып: «Асылды асыл алыстан тартады», – дедім. Ду күлді. Бұл үйден де көңілді қайттық. Қашанда жақсы ортаның əсері ерекше ғой. Сондықтан да бұрынғы өткендер «Жақсының жаттығы жоқ» деген шығар.

	Сұлтан аға адресті алып қалған. Айтқан уағында келіп сағат тоғызда Дінмұхамет Ахметұлының қабылдайтынын айтты. Нағыз жолдастық осы. Хасен тынықпақ болып ерте жатқанымен дөңбекшіп ұйықтай алмады. Көп болса əрқайсысы тоғыз шаршы метр болатын екі бөлмеде бəрін көріп, бəрін сезіуге болады. Бажам əлсін-əлсін сыртқа шығады. Ол түні марқұм Хасен бүкіл ғұмырын мың қайта шарлап шыққан болар. Қонағыңда тыныштық болмаса, үй егесі қайбір демалып жарытады. Хасенмен бірге кіріп-шығып жүріп таңды атқыздым. Күн көкжиектен қылтиғаннан қонағым жуынып-шайына бастады. Киімін үтіктеуге келгенде Хадиша тұрып мойылдай қара костюм-шалбары жаңа екен, істі сол жалғастырды. Үйінде бұл жұмыс Қанипадан артылмаған ғой. Əбден жуынып, қырынған бажам киініп еді төре қалпына, яғни директор қалпына келді. Қазіргі Төле би даңғылы мен Айманов көшесінің қилысынан такси ұстап Қазақстан Орталық Партия Комитетінің үйіне тарттық. Ол кезінде, Кеңестің уағында кем дегенде жүз миллиард долларға тұрған бүкіл қазақ бетке ұстаған сəулетпен салынған ең қымбат ғимарат болатын. Сол əсем ғимараттың күнбатыс қапталына жете таксиден шықтық.

	Шіркін, Алматының жазы сұлу-ақ қой. Алатаудың ақ шоқысын арайлы күннің шапағы мың құлпыртады. Етегіндегі жасыл қарағай жібектей толқиды. Аспанда инеге ілінер бұлт жоқ. Бауырындағы сиырдың бүйрегіндей қырат-қырқадағы бау-бақшадан аңқыған жұпар иісті ертеңгі салқын самал желпігенде дүниенің рақатын сезінесің. Хасен такси ұзаған соң көз қиығымен маған қарады. Байқаймын толқулы. Костюмының жан қалтасынан сигарын алғанда саусақтары дірілдеп кетті. Оны білдіргісі келмеді ме, көңілін көтеріп, жайраңдай күлдім де:

	– Жол болсын, Хасен аға, – дедім. Ол рақмет айтып:

	– Осы жерде күтесің ғой, – деді. Құптап басымды изедім. Ақиқатын айтқанда мен Хасеннен артық тіледім. Өмірлік серік адамның уайымсыз-қайғысыз болғанын кім армандамайды. Ол ойнап-күліп жүрсе, ұсынған қара шайың бал татымай ма? Қайғырып уһілегенде кең кеудесі айырылардай болып отырса, берген қазы-қартаң қара топырақтай емес пе? Хасен қызыл мəрмəр баспалдақпен кең қақпалы есікке қарай көтеріліп барады. Қандай ойда, қандай жағдайда жүріп бара жатқанын түсінемін. Сол сəтте қалтамнан блокнотымды алып бір шумақ өлең жазғанмын. Ширек ғасырдан астам қалтамда жүрді десем, артық дей көрме, ағайын.

	Айхай шіркін, тіршілік алмадым ба бағалай,

	Тұрмын қазір түйінін тағдырымның таба алмай.

	Еткен еңбек, төккен тер таразының басында,

	Ұстараның жүзіндей қылпылдаған заман-ай.

	Бұл дер уағындағы жан тебіренісі. Екі көзім Хасен кіріп кеткен қайың есікте. Ғимараттың төрт жағында да есік бар. Осы үйде қызмет атқаратындар солардан кіріп-шығар. Алайда Хасеннен басқа адам кірген жоқ. Шыққандарды да көрмедім. Тосқан қиын ғой, əне-міне шығады деп күткенде көз алдың қырық құбылады екен.

	Оу бір шақта қайың есік ашылып, сұңғақ бойлы кең иықты Хасен көрінгенде жүрегім тулап, денем ысып кетті. Ол сəтті қуаныш деуге де, қорқыныш деуге де келмейді. Жолы болып көңілді шыққанға не жетсін. Ойлағаны орындалмай бүкіл үміт арманы ойран-топыр болса, елпектеп алдынан шықсам, ол қандай күйде қабылдайды... Хасен жақындаған сайын бора-бора терледім. Айналасына алуан түрлі гүл егілген фонтанның жан-жағына қойылған əсем арқалығы бар орындықтан қалай тұрғаным есімде жоқ, есімде қалғаны табанымдағы қызыл мəрмəр тасқа жабысып қалғандай тік тұрып, оны күтіп алғанмын.

	Қарама-қарсы келіп күлді. Өңіндегі жайдары рең көңілі орныққанын байқатты. Ол заманда Орталық Комитетке, онда да Дінмұхамет Ахметұлына кіріп арыз-мұңын айту оңай емес еді. Мен шыдамадым.

	– Хасеке, жолықтыңыз ба? – Ол бетіме күлімдей қарап.

	– Бəрі жақсы болды, – деді.

	Бетінен сүюге бойым жетпеді. Құшақтап:

	– Құттықтаймын, – деп, салалы саусақты жалпақ алақанын қыстым. Костюмының түймелерін ағытып, орындыққа жайғасты. Сигарын алып тұтатты да түтінін үріп жіберді. Оған оңайға түспегені көрініп тұр. Дəл осындай болады деп күтпеген болу керек. Өзіне-өзі келген соң:

	– Жолымыз болды, – деді. Бір дəуірде, бір мақсатта жүргенде пасықтық жасап оңарсың ба. Не болар екен деп қатты толқығамын. Менің жаңа жаққан отбасыма бауыр бажам жабырқап, жасып келгенде жолы болып, ақ тілегі орындалып қайтса үлкен-үлкен қуаныш емес пе?! Иə, қуаныш.

	– Хасеке, бұл нағыз қуаныш. Əй, бір дүркіретіп тойлайық, – дедім де, – Сұлтан ағаға айталық-ты қостым. Ол көпшілікті басқарып, дабыр-дүбірдің соңын байқап, пікірін мен секілді қолмақол жайып салмайтын салмақ, сабырға қалыптасқан ел ағасы ғой, үндемеді. Алатауға ойлана қарап едəуір отырып:

	– Саған рақмет. Жолы болғыш азамат екенсің. Мен өмірде талай адамды көрдім. Партияға қабылданғанда солдат едім. Төгіп тұрған оқ астында «адал боламын» деп ант беріп едім. Содан бері жамандық көргенім жоқ. Небір жауапты жұмысты сеніп тапсырды. Өремнің жеткенінше сертімді, антымды орындадым.

	Мына табиғаттың қырсығы қырынан келді. Қылыштай қиып түсті. Тəңірге, табиғатқа кім қарсы келеді. Ат арба түгілі, адам да өледі, – Хасен келгелі бері қашама ішсе де, дəл осындай шешіліп сөлемеген-ді. – Қайын жұртым – Баянауылдың азаматтарына рақмет, алдымды кеспеді. Сыйлады. Қолымды қақпады. Кейде соның қадіріне жетпей қоншымнан бассам кешірім өтінем. Жаным тірі жүрсе... –Хасеннің бос уəде бергісі келмеді. Жүрегіндегі «сол сыйларын сыймен қайырамын» деген сөзді айтқызбай түсіндім. – Елім деп Қарқаралыға барып едім, етпетімнен түсірді. Өкпем жоқ. Мəдидің жанында мен кіммін. Мына Димекең нағыз пайғамбар екен. Кірерде қатты толқып едім. Тағдырым қылыштың жүзінде тұрды ғой. Мені бір құрметті адамдай орнынан тұрып келіп қарсы алғанда, оның мейірімді дидарын көріп, дүнием кеңіп кетті. Сасқалақтап сасқаным есімнен шықты. Дəл бір ержеткелі көрмеген əкемді көргендей бақытты шақты басымнан өткіздім. Ертіп əкеліп алдындағы орындыққа отырғызып: «Ел-жұртың аман ба?» дегенде, орнымнан қалай тұрып кеткенімді байқамай қалдым. Ол кісі: «Отыр-отыр» деп салалы саусағымен белгі берді. Келген жайымды айта беріп едім: «Білемін, білемін. Қиын болған екен. Табиғаттың зауалы ғой. Оны ешкім қолдан жасай алмайды» – деді де, секретаршасы арқылы көмекшісін шақырды. Жаңа ғана мені осы кабинетке кіргізген орта бойлы ақ сары жігіт кірді. Менің арызым Димаш ағаның алдында жатыр екен, сонда ғана байқадым. Соны Бекежановқа сырғытып, кеудесін көтере, оның өңіне шалқая ойлы көзін сала қарап: «Бізге қолынан іс келетін адам керек. Сол бұршақ жауған күні ауданның бірінші хатшысы да креслосында отырды. Не сол ауданның бір шаруашылығында жүрген болар. Ендеше ол неге бұршақты тоқтатпаған. Жұмыс барысында жіберген қателік болса, оның жөні бір бөлек, – деп сəл тыныстады да жүзін маған бұрып, – Ал жігітім, қызметіңді жақсы атқар. Партия өзің секілді ұзақ жыл мінсіз еңбек еткен азаматтарды қорғайды», – деп креслосынан көтерілгенде мен де тез тұрып қолымды создым. Дін-аға қолымды ұстаған бойы: «Жақсылықта кездеселік. Еліңе сəлем айт» – деп қолымды қысты. Партияда қалғанымды айтпайақ сездім. Алқымыма ыстық бір өксік тіреліп, жылап жібере жаздадым. Алғысымды айтып ақтарылғым-ақ келді. Уақыт біттіні білдіріп тұрған Дүйсетайдың соңынан ердім.

	Хасен осы сөзін айтқанда қолындағы шылымы да бітті.

	Тұқылын жанындағы урнаға тастады.

	Хасекеңді партияда қалдырыпты. Директорлықта қалуы өзіненөзі шешілуі керек еді, аудандық, яғни Қарағанды облысы, Қарқаралы аудандық партия комитетіндегілер алғашқы ұйғарымын өзгертпеді. Кейін бірде сұрағанымда: «Баянауылға кеткім келді. Үй бар. Қадір білер достар бар», – деді.

	Құрметті оқыған замандастар, жоғарыдағы əңгіме қазқалпында. Соны бүгүнгі күн талабымен сараптасам, Хасен, сол Хасен дəуірінде қызмет атқарып, ел басқарған азаматтар мөлдір бұлақ екен. Таза, адал еңбек етіпті. Мұны мен егемендікті алғалы бері көріп, біліп жүрген құдайсыздардың, жемқорлардың өнегесіз, өмірсіз қылық-қияптына, мінез-құлығына қарап түйген ойым. Хасен осындай қиын сəтте қолтығынан демеген Сұлтандай жолдастарына жағынып-жалпаңдаған жоқ. Тіпті көңілі орнына түскенін əлдекімдер секілді ресторанда атап та өткен жоқ. Жомарт, бір тиынын серігіне беруге əзір Хасен аянды ғой дейсің бе, ол қалтасына уыс-уыс ақша салып «Кімге пара беремін» деп жанталасып жүретін зар заманның шенеунігі емес еді. Жолына ғана жарайтын, темекісіне жететін тиын-тебенмен жолға шығып кете беріпті.

	Бұл халқым барда қазаным төңкерілмейді, қара жолда жаяу қалмаймын деген нағыз қазаққа тəн қайталанбайтын қасиет. Келген жұмысы ойлағаннан артық орындалды. Əр күніміз көңілді өтті. Тек Əлима ғана ойпы-тойпы. Өйткені Хасеннің негізгі шаруасына қатысы жоқ болғандықтан, жалғыз өзін үйге тастап кетіп жүрдік. Көкірегін өрге айдаған Мұқан «байдың» қызы кімнен кеммін дейді ғой. Өмір жақсы. Тек адамдардың түсінік, түйсігі ғана əр алуан...

	«Арман бір сағым қуғанмен,

	Жеттік пе, əлде жетпедік

	Періште болып туғанмен,

	Періште болып өтпедік.»

	Кездесті талай асулар,

	Уақыт деген өтпелі.

	Күншілдік күйкі тосулар,

	Əліміз əр кез жетпеді.

	Сүріндік тағы жүгірдік,

	Жасытып жанды қинадық,

	Тағдырға талай иілдік,

	Өмірге солай сыймадық.





Хасен бажамен бұл екінші кездесуім. Екі кездесуде екі түрлі қырын байқадым. Мүмкіндігінше түйсінгенімді, жасандығы жоқ түсінгенімді баяндадым. Бұл шынайы шындық. Əлдекімдердің көлгірсіген көңіл жықпас естелігі емес. Халық «Жақсымен жолдас болсаң жетерсің мұратқа, жаманмен жолдас болсаң қаларсың ұятқа» деген. Хасен аға мені Сұлтандай жақсы азаматтармен таныстырып кетті. Мен əр кезде «Жақсылардың жақсылығын көп көрдім, бірақ соларға жақсылық жасауға көңілім жетсе де, əлауқатым жетпеді. Құдайдан қайтсын» – деп тəубеме келемін. Сол жақсы ағаның бірі əрі бірегейі Сұлтан Сəрсенбаев. Мен арқылы ол кісінің жақсылығын достарым да, жолдастарым да көрді. Ешкім аспаннан салбырап түсе қалған жоқ. Ол кісі маған ағалық міндет, көмек, тек қыжалаттан шығу ғана емес, ықылас-мейірім екенінен дəріс оқыды. Ол кісімен əр кездесуім жаза білсем қызықты əңгіме. Қызықты болар, болмас өмірім жетсе жеке жазамын. Эскиздері күнделік дəптерлерімде жүр.

	Енді Хасен бажамен үшінші кездесуімді бастайын.



	3

	Бірде сөз орайы келіп, Сұлтан аға тұратын времянканың алыс екенін айтып едім, əдеттегідей бетіме жайраңдай жалт қарап: «Немене үй жоқ па», – деді. Күлдім. Бұл кезде таныстығымыз жарасып, сырлас бауырдай болып кеткенбіз.

	– Өзің қызық жігіт екенсің. Сəл ертерек айтқаныңда өзіміз салған үйден қарайласуға болар еді. Енді ештеме жасауға болмайды. – Сұлтан аға суырмасындағы қағаздарын реттеп отырып:

	– Сендей жігіт бəрін жасамай ма. Көшелерді аралап, үйлерді қара. Босаған квартирге домуправ қағаз жапсырып, печать басып қояды. Жұлып таста да кір, – деді. Мен: – Ертесіне қуып шығармай ма деп едім, – Одан арғысын маған жібер, – деп қайраған соң жігіттерді іске қостым. Үміт оты жылт етіп жанғандай болды ғой. КазГУдің тарих факультетінің үшінші курсында жиырма бес бала оқиды. Ең алғашқы шаңырақ көтерген мен. Степендия алған күні «рестораның» біздің үй. Бəрі гу ете қалды. Оу, сол кездегі жаңа құрылыс қазіргі Абай даңғылынан төменгі шағын аудан. Жақсы дос, кейін үлкен ғалым, Павлодар қаласындағы пединституттың проректоры болып дүниеден өткен иманды болғыр Бауыржан Қуатов екеуміз Алтынсарин көшесінің бойында базардың қарсысындағы тас үйдің бесінші қабатынан есігінде сүргіші бар бір үйді таптық. Таптық та сүргішті жұлып тастадық. Ертесіне кірелік деп «қаружарақты» алып барып есікті бұзуға кірісе бергенімізде үйден бұйра шаш мəйкішең сары қазақ шыға келгені. Ол жөн сұрады. Біз «Домуправление кіре беріңдер» деген соң келдік, деп өтірікті соқтық. Ол акедемияда қызмет істейтінін, он жылдан бері кезекте тұрып бүгін ғана ордер алдым деп бүкіл қағазын жайып салып, содан салымыз суға кетіп бір тоқтағанбыз.

	Соның арасында өзіміз тұратын тегі Алтынторы Хадишаның нағашысы Бөпежан деген сыйлы азаматтың геологостройда тұратын жалғыз басты бір туысы өмірден өтіп ағайындары орыстардың біреуі ие болады. Одан да сендер кіріңдер деді. Құдай сəтін салды. Шауып отырып Сұлтан ағаға, Су шаруашылық министрлігіне бардым. Қабылдауын күтіп отырғандар көп екен. Баса-көктей кіру қиын. Кіріп шыққанда есік саңылауынан көрер деген оймен тұрғанмын. Ойым дұрыс болды. Үлкен бір ақсақалды есікке дейін шығарған аға мені көрді де, қабылдау бөлмесіне шығып отырғандармен жылы сəлемдесіп:

	– Кешіріңіздер. Мен өкіметке министр болғаныммен, туысқанға Сұлтан ғанамын. Мынау інім келіп тұр екен рұқсат етіңіздер. Сіздерді қазір қабылдаймын, – деп бар жайды айтып еді, бəрі риза боп келісті. Мені кабинетіне кіргізіп: – Не жағдай? – деді. Жағдайды айттым. Қолма-қол телефонмен қаланың атқару комитеті Дүйсеновты сұрады. Орталық комитетке кетті деді-ау.

	– Тəкежановқа қос, – деді. Ол кісі де келісті. Үйдің бар қағазын, өзіңнің документіңді алып, Тəкежановқа бар деп жіберді.

	Үш күннен кейін қалалық кеңестің шешімін алдық. Сол үйімізге күзде управление жөндеу жасамақ болып бізді «Тещин язык» деген жердегі отбасылық жатақханаға көшірген. Таң алдында есік қағылды. Қапылып жүріп аштым. Екі көзі жыпылықтап қайын аға Қаратай тұр. Ұзын бойлы біреу баспалдақпен əрең көтеріліп келеді.

	Қаратайдың желкесіне жетіп тоқтағанда ғана таныдым. Жақ сүйегі адырайып, шарасы кең күлімдеп тұратын қой көзі шүңірейіп Хасен мұңдана қарайды. Қоңқақ мұрны қусырылып шошайып тұр. Осыдан бір жарым жыл Алматының көшесінде алшақтай басқан еңсесі биік ер-азаматтың сүлдесі ғана қалған. Екеуін көргенімде сасқалақтап кеттім. Тұла бойымды сұп-суық ызғар қарып өтті. Күтпеген қонақ əрі дəл осындай күйде көремін деп пе едім. Осындай əрі-сəрі көңіл күйде:

	– Ассалаумағалайкүм! Кіріңіздер-кіріңіздер, – деп қол берудің орнына жол беріп шетке ығыстым, сол кезде:

	– Кім, – деп Хадиша да келді. Көре сала: – Ағатайым ғой, – деп Қаратайды құшақтай бере «жезде» деп, Хасенге қарап не істерін білмей аңырайып тұрып, қолына барып жармасты. Хасекең қатты ауырып қайын ағасы Алматыға емдетуге əкеліпті.

	Не керек, өмір деннің саулығында құнды. Қызық. Мəнді. Кигенің де, ішкенің де жарасады. Шіркін, дер шағында оны біріміз түсінеміз, ал енді біріміз аңғармай, өткеннен кейін өкінеміз. Кешегі иығына ұсынған қолың əрең жететін, құшақтасаң құшағың жетпейтін азаматты ауру, қазақша айтқанда, қылтанақтай етіпті. Қырым ет жоқ. Халықтың «Ер арыса əруақ, ат арыса тулақ» дегеніне көзім жетті. Хадиша Онкологиялық институтта қызмет атқаратын ол ортасына сыйымды, ісіне жетік қой. Ертесіне-ақ орналасты. Барлық анализі алынып білікті ғалымдардың сараптамасынан өтті. ХХ ғасырда ем табылмаған дерт екен. Барлық қымбат дəрімен бір ай емделді. Ақыры еш нəтиже болмаған соң еліне қайтты. Қанипа əпкеміз Баянауылдан, Бурабайдағы санаторийда демалып жатқан Қаратай Көкшетаудан, немере қайын əпкесі Жəкіш Сəдуқызы Есік қаласына келіп, Баянауылға аттандырып жібердік.

	Арқаның қоңыр күзі келіп, ақ боран қысы есікті енді-енді қаққалы тұрғанда көңілін сұрай бардым. Үлкен үйдің кең бөлмесінде қалың салынған көрпеде жастығын биіктетіп шалқасынан жатыр екен. Бұл кезде бүкіл бетіндегі көк тамырлары адырайып сүйекке жабысқан терісі қалыпты. Есіктен кіргенімді көргенде керемет қуанды. Жалыны қайтқан көздері күлімдеп, ентіге демін алып, етсіз білегі ғана қалған ұзын қолын созып.

	– Келші-келші, – деп кеудесін көтермек болып еді, дəрмені жетпеді. Асыға барып мен құшақтадым. Ол мойнымнан қыса сүйіп.

	– Қалайда бір келер деп ойлап едім, – деді. Үні кереметтей естілді. Сол сəтте бүкіл денесі дірілдеді. Сірə даусы да дірілдеп шыққан болар. Хасен сонда да сыр бермей көңілдене есікке көз салып.

	– Қанипа, – деді. Есіктен ол кісі кіріп екеумізге кезек-кезек назарын салып, Хасекеңнің көңілденгеніне қуанды-ау.

	– Жайша ма? – деп қалды.

	– Маған бір сусын берші. – Шөліркегендей ернін жалады. Қанипа таңдана қарады. Шамасы көптен бері тамақ жүрмей жатқан-ау. Тез барып бір шай кесе сусын əкеліп ұсынды. Хасен демін ішке тартып, қиналмай ішті. Жанында байқап отырмын. Кең маңдайынан тер бұрқ ете қалды. Қанипа сүртуге оқталғанда:

	– Өзім-ақ, – деп жанында жатқан сүлгімен сүртінді.

	Жаңа мен келгенде топырлап бірге кірген таныс, бейтаныс адамдар кетіп, екеуміз ғана қалдық. Əлгіндегі сусынды бойына сіңіру байқаймын оңайға түспей үнсіз ұзақ жатты. Біраздан кейін:

	– Жол қандай екен, – деді. Мен амандық-саулықты айта келіп өзінің жайын сұрадым. Бəрі белгілі болғанымен əңгіме жалғау еді.

	– Келгенің жақсы болды, – деді. Қандай оймен айтқанына мəн бермедім. Көріскенімізге қуанып жатыр деп ойладым. Ол маған жүзін бұрып: – Екеуміз бірге жүріп Баянауылды аралай алмадық, ə. – Бар-жоғы қырық тоғыз жастағы Хасеннің осындай дертке шалдығамын деп ойламағаны анық. Ол сөзін сабақтады. – Сен жас болсаң да көпті көріп, көпті білетін жігітсің. Ең негізгісі адамдармен тіл табыса білесің. Мына сырқаттың жабыса қалғаны ғой. Енді келсе, елімді аралатып сыйлармын деуші едім.

	– Уайымдамаңыз. Өмір алда ғой. Сіз жазылған соң келемін. Тəңір жарлықаса көктем де келер, жаз да шығар. Алла бұйырса бəрі алда.

	Мен сəл де болса дем болар дедім бе, жоқ, желпілдеп көп сөйлейтін əдетіме бастым ба, оу біраз шатпақтадым. Хасен сөзімді бөлмей, маған қараған күйі керемет бір ризашылықпен тыңдап жатыр еді, Қанипа кіріп шайды даярлағанын хабарлады. Ол сол көңілді қалпында:

	– Иə, жолдан шаршап келдің. Жуын. Тамақтан. Мен жата тұрайын. Əңгіме көп, – деді.

	Бүгінде менің осы көргенімді, естігенімді анықтайтындар, əй, бірді-екілі ғана. Тіпті Қанипа тəтемізден басқа ешкім жоқ. Əңгіме басында жазған бар əңгіме қаз-қалпында. Кейбір оралымдарды жеткізе алмауым да мүмкін.

	Хасен неге екенін бой жасады ма бірер күн көңілді жатты. Үшінші тəулікте алғаш ашқан есігім марқұм Мұқан бажаның отбасына барғым келіп, ойымды Хасенге айтып едім. Есікке тура қарап жатқан қалпы:

	– Қанипа, – деп дауыстады. Лып етіп ол кісі кірді. – Маған шылым əкеліп берші, –деді. Көптен шылым шекпеген болу керек. Хасекеңе таңдана қарап, əрі-сəрі болып тұр еді, өтінішін қайталады. Баяу басып барып сигарын əкеп берді. Хасекең жұтына сорып алып үріп жіберді. Сонан кейін:

	– Ол жаққа ертең бар. Қанипа малды сойдыңдар ма? – деп сұрады. Ол кісі бəрі орнында екенін айтты. Сөйтіп Мұқандікіне бармай қалдым. Хасен көзі ашық, көңілі сергек азамат қой. Оңаша көп əңгімелестік. Ол əлдекімдер секілді өкінішін айтып өксімеді. Алматыдағы маған таныс адамдар жайлы сұрап, өз ауруын айналып өтіп, біресе əзіл, біресе ауа райына бұрып, одан шаршаған кезде демалды. Дүниеден өтерін білді. Бірақ сыр бермеді.

	Хасен ұлдан жалғыз болғанмен, жоғарыда жаздым кез келген ауы салбыраған еркектен артық, тіпті он ұлға тұратын екі əпкесі бар еді. Өз кіндігінен жеті ұл, екі қыз қалды. «Əкем өлсе өлсін, шешем қалсын шекпен тоқып берсе де өлмеймін ғой» деп бізден бұрынғы жетімдер дана нақыл қалдырған. Тұқымы мол. Құдайы көп көрмесін. Олардың тұғырының ізі сүйем, қарыс екеніне баға бере алмаймын. Ертесіне арманы ұшан-теңіз бажам өмірден өтті. Құдайдың жазғаны болар, ел арулап жуып, асқақтата жаяу көтеріп апарып жер бесігіне бөледі. Бəрін көзбен көріп, топырақ салып қайттым. Содан бері Хасекеңнің есігіне ат басын бұрып, əруақ үшін аттасам аттаған шығармын, арқа-жарқа болып ас ішіп, төрінде отырған жоқпын. Дəм-тұз бұйырмаған шығар. Мына машинасына отырғаны үшін өз туысынан жолақы алып жүрген заманда тектілік пен тексіздіктің жігін кім ажыратып жүр. Тыраштанып тиын жинаған да, жалпақ елді жарылқаған жомарт та көріне ештемені алып кетпейді. Жақсылығың да, жамандығың да ел есінде. Дүниенің барына да, жоғына да қарамай өткен бір пенде болса, менің түсінігімде ол Хасен бажам. Хасеннен қалған екі қыз. Екі елдің отын жақты. Ал жеті ұл Қанипаны жер шетіне жаяу көтеріп баруға міндетті. Ол адамдық, балалық, азаматтық парызы. Оны ұмытқандары бұл дүниеде де, ол дүниеде де азабын бір тартады.

	Құрметті Хасен бажа біз көп бірге жүрмедік. Алайда жүз жыл бірге жүргендерден артық түсіністік. Сен де, мен де жақсы көретін қанша ғұмыр сүрсек, сонша сый-құрметіміз суымайтын Сəуле

	«Папам жайлы естелік жазыңыз» деп өтінгенде көп ойландым. Ойланған себебім ол кісі жайлы «келді, кетті, көрдім, т.б.» деп жаза салуға болмас еді.

	Тыныштық бермес жанға тым

	Қарызым бар елге қайтатын

	Оу, адал дос, абзал жан

	Аманатым осы айтатын.

	Сағынып іздеп салауат,

	Сан рет жанды жаралап,

	Соған да етіп қанағат

	Жазған осы сырымды

	Оқу да саған аманат.

	Ұлылық десем ұятты,

	Жалықпай жидым қияқты,

	Жанымның əрбір тамшысы

	Қағазға тамған сияқты.

	Тулаған теңіз тына қалды. Кеңсайдағы зиратқа жеткенге дейінгі жол бойына халық гүлді шашып тастаған. Аға осы ел құрметіне үнсіз көз салып лəм демеді. Асқар, Бошай ағаның қатарында тұрып аяулы ағаға топырақ салып, ертең бəріміз баратын мəңгілік жер бесігіне бөлеп қайтқаныма талай жыл өтті. Сонда бізбен бірге болып қас қаққандай уақытта өте шыққан осы əңгімені естіген, көрген адамдар арамызда жүр. Қаз-қалпында жазып отырмын. Бəріміз де мына жарық дүниеге қонақпыз, көргенімізді, білгенімізді айтпасақ, ақыреттік қарыз болар. Тегі, тарих деген осы шығар. Кейінгі ұрпақ «Бір қалыптан шыққандай бəріміз жақсы болдық» дегенімізге сенбес...



	ДҮНИЕНІҢ ТАРЫН-АЙ

	(Эссе)



	Қайта айналып келмес енді өткенім,

	Еркелеген ағаға көрікті екен көктемім.

	Қанша қайрат етсемде өзің шыққан биікке,

	Шынымды айтсам жетпедім!

	Атақты Халық артисі, режиссер, профессор аты аңызға айналған, оның өнер жолын талайлар жазған, əлі де жазатын Асқар Тоқпановпен мен осылай кездейсоқ кездестім. Дүние тар ғой.

	Туған жерім Хантəңірі шыңының етегі Қарқара жайлауы... Тағдырымыз да, табиғатымыз да тау мінездес, қатал. Бірақ қатыгез емеспіз. Досқа адал дос бола білеміз.

	Жазда Қарқара жайлауы жасыл кілемге айналады. Сен, сенбе, өзің біл, заманымыздың заңғар жазушысы Дулат Исабековтың (жанымызда жүрген жақсымызды бағалайық): «Шіркін, мына жайлауда жаз бой жайылып жатқан мал емес, адамда арман бар ма екен» дегенін естіген елім əлі ұмытқан жоқ. Марқұм ақиық əнші Жəнібектің (Жəнібек Кəрменовты айтамын): «Дос аға, осындай жерде дүниеге келген сіздерден өткен бақытты адам бұл əлемде жоқ» – дегені, ұлы жазушы Мұхтар Əуезовтің «Қилы заман» романының жазылуына 60 жыл толуына байланысты мені ертіп іссапармен келіп ұлы Мұхтар ағасының ізімен он күн жүріп өткен Қазақтың ғулама ұлы ғалымы Рахаңның (Рахманқұл Бердібаев) қазіргі Мойнақ ГЭС-не сол кезде (1986 жылы) жаңдан салынған көпірден атпен өтіп, Көкбиіктегі Ұлы жазушы жаздай жатқан қоныстың орнына ат шалдырып, Алатаудың етегін айнала жүріп Хантəңірінің түбіндегі «Тамғалы тасқа» дейін он күнде (96 шақырым) жүргенінде Рахаңның: «Хантəңір мен Қарқараны көру бар қазақтың арманы болатын шығар. Досан екеуміздің сол арманымыз бүгін орындалды» деген ұлағатты сөзін қалай ғана ұмытайын Бір қызығы, сол Дулат досым сүйінген, асқақ үнді əнші ағынан жарылған, акедемик артынан ерген еліне аманат еткен Тəңір тауға табиғаттың жылылық мейірімі қалай кешігіп келсе, дүниеде болатын жақсылық та, жамандық та сондай тез жетеді.

	Бұрынғы бабаларымыз феодализмнен капитализмге қалай тез өтіп, орыстың империялық саясатының шырқау шыңы (олар дың үстемдік саясаты əлі маңызын да, мағанасын да жойған



	жоқ) – Хантəңірі етегін қанға бөктірген социализмге де сондай жылдамдықпен қол жеткізіппіз. Иə, деймін-ау. Тіпті, «кемелденген социализмнен» (1991 жылы) кері кеткен капитализмге де өте тез қайта оралыппыз.

	Қашанда найзаның ұшында біз тұрамыз.

	«Егеменді ел болдық! Қазақ дербес мемелекет болдық!» – деген салтанатты тағыда осы ұлы далада бізден бұрын тойлаған ауыл, əй, болған жоқ. 1993 жылы 10 мамырда «Үш ұрпақтың кездесуі» деген айдармен Нарынқол, Кеген ауданы (ол кезде қазіргі Райымбек бөлек аудан болатын) бірігіп өткізген қуанышты менің елім басқа ағайындарынан бұрын тойлады.

	Той алғашында ұлы жазушы Мұхтар Əуезов «Қилы заман» романына арқау болып əлемге жайылған: «Жастар өлгенше, қарттар өлсін!» деп азаттық күресіне шыққан жері Жібек жолдың бойындағы Қарқара жəрмеңкесінде, Ереуілтөбеде өтеді деп хабарланған.

	Осы құанышқа қуанған елімнің тойына халқымыздың атқа мінген ел сыйлайтын азаматтары түгел-түгел қатысты десем, асыра айтқан мақтан дей көрме, қаламдастарым. Алайда жəрмеңке орны Қарқара жазығы əлі көктемегендіктен үш ұрпақтың кедесуі «Шөладырда» өтетін болды.

	«Шөладыр» десе, шөладыр. Шыршасы мен шетен, талы жайқалған Алатаудың құшағында тұрсада бір түп шырша, тал, шетен, терек жоқ, ара-тұра боз қараған, тобылғы, торанғы секілді қылтанақты шоғыр-шоғыр ағаш тұқымы өсетін, шөбі қалың, сиырдың бүйрегіндей қатпар-қатпар жасыл дөңді менің елім «Шөладыр» дейді.

	Сол «Шөладыр» болат тағадай иіліп (М.Мақатаев жазған) «Марусияның тауына», одан арғы етпеттеп жатқан кəрі жолбарысқа ұқсайтын Елшінбүйрек шоқысымен жалғасады.

	Аудандық мəслихаттың төрағасы М.Унасбаев, сол ауданның бас дəрігері,інім Е.Жанботаев үшеуміз Алматы қаласынан таң алдында шығып, «Шөладырға» кішібесінде жеттік.

	Көкбиікте тұрып қарасаң «Шөладырдың» күнбатыс қапталы ақжібек шымылдықтан аумайтын тік, биік жалама ақ жар. Асты «Тұзкөл». Бір кезде ауыз тұзын өндіріпті. Қазір аппақ сор шөккен түбек.

	Кеген мен Қарқара кеңшарының арасындағы кең асфальт жолдың бойында серіктеріме: «Қарқара жəрменкесін, Ереуілтөбені көре кетелік» – деген ұсыныс айттым. Келісті. (Осы елдің білікті түлегі Б.Данышпанов бірінші хатшы болғанда 1916 жылғы Азаттық көтерлісінің 70 жылдық құрметіне 1986 жылы «Қаңғып келген қасқалдақ» (Е.Раушанов) Колбин мен Алматы облысының партия комитетіне бірінші секретарь болып талайды зарқақсатқан Меңдібаевтың алдына табанды талап қойып Ереуілтөбеге ескерткіш орнатқан. Сонда ескерткіштің ашылу салтанатына келген мəнсапты елағалары тəуекелге барған Бексырға Данышпановқа бəрі риза болып алғыс айтып еді, көтерлістің 80 жылдығына арналған 1996 жылғы салтанатта Бексырғаны ұмытып, оның орнына келген əкімді мақтап, теңеу таппай тамсанғандарында «күнбағар» ағаларға қарапайым халық күлген.

	Жолдағы Қарқара елді мекенін қақ жарып өтіп Ереуілтөбедегі ескерткішке тура тарттық. Тұзкөлден жоғарғы қайқаңға бұрылғанымызда «Шөладырдың» желкесіндегі биік, тік ақжарға Хантəңірі жақтан жебедей сорғалай ұшқан қыран келіп қонды.

	Құс төресінен жасқанды ма, көктем жылылығына ұмтылған құрт-құмырсқаны теріп азық еткен бір шоғыр қара қарға ду етіп аспанға көтерілді. Көптің аты көп қой, көгілдір аспанға əп-сəтте жан кірді. Аспан қара қарғаға толды.

	Қыран етектегі суырдың қорымын торып қойқалаңдап жүрген ақбас Күшегендер мен Құзғындарға мойнын да бұрмады.Сарытаудан бергі екі қапталы көктеген қара жолдың үстіндегі қалың машинаны, елаузындағы аңызда: «Үйсін-Қаңлы мемелектінің астанасы болған» дейтін, кейін Жетісуда жоқ қызыл құм көшкіні басып қалып, содан бері «Құмкент» атанған Құмкенттен бергі жасыл ойпаңдағы моншақтай тізілген ақ боз үйлерді, тіпті, жаңа тартылған желідегі тулаған асау құлындарды отты жанарымен шолып өтті ме, шалт қимылдап көкзеңгір аспаға қайта көтеріліп Ұлы шыңға беттеді.

	Ақ «Джиптің» оң қанатында, менің ту сыртымда отырған Есжан: – Мына үш жүзге тарта тігілген ақбоз үйді көрген қыран «Жері ме, елі ме бақыт қайта оралды-ау деп қуанған шығар» – деді.

	– Өзі де солай ғой, – деп қоштады қашаннан сабырлы төраға Унасбаев.

	 Тарихи орынды көріп қайттық. Тойды Хантəңірдің төріне ақ жасауға болатын екен. Ауаның сəл шыртылдақ шымырлығы болмаса «Шөладыр» етегіне шыққан көкшөп Ереуілтөбеге де шығыпты.

	Біз тура жүріп ХХ ғасырдың батыры, Еңбек Ері, дала акедемигі атанған, туған ауылы Сарбастауды ғұмыр бойы басқарып, қалаға айналдырған ғасыр жасаған елағасы Нүсіпбек Əшімбаев тіккен он екі қанат ақбоз үйге түстік. Туыстың аты – туыс. Қуана қауышып, ел жайын сұрасып, тойға кімдердің келгенін білісу барысында Нүсібек аға:

	Əлгінде Асқар Тоқпанов келді деп естідім. Заманның абызы ғой. Ол білмейтін тарих жоқ. Бүкіл Ұлы жыраулардың шығармаларын таңға айтса шаршамайды. Сол Асқар бір топ бұрынғы партия басшыларына: «Сендер коммунистің жандайшабысыңдар. Сойыл, тоқпағысыңдар. Елді алдаған жасанды коммунизмдерің күйреді. Тас-талқаны шықты. Ертең мына халыққа не айтасыңдар» – дептіні естідім. Ол айтарын бетке айтатын азамат қой. Жиырмасыншы ғасырдағы нағыз қазақ, – деді Нүсіпбек аға..

	Асқар ағаның батылдығына, тартынбайтынына күлістік. Əңгімелесе отырып демалып сусындап сыртқа шықтық.

	Ашық күн алтын нұрымен бар əлемді жайнатып жіберген. Көшекөше болып тігілген ақбоз үй жердің сəні екен. Сол сəукеленген боз үйлерді жағалап келе жатқан жазушы Əкім Таразиді, Жазушылар одағының төрағасының бірі,көрсек те, көрмесек те тілеуқор жүрекпен сыйласатын, құрдасым Ғаббас Қабышұлы, ақындар Қайрат Жұмағалиов, Ербол Шаймерденов бізді, біз оларды көріп, мəз бола қуана сəлемдестік. Нүсіпбек аға Əкім көкемді жақсы таниды екен үйіне шақырды. Бəріміз үйге қайта кірдік.

	Əлгінде ғана рақмет айтып шыққан жақсы келіннің дастарқаны жиналмапты. Кең, бай дастарқан. Құс сүтін іздесең де тапқандайсың. Уыз қымыз. Нүскеңе жаңа келген ақын, жазушыларды мен таныстыра бастадым, Əкім ағаға келгенде:

	– Танимын ғой, – деді ағатай. Сол сəтте үйге Нарынқол аудандық Кеңесінің төрағасы Нүскеңнің кенжесі Мақсат кірді.Ол келген соң ортамыз көңілдене көріктене түсті. Сөз орайы келгенде Ғаббас Мақсаттан қайсы ауылға,қандай үйге бөлінгенін сұрады. Баяғы мен жайма пейіліме басып Ғаббасқа:

	– Саған осы үйден артық қандай үй керек.Бірге болалық, – деп үй иелерінен бұрын ұсыныс айтып едім, Мақсат сақтық жасап:

	– Бізге бөлінген қонақ бар шығар, – деп қалды. Мен де қолмақол:

	– Ол қонақтарыңды осы ағаларыңа бөлінген үйге жібер. Өз қолыңда ғой, – деп едім Мақсат іркіле беріп еді, Нүсіпбек аға:

	– Сол дұрыс! – деп мені қоштады. Түйін сөз шешілді. Əңгіме əуелгі арнасына түсті.

	Əкім Тарази ағатайым, өткен жылы осы Нарынқол ауданына келіп Нүсіпбек ағамен бірге жүріп елді, жерді аралап қайтқан екен. Жақсының жылы лебізі жанға қуат. Дастарқан басында ақ тілегін кім айтпайды, бəрі айтады. Ал жазушыдан сол риза көңілді жалпақ елге жария етер деп əркім-ақ дəметеді. Бір кезде осы елге келген ақындардың ақыны Илияс Жансүгіров жазған осы жерге арналған жыр жолдарын бүгінде ел жатқа біледі. Өйткені ол халықтың адамы. Қарқараның қасиетін, халқының батылдығын суреттеп «Қилы заман» романын жазған М.Əуезовті осы аймақтың адамдары түгел біледі. Сүйеді. Нүскеде де сондай дəме болған шығар.

	Нүскең бекер даланың акедемигі атанған жоқ. Содан бері Алматыдан жарық көретін барлық газет, журналды түгел-түгел оқиды.

	«Таразидай тарлан, халық сыйлайтын жазушы елім жайлы жазар» деп көп үміттенген болу керек,ол келіп кеткеннен кейінгі жай, күйді баяндай келе: «Сол сапарың жайлы ештеме жазбадың-ау» деп қалды. Қашанда биязы Əкім көкем үлкен бір жұмыс бастап кетіп оған орала алмай жүргенін айтты. Мен əңгімені тойға бұрып, Мақсаттан ел ағаларынан кімдердің келгенін, кімдердің келмегенін сұрап едім, ол «Көпшілігі келді, тек Дінмұхамет Ахметұлы жоқ», – деді.

	Əңгіме осы жерге тірелгенде қарт Əшімбаев мол денесімен қорбаңдай қозғалып кетті. Алатау құлады десе, үнсіз қабылдайтын ақсақалдың бұл теңіздей теңселуінің сыры бəрімізге жүк артқандай болды. Тына қалдық. Жалтақтықты жаны қаламайтын аға шыдамады ма, қас қағым сəтте орнай қалған тылсым тыныштықтың бұлтын сейілтті.

	– Димашты өзім барып ертіп келейін деп едім осында елбасшысы болған білгішбай «жақсы кісілер» көбейіп кетті. – Үнінде бір дық бар. Менің түсінуімде сол Нүскең күмілжи айтқан «жақсы кісілердің» бірі ауданды басқарғандардың қатарында өз баласы да бар секілді. Өзі өз болғалы біреуге доқ айтпайтын қасиетінен аттамады. Дінмұхаметтің келмеуіне кінəлі мен. Арнайы шақырып баруым керек еді. Сыйлас замандасым, тіпті ақиқатын айтсам, досым еді. Жұмысы қаншама ауыр болса да осы үйге ең құрығанда қыс, жаз, күз демей жылда бір келіп кететін еді. Аң аулап демалып қайтатын. Бастықтарға сендім, – деп бар жүкті өзі көтерді. Кейін білдім, сол уақыттағы аудан əкімі бұл жауапкершілікті өз міндетіне алған екен. Оны екінші бастық Мақсаттар қоштапты. Ұзын құлақтың айтуында, «Өкімет бастықтарының қабағына қарап жағымпазданған жалтақ əкім Дінмұхамбетті шақырмапты», – дейді.

	Түйіле қалған əңгімені Мақсат қозғады.

	– Бəйкен Əшімов, Асанбай Асқаров, Сейдəлім Тəнекеев, Əріпбай Алыбаев, Қасым Қайсенов, бағана Асқар Тоқпанов барып түскен Кеген ауданы, Тоғызбұлақ шаруашылығы тіккен жоғарыдағы боз үйге жайғасты, – деді.

	Мақсат атаған Асқар Тоқпановты жанымдағылар тіптен жақсы таниды, менімше, Асқар ағатайды білмейтін қазақ жоқ десе де болады. Түсінуімде бəріне ортақ. Менде солардың бірімін. Тіпті Құдай алдында шындығым, Асекеңнің қайсы атаның баласы екенінде, қай жерде туғанын да білмеймін, кімі бар, кімі жоқ екенін де сұрамаппын. Екеуміз кездейсоқ кездестік. Сөзсіз түсіністік.

	Білетінім, онда да елдің айтуында қазақ театр өнерінің Москвада оқып бітірген алғашқы білімді, білікті режиссеры екендігі. Бірақ, иə, бірақ мемелекеттік атақ, даңқтан жұрдай. Асқардың шекпеніне астар бола алмайтын пысықтардан (пəленбайлар, түгенбайлар орден, медаль, Мемелекеттік сыйлықтың иегері болып құрметтеліп жатқанда) талантты тарлан қайраткерге ештеме бұйырмағаны.

	Мен танығаннан бергі Асқар – алмастай өткір, алдына қойған мақсатын орындайтын, егер ол біреуге байланысты болса, қандай жағдайда да орындататын қазақ.

	Мен білетін Асқар, орденнің де, медальдың да, атақ, даңқтың да, мəнсаптың да, күнімдік беті жылтыраған жасанды қошемет құрметтің де бетіне бірақ түкіретін Асқар. Иə, дəл солай. Мүмкін, иə, мүмкін екеумізді осы бір көзге көрінбейтін, сөзге сыймайтын жұмбақ жүйке ұқсастығы жақындатқан шығар. Əйтеуір бүйрегім бұрады.

	Осы бір халық қуанышында басымыз қосылған қас қағым сəтте мен оның Бұхар жыраудың, Ақтанбердінің, немесе Махамбеттің, Сүйінбайдың, Абайдың өлеңдерін бұырқана айтып отырған шағын елестеттім Алатау санаторийындағы ақын, ғалым Т.Əбдірақпановаға, «Əлі сен Абайды оқи алмайсың» дегені көз алдыма келді.

	Өйткені дəл Асқардай жыраулардың бүкіл еңбегін тебірене жүрегіңе жеткізе шабытпен айтатын артисті де, жырауды да бұрын көрген жоқпын. Көзге көрініп қалғысы келіп еліктейтін артіс бар. Тамағын кенеп, кеңірдегін созатын жыраулар да бар. Бəрі Асқар Тоқпановтай қайдан болсын....

	Он жыл қазақ радиосының əдебиет редакциясында қызмет еткенде, əсіресе жыраулардың жанашыры, үлкен сыншы Төлеген Тоқбергеновтың қызығушылығымен талай тарихи құндылықтарды құрметтейтін жырауларды үнтаспаға түсірдім. Олардың жөні бір бөлек..

	Ал Асқар əнмен емес, бүгінгі тілмен айтқанда, актерлық шеберлікпен жырлайтын дара қазақ.

	Ойымды боз үйдің алдынан əндетіп өткен жастар үзді. Дастарқанға бата жасалып үй иесінен басқамыз сыртқа шықтық. Күн Алатаудың тізбегіндегі Көлсайдың желкесіндегі ел «Қыземшек» дейтін қос шоқыға еңкейіпті. Алматы облысындағы бар аудан көше-көше ақбоз үй тігіпті. Айналайын халқымның жүрегі-ай, бар қуанышты тең бөліскен. Елу-алпыс үйден тұратын он қатар көшенің басында «Шаладырдың» төсіндегі тепсеңге тігілген, əлгінде Мақсат айтқан алматылық елағаларына арналған боз үйлер табиғатқа ерекше жарастық сыйлағандай. Төменгі жазыққа желі-желі бие байланыпты. Үйірін торыған шуда жалды айғырлардың күйі келген дөнежіндерге аңсары ауа ма, ойқастап барып оқырана айбаттанады. Желіге байланған асау құлындарды көргенде кешелі, бүгінгі шаруаның тынысын сезесің. Қайсыбірінде сауымға шыққан-ау, өрелеген биелердің бауыранда ақ халатты əйелдер отыр.

	Шамасы азаттыққа арналған алғашқы тойға өнері барлар да, жоқтар да түгел келген дерсің. Заңды. Бұл тəуелсіздіктің тойы.

	Осы еркіндікті ғасырлар бойы армандадық қой. Өлген қазақ та армандап өлген. Тірі қазақ армандап ғұмыр сүрген. Сол арманның орындалғанын көрген тəуелсіз елдің тойына қатысқан бар қазақ бақытты еді.

	Шоғыр-шоғыр қыз, бозбала көңілді желпіп, көзді арбайды. Ақ қалпағын шалқайта киген қариялар тобы қайқы төсін кере осы көріністің бəріне қызыға қарайды. Шіркіндер жастығын аңсайды-ау...

	Жақсы болайын, жаман болайын жер, ел менікі ғой. «Шеңгел екеш шеңгел де өскен жерінде дүркіреп бір жанбай ма» жанғым келді. Алматыдан келген үлкен ағаларға барып сəлем бергім келді. Бəйкен Əшімовтен басқасын жақсы танимын десем де болады. Ойымды айтып едім, Əкім ағатайым да, Ғаббас та, Қайрат та, Ербол да құп алды. Əкім көкем: «Тіпті мына ұсынысың жақсы болды» – деп желпілдетіп жіберді. Үкілі домбыра көтерген қыз, жігіттердің арасымен жүріп, ағалар отырған еңсесі биік ақ үйге қалай жеткенімізді байқамайда қалдық. Ақбоз үйден шалқыған нəзік те, биік əуез біз емес, егер қозғалса Алатауды магнитімен тартып алатындай. Боз үйдің өрнекті ағаш есігін ашқанда əн шырқап тұрған Сабаншиованы бірден таныдым.

	Теледидардың «Құрдастар» редакциясы 1967 жылы жас өнерпаздар сайысын өткізгенде Қызылордалық жас ақын, қазіргі белгілі жазушы, драматурк Сұлтанəлі Балғабаев балауса өлеңімен бірінші орынды жеңіп алса, осы Сабаншиова əн айтуда ерекше көзге түсіп, халқымыздың мақтаны Бибігүл Төлегенованың ықыласы ауып: «Оқы?!» деп қолқалағанда, оқымай ауылына кеткен-ді. Сол Сабаншиованың əсем даусын ауылға келген сыйлы қонақтар тамашалап отыр екен.

	Ағаларға сəлем бердік. Қуана қабылдады. «Бізді сыйласаңдар, сендерді елің сыйласын!» – деді ыңырана сөйлейтін Əріпбай Алыбаев ағатайым. Бай дастарқан төрінде Асанбай Асқаров пен Байкен Əшімов отыр екен, Бəйкен ағаның оң жағына Қасым Қайсенов жайғасыпты. Асанбай ағатайдың сол жақтағы қапталында Асқар Тоқпанов иық түйістіріп отыр Жағалай бəріне Сейдалім Тəнекеевке, Əріпбай Алыбаевқа, Молдан Əлдербаевқа қол ұсындық. Бұл ағалардың кім екенін кейінгі ұрпақ біле жүрсін деп жаза кетуім керек. Мəңгі тірі жүретін пенде жоқ Бəйкен Əшімов облыстық партия комитетінің бірінші секратары, ұзақ жыл Министрлер кеңесінің төрағасы міндетін абыроймен атқарып, тоқсан жыл бала-шағасына аяулы əке, еліне сыйлы аға болған ардақты азамат, Асанбай Асқаров аудандық комсомол ұйымының секратарынан бастап Жамбыл, Алматы, Шымкент облыстық партия комитетінің бірінші секратары болып, қазақ тарихына қайталан басжарқын бет жазып кеткен дара тұлға. Сейдəлім Тəнекеев партия, кеңес қызметінде еліне, жеріне адал еңбек еткен ірі қоғам қайраткері. Өзі сүрген өмірді көркем шығармаларымен өрнектеген жазушы, Əріпбай Алыбаев Шығыс Қазақстан, Павладар облысын басқарған, Ауылшаруашылық минстрі болған талантты жетекші ғалым. Ал Қасым Қайсенов бар қазаққа ортақ Халық қаһарманы. Ал Молдан Əлдербаев қазақтан шыққан ең алғашқы орман шаруашылығын басқарған министр. Бар қазаққа əділ де, адал болған елағасы.

	Осылардың бəрі де Отан соғысының ардагерлері. Омырауына тақса орден, медальдары аз емес. Əрқайсысының өмір жолы, пенделігі мен періштелігі қалың кітап болатынына елді қайдам, өзім сенемін.

	Осы қонақтарға қызмет жасаған жігіт ағасы Оспанəлі Мүсіров білімді, білікті азамат. Нарынқол ауданында ірі шаруашылықтарды басқарып, аудандық кеңестің төрағасы мəртебесіне көтерілген. Жас кезімізде ХХ ғасырдағы жетімдерге арналған үйдің қара нанын бөліскенбіз. Біздің сəлемдесуге келгенімізге бəрінің риза пейіл білдіргенін жарқын жанарларынан сездік.

	Қас қағым сəттегі адал ағалық көңіл-ай десеңші. Төрде отырған Асанбай аға менің атымды атап: «Ауылыма ағаларым келді деп көңіл бөлгеніңе рақмет!» – деді. Серіктерім де солай қабылдады, өзім де ерекше толқи қуандым. Осы бір жадыра жарқын сыйластық арасында Оспанəлі хрусталь оймаққа шарбаттың шарабын құйып үлгерді. Ағаларымның ақжарма пейілі желпіп:

	– Ағалар, – деп сəл бөгеліп тез шолып шығып, тəуекел деп сөйлеп кеттім. – Бұл халықтың қуанышы. Осы қуанышымыз менің елімнің тарихында ерекше күн. Қуаныштарыңыз баянды болсын. Сіздердей ағалары бар менің замандастарым нағыз бақытты. Шалқып тұрған көңіл бар, шабыт шақырар шарап бар. Қуанышын қана білетін халықпыз. Тек қозғап жіберер күш, ағалардың ақ батасы жетіспей тұр, – деп едім. Көңілді алқа қоштай жөнелді.

	– Ендеше саған сол күшті мен сыйлайын, батаны Бəй-екең берер, – деп Асанбай ағатайым Бəйкен Əшімовке көз қиығын салды да, күлімдеп оң иығына қарай иегін сəл көтеріп алып ойын сабақтады. – Біз, осы отырған ағаларың, жақсыны да, жаманды да көрдік. Өткен өмірге доқ айтсақ əділдік болмас. Қай заманда да қиындық болған.Сол қиындықты жеңбесек, рахаттың қадірін білмес едік. Аға буынның азды-көпті сол еңбегін бағалайсыңдар ма, жоқ аяқасты етесіңдер ме ол сендердің еріктеріңде. Тəуелсіз елдің түлегісіңдер. Нағыз бақытты қазақ сендерсіңдер. Бақытты қорғаңдар. Біз тілеуқормыз! – деп жол ашып берді. Отырғандар ду қолдады. Бұйырған дəм-тұзды таттық.

	Мен Асанбай Асқаровпен қызметтес болғамын жоқ. Тіпті коммунистік партияға мүше де емеспін. Алайда «Дала отта ры» деген көлемді повесімді жазғанымнан бастап танысқанмын. Табысқанмын. Сол сыйластық туған бауырдай, Еңбек Ері М.Түймебаев ағатайымның үйінің қонақтарын күтісіп.інілік міндетімді атқарғанда тіптен жақындасып кетті. Енді біреулер сенер, біреулер сенбес, содан кейін мен іздемесем де ағатайым іздейтін. 1978 жылы 18 көкек (мартта) Асанбай аға Шымкент облысына бірінші хатшы болып кетті де, 18 сəуірге облыстық партия, Кеңес активтерінің жиналысын өткізді. Соған арнайы шақырумен барып қатынастым. Дəл қазір ағатайым жоқ оған сол кездегі көмекшісі Исмат Тұрсынқұлов мырза куə. Сондағы Асанбай ағаның тебірене шыққан үні естіліп, қағазға қарамай жəне бір сөзді қайталамай, қазақша бір сағат сөйлегені қазіргідей көз алдымда тұрады

	Осы ағаларға сəлем бере барған қайталанбайтын қас қағым сəттегі мені ерекше таңдандырған жай отырған ортасында «от шайнап», көркем сөзбен көсілте айтарын айтып болғанша пендеге дес бермейтін, егер кеңестік дəуірдегідей мадақ мақтау керек болса қазақ театрының шаңырағын көтерген үркердей білімділердің бірі, əрі бірегейі, талай таланттарды түлетіп ұшырған Асқар Тоқпановтың иə, иə, тарихты тастай шағып, бес ғасыр бұрын өткен жырауларды тірілтіп, асатаяғын қолына ұстатып алдыңа əкелетін ХХ ғасырдың ақиық абызы Асқардың бəрімізге одырая қарап жас баладай жəутеңдеп отырғаны жаныма батты.

	Шыны керек, енді ширек ғасыр өткенде, мына бүгін көргенін ертең ұмытатын орысша айтқанда, колодисков, қазақша мың құбылған заманда: «Сол егемендікті алған ең алғашқы ел қуанышынан есіңде не қалды?» – деп əлдекім, иə əлдекім сұрай қалса, мен Асқар Тоқпановтың сол баладай томпайып үндемей отырғанын айтар едім. Адам жақсылықтан көрі күмəнді тез ойлайды. Əуелде: «Мына мықтылар бетінен қағып ренжітіп қойды ма екен» деп те секемдендім. Қателесіппін. Ағаларымның бірін-бірі аялағаны кереметтей сүйіндірді. Қызықтым. Жол жүріп келгеннен кейінгі шай дастарқандарын аяқтатпай, сөйлеп қалған ауыз жыбырлауын қоймайды деген рас:

	– Ағалар інілік парызымызды атқардық, біз қайталық. Сіздер кең отырып тынығыңыздар, – деп едім, бəрі келісті. Алғыстарын айтты. Біз Əкім Тарази, Ғаббас Қабышұлы, Қайрат Жұмағалиев, ең жасымыз Ербол Шаймерденов төртеуміз Нүсіпбек ағаның үйіне қайттық.

	Əр шаруашылықтың өнерлі қыз, жігіттері өз сахналарын көріктендіріп жіберіпті. «Алтыбақан» тепкендер əсем əнді шырқаса, шеткі қатардан арғы алаңда ақсүйек ойнағандардың күлкісі мамырдың жұлдызды кешін кеңітіп, биіктетіп жібергендей. Көңілді-ақ. Жақсы жатып, жайлы демалдық.



	* * *



	Біздің ауылдың таңы ерте атады. Күн далада жатсаң төсегіңнің астынан шығып келе жатқандай көрінеді. Ерте тұрдым. Күнге қолыңды созсаң жететіндей. Сыртқа шықсам күннің алқызыл шапағы Алтай мен Алатауды жалғайтын Жоңғар Алатауының табанын қыздырған қозданған шоқтан аумайды. Жылқышылар желіге асау құлындарды байлай бастапты. Жаңа сауылатын бұрын байланбаған биелер-ау төрт-бесеуін өрелеп тастапты. Біз қонған бозүйден жоғарғы тепсеңде біреу бүлкілдеп «желіп» жүр. «Бұл кім болды» деп солай қарай аяңдадым. Жақындағанда спорт киімді, басына шашақты түрік тақия киетін Асқар Тоқпанов ағатайымды бірден таныдым.

	Бір ақиқат анық. Бұл күнде атағы да, кеудесі де алақаптай мекіреніп сөйлейтін, болғансып, толғансып елдің сыйын қабылдайтын «таланттар» құдайға шүкір, бар. Ал ақын, жыраулардың асыл қазыналарын жатқа айтып, жансарайыңды ашып жіберетін

	Асқардай асыл жоқ. Иə, жоқ! Өз басым Бұхар жырауды Бұхардай, Махамбетті Махамбеттей, Абайды Абайдай түсініп, түсіндіретіні үшін Асқар Тоқпановты ерекше құрметтеймін.

	Алатаудың аспаны тұп-тұнық. Жаңа көтерілген күн нұры «Шөладырдың» жаңа көктеген жонына қонған мөп-мөлдір шық көзді қарып, жылт-жылт ойнайды. Биіктердің жанында биіктің биіктігі еленбейтіні табиғи шарттылық. Хантəңірі қаншама заңғар болғанымен, бұл жерден көрінбейді. Боз үйлер жап-жасыл көлде жусаған аққудай мамырлайды. Күміс шықты кешіп қырға көтерілгенімде Асқар ағаның тура бүйірінен қосылдым.

	– Ассалаумағалайкүм, аға! – Ол оқыс дауысты күтпеген болу керек. Мойнын бұрмай тірі мүсін болып сілейіп тұра қалды. Мен оның бұл тұрысын тəкаппарлықпа, өзіне тəн қиқарлық па деп те түсіндім. Бір сəттен кейін өте-өте жай қозғалып бүкіл денесімен бұрылып, күркіреген даусымен:

	– Уағаликүассалам! – деді.

	– Ерте тұрыпсыз ғой, жатқан жеріңіз жайлы болды ма?

	– Əй, Өралбаным, – үні жып-жылы естілді. Мені көрген сайын осылай атайтын. – Маған қазақ жерінің қара топырағы да мамықтай. Мен Алматыда да ерте тұрамын. Тұрамын да белесебетке – «шайтанарбаға» мініп, жиек жолмен жүріп Медеу мұз айдынына барып...

	– Немене, олимпиядаға барып жарысқа қатысқалы жүрсіз бе? Менің əзілімді қалай қабылдағанын қайдам, өткір көзі ша-

	қырайып жан-жағын тез шолып шығып, оң қолының барбайған саусақтарымен шоқпар тұмсығын сүйкей сипап:

	– Əрине, олимпиядаға бармаймын. Бір-ақ тақымдағы жуан тамырымды, аталық безімді шынықтыруым керек. Жеңгең жас. Жетпіс үш жаста егіз балаға əке болу ХХ ғасырда барлық еркектің тəлейіне бұйырмаған.

	– Білемін аға, білемін.

	– Білсең тағы біл! Бұл жаңалық емес. Баяғыдағы аталарың сексенінде де, тоқсанында да балалы болған. Олар мен секілді белсебет емес, арғымақ ат мінген. Менің, жə, сенің заманымда, қаладан ат емес, есек тауып міне алмайсың. Есек табыла қалса, өзбек туысқандар мен ұйғыр ағайындар қағып əкетеді. – Асқар ағатайым соңғы сөзін біртүрлі мысқыл күлкімен көмкерді.



	Рас айтады, жетпіс үшінде ұлды, қызды болғанын елдің көбі біледі, мен де білемін. Көргенмін. Əңгіме ойламаған жерде басталған соң, ағатайды бір қағытып қалғым келді де:

	– Аға, табиғат қызық, қызыңыз өзіңізге тартқан мұрынды.

	Мақпал қараның өзі. Ал ұлыңыз... – Ол ойымды аяқтатпады:

	– Əй, Өралбаным, не деріңді білдім, – деп кең кеудесін тіктеп алға қозғала бере: – Жас жастығын білдіріп алтынға сатып ала алмайтын асылыма жеңгең шыдамай ыстық бүркіп жіберген шығар, – деді. Шындығы солай болған-ау, жыл аралатып туса мына күмəншіл заманда əркім əр алуан жорамал айтар еді, бір күнде, бір сағатта дүниеге келген егіз сəби екі түрлі. Қызыңыз ағатайымнан аумайды қара шобал, ал ұлы алтын қасықтай əдемі сары. Ағатайым қарқылдай күлді. Күлді де:

	– Сенің жасыңда болсам мына бақытты елде, қуанышты түнде талай гүлді искеген болар едім. Сен не бітірдің? Қане, жүре əңгімелеселік.

	Тегінде, атағы алты алашқа белгілі ағатайым біреулерге ұнайтын, ал енді біреулерге ұнамайтын тірлігінде аңызға бергісіз əр алуан əңгіме артынан шуап жүретін Асқар Тоқпанов ағатаймен сырттай таныс едім. Жазушылар жиналысында бар шындықты бүкпентайламай бетке тура айтып сөйлегенін талайталай естігенмін. Мəнсаптылардың алдында əлдекімдер секілді бүгежектемей, сөзінің аяғын «секілді, сияқты» деп екіұштылап мəймөңкелемей, кесіп тиянақтайтын шешен екені даусыз.

	Сол сырттай сыйлайтын Асқармен бірде кездейсоқ ауызекі тілдесудің сəті түсті. Жолдастардың арасында бəрімізден бұрын машина алған жазушы Д.Исабековтың сары «Жигулиін» кейде көшеде итеріп, кейде мінгесіп «шаршаған» соң менде бір төрт доңғалаққа мінгенмін, сонымен қазіргі Төле би көшесімен келе жатыр едім, Əуезов көшесімен қилысатын аялдамада шашақты шошақ тақиялы, қара костюм-шалбарлы, өрнекті асатаяғына кербездене сүйеніп тұрған. Асқарды көрдім. Өтіп барып: «Бұл ағаға троллейбус тостырмайын» деген оймен қайта бұрылып жанына келіп, тоқтап, машинадан шығып, сəлем бердім. Ол танымады. Қайдан танысын, сəлемімді тосырқай алып таңдана қарады.

	– Бағытымыз бір секілді, аға. Баратын жеріңізге жеткізіп салайын, – дедім. Үнсіз келісті. Машинаның алдыңғы есігін аштым.

	Шалқалап келіп отырды: «Сен кімсің?» деген ол жоқ. Алға жүріп Байзақов көшесіне жеткенімде маған одырая көз тастап:

	– Атың кім? – деді Жанботаевпын дедім.

	– Əй, əлгі артист Жанботаев Досжанның кімісің?

	– Досанымын.

	– Е.е.е. – Ол менің бес гектар бетімді, алты соти аузымды жаңа көргендей қайта қарап шықты. Қарап шықтыда: – Қыста Жезқазғанға барып қайттым. Менің ағатайым бар деп екі сөзінің бірінде айтатын еді, сен сол екенсің ғой. Інің жай топ көбейтетін көп актердың бірі емес, акедемиялық театрдың актеры. Өнерге ондай жауапкершілікпен қарайтын таланттар біздің Қазақстанда санаулы, – деді.

	Осылай таныстық. Асқар ағатайым інімді мақтады. «Ол театрдың Құлагері!» – деді. «Жайда қарапайым болғанымен, сахнада дара жүгіретін саңлақ» – деді. «Ол арзан күлкіге бола аузыбасын қисалаңдатып қыршаңқы əжуа əзіл айтатын сайқымазақ театрының артисі емес» – деді. «Ол аузыңды ұрайын, анау-мынау емес, мына мені мазақтап кетеді», – деді. Не керек, Асқар ағаның тығыны ашылып, інімді мақтады.

	Тіршілікте қадіріне кейде жетіп, кейде жетпей, Досжанмен басымыз қосылса қуана қауышқанымызбен, ақырында үлкенмін деп «ақыл» айтып аттандырып жіберетін едім, дуалы ауыз ағаның бағасы жаныма ерекше əсер етті. Іштей риза болып, үнсіз тыңдадым.

	Наурызбай батыр көшесіне жеткенде: «Əй, Өралбаным мені жиырма бес қабатты «Қазақстан» қонақүйіне жеткізгін» – деді. Айтқанын орындадым. Содан бері мені «Өралбаным» дейді. Өмір өзен ағысында əрқилы сəтте кездестік. Енді ойласам əр кездесуіміз қайталанбас асыл қазына екен. Соның бір парағын жазайын.

	... Қазақ энциклопедиясында жұмыс істеймін. Бұл баспаға баруыма «Жалын» альманағында он жыл бірге қызметтес болған, сыйлас, жақсы інім, белгілі жазушы Қадірбек Сегізбаевтың ақылкеңесі, ірі ғалым, қадірлес доспейіл марқұм Рымғали Нұрғалиевтың қолдауы ықпал етті. Партиялық билеті бар кейбіреулер секілді мəнсапқа таласпайтынымды екеуі де жақсы біледі. Қатардағы қалың қаламгердің бірімін. Əуелде Рымғали: «Бір түнде бір əңгіме жазатын жазушыға энциклопедияда жұмыс істеу тіпті оңай» – деп желпілдеткен. Басқа түскенде білдім. Энциклопедияның мақаласын жазу Рымғали досым айтқандай, оңай емес, қиын екен. Оның қиын болатынын төмендегі талапқа қарап бағалай бер. Радио, теледидар, газет, журналда қаламақыны əр жазған парағыңа алсаң, мұнда əріпті, үтір, нүктені есептеп төлейді екен. Айналаңдағы көргендеріңді суреттеп, өткенін баяндап, болашағына авторлық болжам шолу жасап жазған он парағыңды бір-ақ сөйлемге сыйғызуың керек. Сондай бір жұмыстың «тозағында отыр едім» алдымдағы телефон қоңыраулады. Құлағын көтердім. Асқар аға:

	«Жазушылар одағының алдындағы алаңда тосамын, тез кел!» – деді. Айтқан жеріне барсам төрт аяғы шойыннан құйылған, қызыл сырмен боялған жіңішке ағаш арқалықты кемедей орындықта баяғы шашақты түрік тақиялы жап-жаңа көк мəуіті костюм-шалбар киген ақ көйлегіне галстук таққан (марқұм патшадай киінетін еді ғой) екі тізесінің ортасына тік ұстаған асатаяғына иегін сүйеп, ой теңізіне жүзіп Асқар ағатайым отыр. Бұл шақта еркін сөйлесіп, ара-тұра əзілде қағысатынбыз. Жақындай бергенімде:

	– Қыздармен қыдыратындаймыз, – дегенімше, сөзімді аяқтатпай орнынан қарғып тұрып:

	– Кеттік! – деді. Соңынан ердім. Үй ішіндегі амандық, сау лықтан кейін əңгіме бітті. Жол шамнан өтіп, қазіргі Абылайхан даңғылымен төмен қарай құлдилап жүріп келеміз. Сол кездегі Алматы қаласындағы ең биік ғимараттың бірі Орталық пар тия комитетінің күнбатыс қапталындағы қабырғасы көкбояумен боялған облыстық партия комитеті орналасқан тоғыз қабатты үй.

	«Алматы облысының партия комитетіне бірінші хатшы болып қазақ тілін білмейтін қазақ келіпті» деп естігенмін. Асқар Тоқпанов дəл сол партия комитетінің тұсына келгенде кілт бұрылып сол ғимаратқа тура тартты. Кіреберістегі милициялар ағаны таныды ма, жоқ, қара таудай болып қақ жарып келе жатқан Асқар ағаның сесі басты ма, е демей жанынан өте шығып, лифтіге жетіп тоқтады. Қайда баратынын білмесем де жанынан қалмай келемін. Тетігін баспас бұрын «Қайсы қабатқа?» деп едім «Төртке!» деп бұйырды. Төртінші қабат бірінші хатшының қабылдау кабинеті. Бір кезде Асанбай Асқаров шақырғанда болғанмын. Көмекшісі тарихшы ғалым Шаншар Манкеев деген жігіт болатын. Асекең сол мен көрген есікке тұра тартты. Қабылдау бөлмесіне кірерде: «Менің керегім жоқ шығар» деп шегіншектеп едім, «Ей, жүр!» – деп ертіп алды. Есіктен кірген бойы секратарь қызға қарап таяғымен бірінші хатшының есігін көрсетіп «Бар ма?» деген ишарат білдірді. Қыз көмекшіге айтпақ болып қарсы есікке қарай жүргенде Асекең таяғымен бөгеп қақпақылдап керегеге сүйеп, бірінші хатшыға жеңімнен ұстаған күйі кіріп барды. Ол да абыр-дабырды сезген болу керек, орнынан тұрып келе жатыр екен. Асқар екеумізді көріп таңырқай қалт тоқтады.

	Бірінші хатшы орта бойлы, жұмыр жауырынды қырық жастың о жақ, бұ жағындағы жігіт ағасы екен. Жалпақ қараторы өңі қызарақтап сəл бөгелді де тез қозғалып Асқар ағаға сəлем беріп қолын алды. Мен өзім қол бердім.

	– Отырыңыз? – деп бүйірден қойған столдың жанындағы креслоны көрсетіп, өзі орнына барып жайғасты. Кіргенде: «Бір бұйымтайы бар болар» деп топшылағанмын. Олай болмай шықты. Көрсеткен орынға отырмады. Асатаяғын көлделең ұстап алдын кес-кестеп жүріп алды. Анда мұнда: «Ты сидич, ə?» – дейді. Мен терлеп кеттім. «Қызметін бұлай қойғанда адам адамды сыйлау керек қой», – деген ой бетімді оттай шарпиды. Бір кезде орысша дауыл шайқаған теңіздей сөйлеп кетті, Маркстен де, Лениннен де цитат, сілтеме келтіріп əр ұлтқа ана тілінің қаншама қымбат екенін, оны білуге міндетті екенін түйіп-түйіп дəлелдеді. Асекеңнің ана тілді білуді облыстың бірінші хатшысына неге айтып тұрғанына шынымды айтсам, мен сол сəтте түсінбедім. Сонан кейін «Но хорошо» деп кетуге беттеді. Соңынан ілестім.

	Асқарға ақыл айтатын мен бе, жоқ, мен емес. Ол орысша қазақшадан да жақсы сөйлейді екен. Тіпті еліріп, ерекше шабытпен сөйледі. Обком партиядан көшеге шықтық. Бейне бір көптен бітпеген шаруасын бітіргендей жайма шуақ бола қалған. Енді Абылай хан даңғылымен Алатауға қарай бағыт түзедік. Жиек жолға шыққанда артына бұрылып:

	– Ит жоқта шошқа үреді қораға, би жоқта құл жүреді жораға, – деді.

	Содан кейін жауын жапырып тастаған батырдай əуелгі Жазушылар одағының алдындағы орындығына қайта барып жайғасты. Отырған соң асатаяғын бұрап еді, екіге бөлінді. Таяқтың қолға ұстайтын имек басынан бармақтай ыдысты алып жерге тірейтін бөлігінен сол оймақтай ыдысқа сəнденіп отырып сұйықтық құйды. Кейін білдім коньяк екен. Содан соң асықпай сыздықтата ұрттап бітірді де орнына қайта бекітті. Бəрін лəм демей қалт жібермей қарап отырмын. Ақырын тамағымды кенеп, назарын аудардым да:

	– Не бітірдік. Облыстық партия комтетінің бірінші хатшысына менің орысша түсінуімде көп насихат айттыңыз. Танитын ба едіңіз?

	– Е, ондай мəңгүртті танымағанда кімді танимын. Сен де көрсін дедім.

	– Келістім. Жақсыны көрген де жақсы.

	– Тапқан екенсің жақсыны.

	– Жарайды ағатай, ең өкініштісі көрген астан дəм татпағаным, – деп əңгімені əзіл назға бұрдым.

	– Ой, сен де, – ол əлденені айтқысы келіп райынан қайтты ау, сірə. – Жарайды, амандықта кездеселік. Қазір лекция, – деп ту сыртындағы Т.Жүргенов атындағы Өнер институтына қарап, Ұлтын сыйламаған бір қазақты көріп таныдың. Түсінген адамға ол да оңай олжа емес, – деп жүрді де кетті.

	Ол кезде бүгінгідей «Егеменді, тəуелсіз халықпыз!» – деп айта алмайтын едік, ұлттық рух, халықтық намыс деген ұғым интернационалды қазақтың тілі деген құрып бара жатқан шақ еді ғой, сол сəттегі ағаның қарекетін кейін анда-мұнда еске алғанда қазақ тілін білмейді деп облыстық партия комитетінің бірінші хатшысына барып əрі əжуалап, əрі доқ көрсеткен Асқар ағаны Сервантестің жел диірменмен шайқасатын Дон Кихотына ұқсатар едім.

	Асқар Тоқпанов ұлттық рух, ұлттық намыс, ұлттық тіл үшін желдиірменмен шайқасқандай шайқасып жүргенде қазіргі қазақ тілі үшін күресіп жүрген «батырлар, зиялылар» жалындаған жас еді, мыңқ демейтін, қайта социализмнің сойылын соғып, қайтсем мəнсапқа қолым жетеді, қайтсем ғылыми атақ аламын деп жанталасып, жақсы кісі болып жанығып жүретін, енді жау кеткен соң, еркіндік деп едіреңдейді. Сол темір құрсауда жүріп жеке-дара күрескен Асқар секілді ағаларын естеріне де алмайды.

	Асқар ағатаймен содан кейінгі кездескенім осы. Баршаға ортақ жаттанды сөзбен айтсам, ойдан шапшаң ештеме жоқ екен. Қатарымда келе жатқан ағатайымның өзім білгеннен бергі қылыққияпаты бейне таспадан көргендей тізіліп өте шықты.

	Қалың боз үй тігілген кең тепсеңнен жоғарғы қия қапталға шығып тоқтадық.

	Аспан тұп-тұнық. Ақ жібек шəлі жамылған арулардай тізілген Алатау сол көкпеңбек аспанның нұрына шомылып қарсысындағы бір шөкім қары жоқ əлденеден секем алған арқардай елегізген Қулықтауға таңдана қарай қалғандай.

	Асқар аға сұлулықты көре де, бағалай да білетін азамат. Қайқы кезеңінен бергі Айт, Əділбек бидің Ақшоқысы жасыл жібектің ортасындағы ақ асыл тастай көк зеңгір аспанға шаншылып тұр. Атадан балаға қалған асыл құндылықтардың бағасын білетін, қадіріне жететін, қандай ортада жүрсе, сол ортадан ойып орын алатын Асқар аға парасат иесі. Кейбір жылтыраған жаңа заманның киімін киіп, көрсоқырлығына қарамай, қуыс кеудесін көтеріп мəнсапқа, жоғарыдағы орынтаққа отырып алған соң халықтық құндылықтарды аяқасты жасап, жаттың жыртығын жамайтындар биік мінберді пайдаланып, Тоқпановты тетір, тентек етіп көрсетуге тырысатын. Иə, иə, кезінде көрсетті де. Оған Тоқпановтың қылшығы да қисайған жоқ. Өкімет, үкімет адамдары сырт айналатын. Бірақ халқы сырт айналған жоқ.

	Құрметтеді. Қадірледі. Кейін білдім, ол заманында «Коммунистік партияның қатарында болмасам, көрінген көкезудің жемтігі болып кетермін» – деп мүшелікке де өтіпті. Алайда 1986 жылғы Желтоқсан азаттық күресінде сол құжатын өз қолымен апарып тапсырыпты. Бұл күнде «Желтоқсандағы күресте алдында жүргемін!»

	– деп абырой жинағандар көп. Əйтсе де сол көп азаматтар ақ сақалы желпілдеп, қалың қарулы солдаттарды қақ жарған Асқар Тоқпанов ағаларын есіне де алмайды. Түсіне білсек, Асқар сонда атақ-абырой, даңқ іздеген жоқ.

	Қайтеді оны. Халқының ар-намысын таптатпаймын деп өз шəкірттерінің арасында жүрді.

	...Аға сəл биікту жерде тұр. Сол сəтте ол не ойлады, қайдан білейін, мені мазалаған жай кешегі моп-момақан бола қалуы, теңтұсының ортасында, көңілді кездесуде оның шалқуы керек еді ғой. Осы неге, неге деген сауал өзімді əлденеше мазалады. Дəл қазірде таза ауаны жұтып, мөп-мөлдір көк аспанның астында айналдыра тау қоршаған Қарқара жайлауының төрінде биікте тұрып барлық елді мекенді, қырат-қырқаны, сай-саланы айнаның бетінен көргендей көріп тұрғанда да ойымнан шықпады. Құпия сақтай білмейтін ақжарқын халықтың ұрпағымын ғой, шыдамадым:

	– Аға, – дедім. Ол əдеттегісіндей қырланып мойнын бұрып: «Не айтасың?» дегендей назар аударды.

	– Кеше көңілсіз отырғандай болдыңыз.

	– Неге олай дейсің. Ғажайып қуаныш құшағында болдым. Бүкіл қазақ білетін ондай азаматтармен бір дастарқандас болу баға жетпес байлық. Алтынға сатып ала алмайсың. Өлшемі жоқ бақыт. Бақытты қолмен ұстап, көзбен көрдім деген пендені кездестірдің бе, кездестірдің, олар сол отырған азаматтар, жаныңда жүр, мына сенімен мен. Кеше көрдік. Бірақ бағалай алмаймыз. Бұндай ел сыйлаған, халық қадірлеген адамдармен «кездесу де бір бақыт, қоштасу да бір бақыт» (Ф.Оңғарсынова). Енді қайталана ма, жоқ, қайталанбай ма, ол Алланың қолында. – Бір сəтке демін ішке тартып тұрып қалды. Енді ойласам, ондай басқосуды іздесең де таба алмайды екенсің. – Солай, Өралбаным. Осының бəрі тəлім.

	– Дұрыс ағатай. – Ойымды аяқтатпады.

	– Өралбаным, қандай жерде сөйлеуім керек екені, қандай жерде тыныш отыруым керек екені жайлы батыр ағатайым Бауыржан Момышұлы маған дəріс оқыған. Саған басымнан өткен сол дəрісті айтайын. – Ол жайлап басып қарама-қарсы келіп тоқтады. Қоңқайған танауын көтеріп «Осыған айтсам ба екен, айтпасам ба екен» дегендей барлай қарады. Сонан соң. – Шамамен сенің жасыңдағы кезім (Пайғамбар ғ.с. жасына жетпеген шағы болар). Жазушылар одағына бардым. Ол бір қилы-қилы адамдардың басы қосылып бір үйдің баласындай дуылдап, думандап жататын ынтымақтың үйі ғой. Сөйтіп «Қаламгер» асханасына кірсем, оу, төргі бұрышта жанында бір Бораш па, əлде Балаш па атынан жаңылыстым жас ақынның жанында мүштегін ұстап Баукең отыр екен (Бауыржан Момышұлы деп білдім). Сəлем бермек болып тура тарттым. Жылы қабылдады. Отырдым. Сол жылылық еліртті ме, жоқ, алдарында тұрған қымбат коньяк еліртті ме, жыраудың ағаларға арнаған термелерін бірінен кейін бірін төктім. Айналада отырған ақын, жазушылар елең етіп тына қалды. «Ағатайым риза болып ортада тұрған армян коньягінен құяр» деп дəмелендім де аруағыңнан айналайын Бұхар жыраудың термесін ерекше екпінмен бастадым. Тас мүсіндей міз бақпай тыңдады. Енді бірін бастағанымда



	«Встать!» – деп бұйырды. Қарғып тұрдым. Шыбынның ызыңы естілгендей тыныштық орнады. Сол сəтте Баукең: «Көт неге керек?» – деп сұрады. Мен ішкен астың қалдығын, артық ауаны шығаруға керек екенін айттым. Сол сəтте: «Садись, көт қысу үшін де керек!» – деп қайта отырғызды. Отырғандар ду күлді. Маған бір батылдық пайда болды. «Айтарыңды айттың» – деп алдындағы коньякті рұқсатсыз алып бокалды толтырып тарттым да жібердім. Енді сараласам, батыр ағам мазамды алдың деп ұрсып, кет десе де кетіп қалар едім ғой, ол мəңгілік есте қалатын сабақ беріпті. Тəлім, тəрбие беріпті. Содан бері көтімді қысатын жерде қысып отырамын. Кешегі дастарқанда отырғандардың əр қайсысы бір-бір асқар асулы тау. Алдарынан мен секілді мың-миллион адам өткен. Иə, өнегелі өмір сүргендер. Ертеңгі өсер ұрпақтың тəлім-тəрбие алар мектебі. Бүгін тəуелсіздігіміздің ең алғашқы тойын тойлағалы отырмыз. Біз алдамшы социализмнің мектебінде Чапайды, Буденныйды, Ленинді, Сталинді, қысқасы, иə, Мотросовты, Чкаловты балаларымызға үлгі етіп оқытқан едік, ертең кімді мақтаймыз, осы ағаларыңның тар жол тайғақ кешуде қазақтық намысты еңбегімен қорғағанын оқытамыз. Оны коммунизмнің құрты миын жеген ғалымдарымыз білер ме екен? Ал анау менің балам Асанбай, өз баламды айтып тұрмын, жиырмасыншы ғасырда ғұмыр сүрген пенденің ақсұңқары. Қалт кетсең қағып түсіреді. Ол бүкіл Еуропа, Азияңның тарихын да, əдебиетін де жатқа біледі. Жыр-дастанды айтқанда сол айтсын. – Асқар аға қолтығымнан ұстап ақырын басып төменгі кең тепсендегі ақбоз үйге қарай аяңдады. Қиядан түскен соң қалт тоқтап:

	– Қарашы, қарашы. Бұл қасиетіңнен айналайын табиғаттың сыры жұмбақ. Алатаудан бастау алған бүкіл су еңіске қарай ағып Ілеге одан Балқашқа барып құйса, Көкбиіктің түбіндегі тұнбадан шыққан Түптің суы Алатауға қарай ағып Шапырашты, Ысты, Ошақтының атақонысы Ыстықкөлге барып қосылады. Ал енді сен, осы асқақ тұп-тұнық Алатауды аралашы қорқасың. Құртқұмырсқа, қасқыр, қарсақ, аю, сілеусін, жын-шайтан –бəрі-бəрі бар. Ə.ə.ə, Өралбаным өлмеген пенде бəрін көреді. Өлсең елің көмеді. Бір күн жылайды, екі күннен кейін іздеп қайғырады, сөйтіп-сөйтіп ұмытады. – Сен қайда жатырсың?

	– Еңбек Ері Əшімбаевтың үйінде.

	– Ол ағаң ХХ ғасырдың батыры. Бар-жоғы төртінші сыныпты бітірсе де кейбір акедемиктерден артық біледі. – Бұл Əшімбаевтың атына айтылған əділ баға.

	– Танитын шығарсыз? – Ол оқырана күліп алып:

	– Нүскең ағаға менен сəлем айт, – деді.

	– Бүгін кездесесіздер ғой.

	– Оған жеткенше талай уақыт бар. Өзбектер далаға шығып қайта кірсе сəлем беріп амандасады. – Бұл ғасырда, сен мені дұрыс түсін, жиырмасыншы ғасырды айтып тұрмын, ұлттығымызды танытатын бір-ақ жол болды. Ол адал еңбек, адалдық. Осы мылтықсыз майданның жаужүрек сарбазы Нүскең аға! Жақсы, мен кеттім. Суық сумен жуынамын.

	Ол өзі қонып шыққан үлкен боз үйге бұрылды. «Шөладырдың» шығыс қанатын нұрымен ораған күн сəулесі Алатаудың ақұлпа қар жамылған көкірегіне қарай өрлеп барады. Енді жылылық басталады.

	Иə, біздің ауылда өткен тəуелсіздікке арналған қуанышты той бітті. Бір тойғанын шала байығанға бағалайтын бауырларым мəзмейрам көңілмен аттанып кетті. Содан бері Асқар ағаны көпке дейін көрмедім.

	ХХ ғасырда ғұмыр сүрген, Қазақстанның Партия Комитетіне секретарь кезінде, Бүкілодақтық Орталық Партия комитетінің бюро мүшесі болған шақта (бұл биікке бір де бір қазақ көтерілген жоқ) есімін дүниежүзінің халқы біледі деп мақтаған, мадақтаған Дінмұхамет Ахметұлы Қонаевты ақырғы сапарға аттандырғанда тағы да апын-күпін сəтте кездестік. ХХ ғасырда қазақтың маңдайына біткен данагөйлер аз болған жоқ. Соларды жер бесікке бөлерде бүкіл халық қатысуға тырысады.

	Дінмұхаметтің табытына топырақ салуға қазақ жерінде өмір сүрген, аяғы жетер жердегі бар халықтың өкілі барды. Солардың бірі əрі бірегейі неміс фашистерімен айқасып бір аяғын қара санымен майдан алаңына тастап келген, «жалғыз аяқпен жүрсем де халқымның қара қабырғасына сүйеу болсам, табысына үлес қоссам, қуанышына қуансам, қайғысына ортақ болсам» – деп ғұмыр сүрген ғалым, Еңбек Ері Бошай Кітапбаев (мен бұл ағатаймен Шығыс Қазақстан облысы, Үлкеннарын ауданында Ленин колхозында төраға кезінен таныспын. Сыйласпын. Халық: «Бір күндік жолдасқа мың күн сəлем бер» деген ғой, ағатай екеуміз зиратқа бармақ болып автобустарды жағалап келіп жетіншісіне бас сұқсақ, оң жақтағы қапталда екі орын бос екен, соған барып жайғасып отырғандарға Бошай ағаны қайдам өзім: «Таныс кім бар екен?» деп көз жүгіртіп едім, Қизат Сəдірмеков пен облыстық партия комитетінде қандай лаузымы барын білмеймін, əйтеуір сонда қызмет атқаратын Жамбылов деген азаматтар отыр екен. Қизат жерлесім, жекжатым. Журналист. Бос орын жоқ. Опера театрынан шыққан ел селдей ағып тізілген машиналарды жағалап келеді.

	Дінмұхамет ағатаймен қоштасуға келген адамдарда есеп жоқ. Өз басым мұндай ілтипатты Мұхтар Əуезов пен Қаныш Сəтбаевпен қоштасудан кейін үшінші рет көруім. Асқар Тоқпанов біз отырған автобусқа жақындап келді де, шалқалай қарап жүргізушіге:

	«Есікті аш!» деп ым қақты. Ол:

	– Орын жоқ. Тұрып баруға рұқсат етпейді. Үш жүз автобустан сізге орын табылады, – дегенше сөз соңын тоспай өтіп бара жатып біздің машинада отырғандарға қиғаш қарап екі аттап қалт тоқтады. Қиқарлығы ұстады ма, қайта оралып жүргізушіге:

	– Есікті аш! – деп бұйырды. Мен шыдамадым, əрі ол кісінің кірмей кетпейтініне сендім де үлкендік жасап Қизат пен Жамбыловқа:

	– Сендер орындарыңды беріңдер. Енді ағаларың отырмай қоймайды, – деп едім, екеуі де күліп орындарынан тұрды. Алдымдағы екі адамның жасы үлкен екен, тез тұрып жүргізушіден бұрын есікті аштым. Баспалдақпен көтеріліп, соңғы сатыға шығып автобустағыларды тез-тез шолып алып, сол қанаттағы ең артқы орындықта отырған ақсары жігіт ағасын таяғымен нұсқап:

	– Оу, сен де топырақ салуға бара жатырсың ба? Колбиннің сойылын соғып сөйлеген сөзің басылған «Правда» газетін əлі сақтап жүрмін. Ол қазақ тарихында мəңгі қалады, –деді, өршелене сөйлеп. Мен отырарымды да, жанында тұрарымды да білмей, абдырып қалдым. Өзімді дəл бір осыны əдейі ұйымдастырғандай сезіндім. Асқар аға қадалған жіңішке сұңғақ денесі бүгіліп кеткен адамға қарасам, ол кісінің бергі жағында мен жақсы білетін Колбин келгенде Қазақстан ОК-нің екінші секратары болған С.Құбашов аға отыр екен. «Бет көрсе, жүз ұялады» деген рас екен. Денем қызынып, тер бұрқ ете қалды. Соның қызуымен Асқар ағаға:

	– Отырыңыз аға, соңғы сапарға тыныш аттандыралық та? – деп, пəтуа айтқансып едім, қара торы өңі буырқана бетіме тіктеп қарап:

	– Жақсы кісі болсаң сен жақсы кісі бол! Айтарымды əлдекімдер секілді сыртынан пыш-пыш етпей бетіне айтамын. – Отырғандарға енді жеке-жеке тоқталды. – Мынау Анофуров ЦК-ның секратары. Солай ма, Виктор, анау Құбашов артықпын деп аспайтын, кеммін деп мұқалмайтын біртоғарым, оның алдындағы ЦК-ның бетке ұстары Мұхамедиов (мен ол кісіні танымадым). Ал оның жанындағы Целиноград облысын басқарып, Еңбек Ері болған Қуанышов (неге екенін бір түрлі мысқылмен күлімдеді. Кіргеннен бері жылы шырай білдіргені осы), қапталында тұрған маған бұрылып: – Сен де қазықсың, – деді. Мен ыржалақтай күлгенсідім. – Білесің бе, жылан күн қайтқаннан кейін ініне кіріп кетеді. Осылай бетпе-бет кездескенде айтылса, көңілдегі кірің кетеді. Өтелмей қалған қарызың болса өтеледі, өтейтін тұқым тұқианың, тума-туыс ұрпағың бар ал, иə, ал айтылмай қалған сөздің өкініші ащы. Ертең бұларды көремін бе, көрмеймін бе, Құдай біледі. Əрі мені ЦК-ға шақырып Тоқпанов айтарың бар ма деп сұрамайды. Иə, иə сұрамайды, Қамайды. Ол күркірей сөйлеп босаған орындыққа жақындай бере артына жалт қарап, біздің алдымызда дəл жүргізушінің желкесіндегі бірінші орындықта отырғандардың жанына қайта келіп, домалақ шаршы бойлы өзіне өкше басар азаматқа жылы шырай білдіре: – Бəріміз сендей адал болсақ Лениннің коммунизмі баяғыда орнаған болар еді. О, Құдайы, момыным, адалым (кейін білдім республикалық тұтынушылар одағына төраға болған Қасенов деген зейнеткер аға екен) – деп иығына қолын тіреп, сол кісінің жанындағы орындықтың түп жағында отырған ұзын бойлы тік иық, сопақ бет, екі жағына пышақ жанығандай бурыл шашты ақсақалға қадалып:

	– Мынау секілді жағымпаздар, жандайшаптар Ленин орнатпақ болған жұмақтың алдын кесті. Ей, сен, кеше осы Димекеңнің қолдауымен облысты басқардың, министр де болдың. Басына бұлт үйірілгенде Медеу ауданындағы коммунист зейнеткерлердің бастауыш ұйымына секретарь болып едің. «Қонаевты партиядан шығару керек» деп қалқайған жарғақ құлағың жастыққа тимей жанталаса шаптың ғой. Сол коммунисіңнің бірі мен. Құдайдан қорықпадың-ау сен. Енді де тыныш жүрмессің. Тірісінде тіміскілеп едің... – Асқар аға шүйліккен адамды жақсы танымадым. Кейін білдім Иляшов Рымғали деген кісі екен. Осы жерге жеткенде табыт салған машина жолға шықты. Біздің жүргізуші де моторға от берді. Ағатайымды қолтықтап орнына отырғыздым. Тулаған теңіз тына қалды. Кеңсайға жеткенге дейінгі жол бойына халық гүлді төгіп тастапты. Автобус гүл шоғының үстінде Алатауға бет алды. Аға осы ел құрметіне үнсіз көз салып лəм демеді. Асқар, Бошай үшеуміз қатар барып табытына топырақ салдық. Таратып жүрген қолорамалды ала бере:

	– Президент келіп ырым да жасамады-ау, – деп еді, Бошай:

	– Ақтөбеге жұмыс бабымен асығыс кеткен деседі, – деп қалды қатарда тұрған сақалды қария. Айтарын айтып тоқтайтын Асқар емес пе:

	– Немене, дүниенің түбіне жетпек пе? Ақтөбедегі Хромтаудың қуырдағы суып қалады деген ғой! – деп шұғыл бұрыла беріп бетін сипады.

	Құрметті замандастар, Асқар Тоқпанов жайлы білгендер толық жазар, ал мен өзімнің көргенімді көркем тілмен жеткізе алмасам да, қаз-қалпында қағазға түсірдім. Кем-кетігі болса кешірім өтінемін.



	ҚАЛҚИДЫ ҚЫРАН БИІКТЕ

	(Эссе)

	Асыл аға,

	Ақын аға, енді қайтып келмейді,

	Мына менің,

	Дархан дала көңілімді көрмейді.

	Пенделіксіз тіршіліктің мəні жоқ,

	Сəні жоқ.

	Періште боп өтті десем,

	Оған ешкім сенбейді.

	Автор



	Мұқа (Мұқағали Мақатаев), сен айтып бітпес, қайтып келмес сапарға өміріңнің талма тал түсінде аттанып кеттің. Көлеңкеңді көрген жоқсың, Көлеңке күн төбеден ауғанда пайда болады ғой. Тіршілігінде бір шəугім шайды бөлісуге жарамаған (біз секілді) кейбір ағайындарың, сол көлеңкеңмен бауыр болып, сол көлеңкеңмен тəуір болып «жақсы кісі» атанып мəз-мейрам болып жүр. Өмір, бəлкім, осындай құбылмалы құбылысымен қызық шығар. Бəріне өткеннен кейін өкініп, бағалайтын əдетіміз емес пе?!

	Мен бұл əңгімені жазуыма себепкер болған ақын, иманды болғыр Бекен Əбдіразақовпен кездесуім еді.

	Бірде қазіргі Абылай хан даңғылының бойындағы жиекжолда əлденеге асығып келе жатыр едім, Бекең қарсы жолықты.

	«Ақбурыл» екен. Мен Бекеңмен Мұқағали арқылы сыйласып кеткен едім. Қуана сəлемдесіп, əдеттегідей асыға қоштастық. Сəл ұзай бергенімде:

	– Əй, тоқташы! – деген екпінді дауысқа жалт қарадым.

	Бекең көңілді кезінде сол қолын костюмының жан қалтасына салып, түбінен алтын іздегендей түртпектеп, айдынданып кететінін жəне бір сөз қозғаса оң қолының сұқ саусағын кезеп тұрып, ернін жимай қызына сөйлейтінін сен жақсы білесің. Дəл сол көңілкүймен:

	– Мұқағали жайлы естелік кітаптың шыққанын білесің бе?! – деді.

	– Естідім.

	– Сен неге жазбадың? – Ол ойқастап, менің жауабымды күтпей.

	– Мұқаңмен сен жақсы сыйластың. Онымен бірге үйіңде талай болдым. Ал мына естелік жазғандар кеше ғана оны көргенде теріс айналып кететіндер. Жақсы білем.

	Мұқа ағаның – бұл күнде сенің атыңа айтылып жүрген, əлі айтылатын мадақ, мақтау көп. Көзіңнің тірісінде бұл мақтаудың жүзден бірін ғана естідің. Мейрамханаларда, асханаларда, сыраханаларда өлеңіңді тыңдайтындар көп болғанымен, шындықты айту керек, ол кезде сені дəл бүгінгідей əспеттемейтін еді. Екеуміз бір таудың баурайындағы көрші ауылдың түлегі болсақ та балалық шақта кездеспеппіз. Көріспеппіз. Есейіп, елден ұзап шыққанда өмірдің тар көшесінде тағдыр табыстырды. Алматының қазіргі Əуезов көшесі – бесінші линия Н.Тілендиев көшесіне дейін жиырма көше, жиырма линия. Сегізінші линияның 48 үйінде тұратын едім. Орайы келгенде айта кетейін, ол үй туысқаным Илиястың інісі Советбекке əперген үйі. Інісі Советбек дəрігерлік оқуды бітірді де уақытша маған аманаттап кетті. Кейін осы үйде жазушы Дүкенбай Досжанов та, Ахат Жақсыбеков те тұрды. Дүкенбай Алматы облысының «Коммунизм нұры» газетінде қызмет атарады екен. Өлеңдерімді апарып жүріп танысқанмын. Бірде барсам: «Үй таба алмай жүрмін. Сенбі, жексенбі күндерім пəтер іздеумен өтеді» – деп жағдайын айтты. Мен тұратын төрт бөлме. Бір бөлмесіне кіргіздім. Марқұм, зайыбы иманды болғыр Мəриям жақсы адам еді. Балалары үйелмелі-сүйелмелі жас. Дүкенбайдың анасы кең пейілді, парасатты жан екен. Талай-талай қолынан дəм таттым. Дүкенбай сол үйде Одақтық Жоғарғы Кеңестің төрағасы Подгорныйға 49 рет арыз жазып, ең ақырында «Мəриям өкпе дертімен сырқаттанады» деген анықтама арқылы сегізінше шағын ауданнан пəтер алды. Бəрі жақсы ғой, өкпе деген басқаны қайдам, өзімде жоқ. Есімде қалғаны «новоселиеге» шақырылмағаным.

	Ал, Ахат Жақсыбековтың көрші болу себебі, оның анасы менің өмірлік серігім Хадишаның бауыры. Ол Кларамен үйленер кезінде пəтер табылмаған соң төргі бөлмеге кіргіздік. Екеуі үйлену тойын өткізген «Бригантина» асханасына сол үйден бардық. Бұны жомарттығымды айтайын деген пікірмен жазып отырған жоқпын. Сол уақыттағы бəрімізге тəн, ортақ ынтымақ, бірлік кейінгі жастарға ой салса екен деген ізгі ниетпен қозғадым. Бұл күнде қазақ əдебиетінің алыбына айналған осы екі қаламгер оны баяғыда-ақ ұмытып кеткен шығар...

	Кімнің қалай пəлсапа айтарын қайдам, менің топшылау ымда барлық ұлылық-тіршіліктегі ұсақ-түйектің жиынтығы. Жоғарыдағы жазған екі үзік сырдың əрқайсысы дер кезінде күйініш-сүйінішімен, қуаныш-мұңымен, жүрек сүзгісінен өткізсең өз алдына жеке-жеке əңгіме.

	Негізгі айтайын дегенім Мұқағали жайлы естелік.

	Сабақтан келе жатыр едім, екі аяқты қоларбаға төсек-орын, ыдыс-аяғын тиеген, кең иықты, менен биік, қызыл шырайлы жігіт көшіп келеді екен. Күн кіші бесінге таянған шақ. Жанында бір баласын көтерген, бір баласын жетелеген сұңғақ бойлы əйел бар. Ол кезде көше асфальтталмаған, жұмыр тас төселген. Мен қатарласқанда арбаның доңғалағы үлкен тасқа тіреліп, зор денелі жігіт мықшия итерсе де əлі келмеді. Өзім жақтағы арба ырдуанынан ұстап көмектестім. Кең маңдайына төгілген ұзын қоңыр шашын артына сілкіп қайырып:

	– Рақмет! – деді.

	– Алысқа барасыздар ма?

	– Мына алтыншы линияға.

	– Көрші болдық.

	– Өзің... – Мен оның сөзін күтпей:

	– Сегізінші линияда тұрамын, – дедім. Ол:

	– Өз үйің бе?

	– Қайдағы...

	– Қайсы ауылдансың?

	– Кегенненмін. Жалаулы ауылынанмын. Мұқаң жүрісін тоқтатып маған шалқая қарап:

	– Туысқан болып шықтық, – деп жөн сұрасып, алғаш рет таныстық. Біздің ағайындардың жақындығы туған жерінің табиғатына ыңғайланған ба, суық қой, суық. Қайсыбір елдің балалары ылдымжылдым. Іші-бауырыңа кіріп, араласып кетеді. Ал мен танитын Хан-Тəңірінің түбінде туғандардың табиғаты өзгеше. Иə, өзгеше. Мен Мұқағалидың көшін алтыншы линиядағы (қазіргі Жароков көшесі) орыстың үйіне апарып тастап, жөніме кеттім. Кездессек аман-саулық сұрастық. Кездеспесек іздемедік. КазГУ-ді бітіріп, телестудияға «Құрдастар» редакциясына қызметке орналастым. Ол кезде телестудияның жұмысы от болып өртеніп жататын. Бір хабарды бір ай жүріп жасайсың. Бір-екі минуттық көріністі түсіруге бес адам шапқылайды. Режиссер, оператор, шырақшы, шофер, редактор. Сол еңбегімізге қарай табысымыз да жаман емес. Əйтеуір бəріне жетеді. Ертең ерте дүкенге барсаң бір сомға екі литр сүт, бір бөлке нан, қаймақ, сүзбе, бір кило қант алып, одан артылғанына жол жүресің. Айына екі рет қаламақы аламыз. Бұл еңбек ақыдан бөлек. Өткен өмірдің өзіндік өрнегі бар өмір. Қиын да, қызық та. Қызығы дүниенің бар-жоғына қарамайтындығымыз. Ертең аш боламыз деп ойламаймыз. Барға қанағат. Қиындығы, ең керегі баспанамыздың жоқтығы. Үйімізге жолдас-жора, туыстар келсе, үй иесі, «қайырымды» орыс ағайын теке көзденіп, ары-бері өткені. Сол кезде қыпылдап талай қиналдық. Көнесің... Сондай бір қарбалас сəтте үйге жанында Нұрсұлтан Əлімқұлов ағамыз бар Мұқаң (Мұқағали) келді. Осы күні «арақ ішпедім» десем, кейбір достарымның күлуі əбден мүмкін. Кейін заманның уын төгіпшашып іштік. Шындығында да, ол жылдары татып алмайтын едім. Темекі тартпадым. Расымды айтсам, суық қарсы алдым. Нұрсұлтан ағаны досым, композитор Əсет Бейсеуов арқылы Мұқағалидан бұрын жақсы білемін. Біз отырып жайласа бергенде Əсет те келді. Əсет Нұрсұлтанды ерекше сыйлайды. Ақкөңіл, аңқылдақ жақсы аға. Əсет екеуі кеше ғана кеткен. Артық сөзі жоқ. Тек ішкен кезде үй иесі орысты да қосып алып темекі тартып, жер иісі мүңкіген тар үйді көк түтін етіп жібереді. Ернінен темекі кетпейді. Əр адам өмірдегі өз орнын бағаласа мен сол бір шақты Нұрсұлтан ағаның Алатаудың баурайында жыр болып төгіліп, əн болып шалқыған кезі дер едім. Бүгінгі ел сүйіп шырқайтын əндердің өлеңінің көбі Нұр ағамыздыкі. Тек сол кезде неге екенін Жазушылар одағы салқын қарайтын. Оны кітабын шығара алмай күйінген сəтінде байқататын. Бəлкім, ол саясаттың ықпалы шығар. Өйткені Нұр ағаң Н.С.Хрущевке өлеңмен наразы хатын жолдап, ол үш əріптің қолына түсіп, үкімет үйіндегі кейбір саясаткерлер қырын қараған екен. Кітабын жоспарға енгізуге сол кедергі жасады білем. Ондайда күншілдік деген күлімсі иіс те бықсиды.

	Нұрсұлтан аға қазақ радиосындағы балалар редакциясын да редактор. Шындықты мойындайық та, классиктерімізден бастап кеңес өкіметінің саясатын мақтап мадақтағанда сөз таппай қиналғанбыз. Кеше Орталық партия Комитетінің бастамасымен келіспей керемет өлең жазған Нұрсұлтан ақынның тауы шағылып, меселі қайтқан шақта, ең саяси газет «Социалистік Қазақстан» газеті Мұқағалидың атақты «Ильич» поэмасын басып өлеңсүйер қауым бір дүркіреп қалған. Шынында, сол уақытқа дейін Ленин жайлы, Ұлы көсем жайлы жырламаған ақын жоқ. Жаңадан өмірге келген Ленин жайлы поэманы жұрт ерекше қабылдады. Қазір ғой, бəрі Ленин десе теріс айналады. Сол заманда Ленин жайлы, ол бастаған партия жайлы бүкіл қазақ ақыны беріле жазған.

	Нұр ағаң өз ернін өзі жалап ысылдап сөйлейтін. «Сен екеуің туысқансыңдар ғой» деп сөз бастап əңгімеге араластырды. Осы кездесуден бастап жиі-жиі бас қостық. Мұқағали менің өлеңдерімді оқыған жоқ. Тек газет, журналдарда жарық көрген өлеңдерімнің барын білетінін бірде сөз арасында айтты. Үшінші курста оқып жүргенімде қазіргі əл-Фараби атындағы университеттің газетіне

	«Сауыншы ақын» деген атпен менің бір топ өлеңім басылған. Соның бірі «Маркстен өзіме дейін саяхат» деген газеттің жарты бетіне терілген хикаямды оқығанын əңгімеледі. Əдет кімде жоқ. Мен де сол пенделердің бірімін. Көзімше мақтағанды онша ұнатпаймын. Неге екенін өзімді-өзім мақтасам жадырап қалатыным бар жəне жақсы мақтаймын. (Əрине, бұл жақсы əдет емес). Сол əдетіммен Мұқағалидың жылы лебізін елеусіз қалдырып едім. Əсет: «Бұл сауыншы болғанын айтсаң ғана көңілденеді, Мұқа. Сіз менің... иə менің жаңа əнімді тыңдаңызшы», – деп «Сырласу вальсін» əндетіп кетті. Мені Қалдаяқов Шəмшімен, Əлімқұлов Нұрсұлтанмен, Əнуар Дүйсенбиевпен таныстырған, табыстырған жан досым осы Əсет.

	Мұқағали ерекше қуанды. Орнынан тез тұрып ерніндегі насыбайын қолымен алып қағазға орады да Əсетті құшақтады. Сол жылдары орыстың «Ландыши» деген əні түні бойы Алматының аспанында қалықтайтын. Қалай «Сырласу вальсі» дүниеге келді, солай «Ландыши» аузын жапты.

	Əсет те кең кеуделі, зор денелі азамат еді ғой. Енді сол сəтті көз алдыма елестетсем, өлең мен əннің екі алыбы, қуанғанын артық мақтаусыз, айқара құшақтасып жан дүниесімен құттықтаған екен ғой. Екеуі де құшақтасып тұрып ағынан жарыла күлді. Тар үйде қайсыбір ыдыс-аяқ көп дейсің. Темекісін бұрқылдатып жүретін Нұрсұлтан аға он екі қырлы стақанға «ақаңды» қашан құйып үлгергенін қайдам, екеуіне екі толы стақанды ұстатты. Бұлардың кіші стақанмен арақ ішкенін өз басым көрген емеспін. Əсет марқұм «Екі жүзден бес немесе жүз елуден алты стақан ішкенде ғана арқам қызады» дейтін еді ғой. Сөйтті де:

	– Қане, жақсы əн үшін алып жіберелік! – деп өз ернін өзі жалап, жымыңдап жанымызға келді. Мұқаң менің қолымнан стақан көрмегеніне таңданды ма, жоқ, елеусіз қалды деді ме:

	– Оу, Нұр-аға Досанға неге құймағансың? – деді.

	– Ол молда деп... – деп Əсет мырс-мырс күлді.

	– Солай ма? – деп Мұқаң одырая қарап, сəл бөгелді де, екеуі ұсынған стақанмен түйістіріп қағып жіберді. Мен əкелген бір шыны үшеуіне жұғын болмады. Нұрсұлтан аға ішкен кезде жомарт еді ғой, шалбарының жан қалтасы емес, кіндік қалтасына сұқ саусағын жүгіртіп мықшыңдап отырып үш сомды шығарып алдыма қойды. Бұл барып əкел дегені. Үйде жансерігім жоқ еді, жүгіре жөнелдім. Ол уақытта бүгінгідей қаптаған дүкен жоқ. Қазіргі Төле бидің бойындағы (7 линиядағы) моншаның артында «Азық-түлік» дүкені бар. Жүгіріп барып қайта оралдым. Бұл жолы өзімдегі барды қосып екі шыны əкелдім. Есікті ашып едім үйдегі темекінің түтіні Алматыны бүркеген көк тұман секілді қолқамды қапты. Бір шыныны аяқкиім шешетін ауызғы үйге қалдырып, екіншісін ортаға қойдым. Əсет жалпақ алақанды тарбиған қолын созып:

	– Мұқа, маған бір өлең жазып беріңізші! – деді. Шағын ас үстемінің терезе жақтағы қапталына домбыра шертіп отырған ол:

	– Менің өлеңімнің бəрі əнге сұранып тұр! – деп жауап берді. Əсет «ақаңды» құя бастады. Менің білетінім ол бір шыны арақты он адамға бөлсе де өзіне толы қалдырады. Он үш жастан бір жүргендіктен сырын жақсы білемін ғой. Əзілдеп:

	– Əй, бұл жолы теңдей бөл! – дедім. Асыл досым сылқылдап күлді. Күлгенде жан дүниесімен күлетін. Бүкіл беті, тіпті құлағы да күлетін. Сол күлген күйі:

	– Досгүл, сен тыныш отыр. Мен бəрін қатырып жіберемін, – деді.

	Бəрібір үйренген əдетін істеді. Шынымды айтсам, бұл менің Мұқағалимен ең алғаш дастарқандас болуым. Кейбір замандастар «Мұқағали тіршілігінде сыйланбады. Қадіріне жетпеді» жəне т.т. осы секілді доқ айтады. Сыйламаса соны айтқан адамдар сыйламаған шығар. Енді жақсы кісі болып халықты қаралаудың жөні жоқ. Қазақ сол заманда да осы қазақ. Мұқаңды сыйлады. Тегінде, жақсы болу да, жаман болу да адамның өзіне байланысты. Өмірдегі барлық қиындыққа төзімді қасқыр дейміз. Менің пəлсапамша, қазақ одан да төзімді. Кейбіреулер «Мен мықтымын» деп кеуде қағып, қанден итше шабаланады. Тап берсең құйрығын қысып ініне тығылады. Ғайбат айтатын да солар. Мұқағали тепіреш көрді дегенді айтатын да солар.

	Мұқағали жамбаспұл төлейтін үйде пəтерде екі-ақ жыл тұрды. Жазушылар одағы Алматының сол кездегі төрінен, атақты Тайыр Жароковтан босаған үйдің бірін берді. Біздің қазіргі бетке ұстар ақын, жазушыларымыз он жылдап үйсіз жүрді. Қазақтың маңдайалды журналы «Жұлдыз» есігін айқара ашты. Жазушы Т.Ахтанов бауырындай сыйлады. Əбділда Тəжібаев кейбір белгілі ақындарға айтпаған жүрекжарды ыстық ықыласын білдірді. Мəскеудегі Бүкілодақтық əдебиет институтына жіберді. Ондай мүмкіндікке қазіргі алты жүз жазушының жүзден бірі ғана ие болған шығар. Жылдық қорытынды жиында поэзияға талдау жасау мəртебесіне əлденеше ие болды. Əділ бағалайды деген сенім ол кезде екінің бірінің талайына бұйырмағаны анық... Бірде Жазушылар одағында Қазақстан Орталық партия комитетінің үш діңгегінің бірі, идеялық саланың жетекші, білімді, білікті азаматы С.Имашов қатысқан жиын өтті. Осы жиынға Мұқағали қызу келіп қобырап отыр еді, соны байқаған Имашов: «Мұқаң шаршап отыр екен. Менің машинаммен үйіне жеткізіп келіңдерші», – деді. Бұл Имашовтың сыйы емес пе? Сыйламаса милицияға ым қақса бітті ғой. Апарар жері белгілі. Жігіттер Мұқаңды құрметпен үйіне апарып қайтты. Осы қас қағым сəтті көргендер, Имашовтың жылы лебізін естігендер арамызда бар. Орталық партия Комитетінің секретары кез келгенге ондай ілтипат білдіре бермесі де шындық. Мұқаңның қысқа өмірінде басынан өткерген жақсылығы аз емесі тағы да шындық. Мен бүкіл елге белгілі, көз көрген сəттерді неге жазып отырмын? Ол бүкіл қоғам, тарих тұншыққан саясаттан, рухани ашаршылықтан қорлық, кемтарлық көрсе көрді. Ол бар таланттың жүгі. Соны оның қабілетті жүрегі ерекше сезген шығар. Бұрқақтанған жүрегі жанартаудай лаулап жалын шаша жырлады.

	Тойғанымызға қанағат етуге бодандық заман əбден үйретіп, əміршілдікке бағынып, құлдыққа бола туғандай сезіммен тіршілік еттік.

	Коммунистік партияны мадақтадық (ешкім ақтала алмайды). Мұқағали да қара жаяу емес. Ол да Ленинді, Маврды жырлады. Жырлағанда да керемет жырлады. Дəл осы талантқа табынған мадақ, мақтау бақтан гөрі Мұқаңа сор болды. Қиындыққа қасқырдан да төзімді қазақтың ең осал жеріне тиді. Қазақ мақтауға шыдамайды. Қазақты қарулы жау жеңбейді, мақтаған жау жеңеді...

	Мен Мұқағалимен бірге көп жүрдім. Атаққұмар, даңққұмар емес еді (қазір ғой белгілі ақын-жазушы демесе қыртия қалады). Қызметтес болмадым. Сапарлас болып жолға да шықпадым. Екеумізге Алматы қаласының іші де жететін. Досым, менің қасиетті əдебиет əлеміне келуіме жолбасшы болған, Хрущевтің заманында қара нанды бөліп жеген, қазіргі Қазақ əдебиетінің классигі Дулат Исабеков екеуміз біраз жыл қазақ радиосында еңбек еттік. Жаңадан ашылған «Шалқар» программасының ең алғашқы əдеби қызметкеріміз. «Бесжылдықтың ерлері» атты циклді он бес минуттық хабар бар. Соған деректі əңгімені бір күн Дулат, бір күн мен жазамын. Екеуміздің ауылымыздағы атын білетіндерден жазылмай қалғандары жоқ шығар. Бас редактор Кенжебек Есімов деген жақсы аға. Көбінде ұтымды кейіпкеріміз қойшылар. Қойды өріске шығарамыз да ағаларымызды ауылдан аттандырамыз. Содан, иə, содан қойшы ағатайымыз неше түрлі қиялға, ойға беріледі; əкесі соғысқа, кəдімгі Отан соғысына кеткен. Əкесін еске алады. Ақырында алғашқы ғашық болған қызын есіне алады... Не керек он бес минутқа əңгімеміз сыймайды. Жақсы жазатын болуымыз керек. Кенжебек ағамыз қолын қояды. Эфирге кетеді. Кейде Кенжекең:

	«Иə, осы сен екеуіңнің қойшы ағаларың үйіне қашан келеді?» – дейтін болған. Əр бетіне көңілі түскенде он сом, көңілі түспесе, жеті сомнан қаламақы қояды. Ол кезде кесімді еңбекақымыз жүз алпыс сом. Күн аралатып жетпіс сомнан қосымша қаламақы тауып жүрсең, біз тоқ болмай кім тоқ болады. Қаламақыны айына екі рет аламыз. Бұрын радиода қызмет жасаған Мұқағали аға оны жақсы біледі. Дəл сол күні маған телефон шалады. Белгіленген уақытта келеді, күтіп аламын.

	Тоқаш Бердияров, Бекен Əбдіразақовты ертіп Мұқаң келеді. Кейде радиодан Нұрсұлтан мен Əнуар Байжанбаев аға қосылады. Мен жас журналист Жеңіс Ақпанбетов деген жақсы ініге даярлатқан таксимен үйіме алып кетемін.

	Қонақ сыйлаған жақсы ғой, мейрамханаға апарып қайтқаннан кейінгі бұлардың басынан өткен «тозақты» көргенше, үйімде сыйлап, жолақысын беріп, таксиге отырғызып жіберу жеңіл. Оны бастан өткергендер біледі. Ол кезде төртеуі төрт мемлекет. Айтарлары ұшан-теңіз, шетіне шығу қиынның қиыны. Бұларды ортақ мəмілеге, бітімге келтіруге менің дипломатиялық шеберлігім жетпейді... Бұл күнде иісі қазақтың мақтанышына айналған осындай бауырларымды өз дастарқанымда сыйлағанымды мақтан етемін. Осы кезде білгішсініп пəлсапа айтып, олардың еңбегіне баға бергенситін Мемлекеттік сыйлыққа ие болған кейбір Мұқағалидың бауырлары оны көргенде сол кезде теріс айналып кететін. Оны мен секілді талайлар көрген. Енді бауырсақ. Ет бауыры елжіреп өтірік емексиді.

	Халқымыз «Жаман бергенін, жақсы көргенін айтады» дейді. Мен көргенімді жазып отырмын. Ағаларымды сыйлағанымды көрген куəлар бар.

	Дулат, Төлеген, Мұқағали үшеуі «Жұлдызда» бірге қызмет атқарады. Мен көбінде Дулат пен Төлеген Тоқбергеновке барамын. Дулат журналға бармай тұрғанда «Біз соғысты көрген жоқпыз» деген повесімді апарып тапсырғанмын. Бірде жөнін біле барып едім, Мұқаң қуана қабылдады. Повесімді адал көңілмен мақтады.

	«Қайдан білдіңіз» деп едім. «Проза бөліміндегі жігіт демалысқа кетті. Редактор маған оқуға берген. Өте жақсы жазылған. Даярлап редактордың орынбасары Жəрдем Тілековке бердім» – деді. «Коммунизм нұры» «Лениншіл жаста» жарық көрген бір-екі əңгімемнен кейінгі көлемді еңбегім еді. Əдебиетте ағайындық жоқ, əділдік бар. Ағайындықты əлсіздер «ерінбей етікші болғандар» шығарып жүр. Ақын Мұқағалидың көңілінен шыққаны мен үшін ерекше қуаныш. Алдағы санына шығады деген. Одан таппадым, келесі нөмірін күттім. Оған да басылмады. Осы аралықта проза бөліміне Дулат барды. Мұқаң үндемейді. Оңашада Дулаттан сұрап едім, ол Жəрдем Тілеков «Осы тақырыпта роман жазып жатырмын» деп қайырып бергенін айтты.

	Кейін Дулат тақырыбын өзгертіп, «Əкемді көргендер» деген айдармен 1968 жылы «Жұлдыздың» сегізінше нөміріне басты. Ойлап қарасам, неге екенін өткен күндердің бəрі ыстық. Тегі, ол өміріңнің қайта оралмайтындығынан болар. Біз сол уақытта əңгімеміз жарық көрсе дəл бір Мемлекеттік сыйлық алғандай мəз-мейрам болатынбыз.

	Дулаттың «Гауһартас» повесі жарық көрді. Алматының көктемін кім мақтамаған. Сол ақбас Алатау қарияның етегінде бір мейрамханадан екінші мейрамханаға ортамызда Мұқағали, Төлеген, Дулат үшеуміз, əй, жақсы-ақ тойладық. Арақ ішпеген сауымыз Мұқаң... иə, кəдімгі Мұқағали. Сұр костюмды жалпақ иығына жамылып алған. Аяғын нық басып адымдағанда ілесе алмаймыз. Ол ішпейді. Біз ақбурылмыз. Жасыл жапырақ оранған Алматы айдын шалқар көлде Мұқаң сəн-салтанаты жарасқан айдын көлде ақ кемедей жүзіп келеді. Үшеуміз моторлы қайықтай кейде озып, кейде қалып қазіргі Абылай хан даңғылымен «Есік» мейрамханасын діттеп келеміз. Мейрамхананың директоры Ибадолла Сариев. Қазақтың ұлттық тамағы жайлы алғаш кітап шығарған білімді, білікті маман. Қазақтың текті екенін, инабатты, ұятты халық екеніне үлгі болар екі адам болса бірі, егер біреу болса өзі. Ұзын бойлы, артық қырым еті жоқ, дөңгелек жүзді, аққұба өңді жақсы азамат. Төртеумізді де таниды.

	Мейрамханаға кіріп төріне барып жайғастық. Ол кезде асханада да, мейрамханада да ішімдік сатылмайды. Тыйым салынған. Бұл азаматтың «Қазақтың ұлттық тағамдары» деген кітабын қазақ радиосының «Шалқар» бағдарламасы арқылы күніне бес минуттан беріп жыл бойы жұртшылыққа насихаттағамбыз. Белгілі журналист қыз Руслан Құдайбергенова көп еңбек сіңірген. Кабинетіне барып сəлемдесу мəртебесі маған бұйырды. Біз асқа тоқпыз. Ибадолла келіп сəлем беріп аман-саулық сұрап болған соң:

	– Мұқа, сіздің соңғы өлеңіңізді басыма жастап, жатарда бір оқимын, – деді. Төлеген сыншы тамағын қырнай сөйлейтін еді.

	– «Жұлдызға» басылып жатқан топтамасы ол өлеңдерін он орайды. – Арық иығын қусыра Ибадоллаға қарай еңкейіп. – Мұқаң соңғы кезде екі дəптерді толтырып тастады, – деді.

	Ибадолла əдеттегі сыпайылығымен Мұқаңа күлімдей қарап:

	– Бір жеріңіз ауырып жүр ме? – деді.

	– Өзім бір демалайын деп шештім, – деді Мұқағали.

	– Көп болды ма?

	– Жетінші айға аяқ басты.

	– Ол да дұрыс.

	– Мұқа, тыныққан да жақсы, – Төлеген қылқиған мойнындағы жұдырықтай жұтқыншағын көрсете шалқалай бере, – Əстіде үш, жеті, тоғыз сан ержігітке үлкен сын. Осы кезеңнен сүрінбей өтсеңіз, өмірі ішпей кетесіз, – деп қарқылдай күлді.

	– Барлық ішкіштердің ішпейміннен бастайтын əдеті! – Дулат бір қағарға шебер. Бəріміз күлдік. Сол сəтте даяшы қыз жеңілжелпі ас мəзіретін əкеліп қойды. Іле-шала оймақтай төрт шынысы мен екі шəйнек жетті. Бұл шай емес, конъяк.

	– Ал сіздер тамақтаныңыздар, – деп Ибадолла кетті. Бұлардың бəрі Ибадолла жіберген сый екенін білдік. Үшеуміз шыныға құйып бір шəйнекті бітірдік те, қайтпақ болдық. Ақшасы төленген коньяктың ішілмей қалғаны осы шығар.

	Төлеген сегізінші шағын ауданда. Мұқағали Құрманғазы көшесімен қазіргі С.Мəуленов көшесінде, Дулат Көктөбеге апаратын аспа жолдың астында сатып алған жекелік үйінде, мен Гагарин көшесінің басында Хрущев салдырған үйде тұрамын. Бір үйге барып қазақша отыруға аңсарымыз ауды. Ақылдаса келе менің үйіме баруға келістік. Себебі менің жолдасым дəрігер, бір тəулік қызмет жасап, екі күн балалардың жанында. Ең бастысы, Дулат менің қызым Гауһартастың атын туындысына қойған. Бұл жаңадан піскен бүлдіргендер сатыла бастаған кез-ді. Дулат: «Қызыма ала барамын» деп үш кило құлпынай сатып алып, ыдыс таппай, газетке оратқан. Алматыда қайсыбір такси тоқтай қоюшы еді. Ана машинаға, мына машинаға жүгіріп жүргенде құлпынайымыз шашылып, қалдығы үйге жетті-ау.

	Менің құрдастарымның арасында əйелін жамандайтын бірақ жігіт бар, атын атамаймын, қалғанымыздың бəріміз əйелімізді мақтайтын сөз таппай қиналамыз. Өзім де солардың бірімін. Жансерігім Хадиша қуана қарсы алды. Ол дастарқан əзірлгенше Дулат, Төлеген үшеуміз карта, шахматты сапырылыстырып, Мұқаң домбыраны баптай бастады.

	Бұл сенің үйің, менің үйім деп жатпайтын, қайсы үйге барсақ, өз үйіміздей араласатын жақсы күндеріміз еді. Тегі, адам жылқы мінездес деген рас, тоя қалсақ аш боламыз деп ойламаймыз. Ал қайсыбіріміз сəл мансапқа өзім отырғандай, сол атақ-даңққа өзім ие болғандай қуандым. Бірақ жағымпазданып жалпаңдамадым. Сыйлап, баяғыдай қуанышын бөлісіп елеп шақырса бардым, шақырмаса өкпе қалдық айтпадым.

	Бізден бұрын өткен аталарымыз, «Ат, шапан бермесең берме, қатарымнан қалдырма» деп бекер айтпаған. Жарық дүниені сыйлаған тəңірім əркімге сыйласқанмен сыйласатындай, қинасқанмен қинасатындай ақыл-ой, қабілет берген. Тəуба, қарапайым халықтан артық емеспін, хан патшаңнан кем емеспін. Сондықтан да болар, бір де бір жолдасыммен көңіл жыртысқан емеспін. Дулат досым: «Жанботаның баласын Африкадағы бір джунглилерге апарып қоссаң, үш күннен кейін солардың туысқаны болып кетеді» – дейді екен. Сол шалқыған көңілмен Хадиша жайған дастарқанға отырдық. Ортада графин толы 99 градустық таза спирт тұр. Басқа ішімдік бар, көңіл соққандар болса ішсін деген оймен қойған болуы керек. Мұқаңа ешқайсымыз «іш» деп айтпадық. Костюмін шешіп, көйлегінің жеңін түріп қойған. Хадишаны қосып «Гауһартастың» жарық көргенін атап өтіп жүргенімізді айттық. Хадиша бір орайда:

	– Аға көптен бері үйге келмеді, – деп қалып еді, Дулат əдеттегідей ернімен күліп:

	– Ағаң соңғы жеті айдан бері түскі тамағын да үйінде ішеді.

	Демек, бір сом да шығындамайды, – деп қағып өтті.

	Осындай іліп-қаққан əзілмен шай ішілді. Ыстық тамақ даяр болғанша біз қайтадан картаға кірісіп кеттік. Мұқаң насыбайын қағып салып, сары домбыраны қайта қолына алды. Төлеген де домбыра дегенде жанып кетер еді. Ең алғаш Көшеней жырауды эфирге шығарған Төлеген. Қазір ғой, Көшенейді Көшеней еткендердің көбейіп жүргені.

	Мұқаңның домбыра қағысына Төлегеннің бүйрегі қызып елеңдеп, ойнымыздың берекесі кете бастады. Ал Мұқаң болса табаны қызған жорғадай əсем бір əуезді сылқылдатты. Оның жалпақ алақанды салалы саусақтары пернелерді басқанда оң қолының саусағы төрт аяғын тең тастайтын жорғадай кекілін серпіп тастап, қос ішекті қағып өткенде бəріміздің де делебеміз қозып ойынды тоқтатып үнсіз тыңдадық. Мейлінше сол сəтте əн əуезі де, Мұқағалидың домбыра шерту шеберлігі де қызықтырды.

	– Ой, Мұқа шебер домбырашы екенсіз! – Төлеген кеудесін тіктеп қырлана қиялай көзін кең аша қарады.

	– Кəне, сен тартып көр! – Мұқаң домбыраны ұсынуға ыңғайланып еді, Төлеген:

	– Жоқ, жоқ, Мұқа тағы бір күй тартыңызшы! – деп қолқалады.

	Бəріміз ентелей құлақ түрдік. Ол толық денесімен ырғала қозғалып жадырай жымиып:

	– Құйшы, мына қызталақтан! – деп графинді иегімен көрсетіп, маған көз қиығын салды.

	Ол графинде не барын жақсы білетін.

	– Е-е-е, денсаулықта ішіп, дүние барда киіп жүргенге не жетсін,

	– Дулат келгелі темекі тартпаған. Сол есіне түсті ме, көтеріле костюмының қалтасына қол салды. Ішіміздегі темекі шегетін «еркеміз» Дулат.

	Төлеген қарқылдай күліп графинге менен бұрын қол соза беріп еді Мұқаң:

	– Досан өзің, – деп қалды. Төлеген маған бағжаң етіп күле назар аударды да:

	– Жарайды-жарайды. Сен құй, – деп қолын қайта тартып алды. Мен Мұқаңның біз ішіп отырған көздей-көздей рөмкемен ішпейтінін білемін. Минералды су ішіп отырған бокалды алып спирт құя бастадым. Ол он екі қырлы стақаннан үлкен болғандықтан толтырмай тартыншақтап едім:

	– Толтыр! – деді Мұқаң. Айтқанын орындадым да бəріміздің ыдысымызға шарап құйдым. Темекісін шегіп үйге кірген Ду лат дастарқанға жақындап рөмкесін көтеріп сөйлеуге оқталғанда Төлеген:

	– Ей, біз келгелі сөйлеп жатырмыз. Мұқаң сөйлесін! – деді.

	Мұқағалидың өңі нарттай болып қызарып кетті. Бокалды көтеріп сəл отырып сөзін бастады:

	– Сен үшеуің шүйіркелесіп ойнап отырған бір үйдің баласы секілдісіңдер. Отбасымен ынтымағы жарасқан жолдас табу – бақыт. Əрқайсысың өз үйлеріңе келгендейсіңдер. Бəрі жарасып тұр. Ал менде көшеге шықсам жолдас көп. Отбасымызбен сендердей сыйласатын, сырласатын, тіпті, əзіл-қалжыңы жарасқан орта жоқ. Иə, иə... жоқ. Осы сыйластықтарың қызықтырып отыр. Адал достық үшін! Ризамын жігіттер! – деп бокалды көтеріп сімірді де демалмай бір сəт қозғалмай отырып, қатты ұрып жіберді, мен су ұсынып едім «керегі жоқ» деп басын шайқады. Өзі шай қасықпен ортадағы сары майдан іліп алып таңдайына салды.

	Шіркін, ішімдікті жаман деген адамның өзі жаман. Ақыл мен əліңе қарай ішсең ғой, қаныңды қозғап, миыңды қоздандырып жадырап қаласың. Жауыңмен де дос болып кетесің. Артық кетсең жақын ет бауырыңмен де жат болып ажырасасың. Бұл заманның ақ сайтаны. Кім иіріміне ілікпеді?!

	Мұқаң терлеп, ойлы көздері күлімдеп:

	– Əй, алтын келінім-ай, – шыны ұсынған Хадишаға назарын салып, – бір сау күнімді көрмей-ақ келесің-ау, – деді.

	Бəріміз күлдік. Ол жаңадағы үлкен сары домбыраны қайта қолына алып, пернелерді түзеп шықты. Шашын сілкіп артына қайырып, ішекті сипай қағып қос құлағын кезек-кезек бұрап күйіне келтірді де, жалпақ жауырыны бүктеліп шымырқана қимылдап еліктей елегізіп тұрған қос ішекті дірілдете қағып-қағып үрдіс бір əуезбен төгілте жөнелді.

	Төлеген мен Дулатты қайдам, менің тұла бойым тітірткеніп кетті. Көз алдыма көкте шарлаған қыран бүркіт елестеді. Ол 18 ғасырда Қалыбек батыр ту тіккен Жалаулы шоқысын қапталдан самғап жалт берді. Əне-міне құз жартасқа соғылатындай... иə, иə, талай-талай көкжал арланды алсам деген көк тəңірісінің ақырғы демі бітеді, бітеді деген шақта шаңқ етіп, шалт қимылдар шалқалап көк зеңгір аспанда қайта тік көкке шаншылды. Домбыра мұңлықтай пəни дүниеге паңдана қайта қарап баяу қалықтады. Оның осы күйіне жүрегім сыздады.

	Мұқаң домбыраны аялай сипап жанына қойды да орнынан тұрып кетті.

	Əншейінде əзіл қыстырып, өткір сөз айтатын Дулат та, күй жайлы жаныға əңгіме қозғайтын Төлеген де үнсіз. Маған осынау тылсым тыныштық əртүрлі ой теңізінде жүзу мүмкіндігін сыйлады. Тыныштықты Төлеген бұзды:

	– Мұқа, бұл мен естімеген əуез.

	Екі қолын шалбарының қалтасына салып, қамыс үйдің терезесінен Гагарин көшесіндегі ағылып жатқан машинаға қарап тұрған Мұқағали:

	– Төке, ол күй емес, менің жүрегімнің соғысы! – деді.

	Біз сол күні Дулаттың, қазақ əдебиетінің болашақ жарық жұлдызының ең алғашқы көлемді көркем туындысын ерекше атап өтіп, тамаш демалдық.

	Қазір біздің арамызда Мұқаң да, əдебиетіміздің дарынды сыншысы Төлеген Тоқбергенов те жоқ. Көзінің тірісінде бұйырмаған атақ-даңққа Мұқаң ие болып, Кеңсайда тыныш жатыр. Осы атақдаңқтан да артық махаббатты тіршілігінде халқы сыйлаған. Сол бармақтай бақты бағалап, сақтайтын салмақ қана жетіспеген секілді.

	Біз бұдан кейін де талай кездестік. Белгілі журналист Шолпан Шəкірова КазГУ-де оқып жүргенде біраз уақыт біздің үйде тұрды. Əкесі Мүслім бүкіл Албан əулетінің құрметті азаматы. Елге сыйлы ұстаз. Менің оқытушым. Тегі, халық батыры Райымбек Түкеұлының руы. Сол Шолпан: «Мұқағали аға маған бауыр екен.

	Таныстырыңызшы!» – деп қолқа салған соң, үлкен бесінге тарта ертіп жолға шықтым. Мамыр айы. Күн жылы. Жеңіл киінгенбіз.

	Сейфуллин даңғылында автобустан қалып қазіргі С.Мəуленов көшесіне жаяу тура тарттық. Біз бес қабатты үйдің ортаңғы есігіне таянғанда қарсы көшеден Мұқаң шыға келді. Іздеп келе жатқан ағаң алдыңнан кездессе қуанасың ғой, қуандық, далия күліп қарсы жүрдік.

	Ауладағы төртбұрышты темір кермеге түгел кір жайылыпты. Мұқаң солардың астынан өте бере жайылған кірге шекелей қарап:

	О, түрсилар, түрсилар,

	Сендер де бір қусыңдар.

	Түніменен қызықтап,

	Түк білмегенсіп тұрсыңдар! –

	деп жайраңдап келіп сəлемдесті. Шолпан ол кезде киіктің лағындай сүйкімді. Ақ гүлдей нəзік. Менің соңымда тұрған, Мұқаң байқамапты.

	– О-о-о, мына бала кім? – деп əлгіндегі өлеңіне қысылды ма, мырс-мырс күліп қызарақтап қалды. Мен Шолпанды «қарындасыңыз» деп таныстырдым. Ол менің бала-шағамның амансаулығын сұрап болып:

	– Жүр, үйге кірелік, – деп жол бастады. Келе жатып: – Көзіңнен жас емес, қан ағатындай өлең жаздым. Тыңдашы, – деп есігін ашып, үйге кірдік. Жеңгемнің қалай қарсы алғанын Шолпан көрді. Əйелдеріміздің жақсы көргенін білу үшін Алла тағала өліп, қайта тіріліп келетіндей мүмкіндік берсе ғой. Кірген бойдағы оң жақтағы кішкене бөлмеге жайғастық. Мұқаң тартпадан өлең жазған дəптерін алып түнгі он бірге дейін жыр оқыды. Құдай біледі, толық жинағына басылған өлеңдері. Үйімізге үлкен оймен, олжамен қайттық. Аяулы ағаның, ақынның бүгін бүкіл ел жатқа айтатын өлеңін алғаш рет өз аузынан тыңдаудан артық олжа жоқ.





Менің айтпағым ел аузындағы бізбен кездескендегі осы бір шумақ өлеңді əркім əртүрлі əңгімелейді. Мұқаң басқа бір сəтте де айтқан болар. Шолпан екеуміз алғаш рет естідік.

	...Иə, өмір өзен бойында талай-талай жолымыз түйісті. Енді пайымдасам, əр дидарласуымыз алтынға айырбасталмайтын сəт екен.

	«Жұлдыз» журналынан кеткеннен кейін Мұқаңның «ішімдікті қойдым» дегенін естіген жоқпын.

	Бірде Əсет екеуміз Көкбазардан төменгі «Алатау» ресторанында буфетші болып жұмыс істейтін жұбайы Зəмзураға барып тамақтанып шыққан едік. Ресторанның астыңғы қабатындағы сырахананы діттеп келе жатқан Мұқаңды көрдік. Сірə, трамвайдан жаңа түскен-ау. Қалпағын баса киіп алыпты. Сұр плащының етегі тізесін қағып өте ақырын жүріп келеді.

	Бұл бір республика бойынша əуесқой сазгерлердің жиналысы өтіп жатқан кезі еді. Түнде ақын Сабырхан Асанов бəріміз солармен бірге болғанбыз. Түсте Панфилов паркінде жиналмақ болып келіскенбіз. Əсет əйелінің касса қобдишасын айналдырып жүріп орайын тауып менің қалтама бір уыс ақшаны тығып үлгерген. Бізді көрмей тұр деді ме, Мұқаң қолын көтерді. Күтіп тосып алдық. Өңі қуқылданып кетіпті. Қолымды қысып тұрып:

	– Ауылға барып келдім, – деді. Мен ел-жұрттың амандығын сұрадым. Əсет:

	– Сарқыт əкелген шығарсыз! – деп əзілдеп Мұқаңның плащының бүктеліп тұрған жағасын түзеді. Ол солғын жымиды. Содан соң:

	– Мұнда кірмейсіңдер ме? – деп иегімен сырахананы меңзеді.

	– Рақмет, Мұқа, асығып барамыз! – Əсет барынша жарасымды киінетін. Əрі таза жүретін. Əсіресе қыз-келіншектердің арасына барарда сыланып-сипанып, иіссу құйып, ерекше қырланатын еді ғой, жан досым. «Кетелік» дегендей тықыршып өр жағыма шығып еді, əтірдің иісі бұрқ ете түсті.

	Менің қолымды жібермей тұрған Мұқаң ерніндегі насыбайын сол қолының саусағымен іліп тастап:

	– Сондай, жабығып, жасып қайттым! – деді ақырын ғана.

	– Немене, ауырып қалған жоқсыз ба? – дедім.

	– Денсаулық жаман емес секілді...

	– Ол жақсы ғой, ауылда кім бар еді?

	– Жақын туыстарым осында ғой, елді, жерді сағынып барамын.

	– Ол кезде қазіргі «Мен!» деп жүрген жігіттер аудандық газеттің белді-белді қызметкерлері болатын.

	– Жігіттер... – Мұқаң менің сөзімді аяқтатпай жалғап:

	– Жігіттер бар. Олар барға бар, жоққа жоқ! – деді.

	– Еркінді көрдіңіз бе?

	– Ей, Досгүл кеттік-кеттік. Əлгілер күтіп қалады. – Əсет қойқаңдап үлкен жолға шықты.

	– Е-е-е. Аман-есен. Тапқаны тамағынан артылмайтын сабаз ғой. Асығыссыңдар ма? – Ол «Бірдемең бар ма?» дегендей емеурін білдірді. Қалтама қолымды сала бергенімде Əсет: «Оған тиме!» дегендей қытымырлана тамағын кенеді. Өзімнің азын-аулақ тиынтебенім бар еді. Ештеме қалдырмай ақырын қолына қыстырдым. Мұқаң марғау бұрылып, шексіз құм далада шөліркеген сары бурадай ілби басып жүріп кетті. Алды сырахана. Бір сусындауына жетеді. Одан ары өзі айтқан «достары» бар, көбеймесе азаймас. Сол жолғы қалтамда тұрған ақшадан бермей кеткеніме əлі өкінемін.

	Күзге тарта Хадиша: «Аға сырқаттанып емханада жатыр екен. Онкологиялық институтта жұмыс жасайтын, келген адамдардан естідім, барып көңілін сұрап келсеңші!» – деді.

	Емханаға барып əңгімелесіп отырып қайттым. Келгеннен кейін жаным жасып, ұзақ жүрдім. Ақыры қолыма қалам алдым.

	Асыл аға, жүдеу, жүдеу түр-өңің,

	Нар тұлғалы азаматтың бірі едің.

	Екі жігіт иығыңа отырса –

	Тік көтеріп кетеріңді білемін.

	Қыр мұрынды, қызыл шырай, ат жақты

	Ойлы көзің талайлардың жүрегіне от жақты.

	Сөйлеп бір сəт кеткеніңде күлімдеп –

	Көңілдегі ерітуші ең мұзға айналған қатқақты.

	Көп еді ғой, сенің арман-тілегің,

	Данасы да, панасы да болушы едің бір елдің.

	Көк тамыры адырайған қу сүйекті көргенде –

	Жұлма-жұлма болып кетті жүрегім.

	Денем ысып, бұзылғанын түсімнің,

	Сен де сездің, айта алмадың, ішің мұң.

	Киелі аға қысып-қысып қолымды

	Иегіңмен ымдадың, бəрін-бəрін түсіндім, Түсіндің де,

	Кейде отырып сырласқанда оңаша.

	Жүзің жайнап мəз болушы ең балаша.

	Қос ішекті қағып-қағып жіберіп:

	«Құй! – дер едің – Бекенге!» Ол-дағы бір тамаша!

	Төлеген мен Дулат кейде əзілдеп:

	«Ішпегелі бір сомды шығармайсың өзің» – деп.

	Шымшыласа насыбайды қағып-ап,

	Үндемеуші ең, күлімдейтін көзің тек.

	Бəрі-бəрі есімде... Өте шықты сағымдай.

	Тоқаш ақын кей кездерде «бағынбай»

	Кеткен кезде: «Келін, бізді кешір!» деуші ең.

	Кісіліктен, кішіліктен жаңылмай!..

	Асыл аға, енді қайтіп бауырға қосыла ма?

	Бір мұң толды кеудеме, шыңылдады басым, аға.

	Қырық құрау мына қысқа өмірде,

	Жамандықты тілемей қасыма да.

	Өлеңді, ойымды аяқтауға əлім жетпеді. Орнымнан тұрып кеттім. Жанарыма толған жасты далаға шығып төгіп-төгіп жібердім. Жетімдердің діті қатты. Олар көз жасын көрсетпейді. Мен сол қалыптан аттап өте алмадым. Қайтадан қалам ұстауға батпадым. Жан жарасын қайта тырналауға тəуекелім жетпеді.

	Қадірменді оқырмандарыма өлеңді сол қалпында ұсынып отырмын. Одан бері талай-талай жыл өтті. Мұқаң бақи дүниеге аттанып кеткеннен кейін оның махаббаты жайлы да əр алуан əңгіме өрбіді. Рас, ол бар сұлулыққа ғашық еді. Сұлулықты Алла тағала көру үшін, сүйсіну үшін, сүю үшін жаратқан. Оған қарап көңіл құрышын қандыру, қастерлеу бар пендеге ортақ парыз.

	Егер шынымды айтсам, мен білетін Мұқағали бір-ақ адамды сүйді. Ол ақын емес, əнші. Бар əнді жүрегімен айтатын, атақдаңқы болса да, астамшылығы жоқ, отырған ортасын тамаша əзіл əңгімелермен (анекдот дейміз ғой) күлкіге қарық ететін қазақтың қасиетті қызы. Қыз құпиясы көп қой, ол мен танығалы қыз, əлі де қыз болып өмір өзенінде малтып келеді. Менің білуімше, махаббаттың қызығы құпиялығында. Теңіз сол құпиясымен қымбат. Мұқаңды соңғы рет фəниден бақиға Жазушылар одағының үйінен аттандырған қоштасу сəтін естеріңізге түсіріңіздерші!..

	Сұңғақ бойлы, тіп-тік, қара жаулық жамылған, бидай өңді əйел кіріп, қолындағы жалғыз тал шегегүлді оның кеудесіне қойып, бір де бір адамға назарын салмай шығып кетті. Оған сол шақта ешкім де көңіл бөлген жоқ.

	Аға, кеше барып қайттым зиратыңнан гүл көрдім,

	Мұқа, саған құрметті екен кімдердің.

	Қадіріңе жеттік, əлде, жетпедік,

	Көз алдымнан өтіп жатты сыйласқан сол күндерім...





	ІЗГІЛІКТІҢ ІЗІН ЖАЛҒАЙТЫН ІНІ БАР

	(Қазтай Ұлтарақов туралы)

	І

	Сендер жайлы дастан жазып, айтылды əн,

	Əлі де аз, сомдалған жоқ нар тұлғаң.

	Көрсек бүгін тіршіліктің рахатын, қызығын.

	Соның бəрі еңбегіңнен бастау алған ер тұлғам.

	Сендерменен биік менің мəртебем,

	Мəуелей бер саясы мол қарт Емен,

	Мақтасам да, марқайсам да жарасқан,

	Қолы кедей көңілі кең еркең ем.

	Бай, манаптың желпімеген шашбауын,

	Дүние боққа былғанбаған (тұнық) бастауым.

	Əділдік пен адалдықты іздеген, –

	Ертең Сені төбесіне көтереді Жас қауым!

	Менің ел сыйлаған ағаларым бар еді. Бұл күнде көбі келместің кемесіне мініп, айтып бітпес, қайтып келмес сапарға аттанып кетті. Заманында өмірде болып жататын жақсылықтардың жалындаған жаршысы еді. Жалауы болып халқының алдында жүретін. Олар барда алдым мəңгі жайқалып тұратын жасыл ормандай еді. Мəңгілік бақытты інідей сезінетін едім.

	Біз табиғатымыздан төзімдіміз ғой, солардың көбі мақтанбай да, мақталмай да өмірден өтті. Сол тойдым деп кеуде көтермеген, артықпын деп 21 ғасырдың белсенділері секілді алшаң-алшаң баспаған, астамшылық жасамаған ағаларымды еске алғанда барлық жақсысының жақсылығын өмірден өткеннен кейін бағалап «Əттең-ай» деп өкінетін көп қазақтың бірімін.

	Осы əңгіменің кейіпкері, бүгінгі өркендеген Алматы облысын ширек ғасыр басқарғандардың бірі əрі бірегейі Қазтай ағаны бала күнімнен білемін.

	Ал Қазтай аға арқылы біліскен Асанбай ағамен (1977 ж.) (Асқаровпен) Шымкентке облыстық партия комитетіне бірінші секретарь болып (1978 ж. 18 март) ауысардан бір жыл бұрын таныстым. Кездескенде əкемді көргендей қуанып арсалақтап барып амандасар едім. Аға кең кеудесін кере шалқалай қарап ерекше жан жылуымен бауырына басып: «Ей, сен қайда жүрсің? Біздің қолымыздың тимейтінін білесің, інілік міндетіңді ұмытпай жетісіне бір рет сəлемдесіп тұрсаңшы!» – дейтін.

	Кейін алыстап кетседе ажырасқан жоқпыз. Облыстық парт активтің жиналысына арнайы шақыртумен (1978 ж. 18 апрельдегі) Шымкентке бардым. Бұл Шымкентті бірінші рет көруім. Көмекшісі Исмат Тұрсынқұлов қарсы алды. Содан бастап композитор Əсет Бейсеуов екеуміз жылына екі рет барып тұрдық. Ол жайлы Əсеттің өмірінен жазған «Арманмен өткен күндер-ай» – атты Эссе повесімде мүмкіндігімше кең əңгімелеп, оқырмандарға ұсындым. Еңбек жолын біздің ауылдан, Ұзынбұлақтан бастаған Құсайын Бижановпен Шелек ауданына бірінші секретарь болып келгеннен кейін аудандық партия комитетінің Іс басқарушысы досым Алдан Оспанов ел өмірімен, аяулы аға өмірімен таныстырып табыстырған соң «Жиделер гүлдегенде» атты көркем очерк дүниеге келді. Бұл қалам ұстағаннан бергі көңілім риза болған еңбегім еді.

	Ал негізінде бүгінгі жазғаным, елдің қалай қабылдағанын қайдам, ертең өзіме ұнамайтын.

	Еңбек жолымды (соқаның атына мінгенімді, комсомол ұйымына секретарьлығымды, сиыр сауып сауыншы болғанымды есептемегенде) Қазақ теле-радио комитетінде журналист редактор болып бастаған едім. Бұл мамандық иелері менің білуімде мына электротехниканың дамыған, саясаттың «өртеніп» тұрған шағында қалың қоғамның қайнаған ортасында жүретін. Қазір де дəл солай. Кеше мен де осы жанкешті жауынгерлердің бірі едім. Соның арқасында өзім жаман болсам да жақсы ағаларыммен сыйласып, баршаға ортақ жақсылығын көп көрдім. Солардың бірі əрі бірегейі Заманбек Батталханов. Оның жан дүниесіндегі жайсаңдықта шек жоқ еді. Мейлінше менің ағаларым бар адамның жан бауыры еді. Жаты да, жауы да болмаған шығар. Ірі қоғам қайраткері Алматы облысының еңбеккерлерінің алдында жарты ғасыр адал қызмет еткен Қазтай Ұлтарақов, жазушы Балғабек Қыдырбекұлы, Еңбек Ері Мұқаметжан Түймебаев, Заманбек Батталханов пен Сейдəлім Тəнекеевтей азаматы бар елде арман жоқ.

	Бұл ағаларым ағайын, жекжат, бауыр алдында қандай беделді болса, өзі еңбек еткен қоғам алдында да, мемелекет алдында да сондай беделді болды.



	Кейбір достарым сол жақсылардың жақсылығының арқасында шығамын деген биігіне шықты. Жетемін деген жеріне жетті. Бұл жолы мен сондай шарапаты мол, елінің сыйлысы болған Қазтай Ұлтарақов ағатайым жайлы сыр шертемін.

	Қазтай ағаны еске алғанда сонау да сонау балалық шағым есіме түседі. Кегендегі пансионатта оқып жүргенде жыл сайын жазғы демалысқа шыққанда Сатыда тұратын нағашым Шалақызов Сауранбайдың үйіне баратынмын.

	Саты жердің жұмағы. Қысы, жазы лүп етіп жел соқпайтын екі қапталы қия шың, сұлу Көлсай көлінің етегіндегі сəбидің бесігіндей жерге орналасқан елді мекен.

	Сауранбай кеңес өкіметі орнағаннан кейін кедей болғанымен, қалың жылқысы су ішуге түскенде Таушіліктің асау ағысты өзені тоқтап қалатын Қызылбөрік руының атақты байы Шалақыздың бес ұлынан тірі қалған кенжесі. Сол кезде жетпістің желкем самал соғатын желкесіне шықса да тектілігі шығар, сынын да, сырын да жоғалтпаған, артық-ауыс сөзі де, еті де жоқ, тік маңдайлы, атжақты, қыр мұрынды қараторының əдемісі сұңғыла сұлу қария. Əдеттегідей асықпай сабырлы салмағымен ертеңгі дастарқанға отырған соң:

	– Кеше Қазтайға барып сəлем беріп келдім, – деді. Мен таңдана бетіне қарадым.

	Елдің бəрі келіп сəлем беретін Сауранбайдың «кішірейуі» көңіліме қонбады.

	– Нағашы, Қазтай сізден де үлкен бе? – дедім.

	– Жас жігіт. – Ол түсінбегенімді сезді де сөзін сабақтады. – Бұрынғы дəстүрімізде алыстан алты жасар бала келсе, алпыстағы ақсақал барып сəлем берген. Ендеше сəлем беру менің міндетім. Алақандай ауылдың ел сыйлайтын Қазтайдай азаматы бүкіл елдің абыройы.

	Ертең сен де ер жетіп, ел білетін дəрежеге ие болсаң, саған да барып сəлем беремін, – деді.

	Сары самаурынның жанында шай құйып отырған келте танау, жалпақ бет бəйбіше, нағашы апам:

	– Нағашысы Қасымжан атамыздың жайлауында туған соң, əпкеміз Тəби атын Қазтай қойғызыпты (Əжібай, Құдакелді, Мүсіреп əулеті Қазтай ағаның нағашысы). Енді бүкіл қызылбөріктің бастығы. «Əкеқыздың» бұл бұзақысының жігіт болғанын көреміз бе, көрмейміз бе? – деп күңк ете қалды.

	Сауранбайдың не ойлағанын қайдам, мен Қазтайды ерекше болмыстай елестеттім. Нағашы апамның «əкеқыз» дегені менің анам Күлсін Шалақыздың Сауранбайдан кейінгі жалғыз қызы.

	Өмір деген тез өтеді екен. Бұл əңгіме əлдеқашан ұмыт болған. Нағашы атам мен апам менің де азамат болғанымды көрді. Қуанды. Бірақ олар мақтан ететіндей ештеме тындырмаған секілдімін. Радионың қапылған жұмысынан қол босамайды. Орыстың керегесі дымқылданып тұратын времянкісін жалдаймын. Үйдің кезегінде тұрғаныма он жыл. Сондай күйде жүргенімде үйге Сауранбай нағашым келді. Ол күнгі қуанышымызды айтып жеткізе алмаспын. Екі күн Алматыны қыдырттым.

	Кешкі тыныштықта кімдермен қатынасатынымды, кімдермен сыйласатынымды сұрады. Тіршілік көші қым-қиғаш қой. Нағашым таныса да, танымаса да еш бүкпесіз білетін адамдарым Хадишаның туысы, Су шаруашылық министрі, аяулы аға Сұлтан Сəрсенбаевты, ҒА-ның шаруашылығын басқаратын вице-призидент Бөпежан Аяповты, не керек білетіндерімнің бəрін айттым. Ол сабырлы қалпымен тыңдады. Ертең қайтамын деген түні төргі бөлмемізде жайылған төсекте шалқалап жатыр еді шақырды. Жанына барып отырдым.

	– Бəрі жақсы, – деп, сəл бөгеліп, сөзін сабақтады. – Жақсы адамдардың жанында жүрсең жаман болмайсың. Сен Қазтайды білесің бе?

	– Білемін! – Білетінім облыстық кеңестің бірінші орынбасары.

	Үш-төрт рет интерьвю алғанмын.

	– Онда кіріп сəлем бер. Əкеңді айтпасаң да білер.Радиодан күнде атайды, еститін шығар. Бұл жолы сен Айт (Айт менің руым) екеніңді айтпай-ақ, қызылбөрік Шалақыздың қызы Күлсіннің баласымын де.Ағайынның бөліп берері жоқ, иə, өміріңе, көңіліңе дем беретін көмегі болады, – деді.

	Құп алдым. Нағашым Сатысына аттанып кетті. Уəдемді орындап «Жығылсаң нардан жығылды» бұрынғылар бекер айтпаған шығар деп, бар жай-күйімді жазып арызымды алып Қазтайға бардым. Бір-ақ Шалақыздың Күлсінінің баласымын деп жазу ыңғайсыз болды. Жазбадым.

	Қазтай жылы қабылдады.Арызымды асықпай оқып шықты. Сонан соң табиғатындағы байсалды байыпты қалпын бұзбай:

	– Жақсы, арызыңды тастап кет, сөз көмегім болады, – деді.

	Сөз көмек деген не, тəйірі. Шынымды айтсам, үлкен үмітпен келгенмін. Көңілім қылт ете қалды. Кетуге ыңғайландым. Орнымнан тұрып алдында жатқан арызымды алып:

	– Аман сау болыңыз, аға, сөзге зəру емеспін, – деп сыртқа беттедім.

	Сол кеткеннен мол кетер ме едік, қайтер едік бірде демалыс күні Алматының Пушкин көшесімен қазіргі Қабанбай батыр атындағы көшенің қиылысында ойламаған сəтте кездестік. Қуана сəлем бердім. Аға сəл жымиып:

	– Сен өзі қызық жігіт екенсің, – деді. Əзілдеп тұр екен деп ойладым да:

	– Қызық болмасам, өмір сүріп керегі не? – дедім.

	– Анау жолы арызыңды неге алып кеттің?

	– Көмектесе алмаймын дедіңіз ғой.

	– Сен білесің бе, қалалық кеңеске менің əмірім де, ықпалым да жүрмейді. Саған кесімді жауап беру үшін сол қаланың басшыларымен сөйлесуім керек еді. Күтпедің. Кеуде-соқтық жасадың. Ондай мінездің жігітке пайдасы жоқ. Өз қолыңмен бітіре алмаған соң кесіп айту қиын. Бұндайды қазақ сөз көмегі дейді.

	– Мен түсінбедім.

	– Қазір қалың қалай?

	– Үй алдым.

	– Жақсы, құтты болсын. Кезегің келген ғой.

	– Жоқ, Қонаевқа жазған арызым бойынша «Орбитадан» үш бөлмелі пəтер тиді.

	– Игілігін көр.

	– Рақмет сізге.

	Қазтай аға екеуміз осылай қайта табыстық. Тіпті ашық-жарқын əңгімелесіп кеттік. Мен Шалақыздың жиені екенімді айттым. – Сен сонда кімнен тудың? – деді,таңдана қарап. – Күлсіннен!

	– Ей, сен бірден неге айтпадың. Біз сенің анаңмен бір үйдің баласындай болып өстік. Кішкене күнімде сол кісінің жанында жататынмын. Мен де сол ауылдың жиенімін. Бөле екенбіз. Менің əпкем Сауранбайдың інісі Ақеділдің əйелі ғой. – Қазтайды танығалы бері елпілдеп сөйлегенін көргенім осы. Ойланып, толғанып асықпай əңгіме айтатын ағатайым ағынан жарылды.

	Бір кездегі сұңғақ денесі шар тартып толғаны болмаса шымыр. Сонау он алты жасында сұранып кіші І командирлер даярлайтын Чкалов полк мектебінде оқып (1943 ж.) майдан жолын Москвадан бастап Европаның орманы мен даласын керзі етікпен шарлап, Берлинге дейін барған Қазтай алдымда тұр.

	(Ол жылдар жайлы ағаның жазған «Майдандағы махаббат» (2005 ж. Алматы: «Сөздік» баспасы) деген кітабы бар. Оқыған шығарсыздар. Қайталап бір оқысаңыз артықтығы жоқ)

	Туған жері Сатыдан аттанғандағы он алты жасар Қазтайдың қызыл шырайлы дидары жетпісінші жылдары қоңырқай тартты демесең, əжімі жоқ. Қайратты қара шашында ақ та жоқ. Бұл асыл тектілігі.

	Қарақыстық Ескене батырды қолынан өнер тамған болат темірді бояусыз əрлеп, өрнектеген: Найза саптап, Қылыш қайраған шебер ұрпағы – Қазтайдың ұлы бабалары ат, түйеге жүгін артып

	«Қайыңды» кезеңінен асып, Сатыдағы қызылбөріктің атақты аталары Алтай-Əжібаймен қонсы қонғаны бүгінгі аңыз, кешегі ақиқат. Содан бері қанша үақыт, қандай заман өткенін дəл ешкім дөп басып айта алмайды. Ал ынтымағы ырысқа айналып, қыз алысып, құда-жекжат болып өмірдің бөлінбес бөлшегіне айналғаны

	Алланың алдындағы шындық.

	Аға елпілдеп ерекше күйге түсті. Сөйтіп тұрып:

	– Сонда осылай ашылып сөйлескенде бəрі де басқаша болар еді, – деді. Мен күлдім.

	– Неге күлесің? – Ол өткір жүзімен қадала қарады.

	– Барлық қазақтың сол сəтте тындыратын жұмысты созып-созып жүріп əбден іс біткеннен кейін өстіп өкінетініне күліп тұрмын. Сонда жасамаған жақсылығыңызды енді жасаңыз. Отқа оранып, суға сүрініп отырған жоқсыз. Бүкіл Алматы облысы қолыңызда тұр ғой, – деп əзілге айналдырған болдым.

	(Мен де бір пəлені қу тілімнен тауып жүретін қырсықпын.

	Ағатайым тез суи қалып, бойын тіктеп алды.)

	– Мен мемелекет берген еңбекақымнан артық сабақ жіп алмайтын адаммын.

	– Оны білемін! – Ағатайымды шындығымды айтсам аяп кеттім.

	Бұл Кеңес Одағының мақтан мен мадақтың шырқау шыңына шыққан кезі. Хрущевтан қалған əсіре мақтан үшін артық көрсеткішті көпірте жазып, Брежневтың жұлдызды жылдарының дəуірлеген шағы.

	Айналаны қаптаған арыстанның аузындағыны, жолбарыстың жолындағыны қағып жейтін жемірлер мен жағымпаздар қаптаған. Солардың ортасындағы жалғыз адалдық та аянышты болады екен.

	– Білсең саған жасаған жақсылығым сол адалдық. Кіммен сөйлессең де бетіне жасқанбай қарайсың. Жақсы жатып, жайлы тұрасың. Жүр үйге. Шай іш. Жақын жерде тұрамын, – деп менің келісімімді күтпей жол бастады. Соңынан ердім.

	Пушкин көшесінің бойындағы бес қабатты ғимараттың төменгі бұрышын айналып ортаңғы есіктен кірдік. Мен қиялыммен бастықтың үлде мен бүлдеге толы, ең соңғы жиһаздар жиналған пəтерін көретін шығармын деп келемін. Үшінші қабатқа көтеріліп, оң жақтағы қайың есікті Қазтай аға өз кілтімен ашты.

	Кең дəліздің шығыс жақтағы бүйіріндегі жарма есік ашық. Күздің күнінің сол жақтағы терезеден төгілген сəулесі арайлы-ақ. Аға кеудесімен бұрылып, сол есіктен ішке қарап:

	– Балалар қайда? – деп еді. Қарлыға шыққан əйел даусы:

	– Қайдам, сабағына кеткен шығар, – деді. Соңынан келіп қатарласа бергенімде:

	– Жеңгең. Күліш. Бөлтірік ақынның тұқым-тұяғы.

	Ұлы Жамбыл ақынның замандасы, атақты айтыскер Бөлтірік ақынның рухы мені желпілдетіп жіберді. Жылдам қимылдап ХХ ғасырдың қызыл шырайлы, қыпша белі, Қазтайдай ағаны табындырған сұлуы. Бұл күнде əдемі алқызыл ажары қайтып, ұсақ əжім торлаған. Қиғаш қасы жұқарып, қыр мұрыны қусырылған. Жан дүниеңді осып-осып өтетін жанарының оты суыған, даланың ақ селеуіндей үлпілдеген Күліш жеңгемнің көк тамыры анық көрінетін тарамыс-тарамыс салалы саусағынан ұстап амандастым.

	Күліш əлі такаппар екен. Отырған орнында маған тіктей ойлы көзімен қарап:

	– Қайсы ауылдың баласысың? – деді. Ауылымды, ата тегімді айттым.

	– Не қызмет істейсің?

	– Журналиспін.

	– Жақсы.

	– Біз танысқанша Қазтай аға киімін ауыстырып үлгеріпті.

	Жанымызға келе бере:

	– Сауранбай қарияның туған жиені, – деді.

	– Е, е, е.

	– Сен шай қой. Біз əңгімелесе тұралық. – Қазтай ағаның соңынан ердім.

	Іргедегі бөлмеге кірдік. Жетісудың киігі, аюы мен арланын, аң, құсын «тірі қалпында» көргенде керемет таңдандым.

	Сандықтай қожыр-қожыр тастың үстінде тұрған мүйізі он екі салалы Алатаудың қоңыр бұғысы əлденеден секем алғандай шекесінен қарай қалыпты. Одан арғы алдынғы аяғын көтере бере қалт тоқтаған қара аю бала күнімдегі Көкбиіктен көрген аюдан айнымайды.

	Көкбиіктің Алатау жақтағы қия қапталынан сырғи аяңдаған үш аюды көрген бүкіл қойлы ауылдың балалары қалың қарағайдың ішіне аюлар кіріп кеткенше соңынан қалмай жүргеніміз бар-ды.

	Азуы ақсиған көкжал қасқыр сəл қозғалсам атыла шапшитындай əсерленіп шалқалап кеттім.

	– Мен бұларды қолма-қол дəрімен емдеп, қалыпқа салып қатырттым. Біздегі институтта жақсы сыйлас танысым бар. Мерзімді уақытта аңға шыққанда соны ертіп аламын.

	Бөлменің едені жап-жасыл шалғын секілді. Қарқара өзені мен Кеген өзенінің ортасындағы қойжуасы бұрқыраған үш Қарасудың жазығында бала күнімде қора-қора қалың ақ дуадақ жайылар еді. Қазтай ағаның қанатын қаққан күйінде қайқайып тұрған үлкен ақ дуадағы енді айналып келмес сол табиғатқа құмар, əке, ағаның жан жылылығына зəру балалығымды есіме түсірді.

	Тік қапталға ұқсас керегедегі садақтың жебесіндей ұшып бара жатқан ұлар (тегінде бұл құс тік аспанға ұшпайды) құсты көргенде оралман ағайындарды жинап етек-жеңі кең сөгетідей елді мекен орнатқан елағасы Сағыныш Есбергенов ағатайымды, асқақ үнді ақиық əнші інім Жəнібек Кəрменовті есіме алдым. Бірде Сағыныш аға «Келіп демалсын» деп сəлем айтқан соң қыста Жəнібекті ертіп сол ауылға бардым. Сондағы Сөгетінің қарсы алдындағы Алмалы тауды аралап ұлы тауға шыққаным. Ұлар етін жегенім жұлдыздай ағып көз алдымнан өтті.

	Қазтай аға менің сүйінішіме де, таңданысыма да мəн берген жоқ. Ақырын басып қонақ бөлмесіне қарай беттеді. Екі үлкен хрусталь шамы бар. Бұл бөлме тіпті кең екен. Шамамен қырық шаршы метр болады. Босағаға сүйеніп тұрып қалдым.

	Солтүстік жақтағы қабырғасын тұтас жапқан кілем ортасына аға мен жеңгейдің жас күніндегі портретін іліпті. Күнбатысындағы терезе алдындағы екі кісінің құлашы əрең жететін жалпақ қара үстелдің үсті тізілген кітап. Қарындаш, қаламсап толы құты. Жұмсақ креслоның қарсысында дəу шаралы шам тұр. Бұл ағаның жұмыс істейтін жері. Қазтай аға: «Мен жазушымын!» – деп дабыра дабыл қағатын менің кейбір ұлылықтан дəмелі қаламдастарымдай емес, үндемей іс тындыратын жақсы жазушы екенін естігенмін. Оң жақтагы шыны қобдидың үстінде есікке отты көзін қадап жатқан Сілеусінге көзім түсіп, шегініп кетейін деп едім, ту сыртымдағы кітап тұрған аяғым тиді. Қымсынып жалт қардым. шкафта ине шаншыр жер жоқ. Сықасқан кітап. Ыңғайсызданып алға аттағанымда:

	– Ештеме етпейді.

	– Сілеусіннен бергі тренажерды байқамаппын. Аға соған жақындап.

	– Үнемі жаттығу жасаймын. Құдайдың бары рас. Бірақ өзіңдіөзің күтпесең Құдай да көмектеспейді, – деді.

	Ағаның шайын ішіп, үйге қайттым. Егер өткен уақытты саралап сараптасақ. Бұл бір соғыстан кейінгі елдің сергіген кезі ғой. Мүмкіндіктері жеткенше жақсы өмір сүруге талпынған еді. Заманға қарай көрпе, жастығын жаңартып, қуанышын қуана білетін халық екенін екінің бірі көрсетуге тырысқаны шындық. Бұл əуелде дүниеқұмарлық емес еді. Бірте-бірте білек сыбанып қымбат жиһаз жинауға кірісті. Ақыры бəсекеге айналып ағайыннан асырып түсумен əлек болды. Бұл Хрущев «мектебінен» дəріс алғандарға майдай жақты.

	Ал Қазтай аға секілді халқына адал қызмет еткен менің аяулы ағаларымның түсінік, түйсігі, өмірге деген көзқарасы өзгермеген екен. Бəрінен биік екенін өз көзіммен көрдім.

	Алатаудың шуақты күні мейірімін төгіп тұр. Қазтай ағамен қоштасып үйге жеткенше алуан түрлі өмір кемесіне мініп саяхат жасадым. Өткен жылы кайын жұртым, өмірсерігімнің ең жақын туысы, Қазтай ағаның замандасы Семей облысы, Ұржар, Мақаншы аудандарында жиырма бес жыл аудандық партия комитетінің бірінші хатшысы болып зейнетке шығып, Алматыға (1963ж.) келген. Кеңес үкіметі еңбегін бағалап, қазіргі Абылай хан даңғылы мен Құрманғазы көшесі қилысқан жерде ескі екі қабатты үйлер барды. (Олардың бəрі кейін бұзылған). Содан екі бөлмелі пəтер берді. Ыдысы түгел, көлемі үш те үш ескі кілем мен басы никілденген темір төсегі, көрпе, жастық, төсеніші бар қайнағам көшіп келгенде мен секілді ішіне сөз сыймайтындар шыдай ма, шыдамайды. Тəңір-ай, жиырма бес жыл бірінші секретарь болғандағы тапқан табысыңыз осы ма? – дегенімде, өмірі көрмеген қайынағам Қазтай ағаның өмірге деген көз-қарасын айтты. Үйіме жеткенше екеуінің сөзін ойша əлденеше қайталап шықтым. Сонда қайын ағам: «Пəле, дүние жинау үшін емес, сендер үшін өмір сүрдім. Қазір төрт-бес мың отбасы мекен ететін колхоз, совхоз орнаттым. Сəулетті мəдениет үйлерін, мыңдаған оқушы оқитын жаңа жобалы мектептерді жасадық. Маған адал еңбегімнен артық дүниенің керегі жоқ. Енді бір ғасырдан кейінгі болып-толған ұрпақтың бетіне ұялмай тура қараймын. Адамға адалдықтан артық байлық керек емес!» – деген еді.

	Бұл Қазтай ағаның замандастарына ғана тəн парасатты қасиет. Қазтай аға үйінде болғанымда қайынағам секілді жеріне жеткізе қадап əңгіме айтқан жоқ. Қарапайым өмір сүру керек екенін іс жүзінде көрсетті.

	Бұлардан кейінгі елбасшыларының ұрпақ алдындағы жауапкершілігі тіпті бөлек. Олар еншіні мол қамтып, мұраға асыл қазына қалдырып, атақ-даңқымды арттырсам деп күреседі. Көпшілігі ол арманын артығымен орындады. Егемендікті алғаннан кейін президент «Өз күніңді өзің көр» деп еді, халықтың жетпіс жыл бойы ортаға жинаған байлығын талап алды. Біз сол мектептің түлегі болғанымызбен, қалтамыз тесік. Алайда сол міндетімді атқарып қапылып жүргемін. Телефон қоңырау соқты. Жүгіріп барып тұтқасын көтердім.

	– Əй, – даусынан Заманбек аға екенін танып, – Асслаумағалайкүм! – дедім, – Уағаликассалам. Балалар аман-есен бе?

	– Рахмет аға, сау саламатпыз.

	– Онда жақсы. Тез келе ғой.

	– Құп болады. – Əл-Фараби, Шашкин мен Абылай даңғылындағы Облыстық партия комитетінің ғимараты жақын ғой. Таксиге отырып жеттім.

	Заманбек Батталханов облыстық ақсақалдар алқасының төрағасы. Жеке кабинеті бар. Жоғарыда атаған ағаларым Қазтай Ұлтарақов, Əріпбай Алыбаев, Сейдəлім Тəнекеев, Сағыныш Есбергенов отыр екен. Заманбек ағаның алдындағы тіркеме үстелдің басындағы креслода отырған Қазтай аға шалқалай қарап:

	– «Орбитадан» тіпті тез келдің ғой, – деді.

	– Оған Асекең(Асқаров) əл-Фарабиден төрт бөлмелі үй берді емес пе, – деді Заманбек аға. Ол кісі қарапайым ғой, Сейдіəлім аға екеуі шақырмай-ақ келіп қонақ болған.

	– Сені шақырғаным, бүгін облысымыздың жас əкімі Серік Үмбетов тарихтың таза тамыры – ата-баба шежіресін шығару керек деп, редакция алқасын құрды. Кітаптың аты «Бəйдібек алып бəйтерек». Жиналыста Қазтай ағаң сені ұсынып, сол алқаға кіргізді. Албанның шежіресіне редактор боласың. Оған қалай қарайсың? – деді. «Сіздердің айтқандарыңыз орындалады» – деп едім.

	– Онда іске кіріс.

	– Зəке, шежірені жинау қиын. Өзің білесің. Қазтай ағаның ойын аяқтатпады.

	– Бəріміз көмектесеміз. Əуелі басталықшы, – деп Заманбек аға сол күнгі отырысқа нүкте қойды.

	Ағаларым осындай жақсылықта да, басқа түскен қиындықта да бірге жүретін. Бірін-бірі ерекше сыйлайтын. Бұлар жоқ бол са, елдің ортасы ойсырап тұрғандай көрінетін. Қонаққа да бəрін бірге шақыратын. Сол бастары қосылғанын көрудің өзі бір бақыт еді. Əдемі əзілдерін естудің өзі қызық. Соның барлық қозғаушы күші Заманбек (Батталханов) аға. Бірін-бірі құрметпен сыйлайтын. Əлдекімдер секілді сөз таластырып қызылезу болмайтын.

	Өмір жолын ұстаздықтан бастаған Заманбек аға ірі қоғам қайраткері (орыс ауданын да, ұйғыр ауданын да, қазақ ауданын да кеңестің төрағасы бірінші секретары болып қызмет атқарды.) Жақсы басқарды. Қай-қайсысы да облыстың озық, үлгілі ауданы болды.

	Бастары қосыла қалғанда жарқылдап күліп отырып сыпайы қалжыңның сыр сандығын ашар еді.

	(Осы Қазтай Ұлтарақов аға жайлы эссе əңімеде оның замандастары жайлы жазылған жеке пікіріме, жеке түсінігіме кешіріммен қарауларыңызды өтінемін!)

	Ендеше қолымнан келгенше əрқайсысының өздеріне тəн қасиетін айта, аша кетуді жөн санап отырмын. Бұларсыз Қазтай аға жайлы əңгімем тұзы татымаған арпа көже секілді болар еді.

	Иə, еліне ағатайларымның əрқайсысы Алатаудың құзарт шоқысындай болғанымен, бастары қосылғанда мен үшін бір үйдің тетелес балалары секілді болып көрінетін.

	– Əй, – дейтін, еңселі Заманбек аға, кең кеудесін тіктеп Сейдіəлімге (Тəнекеевке) көз қиығын тастап:

	– Екеуміз бір ауылдан болғанымызбен, Құрманнан мықты емеспіз (бір аяғы кем, Отан соғысының ардагері Құрман ҚожаАхметұлы майданнан келіп, зейнетке шыққанша Ұйғыр ауданына кім бірінші секретарь болса да, екінші секретарь болып өткен азамат). Есесін жіберетін Сейдəлім бе, болат шегедей қадалып уəж қайырар еді:

	– Мықтылығы сол емес пе, Құрман Қожа-Ахметұлы атақты бидің тұқымы болса да қырағы көз Кеңес өкіметін «кедейдің баласымын» деп сендіріп, коммунистік партияға өтті ғой.

	(Коммунистк партия Сталиннен кейін ата тегін онша қазбаламаған секілді. Бұрын бұл мəселеге қатал қараған ғой.)

	Сейдəлім Тəнекеев жиырма бес жасында Панфилов аудандык партия комитетіне бірінші секретарь болған. Кеңес үкіметі кезінде бұндай жаста мұндай қызметке жігіттің жігітінің колы жеткен. Өз заманының көп оқыған, алымды, алғыр азаматы. Сымбатты сұлу денелі. Толқынды қара шашын шалқайта қайыратын, аққұба өңді, қыр мұрын, қырағы көз, қазақ, орыс тілінде қылыштай қиып сөйлейтін шешен. Қызылордада облыстық партия комитетінің екінші секретары, Қазақстан тұтынушылар одағының төрағасы қызметін атқарған (зейнетке шыққан соң көркем əңгіме, повесть жазып Жазушылар одағына мүше болды).

	Бəрі ду күлді. Жай ғана жымиғаны Қазтай аға болды. Осылардың арасында Əріпбай Алыбаев аға ғана өзін өзгелерден биік санайтын. Орта бойлы толық денесін тəкаппар ұстап, айналасындағыларға көзінің астымен сүзе қарап, қандай əңгіме болса да маңғаздана араласатын. Совхоз зоотехнигінен бастап директордан өрлеп Семей, Павлодар облысында төраға, облыстық партия комитетіне бірінші секретарь, Ауылшаруашылық министріне дейін өсті. Қаншама əзіл оспақтан сақтанса да аңқау Сары батырдың баласы емес пе, сабаздан саңлау табатын.

	Бірде қоңыр күзде бəрі Қарашеңгелге аңға барыпты (бұны өздерінен естігенмін). Сондағы қызығын айтса, күлкіге кенелесің. Осы күнде Гитлердің солдаттары киген күн қағар маңдайшасы бар жылы шəпкі бар емес пе, соны Іленің түбектегі иіріміне тастап, қасқалдақ деп желпілдетіп Əріпбай ағаға атқызыпты.

	Осындай қилы-қилы əңгіменің ешқайсысы соқпай өтетін жалғыз Қазтай аға еді.

	Ағаның Алматыдағы Ауылшаруашылық институтын (1958 ж.) бітіргенін білемін. СОКП Орталық Комитеті жанындағы Жоғарғы партия мектебінен (1961 ж.) дəріс алып, Маскваның ҒА-да (1966 ж.) ғылыми диссертация қорғағаны анық. Мейлімше Қазтай аға өмір акедемиясының нағыз академигі.

	Мылтықты жалғыз қолымен ұстап атқанда мергендігі сонша, тиынды көздесе де тигізетін.

	Есімде ерекше қалған сəт өзінің шəкірті, Талдықорған жеке облыс болып тұрғанда Ақсу ауданында партия комитетінің бірінші секретары болып тұрған Өмірбай Бекеев Ауылшаруашылық министрлігіне орынбасар болып Алматыға келген соң, Отан соғысында сол аяқты тұтас берген, Еңбек Ері, 20 ғасырдың ғұламасы Бошай Кітəпбаевты қосып бəрімізді қонақ етті. Алматы облысының құрылысын қырық жыл басқарған, Республикаға еңбегі сіңген құрылысшы, Өмірбайдың інісі Стахан Белқожаұлы (1936 жылы Стахановшылар қозғалысы басталғанда туылған) тікесінен тік жүріп қызмет жасады.

	Бұл шалқар теңізді шарлаған, талай таудай-таудай толқынды басынан өткізіп, тағдыр жағалауына келіп тоқтаған алып кемелердің бас қосқанына ұқсас ордалы отырыс болды. Тиеген жүктері де жеңіл емес еді.

	Не керемет жақсы тілектер айтылды. Егер өмірді бағаласақ, шындықты мойындасақ, осы ағаларымның əрқайсысы келешек ұрпақтар ұлықтайтын ХХ ғасырдың абыздары, батырлары еді. Əрқайсысына туған ауылында мəрмəр тастан ескерткіш орнататын тұлға.

	Қазтай аға мемелекеттік мінбелерде, əлденеше сөйлеген. Еліміздің қолы жеткен табысын айтқан. Ертеңгі өмірге келер ел қызығын, рахатын көрер игілікті істерді баяндаған. Алайда дəл сол күнгідей ағайынның адал ниетіне тебірене сөйлегені əлі құлағымда тұрады.

	– Біз бақытты қазақтармыз! Əкелеріміз, тіпті, ата-бабаларымыз өмірдің жақсылығын көрмей өтті. Ал біз бəрін өз қолымызбен жасадық. Ғасырларға жалғасқан халқымыздың арманы орындалды. Егеменді ел болдық. Міне, соның қуанышын тамашалап отырмыз. Мен «Қызылту» колхозына төраға болғанда сен, Өмірбай бас агроном еді. Елдің үмітін ақтадың. Енді еңбегіңнің игілігін көріп отырсың. Балаларың біз көргеннен де артық бақытқа қол жеткізсін. Осы отырған конақтарыңның бəрі бақытты болсын. Тəңірім бізге соның қызығын көруді жазсын, – деді.

	Отырғандар ду қол соқты. Бұл барлық қуанышты отырыста айтылатын тілек. Жақсы лебіз. Халық «Қырықтың бірі қызыр»

	– дейді. Қазтай ағаның тілегі орындалды. Асар асуынан асты. Діттеген биігіне шықты.





	ІІ

	...Аңқылдақ, айналайын ағаларым,

	Сағынсам іздеп барар паналарым.

	Ініңе ізіңдегі қарап жүр деп,

	Қалдырған өздеріңді бабаларым.

	Оспанхан Əубəкіров

	Ол өз шешімінен бас тартты. Неге? Иə, неге? Ғұмыры міндеттенген ісін тындырмай, бітірмей тыным таппайтын, діттеген жеріне жетпей, оны ел көңілінен шығатындай сапамен орындамай тоқтамайтын ел ағасы Қазтай алға қойған мақсатынан айныды. Бұл оның ең соңғы шешімі ме?! Ол 1925 жылы жерұйық

	«Көлсайда» дүниеге келген-ді. Содан бері коммунистік партияның қылышының астында үрейден жүрегі дірілдеп жатып іңгəлаған, дүрбелең тіршіліктің дүбірін естіп жатып есін жиып, етегін жапқан текті атаның мұрагері неге жалт бұрылды? Неден жасқанды? Ол қатал тағдырдың қазанында қайнаған құрыш емес пе еді.

	Ендеше, неге халқы ғасырлар бойы армандаған теңдікке жеткенде əділеттің туын көтеретін Парламентке депутат болудан бас тартты. Бостандықты аңсаған елдің, білімді де білікті ержүрек сарбазынан ел дəл осы шешімді күтпеген еді ғой. 1941 жылы неміс фашистері тұтқиылдан шабуыл жасағанда он жетіге толмаған Қазтай «Отанымды қорғаймын!» деп Хантəңірі шыңының түбінен киіз етікпен аттанып, бес жыл бойы оқ пен отты керзі етікпен кешіп, Еуропаны түгел аралап, бір мүшесінен айырылып келгенде бір күн тынықпай жұмысқа кіріспеп пе еді? Ауызын арандай ашқан ажалға сонда киған жаны енді неге тəтті болды? Қабырғасы қайысса да, қара өзегі талса да халқым деп еңбек етіп, бөлімшенің есепшісінен бастап білімнің биік заңғарына көтеріліп, нарықтық экономиканың ғалымы болды. Биліктің де өз дəуірінде (ол бүгінгідей қалталы пысықтар бастық болатын заман емес-ті) асқар асуынан асты. Демек, ол Парламентке депутат болуға толық қақылы емес пе еді? Шаруашылыққа не керегін, əр тамшы тердің құнын Қазтайдан артық білетін маман қазақта аз еді ғой. Сайлауда дауыс беретін халық та солай шешкен. Даусыз орындалары да анық еді.

	Ендеше, ол неге... неге ел ұсынған құрметті мəртебеден, жұмсақ креслодан қашты?

	Осы көп сұраққа қайтарылар жауап та көп. Бəлкім, ол тектілік пен тексіздіктің қадір-қасиетін кетірген коммунистік идеяның əлі қаймағы бұзылмаған зардабынан жасқанған болар. Соның уымен уланған, зырылдап сөйлегенде екі көзі жылтылдап алдына тірі жан салмайтын, құлқынның құлдарынан бастала ма? Олар ғасырға жуық тірнектеп жинаған ортақ қазынаны бар-жоғы бес жылдың арасында түк көрмегендей жұтып қойды. Осы қанағатсыз ұрпақ өкілдерінен тіксінген болар...

	Иə, иə, олар XX ғасырда «білмеймін, не қолымнан келмейді» деп өз мүмкіндіктеріне əділ əдеп сақтамайтындар, бəрі «данышпан», бəрі «ісмер шеберлер». Ақыл айтқыш. Иə, сол қазіргі білгіш байлар мен «шебер» байлардың көбі сауатты болғанымен, білікті емесін Қазтай жақсы білетін. Себебі, олармен қызметтес болды.

	Қазтай олардың оңайлықпен түзелмейтін қателігіне қанық. Кезінде талай-талай сынаған. Бірақ атқаратын жұмысты, игілікті істі білікті бастық туғанша қалай тоқтата тұрады. Ертең осы креслоға «бастықты одақтық министрлер кеңесі тағайындады», – деп Ресейден не Украинадан бір «данышпанды» əкеліп, Қазтайлардан сұрамай-ақ отырғыза қоятын еді ғой.

	Айтып, айтпай не керек, жаңадан керегесін керіп, шаңырағын көтерген республиканың барлық жауапты, түйінді қызметіне байқап қараса, өзіне таныс сол «білгішбайлар» отыра қалғанын Қазтай расында да сүзіп шықты ма?

	Бүгін бет көргенде жүзі ұялып, кеңес өкіметін орнатқандар жіберген, бетпердесі жаңа жыртылып жатқан, қан сасыған қателікті қайталағанын айта алмай, жағымпазданып жасанды күліп, көлгірсу Қазтайдың ғана емес, оның замандастарының көбінің қолынан келмесі ақиқатты. Егер ондай жағдай бола қалса Қазтай өзге түгілі өзін де кешірмес еді.

	Əлде, иə, əлде... ол, əділдікті талап етіп: «Қанағатсыздықты тоқтат! Ата-бабамыздан қалған асыл тектілігімізді сақтап, келер ұрпақтың жүрегіне сіңірейік. Қапыда қателессек райымыздан қайталық!» – дейтіндерді аямай атып тастайтын қатыгездер кезенген қарудың ұңғысының аузында тұрғанын білді ме? Егер ондай көрегендік жасаса, қарт сарбаз дұрыс еткен. Ары таза, қолы таза, боқ дүниеге былғанбаған ертеңгі өсер ұрпақтың алдын да ақталуына болады. Өйткені өзін-өзі атқандар, екі оқ кеудесін талқандап өткенде өлмей, үш рет атқанда, онда да желкесінен тиген оқ маңдайынан шыққанда əрең жан тапсырды ғой.

	Жасы Пайғамбар жасынан асып, о дүниеде Əзірейілдің қатал сынына, сұрағына соқпай өтетін жасқа, демек, он үшінші мүшелді жасағанда Алланың ақ өлімімен аттанғаны абырой еді.

	Қазтайдың алғаш рет райынан қайтқан əрі ең соңғы шешім қабылдаған жолсапарында мен жанында болдым.

	Əл-Фараби даңғылының жоғарғы жағы Алатаудың етегі. Мəуелі бақ. Алматы қаласы сол бау-бақшаның етегін жырымдап Есентай атамның өзенінің жағасына көп қабатты үй сала бастаған. Біз сол өзеннің күнбатыс қапталындағы биік, бүркіт қабақ төбедегі шаңғышылар секіретін трамплиннің түбінде тұрамыз.

	Дүниедегі жер жұмағы осы Есентай атамның өзенінің бойы десек, əй, қателеспеспіз. Құдіретті табиғаттың төрт мезгілінің шынайы шырайын осы жерден табасыз. Көктемде айналаңды алма бақтың аппақ гүлі орайды. Аңғардан ескен самалмен көк балаусаның балдыр иісіне гүлдің жұпары қосылғанда жан дүниең кеңейіп, рахат бір күйге түсесің. Əли екеуміз немерелерімізді ертіп табиғаттың жаймашуақ та жанды жабырқатар осы қатар көрінісін күнде аралаймыз. Мен сол күні, Қазтай аға сөйлескен күні əдеттегідей немерем Дидарды ертіп бесінде Есентай ата өзенін жағалап, жаяулап тауға тартқанмын. Бұл мезгіл мамыр айының аяғы еді. Немеремен қыдырғанда өмірі бітпейтіндей көрінетін жұмысың орнына келіп кем-кетігің толып, əлгіндегі етегіңе жармасқан құмырсқадан құтылып, бəрін-бəрін ұмытып, шаршап-шалдыққаның басылып қалады. Алдымыздан шығып, екі беті албыраған немересін бауырына басқан əжесі:

	– Қазтай аға хабарласты, – деді.

	– Жайша ма?

	– Жай, ауылға барамыз. Ертеңгі сағат жетіде аялдамаға шықсын деді.

	– Мен даярмын.

	Ерте тұрып, жолға шықтым. Сенбі болса да əл-Фараби даңғылындағы ағылған машина легі сиремепті. Алатаудың иығына иек артқан күннің нұрлы сəулесі Көктөбедегі теледидар мұнарасына үкідей үлпілдек шапағын түсіріпті. Жолдың оң қапталындағы аялдамада тұрған ақ «Ниваның» жанындағы жұқа сұр плащты, қара қалпақты Қазтай ағаны көріп жүрісімді тездетіп жанына жетіп:

	– Ассалаумағалайкүм! – дедім. Аға сəлемімді қабылдап, алдыңғы есікті ашып, отырар орнымды иегімен көрсетіп:

	– Отыр! – деді.

	Мен Сəдібақас Серкебаев ағаның қатарына барып жайғасып сəлемдестім. Сəдібақас Серкебаев та сол ауданның түлегі. Бірнеше жыл аудандық кеңеске төраға, партия комитетінің бірінші хатшысы болған азамат.

	Сəдібақас аға қолындағы сағатына шалқалай көз қиығын салып:

	– Кешіктің ғой, – деді. – Неге екенін, ғұмыры белгіленген уақытта жетер жерге жеткен емеспін.

	Осы күнге дейін жарымай жүргенім сол қырсықтығымнан шығар.

	Екеуі де күлді. Сонан соң Қазтай аға:

	– Сен кімнен кемсің?! – деді. Даусы «Осыған да қанағат ет!» дегендей шықты.

	– Елдің бəрі сендей болса жаман ба? Ағаға іні, ініге ағасың. Кіммен болса да сыйласа аласың. – Қазтай аға мойнын бұрып Сəдібақасқа қарап, – Бұл Досан осылай момақан болып отырып «мойыныңды бұрап жібереді», – деп жымиды.

	– Қу бастан қуырдақ алған Бағай емес пе? – деді Сəдібақас. Сəкең бізге жиен. Сақалы белуарына түссе де жиендік жасайтын əдеті.

	– Қу бастан қуырдақты ақылды адам алады. Ақымақ семіз бастан да тамақ жасай алмайды, – дедім. Қазтай аға «Ол шындық» деп еді, шофер үшеуі де күлді.

	Біздің Бағай деген үлкен атамыз ертедегі жаугершілік заманда қыс айында жорыққа аттаныпты. Жол бойы азықтыққа сойылған семіз малдың бас-сирағын қарға көмдіріп, белгі қалдырып отырыпты. Қайтарда қысылған сəтте сол бас-сирақты алдырып сарбаздары азық еткен екен. Содан бері бізді жиендер, күйеу балалар:

	«Қу бастан қуырдақ алған Бағай» деп шымшылайды.

	Шофер жігіт əккі екен, қаланы араламай, Көктөбенің етегін қырқып, Құлжа жолына түсті. Бартоғай каналының арғы жағындағы жолдың екі қапталы көкторғын шалғын. Қатар-қатар тігілген биік терек, қара ағаштың жапырағы жайқалып Талғар шоқысы шекесіне көтерілген күннің нарт қызыл сəулесінен шашу шашып жатқандай. Кең жолға түскен «Нива» бар екпінімен сынаптай сырғып келеді. Лаулай көтерілген жап-жасыл шөптің арасындағы шоқ-шоқ болып өскен сарғалдақ пен қызғалдақтар көзді қариды. Екеуі де үнсіз. Көктемнің осы жайнаған жасыл көрінісінен лəззат алып, жан дүниелері балқып кеткендей. Екі ағаның рахатты сəтін бұзуға батпай тықыршып отырмын.

	Қазтай аға ыстықтады білем, плащын жайлап шешіп орындығының арқасына артып қойып, шляпасын «артқа қой» деп маған ұстатты да, галстугін кеңітті. Күн сəскеге таяныпты. Қараш-Қараш шоқысынан өткенде Алматыдан шыққан бергі балауса шөптің балдыр лебі қышқылтым жусан исімен алмасты. Ақырын артқы терезені түсіріп едім бұрқырап, кеудемді кеңітіп жіберді. Сəдібақас аға құптап:

	– Сен жақтағы терезені ашалық, – деді. Қазтай үндемей Сəкеңнің ұсынысын орындады. «Нива» Сөгеті елді мекенінен өтіп, Бақай шоқысының тұсына жеткенде Қазтай: «Тоқтат!» – деді.

	Бəріміз далаға шықтық. Іле дариясынан бергі күретамырдай біз тоқтаған жолдың астындағы Илан тауы Матай шоқысы мен Бақай шоқысының кіндігі секілді. Табиғат тылсымдарға толы ғой, бір қарағанда Илан тауы кіндікке ұқсас болса, қайтадан сап салсаң домбыраның тиегінен айнымайды. Бірде кіндікке, бірде тиекке ұқсас үкілі тақиядай Илан тауында илан деген шөп өседі. Ол шөп үш жылда бір гүлдейді. Гүлдің сүтін апиын секілді ақырын сызып еппен алады. Оның емдік қасиеті мол.

	Қазтай оң қапталдағы Бақай шоқысының етегіндегі Алмалы тауына қарай аяңдады. Сəкең екеуміз соңынан ердік. Жүз қадам барып еңкейіп қаракөл қойдың қозысының терісіндей бұп-бұйра табанымызға мамықтай тиген қалың жусанның бір шоғын жұлып алып:

	– Биыл қалың өсіпті, – деді.

	– Осыдан үш жыл бұрынғы Сөгеті асыл тұқымды совхозының жетпіс мың қойы жоқ. Мал жайылмайды. – Сəдібақас та жусанға қолын созды.

	– Бүгін сағат үште Жылысай совхозында кездесу өтеді.

	Сəдібақас аға таңданған кейіппен Қазтайға қарады.

	– Бұл жайды айтпап едіңіз ғой, – деген Сəдібақасқа:

	– Белгілі емес пе? – деді. Мен əдеттегі əзілімді қыстырып, сөздерін бөліп:

	– Машинада отырғанда-ақ айтпадыңыз ба? – деп едім.

	– Бой жаздық. Əрі шофердің жанында айтатын, айтпайтын əңгіме бар.

	– Кездесудің өтетінінде қандай құпия тұр. «КГБ-дан сақтанып жасқаншақ болғансыз» – дегім келіп өзімді-өзім əрең тоқтаттым.

	– Сен қызықсың. – Ол əр алуан мағына берердей жымиды да:

	– Мен осы өтпелі кезеңде қолдан келгенше еңбек етсем бе деп ойлап едім.

	– Өте дұрыс. Сіз халық сенімінен шығатыныңызды партияның қатал тəртібін орындаған кезде дəлелдегенсіз. Енді өз иелігіміз, ынтымағымыз жолында аянбаңыз. Қолдан келгенше көмектесеміз. Солай ғой, Сəдібақас аға, – деп едім. Сөзімді Қазтай аға əлгі бір жылы жымиысын жимай тұрып тыңдады да:

	– Кəне, жүрелік, – деп машинаға қарай аяңдады. Үнсіз келіп машинаға отырдық. Алдымыз Бұғыты тауының тар шатқалы.



	Екі қапталына шалқалап қарасаң бөрігің түсердей тіп-тік тас қабырға. Жол жиегінен басталатын тобылғы, арша, қылша бел ортасына барғанда сиреп көк сүңгі найзаның ұшына ұқсас сұсты шоқылар аспанға шаншылады. Жылға-жылғадағы киыршық тас аяғың тиіп кетсе алапат екпінмен шатқалды бітейтіндей болып көрінгенімен, тік қаптал қаптаған болат сауыт секілді. Ғасырлар бойы мызғымай тұр. Кекілік, шіл, таутеке мен арқардың ақ ордасы – осы Бұғыты тауы. Бір кезде, яғни елуінші жылға дейін Бұғыты мен Аласа тауының арасындағы сонау менің атақонысым Сарытоғайға дейінгі жазықта қарақұйрық қаптап жүретін. Қорақора болып өріске шыққан қой-ешкімен бірге жайылатын. Алыстан қарағанда тас қаптал секілді болғанымен өз табиғатына тəн өте сирек кездесетін ұсақ гүлі көздің жауын алатын шөп, тас сарымсағы өседі. Біз шатқалға кірген кезде əлгіндегі Илан таудан мүңкіген жусан иісінен ерекше əтірдің жұпарын бүріккен самал аңқыды. Жалт-жұлт бұрылатын шатқал жолымен «Көкбекті» жазығына шықтық. Қарсы алдымызда қол созсаң жететіндей жерде тұрған Торайғыр тауы Аласа тауына барып қосылады. Екі ара көзге жақын болғанымен, жүргенде алыс-ақ. Ақсақалдар басы қосылғанда өткен-кеткенін айтар еді, менің екі ағатайым «ішімдегіні тауып ал» дегендей үндемейді. Байқаймын, Сəдібақас Қазтайдан батпайтын секілді.

	Қазіргі Райымбек батырдың ескерткішін қойған кезеңге барғанда Қазтай шоферға:

	– Тоқтат! – деді. Ағасының сырын əбден білетін балаң жігіт жайлы жерге барып тұрды.

	Қазтай тағы Торайғыр тауы жақтағы қырға қарай аяңдады. Біз де ердік. Ол жолға жеткенде костюмінің түймесін ағытып сау қолымен шалбарының белдігін түзеп, қарсыдағы Қулық тауына көз қиығын тастап сəл тұрды да. Шарын өзенінің Рим қаласының көшесінен айнымайтын керегесіне ойлана қарағанда үнсіздіктен ішім жарылардай болып келе жатқан мен шыдамадым.

	– Аға! – дедім. Ақырын басып соңымызда келе жатқан Сəдібақас:

	– Немене, ауылыңды көргенде ақындығың ұстады ма? – деді.

	– Иə, қазақтың екісінің бірі ақын екені ертеден белгілі.

	– Сен алғашында жақсы өлең жазып едің, кейін... – Қазтай көңілімді ауыртқысы келмеді ме, ойын аяқтамады.

	– Əлі де өлең жазамын. Тіпті өлгенше өлең жазатын шығармын.

	Соны газет, журналға беруге...

	– Кəне, біреуін оқып жіберші? – деді Сəдібақас аға. Тəуекел деп бастап кеттім.

	Алғыс алған халқынан,

	Азамат ол, қадірлейді ел тегі.

	Мүсін құйып алтыннан,

	Ескерткіш қойсақ қайтеді?!

	Тұрсын қарап өзенге,

	Тұнық суға ой тамып.

	Қайыңдыдай кезеңге,

	Орнаталық апарып!

	Туған елге білемін,

	Жалғыз жанын қимаған.

	Туған жерге жүрегін,

	Бəрін-бəрін сыйлаған.

	Қарасын ол шалқалап,

	Жетіп-жетер жеріне.

	Бар байлығын арқалап,

	Əкетпейді көріне.

	Қалған мұра құраса,

	Қазан, ошақ, бір-ақ бау.

	«Бұл кім?» деп ел сұраса,

	Қазтай батыр десін тау.

	Сəдібақас аға көңілімді көтергісі келді ме, жоқ, шын ықыласымен қол соқты. Өзім өз болғалы жұрт алдында өлең оқығаным осы. Оған да жалғыз адам қол соқты. Пора-пора болып терлеп кеттім. Не деген тағдыры ауыр пенде едім деп, лезде көңілім басылып қалды.

	– Өлеңің жақсы. Əй, ұмытпай тұрғанда жазып қой. Қағазың бар ма? – деп төс қалтасынан қаламын шығарды Сəдібақас. Қазтай протез қолының саусағымен терге малшынған көйлегімнің жағасын көтеріп:

	– Қолма-қол шығардың ба? – деп еді. Сəдібақас:

	– Қазеке, өте тамаша. Ей, мə, жаз! – деп қаламын қолыма ұстатты. – Сен мұны қазір кездесуде оқы!

	– Сəке, сол кездесуді қойсам ба деп тұрмын.

	– Қазеке, неге... неге? – деді Серкебаев ентелеп.

	– Мына Досан біледі, əу дегенде-ақ Өмен Бекеев дұрыс кеңес берген екен. Мен кешегі кеңестік түсініктің ықпалынан шыға алмаппын. Жауапкершілік тыным бермейді. Өзің білесін? Тек, дауыс алатын ауданды ғана емес, бүкіл Алматы облысындағы шаруашылықты түтел аралап көрдім. Кешігіппін. Ендігі қаракетім сынған шыныны жамағанмен бірдей секілді. Əрі Президент ке пікірімді жан-жақты талдап тапсырып едім. Жауап бермеді. Меніңше, қажеті болмаған-ау.

	Қазтай əр сөзін, пікірін бізге табиғатына тəн сабыр салмақпен айтты. Берік шешімге келгенін түсіндік. Алматыдан аттанғаннан бергі іштей Парламентке депутат болады деген үкілі үмітіміз де, кездесуге құлшынып желпінген көңіліміз де желкенін түсірді.

	Қарсымыздағы қырқаны Аласа тауы дейді. Неге тау дегеніне таңданам, бір шоқ ағашы жоқ, боз жусан жамылған жықпылжықпыл аласа, бел-белес. Батысы Торыайғыр тауынан басталып, аяғы Айт руының Қалыбек батырының қонысы Сарытоғайға тіреледі. Қазір оны «Шарын» шатқалы деп жүр. Сол «Аласаның» кезеңше шыққанда қарсы алдыңдағы өркеш-өркеш биік шоқылы Қулық тауының бауырындағы Ұзынбұлақ кеңшары мен Жылысай аталатын елді мекен көзіңе бірден түседі, бейне асығын шашып жіберіп жинай алмай отырған бір əкенің егіз ұлы секілді. Екі ауылдың арасы жеті-сегіз шақырым. Сонау 1955 жылдары бұл ауылдың адамдары біріне-бірі жаяу барып келетін. Уақыт өткен сайын көңіл де, жер де алыстай беретін сияқты. Енді біріне-бірі қонаққа барса «Мерседес» іздейді. Қазтай ағаның соңынан еріп ақ «Ниваға» келіп отырдық. Екі таудын ортасы жусанды жазық. Кейбір қар қалың түскен жылы көкжиекке дейін сарғалдағы мен қызғалдағы қаулай өседі. Шетіне шыға алмайтындай сезінетінсің. Биыл да солай шығар. Өйткені мал жоқ. Осыдан төрт-бес жыл бұрын екі совхозда 150 мыңға жуық асыл тұқымды, сонау 1948 жылдан бергі ғылыми ізденістің жетістігі – жібек жүнді арқар, меринос қойы бар еді. Таяқ тастам жерде қора-қора болып жайылып жататын. Көктемде жаңа біз тоқтаған кезеңде тұрып қараған адам: «Сол қойлар сағымға оранып, бұлтпен араласып, аспанға көшіп бара жатыр ма?» деп қалатын. Енді міне, əне малы жоқ даланың сəні де жоқ. Сағым күміс жіптей мың құбылып, толқып тұр.

	Аласа таудың бөденедей бұққан қырат-қырқасын аралап, Шарын өзенінің шалқайған қапталынан еңкейдік. Жүрген адам діттеген жеріне жетеді. Бізді арғы қабақта Жылысай кеңшарының əкімі Марат Тақабаев күтіп алды. Бұл жігіт осы ауылдың төл тумасы. Əкесі көпті көрген, көпті білетін, көп жасаған сыйлы ақсақал ұстаз еді. Еңбек жолын осы ауданда ең алғаш ашылған мектепте 1935 жылдан ұстаз болып бастап, өмірінің соңына дейін тұрақты еңбек етті. Зерделі, зерек қария жүз жасында атына өзі мініп, өзі түсіп жүріп, егемендігін алған елінің қуанышын көзімен көрді. Сондай атадан балаға мұраға қалатын дəстүрді жалғастырған Марат білімді, білікті елағасы. Əдебиеттен, тарихтан, өнерден мол хабардар. Тəрбиелік мəні бар өнегелі өлең, жырды орайы келген жерде төгіп-төгіп жібереді.

	Машинасынан шығып қабақта тұр екен. Қазтай ағаның «Нивасын» танып қарсы жүрді. Біз жете тоқтадық. Кабинадан түскен бізбен қуана қауышты.

	– Сіздерді күтейін деп бағана келгенмін.

	– Жалғызсың ба? – деген Сəдібақасқа:

	– Иə, менің ұстазым сіздер ғой, ұстазын ұлықтамайтын ұрпақ бола ма? – деп қарсы сауал тастады Марат.

	– Ол құрметіңе рақмет! – деді Қазтай.

	– Ел-жұртың аман ба? – деген Сəкеңе:

	– Бəрі аман-сау, тек үлкен науқанымыз Парламенттік сайлауды өткізу.

	– Бастықтарыңның пікірі қалай? – Қазтай төтесінен тартты.

	– Жақсы, аға! Елдің де ниеті жақсы. Қаладан ерте аттанғандарыңызды білемін. Телефонмен хабарластым. Үйге бара сөйлеселік, – деп Марат тілек білдірді.

	Осы ауданға келген қонақтың Мараттың үйіне ат басын бұрмай аттанғаны, əй, жоқ шығар. Сонау жетпісінші жылы Бердібек Соқпақбаев, құрметті ақын Қадыр Мырза-Əлі бастаған жазушылар ел аралап келіп, осы Мараттың үйіне түсіпті. Əйелі қонақ сыйлаған текті атаның қызы емес пе, бір қойдың етін түгел асып, жамбас, басты салған қосымша табақпен əкеліп Бердібектей классик жазушыдан бата сұрапты. Бекең ақ ниетпен тілегін айтып, жамбасты Қадыр Мырза-Əлінің алдына қойып: «Осынша көп етті біз тауыса алар ма екенбіз...» – депті. Сонда Мараттың əйелі: «Аға, ырымшыл халықпыз ғой, сіз секілді Ұлы жазушының сарқытынан дəм татамыз деген осы ауылдың азаматтары көп. Қысылмай тамақ алыңыздар» деген екен. Қайтарларында Ма рат əрқайсысының қоржынына сарқыт деп бір қойдан салыпты. Өмірде астамшылықты, артық дүниені қаламайтын Бердібек аға:

	«Осынша малды сойып керегі не?» – деп қалыпты. Сонда жанында тұрған тапқыр ақын Қадыр Мырза-Əлі:

	«Нағыз орыс орыс емес,

	Нағыз орыс Бердібек.

	Інісіне ренжиді,

	Қойды сойып берді деп», –

	депті. Тұрғандар ду күліпті. «Отыз тістен шыққан сөз отыз рулы елге кетеді» деген рас екен. Қадыр Мырза-Əлінің қолма-қол айтқан қалжың сөзі ел есінде əлі ұмытылған жоқ. Хантəңірі шыңына келіп, Қарқара, Шөладыр, Көкбиік секілді жайлауды көріп, дəмін татып менің елімнің кең құшағына риза болып аттанған ақын, жазушылар Ілияс Жансүгіров «Жетісу суреттерін», Мұхтар Əуезов

	«Қилы заманды», Ғабдол Сланов «Айғайтас» романындай мəңгілік ұмытылмайтын, əлемге əйгілі туынды жазыпты. Əлі де талай жайсаңдар атшалдырар. Жаңа, жақсы шығармалар дүниеге келер. Қадыр құрдасым осы Хантəңірінің етегін менімен бірге жүріп əлденеше аралады. Əлі бір шумақ өлең жазбапты. Менің соғымды жеке жегенімді бір топтамасында ілгені болмаса.

	Сол Мараттың берекелі кең дастарқаны Қазтай ағаға да жайылыпты. Ол əр алуан қызықты əңгіме айтып, жол жүріп келгеніміз ұмытылғандай болды. Көңілді отырып түскі асымызды іштік. Дастарқанга бата жасалып, орнымыздан тұрып, демалатын бөлмеге барғанда Марат:

	– Аға, кездесу сағат үште. Əлі талай уақыт бар. Елге хабарланған. Екі жарымда кеңсеге баралық. Аудан əкімі, сенімді өкіліңіз келеді, – деді.

	Креслоға отырған Қазтай:

	– Сол кездесуді қоялық деп отырмыз. Оған сен қалай қарайсың?

	– деп шалқалап не айтарын білмек оймен Маратқа қарады. Күтпеген əңгімеге жеме-жемде не айтсын: «Ой, аға, неге олай, неге олайды» – қайталап күле сөйлеп бізге жалтақтады.





– Қазтай ағаң депутаттыққа ұсынған кандидатурасын қайтып алмақ болды. Сəдібақас қатарында отырған жауап қайырды.

	– Бұл менің берік шешімім. – Кеудесін сəл көтеріп Сəдібақас екеумізге көз қиығын тастап, – кездесуді өткізбей-ақ аудандағы сенімді өкілдің ісқағазына қол қойып беріп қайтамыз! – деді.

	– Бұл дұрыс емес! – дедім мен.

	– Иə, неге? – Қазтай таңдана сұрақ қойды.

	– Елге келдік. Халықтан үлкен емессіз.

	– Үлкенмін деп кім айтты?

	– Ендеше, неге депутат болсам кездессем, депутат болма сам сендер кімсіңдер деп кеткелі отырсыз? Халық сізді депутат болмасаңыз да сыйлайды. Бағдарламаңызды айтыңыз. Не істерін білмей жүрген ағайындарға бағыт-бағдар сілтеңіз. Ойларын тыңдаңыз. Елге бəлкім бос уəде беретін депутат керек емес, ақыл айтар аға керек шығар.

	Мəдениет сарайының алды толған адам. Жарылып жол ашып еді, алдымыздан ақсақалдар шығып, Қазтай мен Сəдібақасқа қол беріп мəре-сəре болып жатты. Тең-тұстары емес пе, сағынып қалыпты. Жаратушы табиғат əркімді өз қатарымен жарасым ды еткен ғой. Танып, табысқанға не жетсін! Екеуімен де аялдап əңгімелескісі келетін сияқты. Бала-шағаларының аман-саулығын жүре сұрап сырғып Мəдениет сарайына кірді. Лықа толы. Отырғандар көтеріліп ду еткізіп қол соғып жіберді.

	Бəріміз президиумға шығып жайғастық. Күн жылы, Мəдениет сарайына сыймаған Жылысайдың тұрғындары есік-терезені ашып тастаған.

	Кездесуді Марат Тақабаев ашты. Жүрек соғысы естілердей тыныштық тұна қалды. Осы тыныштықта кімнің не ойлағанын қайдам, əр кəллəда бір қиял ғой. «Не көрмеген халық» дейін десем, мына отырғандар ол қалыпқа сыймайды. Кеңес өкіметі орнағанда осы колхозды құрып еңбек еткен Оразалы, Мергенбай, Нұржүке, Майемгендер де, олардың замандастары да көрінбейді. Имаңды болғырлар күндіз-түн демей жұмыс істеп көшіп-қонып жүретін Əлмерек батырдың ұрпақтарына алты бөлмелі сарай орнатып, отырықшы ордалы ауылға айналдырып, парызын өтеп, өмірден өткен. Мен де осы ауылдың суын ішіп, нанын жегенмін. Кездескенде еркелеп мауқымды басатын əкемнің замандастары – Отан соғысының сарбаздары бар ма екен деп отырғандарды əлденеше сүзіп шықтым. Олар да жоқ. Көрген кезде қалбалақтап жас кездегі бастан өткерген сəтті еске алып қалатын Телман, Қарақойшы, Тілектес, Карлдардың қатары ғана қадау-қадау қалған секілді. Жақсы досым Секенбек өмірден жас кеткен. Асыл азамат еді. Өз жорамалымда кездесуге келгендердің көпшілігі баршылықтың балын жалағандар.

	– Құрметті жерлестерім, мен сендерді түсінемін. – Ол кеудесін тіктеп залдың ең соңғы қатарына көз салды. Маған бейне бір келер ғасырды көріп тұрғандай əсер етті. – Бəрі де өтер де кетер. Біздің ел соншалықты құрып, қара тақырда отырмаған республика. Баяғы заманда аталарымыз: «Иə, құдай түбіңді оңда» – деп тілеген. Біз солардан артық емеспіз, түбінің жақсылығын тілелік. – Қазтайдың сəл тыныстағанын пайдаланған залдағы біреу:

	– Ағалық ақыл айтатындай дəрежеңіз бар. Елбасына неге көмектеспедіңіз? – деді. Қазтай тамағын кенеп алып:

	– Мүмкіндігімше қол создым. Жетпеді. Енді бəрі кеш. Керуен көш жүріп кетті. Осы жайды ойлай-ойлай келіп əрі жасым да келді. Енді жаңа заманның шабысына ілесе алмаспын деп Парламент депутаттығына ұсынған кандидаттығымды қайырып алғанымды айтайын деп келдім.

	– Елім, ең негізгісіне құлақ сал. Сенің заманыңдағы депутат кеңестік қоғамның депутаты емес. Олар сессияға баратын. Қозғалған мəселені қолдап, қол көтеріп қайтатын. Шаруашылыққа керекті техниканы сұрауға, жол төсетуге, тұрғын үй салуға, тіпті, жекелік машина алғыларыңыз келсе, жоғарғы жаққа сөзі өтетін.

	Ал ендігі сайлайтын депутаттарың сіздерге ешқандай экономикалық көмек жасай алмайды. Өйткені онда билік жоқ. Ол сендерді қорғайтын, қолдайтын, жоғыңды жоқтайтын халық тың тіршілігіне сай заң шығарады. Сол əділ заңның аясында мемлекеттік тəртіпке бақылау жасайды. Орындалуын талап етеді. Демек, бес жыл еңбекақы алып шалқайып креслода отыратын білімсіз, жағымпаз депутат емес, халқына жаны ашитын білікті азаматты сайлауларыңыз керек. Қазіргі сіздерге депутаттыққа кандидаттығын ұсынған жігіт шаруашылықта қызмет атқарған. Қой бағуға, сиыр саууға, егін егуге қаншама еңбек жұмсалатынын жақсы білетін маман. Оның халық сеніміне лайық екеніне сенемін.

	 Сіздер де сеніп ынтымақпен дауыс беріңіздер. Сый-сияпаттарыңа үлкен рақмет! – деп орнына отырды. Осылай тез келіп, тез кетеді деп ойламаған ел қобырай қозғалды.

	Күн бесінге таяп қалыпты. Баяғыда сайлауға шақырып жатып əрең келетін жылысайлықтар түгел келіпті. Түмен-түмен болып баяу қозғалып барады. Кейбір топ қызу айтысқа кіріскен. Қайсыбірі қара нардай қайқайып айналадағы сөзге самарқау құлақ түргендей. Босатхан бастатқан аудан əкімшілігі бізді қолпаштап «Ниваға» отырғызып, қуана қоштасты. «Келіп бір, кетіп бір қуандырдың» деген секілді Жылысай кеңшарының ақ шағала үйлері артымыздан қарап қала берді.

	Неге екенін, келгенімізге қарағанда, қайтқанымызда да аға көңілді болды. Алматыдан Жылысайға жеткенше шоферден оңаша шығып, екі рет қысқа-қысқа сөйлескені болмаса, машинада лəм демеген. Енді орындығына шалқалай бере:

	– Мен майданнан оралғанда мына Қатудың жазығында қыста қора-қора қарақұйрық жайылып жүрер еді, – деді. – Сол жануарларды кейін машинамен қуып жүріп атып үркіттік. Қытайдың жеріне ауып кетті, – дейді.

	Сəдібақас аға үнемі Қазтайдың басшылығымен қызмет атқарған емес пе, əліптен аспайды. Басқаларға қарағанда өзімді тонның ішкі бауындай сезінетін мен батылмын.

	– Сол киікті қуып атқандардың арасында осы сіздер де болдыңыздар ғой, – деп қалдым.

	– Оның рас! – Қазтай əдеттегісінше мырс-мырс күлді. Содан кейін: – Алтынды көргенде періштенің жолдан шығатыны шындық екен. «Қызыл ту» колхозында басқарманың Мəсімхан Бейсебаев облыстық партия комитетінің бірінші хатшысы. «Ең шеткі шаруашылық» деп жаңа «Бөбек» машинасын берген. Жетісіне шақырады. Құлан-иекте Кегеннен шыққанбыз. Ақсайдан өткенде таң аппақ болып атты. Жолдың астында жайылып жүрген жүні қып-қызыл бір қора қарақұйрық машинаның гүрілінен үркіп, үйіріліп тұра қалды да балқыған алтындай созылып қара далаға қарай тартып берді. Мылтығымды ала ұмтылып шоферға қу дедім. Оқ жетер жерге келгенде шүріппені басып-басып жіберіп, е дегенше екі текені түсіргенім бар.

	Қазтай ағаның мылтықты протез білегіне артып қойып атқанда бір де бір оғын мүлт жібермейтінін талай көргенмін. «Əрине, ауырмайтын қол дірілдемейді» деп əзілдер едім. «Сен де айтады екенсің» – дейтін күлімдеп.

	Шарын өзенінің көпірінен өтіп, қабырға жолмен қабаққа шығып, Асы жайлауының күншығыс қапталына қарай бұрылған шақта, Қазтай шоферге:

	– Тоқта! – деді.

	Жасың елуден асқанда уақыт тез өтеді екен. Күн де сыпсыңдап жылдам жүретін болу керек. Іле Алатауының «Қатын шат» дейтін тік аңғарының қиыршығыс қапталындағы «Табанқарағай» беткейіне ымырт қараңғылығы қонақтай бастапты. Бойын жазып керіліп-созылып Қазтай:

	– Бəкен көптен ауырып жатыр. Өткенде көңілін сұрап қайтқанмын. Одан бері де талай болды, – деді.

	– Аға, қайсы Бəкен?

	– Иманқұлов ағаңды білесің бе?

	– Білемін. Ол кісі менің бала кезімде Ұзынбұлақ колхозында председательдің орынбасары болған. Түп тамырымызды қуаласа, Қазтай екеуміз жақын бөлеміз. Аналарымыз Көлсайдағы Қызылбөріктің қызы. Бəкен Иманқұлов сол рудың ардақты бір азаматы. Қалың Айт-Бозымның арасында жүрген қызға исі Қызылбөріктің баласы бауыр. Оның үстіне бар адамды жайдары, жайсаң мінезімен баурап алатын Бəкендей болу мыңнан бірдің ғана бақытына бұйырған. Кіммен сөйлессе де: «Ой, сарбазым!» дейтін Бəкен бір менің ғана емес, бүкіл ұзынбұлақтықтардың құрметтісі еді.

	Биік бойлы, кең иықты, үнемі күлімдеп тұратын қой көзді, қыр мұрынды, атжақты ақ сары Бəкен бейнесі көз алдыма елестеді.

	«Шіркін, Бəкендей жақсы адамдар көп болса жарық дүние бұдан да нұрлы, бұдан да қызық болар еді ғой» деген ой миымды қарып өтті. Қазтай кез келгенге иілмейтін діні мықты азамат қой. Ол кімге жақсылық жасайтынын біледі. Жадағай жалпаңы жоқ. Жақсыны жасытпайтын да. Бір тою жолында жалпаңдайтындарға мойынын да бұрмайтын Бəкеннің көңілін сұрап, жайын білу үшін «Алғабас» кеңшарына жүріп кеттік. Біз үйіне кіргенде Бəкен жерге жайған қалың төсегінде шалқасынан жатыр екен. Достарын көргендегі қуанышын айтып жеткізе алмаспын. Тіпті, ауырғанын ұмытып кетті де, биік қойған жастығына кеудесін тіреп:



	– Ой, сарбаздарым-ай, келіңдер-келіңдер, – деп ағынан жарыла сəлем алып, маған кезек келіп қолымды созғанда бетіме тосырқай қарап, сəл бөгелді де: – Əй, жиенбісің, сарбазым, – деп əбден арыған көк тамыры адырайған салалы саусағымен қымти қысып «отыр!» дегендей ишарат жасады. Ақжарқын даусы, ақжарма мінезі ғана өзгермеген. Қызыл шырайлы өңі əбден арыпты. Ұрты үңірейіп, жақ сүйегі адырайып кеткен. Кең маңдайын қат-қат əжім торлапты. Шарасы мол қой көзіндегі жылылық қана Бəкенге тəн табиғатты сақтап тұр. Қуанышты көңілмен елпектеп:

	– Қайдан келе жатырсыңдар? – деп сұрады.

	– Қаладан шыққанбыз, – деп Сəдібақас жауап қайырды.

	– Жақсы. – Ол ашық тұрған есікке көз салды. Біз кіргенде үйде ешкім жоқ болатын. – Қайсысың барсың? – деп дауыстады. Шелек көтеріп табалдырықты аттап сырттан кірген əйел:

	– Қазір-қазір, – деді.

	– Үйге қонақтар келді ғой.

	– Иə, көрдім. Сиырды сауып жаңа болдым. Жүре сөйлеп бізге жақындаған кейуана Бəкен ағаның жұбайы екен. Қазтаймен, Сəдібақаспен қауыша амандасты. Мен көтеріліп қолын алдым. Достарының келгені сырқат Бəкенді көтеріп жіберді. Ауырғанын Бəкен аға ұмытып, сылқылдай күліп түн ортасы ауғанға дейін ұйықтамадық.

	Маған басқа бөлмеге орын даярлаған екен. Жатпақ болып сыртқа шықтым.

	Күнгей Алатаудан бастау алатын Шіліктінің ағынды суы (бұрын бұл суды Шілікті өзені деген. Кейін орыстар «Шилик-Шилик» деп жүріп Шелек болып хатқа түскен) аңғарды əнге толтыра ағып жатыр. Аспан көкпеңбек. Шыныдай тұнық... ауа тынысымды кеңітті. Шоқ-шоқ жұлдыз енді-енді жерге таматындай дірілдейді. Хантəңірі шыңы жақта жамбастай құлап, ай батып барады. Тас жұқартқан ескі таға секілді.

	Ағалар осы ауылда туып-өскендерді түгел-түгел санап шықты. Екі бірдей академик бар екен. Нұрғали Мамыров пен Ерғали Нүсіповтің елге тигізген жақсылық шарапаты, Қуаныш Əмірғазиевтай ақылды да, ақкөңіл азаматтың жас ұрпаққа тəрбие болар өмір жолын сүйсіне əңгімеледі. Елінің, жерінің атын əлемге танытар еразаматы бар ауыл бақытты ауыл ғой.

	«Өмір – өзен» деген ғой, марқұм Мұқағали Мақатаев. Сол ұлы өзен ағысын тоқтатқан жоқ. Əр кезде барлық уақытта əртүрлі жағдайда ағып өтіп жатыр. Түстік өміріміз болса, кештік рызығы несібеміз үшін күресіп жүзіп келеміз. Көргенін, білгенін көңілге қонардай етіп жазып кеткен қаламгерде арман жоқ қой.

	Мен көргенімді жеткізуге тырыстым.





	ДАЛА АКАДЕМИГІ

	Мезгіл – бұршақ жаныңа салып таңба,

	Қайратыңнан қайысып, налып қалма –

	Сені іздейтін аға бар тарыққанда,

	Інілер бар дем берер жабыққанда,

	Бір ақиқат – бəрібір жоғалмайсың

	Жоғалмайтын жоқтаушың халық барда.

	Ф.Оңғарсынова

	Сен əр кезде асығыс жүресің. Аялда. Бүгін демалыс емес пе?!

	– Одырая қарап отырған Мұқаңа «дəл солай» дегендей басымды изедім. Тілегіне қалай қарсы келейін. Үнсіз құп алдым. – Сырым да келіп қалар. Таныс. Адамның бірін-бірі танып, біліп жүргені жақсы.

	Сəскеге тарта Сырыммен келін келді. Жеңгей Мұқаң екеумізге шай беріп отырған.

	Сырымның сүйек бітімі жеңгейге тартқан шаршы бойлы жұмыр екен де, өңі қалыпқа құйғандай, Мұқаңа ұқсас.

	Жіңішке ақ сары келін енесінің қолындағы жұмысты жеңілдетті. Сол кезде келініне жүзін бұрған Мұқаң:

	– Балам, қалдарың қалай? Əлгілер қайда? (Немерелерін сұраған болар). Байқаймын, автобус соңғы кезде уақтылы жүрмейтін болған сияқты. Бастықтарымен сөйлесермін... Кешіктіңдер ғой, – деді.

	Керемет əкелік мейірімге толы жанары қарап отырған менің жанымды елжіретіп жіберді.

	Кемпірі: «Машинаңды бере тұрсаң да ештемесі кетпес еді» – деп сөз қыстырып еді, елең қылмады. Сəлден кейін: «Мінгің келеді екен, кезекке тұр да жекелік машина ал. Өкіметтің машинасының өзіне тəн атқаратын жұмысы бар», – деді. Кемпірі: «Басқалар пайдаланып жүр ғой» дегенді сездіріп еді: «Олары дұрыс емес» – деп келте қайырды.

	Социалистік Еңбек Ері Мұхаметжан Түймебаевқа табиғат зор тұлғаға сайма-сай ой-парасат пен мінезді де аямай сыйлаған еді. Жанының адалдығын екінің бірінен таппайсың. Тегі, «Сүтпен біткен сүйекпен кетеді» деп халық текке айтпаған. Ол Октябрьдің ең алғашқы қарлығашы ғой. Бостандық пен əділдіктің лениндік туы көтеріліп, еңбекші халық теңдік алғанда тоғыз жаста екен. Бұл – адамның бар болмысты мөп-мөлдір таза қалпында қабылдайтын кезі.

	Мұқаң адалдық пен турашылдықты, қайырым мен қаталдықты тұп-тұнық күйінде жүрегіне сіңірген еді. Сол қасиетті қартайғанынша қадірлеп өтті.

	Енді саралап, мақтасам, адалдығында тарыдай мін жоқ екен.

	Жұмысқа мінетін ГАЗ-21, УАЗ автомашиналары бар. Соны əлдекімдер секілді жеке басына пайдаланып, қарыс жердегі немерелерін əкелуге жіберсе, бір де бір адам теріс көрмес еді, тетір демес те еді. Əкеден қалған дүние-мүлік баланың аяқтанып кетуіне ғана жарайды, ал тəлім-тəрбие бүкіл ғұмырына азық болады. Сол кезде үлкен бір трестің партия ұйымының секретары, кейін министрлік қызметке дейін өскен, марқұм Сырым Түймебаев та қаражаяу емес еді. Машинасына мініп келуіне де болар еді, бірақ ол бала-шағасын жетелеп əкесінің үйіне көпшілік пайдаланатын автобуспен келіп отыр. Бұл да бір өмір сабағы.

	Мұқаңмен жұмыс барысында таныстым. Алматының іргесіндегі қазіргі М.Түймебаев атындағы, сол уақыттағы «Алматы» жүзімжидек совхозы тоғызыншы бесжылдықты табыспен аяқтаған. Қазақ радиосының «Ауыл өмірі» редакциясының бас редакторы Абай Өтегенов дəлізде кездесті де: «Ей, бермен кел!» – деді. Үлкенге іні, кішіге аға болғысы келгендер алдымен осы Абайдай ағаның мектебінен өтсе ғой. Бастықтығынан да бауырмал жаны сыйлы еді. Содан ба екен, бəріміздің еркелегіміз келіп тұратын. Қолда бардың қадіріне жету оңай емес қой, еркелейміз деп жүріп, шахмат ойнағанда əзілдесіп кететінбіз. Сол жеңді ме: «Немене, тағы да ұтылайын деп тұрсың ба?» – деп қалдым.

	Қабағын көтеріп, жанарын кең аша бетіме таңырқай қарады, содан соң əзілдің байыбына барып, мырс күліп жіберді. Кең иығын қомдап, шалбарының қалталарына екі қолын қатар салып тұрып:

	«Көп сөзді қой да, бесжылдыққа алған социалистік міндеттемесін облыс бойынша бірінші орындап рапорт берген «Алматы» жүзімжидек совхозынан хабар əкел!» – деді. Менің келісімімді тоспай, кабинетіне кіріп кетті.

	Əрі бастық, əрі аға жұмсаған соң амал қанша, Мұқаңнан интервью алуға жолға шықтым. Үлкен селоның ортасындағы екі қабатты кеңсенің үстіңгі қабатында, терезесі күнбатыс жаққа қараған кабинетінде радио жаңалығын тыңдап отыр екен. Көрісімен қабылдағыштың тиегін белгілі мөлшеріне қойып, орнынан көтеріле берді.

	Иығымдағы репортер қобдиын ортадағы ұзын үстелге қоя сала мен де ұмтылдым. Ойым – орнынан тұрғызбай қол беру еді, үлгермедім. Денесі қомақты көрінгенімен шапшаң екен. Қарамақарсы келіп қолымды алды. Атағы Алатаудай ағаның жат деп жатырқамай, жайраңдай қарсы алғаны, шынымды айтсам, қатты қинады.

	Өлеңті қара шашына ақ күміс араласқан. Мұқаңа қарап тұрып терлеп кеттім. Ол болса қызарақтап, қымсынғаныма мəн бермегенсіп:

	– Отыр. Қысылма! Журналист деген біздің партиямыз алға қойған міндеттің ең ілкі сапында жүретін жауынгер. Сөз қадірін бағалаған адамды ата-бабаларың да ардақтаған. Ал біз екі есе қадірлейміз. Отыр-отыр, – деп кеңес өткізетін үстелдің жанындағы орындықты ыңғайлап, алдымен өзі жайғасты. Сонан соң кеудесін тіктеп бетіме шалқая қарап: – Өзің білесің, – деді, – алыстан алты жасар бала келсе алпыстағы қарт барып сəлем берген. Бұл ықылым дəуірден қалған дəстүр...

	Əлгіндегі бір алабұртқан көңілім ақырындап арнасына түсе бастады.

	Əңгімелесе келе, аялы ағаның алдында отырғандай еркіндікке ие болдым. Біз, яғни балалық шағын Отан соғысы жылдары өткізген менің замандастарымның дені, аға жүрегінің жылылығына зəру болып есейгенбіз. Сондай кем-кетік, олқы жеріміздің тамырын дөп басатын, ұстаздық ілімді оқымаса да өмірден тоқып білген Мұхаметжандай даңғыл адамға жолықсаң бауырына қалай кіріп кеткеніңді байқамай қалады екенсің. Шындығына келгенде, ол соншалықты жадағай адам емес. Өр де ер...

	«Жақсылыққа жақсылықты қолында бар адам жасайды. Жоқшылыққа жақсылықты табиғаты нар адам жасайды» – дейді ғой халық. Мұқаң нағыз нар кісі екен. Қуанышқа да, ренішке де төзімді. Тойдым деп есірмеген. Тоңдым деп жəутеңдемеген.

	Тегінде сыйласамын, түсінісемін деген адам уақытпен де, ауылдың алыс, жақындығымен де есептеспесе керек. Он жылдан кейін кездессең де сол өзгермеген қалпында табылады. Жəне осындай ерекше қасиет Мұхаметжан Түймебаев секілділерге ғана тəн шығар.

	Біз содан бастап жиі дидарласып тұрдық. Алғашқы кездесіп қайтқанда жол бойы: «Бар адамға бауырмал. Нағыз қарапайым жетекші. Беделді де берекелі. Сөйте тұра астамсымай ағынан жарылып, қолынан келгенше адамдарға жақсылық жасауға тырысады. Неткен қарапайым жан!» деген ойда болдым. Ол пікірімді əр кездескен сайын Мұқаңның өзі толықтырып отырды.

	Басқа жұмыс бітсе бітер, ал редакцияның жұмысы бітпейді. Алдағы екі күн бойы əуе толқынын бос қоймаймыз деп қиналып жатқанбыз. Кабинеттің есігін шалқайта ашқан Абай Өтегенов:

	«Сені есік алдында ағаң күтіп тұр» – деп дауыстады.

	Сіріңкенің қорабындай тас үйдің алды шыны кереге. Күншығыс қапталындағы тік түсетін Мир көшесінен машина тынбайды. Аядай алаңда ешкім жоқ. «Қарбалас шақта келген кім екен?» деп аулада көше жаққа қарап едім, жол шетінде Мұқаң тұр. Үстінде күздік жеңіл көк плащы. Кенересі кең сол түстес қалпағын шалқайта киген. Əсте де шалбарының қыры сынбайтын еді ғой. Қашан да, қайда жүрсе де киіміне шаң жуытпайтын. Қойлы ауылды апталап аралағанда ақ жейдесінің жағасына кір жуытпайтын. Зəуде көңілдегідей болмаса қолма-қол ауыстыратын. «Қойшылардың алдына не киіп барсам да жарасады» демейтін. Осында бір əңгіменің орайы келіп тұр.

	...Жаз еді. Қаланың күнбатысындағы «Геологострой» аталатын тау жақ шетіне 1956 жылдары қаптатып қамыс үй салынған. Сондай үйдің бір бұрышында тұратынбыз. Ертең ерте есік алдына су жаңа қоңыр «УАЗ» келіп тоқтады. Бұл кім дегенімізше кабинасынан Мұқаң түсті. Күтпеген қонақ. Қазақ: «қара тұмсығыма дейін терледі» демей ме, сол басымнан өтті.

	Жүгіріп алдынан шықтым. Сəлем-сауқат біліскен соң «үйге кіріңіз» деп ізет жасадым. Мұқаң онымды жылы қабылдады. Əлдекімдер секілді жай-жапсар айтпады. Өтінішіме көнбей, кіреберістегі жұпыны үйге аяқкиімін шешті. Дастарқанға жайғасып отыра бере: «Батыр, – деді. Сөзінің басын əдетте «батыр» деп бастайтын. – Əркімнің отбасы – Отаны. Өзінің алтын ордасы. Оны аяқасты жасағанды жаратушы табиғат та, мына бір мейірім-шапағатқа, ізет-инабатқа тəрбиелеген қоғамымыз да кешірмейді. Менің үйім үй де, сенің үйің үйшік емес қой», – деді.

	Асты қайырған соң: «Сенен сұрағалы келген бұйымтайым бар» – деп қалды. «Құп, ағатай, қалағаныңыз сіздікі», – дедім.

	Мұқаң əдетте иығын көтеріп, қолын үстелге тірейтін. Ол кезде шынтағы қанатын қомдаған қыранның топшысына ұқсайтын. Дəл сол порымға келіп кішкентай қара меңі бар қоңқақ танауын делдите бетіме күлімсірей қарап: «Жайлауға барып қайталық. Біздің жайлау мына Алмалының басында ғой. Арғы жағымызда қырғыз ағайындар. Жер көресің, ел танисың», – деді.

	Осы бейбіт дəуірде талай қуанышты бастан өткереміз. Соның мыңнан бірі ғана есте қалады. Қуанып кеттім. «Ой, аға-ай, сол да бұйымтай ма?!» – деп едім, күліп тұрып: «Журналиске уақыт олжа. Оны кейін білерсің» – дегені бар. Бұл əңгіме тазалықтан шығып отыр.

	Күн ыстық. Тау көзге жақын болғанымен, жүрген кісіге алыс екен. Жаңа машинаның өзі өрге күшеніп жүріп əрең шықты. Алмалының басында тұрмыз. Мұқаң шыңға өскен шынардан аумайды. Арғы беті кереге тасты кең күнгей – Қайрақты жайлауы. Ызың еткен шыбын жоқ. Қолтық-қолтықтан ақ боз үй көрінеді. Малдың түскі жусау шағы болар, қыбыр еткен қозғалыс көзге шалынбайды. Осы аптаның өзінде Алатаудың шоқылары мұзға оранып алыпты. Балалығынан бастап өрмелеген қалың қарағай əлі биікке шыға алмай бара жатқан ұлы көштен аумайды. Аспан көкпеңбек. Шыныдай тұп-тұнық. Біз бейне бір хрусталь шардың жиегінде тұрғандаймыз.

	Мұқаң машинаның алдындағы айнаға қарап, шоферға:

	«Əлгіндегі артқа қойған шамаданды əперші» – деп өтінді. «Сусады ма екен» деп ойладым. Жоқ, сусамапты. Ыстықтаған соң ба, жейдесінің жағасына тер сіңіпті. Қолма-қол шешіне бастады.

	«Несіне əурелендіңіз» деп қалдым. Жүзіме салқын жанарымен қарады. Сəл үнсіздіктен кейін: «Бауырым, – деді көйлегін жаңалап тұрып. – Дүниедегі ең қауіпті қасиет менмендік пен тоқтық. Бір күн тойса өткенін ұмытатын ит қана. Қазір үлкен бастықтарымның алдына барамын. Сонда олар айтпай ма: «Ей, Еңбекші ауылдың (туған ауылын айтып тұр) қара баласы Мұхаметжан демей ме. Біз бай-болыспен шайқасып жүріп теңдік əпердік. Сондағы арманымыз – ізіңе ерген ініге еңбегіңмен де, жүріс-тұрысыңмен де, киім киісіңмен де үлгі болса екен деп едік. Ағаш екеш ағаш та бірінебірі қарап өседі. Бастық қойғанда машинаға мініп, бəлдір-батпақ сөйлеп, салдыр-салақ жүр дегеміз жоқ демей ме?» – дейді. Олар тегі бұл сөзді айтпас та. Айтпағанмен көңілдерінен «Енді бізді менсінбей, қалай болса солай келіп тұр» деп ойлайды. Иə, ойлайды», – деп қайталап барып машинаға отырды.

	«Үлкен бастықтарым» дегенге облыс, не аудан басшылары бізден бұрын кеткен екен деп ойлап едім, қателесіппін. Ешкім жоқ. Мұқаңның «үлкен бастығым» дегендері қойшылар екен. Бəрі қуана қаумалап қарсы алды. Мұқаң балаларының амандығын, дендерінің саулығын сұрап, бірімен əзілдесіп, екіншісімен еркелеп мəре-сəре болды да қалды. Үлкен денелі биік адамның бала мінезденуі қызық қой.

	Журналистік жолымыз қайда түспеген. Талай жердің ойшұқырын көріп, талай адамның дəм-тұзын таттық. Бір күндік жолдасқа мың күндік сəлеміміз адал. Талай-талай басшы жігіттермен сұхбаттас болдық. Сонда алдымен шаруа жайын білеміз. Шаруа-жай жақсы болса көңіл жайланып жадырай қаламыз. Мұқаң əбден малшылардың тұрмыс-жайымен танысып алғаннан кейін малдың амандығына көңіл бөлді.

	Қырық жылға тарта шаруашылыққа жетекшілік еткен, еңбекші адамның абырой-беделін ең биік сатыға көтеріп, оның алды на барғанда басын иіп, аяғының ұшымен жүрген Мұхаметжан Түймебаев сияқты азаматты еріксіз еске аласың. Сол сəтте оның алып тұлғасы нұрланған үстіне нұрлана түседі.

	Мұқаңды еске алғанда осы бір жай еріксіз ойға оралады. Қазақ радиосының қатардағы журналисіне «інім» деп іздеп келіп тұр. Жалпақ жауырынды, нар тұлғалы аяулы аға қалың нөпір адамдардың арасынан ерекше көрінетін. Ат жақты айдынды жүзі айбарлы еді. Жасында, тегі, бидай өңді, биязы болған шығар. Уақыт өтінде шыңдалып, өмірдің ыстық-суығына кезек-кезек қақталғандықтан болар, сұсты көрінетін. Ал жақындап, сөйлесе кетсең əр айтқаны, əр қадамы үлгі-өнеге дерлік. Бұл кезде жақсы түсінісіп кеткенбіз.

	Əуелде: «Қалаға жұмыспен келген соң, астында машинасы болғандықтан ат басын бұрғаны ғой» дейтінмін. Əрі автобуспен селкілдеп іздеп бара қалсам жағымпазданып жүр деп қалар деген ұсақ менмендігім жеңіп, ізімді суытқанмын. Сөйтіп жүргенде өзі іздеп келгені бетімнен отымды шығарды.

	Мұқаң қолын желбегей плащының қалтасына салып өр жақтағы теледидардың екі қабат қызыл кірпіш үйіне қарай баяу аяңдап барады. Ол кезде қазіргі Қазақстан Коммунистік партиясы Орталық Комитетінің үйі де, жаңа теледидар студиясы да, оның қарсы алдындағы маржандай тізілген сəулетті құрылыстар да жоқ. Күзгі жапырағы алтындай толқыған қалың ағаш арасында сиырдың бүйрегіндей ығы-жығы жатаған үйлер қаптап тұратын. Еңістен қарағанда солардың бəрі Мұқаңның кеудесінен-ақ келеді екен.

	Сонау «Үшқоңыр» шоқысының иығынан сырғыған күннің сəулесі «Жеңіс» шыңын бұрынғыдан да биіктетіп жібергендей. Мұқаң ақырын аяңдап барып қайта бұрылды. Маңдайымнан тер бұрқ ете түсті. «Ұялған тек тұрмастың» қарекетін істедім: жалбаңдап барып амандасқан болдым.

	Шіркін, жайды білер жақсының жөні бөлек қой. Жайраңдап жай-күйімді сұрап, балаларымның амандығын біліп, ағалық асыл қасиетін бір танытты. Не керек, сол жан жылуымен-ақ інілік парызға деген жауапкершілігімді екі-үш есе арттырып кетті. Ақырында өз шаруасы жайында əңгімелей келіп:

	– Сартауқұмдағы қыстауды, қонысты аралауға жүремін. Қолың тисе бірге барып қайталық, – деп ұсыныс жасады. Бастықтан рұқсат сұрамақ болып қалдым.



	* * *

	– Шах!

	– Қарай көр-ей, шах бергішін!..

	Абай ағай ойланып қалды. Сол қолының саусағына қысқан «Беломордың» талын соруға ыңғайлана бере қалт бөгелді. Оң қанаттағы пешканың қалқасына кететіндей мүмкіндігі бар еді, атпен жапты. Сонан кейін шылымын сорып, түтінін тез үріп жіберді. Кең маңдайын керіп, «Енді тындырып ал» дегендей, əжім торлаған қой көзін сығырайтып жүрісімді бағым отыр.

	Бір оңтайлы сəтте Мұқаңның тілегін айттым.

	– Командировка алып арнайы бару керек.

	– Ту, сондай ұсақ бюрократтықтың қажеті не? – Əзілдеген едім.

	– Хе-е. Қарай көр.

	– Сенбі мен жексенбіні қалай пайдалансам да еркімде ғой. Əрі таяқ тастам жер.

	– Еркіңде, оған кім таласып отыр. Жарайды, əуелі жүрісіңді жүрші...

	Абай аға тақтаға қарап отырған. Жүрісін ойланған шығар деп едім, қателесіппін.

	– Командировкамен барсаң жұмысқа жауаппен қарайсың. Журналистің байлығы – көргені, білгені. Соны қорытындылайсың. Ал жай барсаң қыдырып қайтқан көп сапарыңның бірі болады да қалады, – деп желісі үзілген əңгімеге қайта оралды.

	Тегінде, осы ағалар толқыны тамырлас, тағдырлас еді. Жеке басының емес, мемлекет жұмысын көп ойлайтын. Қоғамдық тəртіпті босаңсытуды ұнатпайтын. Олар үшін жұмыстың үлкенкішісі болмайтын. Азаматтығын бəрінен жоғары санайтын. Еңбек Қызыл Ту орденінің иегерімін, Қазақ ССР-інің еңбек сіңірген мəдениет қызметкерімін деп те асып-таспаушы еді. Аяулы ағаларымыздың осындай қасиеттері еске түскенде бүгінгі замандастарға: «Жанымызда жүрген жақсымызды жасытпалық, достар! Ардақталық! Өйткені жаңа заманның жасампаз дəстүрін бізге сыйлаған солар» – дегің келеді.

	...Ертесіне Мұхаметжан ағаға еріп жолға шықтық. Нысанамыз – Сартауқұм қыстауы. Ішімнен: «Қой жайлаудан жаңа түсті. Күздеуде Іле бойында отыр. Қыстайтын қора-жайы иесіз. Қаңырағымыз түтеп қайда бара жатырмыз?» – деп ойлағаныммен, Мұқаңнан жөн сұрауға батпадым.

	Шофердың қатарына мені отырғызған. Өзі артқы орыдыққа жайғасты. Емін-еркін тыныстап үнсіз келеді. Оң жағында биік жастық. Əлгінде жеңгей: «Жол ұзақ болса, жантайып демал» деп қойған. Алдымызда Қараой жазығы жатыр. Алпыс төрт жас дегенің айтуға оңай. Соның қырық бес жылын ат үстінде өткізіпті. Көргені де, білгені де аз емес. Сол бүкіл ғұмырын адамдардың аманатын атқаруға жұмсаған, солардың қызметін істеген ақылгөй ағаның алдында отырмын...

	Сұр «УАЗ» суырылған құм жолында сылаң қағады. Қараойға жақындаған сайын Алатау біртүрлі апайтөстеніп, айдынданып бара жатқан сияқты. Алыста тұрып бірауық асқарға қараған да қызық екен. Ал биікке, сонау Алатаудың асқар шыңына шыққандар қайтер еді? Мынау Күртінің күдірейген бел-белесін де, Бозойдың ақ соры шаңытқан борпылдақ жазығын да, қаңбақ ұшқан Қараойдың құрғақшылықтан қаталап қаңсып жатқан даласын да көзімен бір-ақ шолып, қыран мінез танытар еді-ау. Алатау биік. Жер байтақ. Əттең дүние-ай, осы байлықты игерсе ғой. Онда бүгінгі қол жетті деп жүрген табыс, өсті-өркендеді деп мінбелерден үнемі мақтанышпен айтып жүрген тұрмыс-тіршілік балалардың үйшік ойыны секілді көрінер еді.

	Сол кезде «Алматы» жеміс-жидек совхозы 50 мыңға жуық гектар жерге иелік ететін. Түптеп келгенде, соның 20 мың гектарын ғана пайдаланатын.

	1933 жылдан осы уақытқа дейін жеке-жеке колхоз болып келген

	«Жаңа жол», «Егіндібұлақ», «Өркен» секілді шаруашылықтар 1957 жылы бірікті. Бұл жерге жиырма алты ұлттың өкілі қоныстанған еді. Ұлы Октябрьдің нұрынан нəр алған, достығы мызғымас бауырлас халықтардың ұл-қыздары совхоздың бар жұмысын жарыса жүріп, жараса жүріп, жарқылдай жүріп атқаратын. Бірде Мұқаңнан: «Осы ірілену тиімді ме?» – деп сұрағаным бар. Жауап қайыруға əсте асықпайтын ағамыз ақырын қозғалып қалтасынан сигаретін алды. Сонан соң сол қолының саусақтарымен сықпалап босатты. Шырпысын жағып тұтатты да:

	– Қалай түсіндірсем екен саған? – деді, мол денесімен өзіме қарай бұрыла беріп. – Былай қарағанда дұрыс секілді. Ал енді қайта айналып ой жүгіртсең, бір қайнауы жетпеген еттің дəмі секілді. Негізінде осылай болуы керек те. Бірақ жан-жақты əзірлену қажет еді. Демек, бригадаға дейін жұмыс құрылымын жасап алғанда дəл қазіргідей былық болмас еді. Басқару қиын. Мансап іздеген адамға ірі шаруашылыққа бастық болу жаман емес те шығар. Ал нағыз уақыт талап етіп отырғандай экономикалық есептің үдесінен қазірше шықпай жүр. Бұрынғы колхоз – бұл күнде совхоз бөлімшесі. Председатель – ферма меңгерушісі. Бухгалтері – бухгалтер, есепшісі – есепші, агрономы – агроном, зоотехнигі де сол қалпында. Бірді-екілі штат қысқарды. Одан не ұтамыз? Оның есесіне ферма басшылары өз бетінше жұмыс шеше алмайды. Түкке тұрғысыз мəселе үшін осында келуі керек. Қазір машинасыз іс біте ме? Ендеше техника керек пе? Керек.

	Жанармай керек пе? Керек. Жарайды, шофері бар делік. Осының бəрі уағында көзге көрінбеген соң байқалмайды. Айналып келіп шаруашылықтың қалтасына түседі. Бұл ұзақ əңгіме,.. – деп орнынан тұрып кеткен.

	1965 жылы елімізде шаруашылықты ішкі есепке құру бағыты басталғаны белгілі. Уақыт соны талап еткен. Үнемі дамып отырған өмірде бір орында тоқталып қалу мүмкін де емес, жұмысты ұйымдастырудың жаңа тəсілі ауадай қажет. Бұл көкейкесті мəселеге КПСС Орталық Комитеті дер кезінде көңіл бөлді.

	Шаруашылық есеп жағдайында əр маман, əр жұмысшы өз қабілетін өлшеп, қолда бар құрал-жабдықты, техниканың күшқуатын ескере отырып жоспар қабылдайтын, жұмыс істейтін болды. Бұны бүгінгі мердігерлік жұмыс тəсілінің бастамасы десек те қателеспейміз. Бұл жұмыс тəсілі, түптеп келгенде, шаруашылықты өркендетуге, еңбекшілердің тұрмысын жақсартуға, тіпті қоғамдық басқарудың барлық саласына адамдардың белсене араласуына кең жол ашуы тиіс еді.

	Міне, дəл осы жерде көп кемшіліктер кетті. Сөз орайы келгенде шындықты айтқан жөн. Жаңалық пен жақсылық атаулы жалғыз жүрмейтіні əлімсақтан белгілі. Жаңа бастаманың қолдаушылары аз болған жоқ. Одан зиян шектік деуге қиянат. Бірақ бұл жалған атақ-даңқ іздегендерге ең қолайлы сəт болды. Ұлы дүбірде жағымпаздар мен «жаңашылдар» да қаулап өсіп, шаруашылықтың жан-жағынан жалаңдап, жатпай-тұрмай іске кірісті. Болмайтын дүние жоқ. Бітпейтін жұмысты таба алмайсың. Жүз саулықтан екі жүзден артық қозы алғыштар қаптап кетті. Жүз биеден жүз елу құлын алатындар ақиланып шықты. «Онда мұндай жақсы, жаңа бастаманы неге қолдамасқа. Социалистік жарысты кең өрістетейік» дестік. Қайдан да қолпаштаушылар табылады. Мемлекет мүддесінен өзінің жекелік тіршілігін көбірек ойлап, жоғары қоятындар дəл осы нəзік жерден шеңгелдей ұстады. Не керемет айла-шарғы жасап, тұрмысымызда қалыптасқан қасиетті сенімді қалауынша пайдаланды.

	Бұл жай КПСС XXVII съезінде орынды сыналып, тиісті бағасын алды. КПСС Орталық Комитетінің Саяси баяндамасында М.С.Горбачев жолдас қол жеткен нəтижелерге лайықты бағасын бере отырып, саяси жəне практикалық қызметтегі олқылықтарымыз туралы, экономика мен əлеуметтік-рухани саладағы қолайсыз тенденциялар туралы партия мен халыққа адал да ашық айтып берді. Бұл халықтың өз сөзі, өзегін өртеген көкейкесті ойы еді.

	...Мұқаң Қараой мен Бозойдың шекарасына жеткенде «Тоқта» деп белгі берді. Шофер жолдың тау жақтағы қапталына бұрылып шығып, қозда жатқан күлшеге ұқсас дөңгелек дөңеске көтерілді. Машинадан шықтық. Осы жерге жеткенше тіс жарып ештеңе демедік. Мұқаң мен шофердың не ойлағанын қайдам, өзім талай нəрсенің басын шаттым. Көп құбылыстың астарына түсінбесем де болған, көрген, бастан кешкен олқылықтардың шаңын қайта бір қағып шыққандай болдым...

	– Жаз тау бауырында жаңбырлы болды. Ал далаға тамбай қойды ғой...

	– Иə, енді-енді жауады-ау деген шақта жел тұрып көтеріп əкетті емес пе? – «УАЗ-тің» терезесін сүртіп жүрген Иван Сергеевич Мұқаңның ойын толғады.

	Көктемнің алғашқы нөсерінен көктеген изенді, жусанды, бетегелі дала киіктің жетім лағындай судан қаталап, жүдеп жатқандай.

	– Мизамның аяғында сыбағаң осы дегендей жылымшы бір жаңбыр себелеп өте шықты. – Түймебаев арқан бойы ұзап, құлашын жайып, керіле созылды.

	– Төзімді дала соған да қанағат етіп жатыр емес пе?

	Иван Сергеевич Мұқаңмен көп жылдан бері бірге қызмет атқарады. Жайдары жан. Өз өлшемін біледі. Жолдастыққа адал. Əлдекімдер секілді бастықпен бірге жүретінін пұлдамайды. Бастығының сеніміне өттім деп, сөзімді сыйлайды деп басқаларды иығымен қағып, жай жүрмей, өз басына пайдалы дүниені қымтып жүретіндер аз емес қой. Уақыт солай ма, соңғы жылдары тіпті еркінсіп кеткен.

	Ал бұл кісінің табиғаты таза. Орынды жерінде келелі кеңес береді. Соңғы кезде байқағаным: қуанатын жерде баладай қуанып, ренжитін сəтте көне көз қарттай кейіп, кеміп қалады екен. Көктемде «Өркен» бөлімшесіндегі алма бақтан қайтуыма тура келіп, Мұқаң жұмыс басында қалды да, Иван Сергеевич мені жеткізіп тастамақ болып жолға шықтық.

	«Бұлар əлінен асқан, өткенін ұмытқан. Қарны тойса, қартасы сасиды» деп жол бойы күңкілдеп əлдекімге ұрсумен болды. Ақыры қалаға кіреберісте жөнін сұрап едім:

	– Жұмысқа бəріміз жауапты емеспіз бе? Бұл алма бақ ертеде отырғызылған. Күтімнің күшімен жеміс беріп жүр. Соның шірігін, қураған бұтағын тазала деп осыдан үш күн бұрын тапсырған. Көрдің ғой жаңа, жұмысты бүгін бастап отыр. Мұқаңдай адамды ренжітудің өзі ұят емес пе? Егер бəріміз осы адамдар секілді қызмет атқарсақ коммунизм əлдеқашан орнаған болар еді. Байқайсың ба, жастар, сенің замандастарың тым өзімшіл ғой? – деп, біразға дейін арынын баса алмағаны бар-ды.

	Жұмыс бітпесе бастық жауап береді: «Маған не жоқ. Машинам жүріп тұр. Нені тапсырса соны дер кезінде орындаймын» – деп айналасындағы болмысқа немкеттілікпен қарап, жөніне кете берсе Иван Сергеевичті ешкім де кінəламас еді-ау!

	...Мұқаң плащын шешіп, галстугын түзеп, айналасына түгел көз жүгіртті. Сонан соң еңкейіп торғайотының бір шоғын жұлып алып тамыр талшықтарына ыждағатпен зер салды. Шөпті ұстаған бойда бізге қарай жүріп жақындап келіп:

	– Қалай, шаршаған жоқсың ба? – деп маған қарады. – Кейде адамның өзімен-өзі болғаны жақсы. Ал енді бірде əңгімелесіп отырсаң жолың қысқарғандай көрінеді.

	– Онда да жол серігің əңгімешіл болса ғой, – деді Иван Сергеевич.

	– Сонда қалай, бізді айтары жоқ, түк көрмегенге қосайын деп тұрсың ба, Иван?

	– Жо-ға, Мұха! Кейбір шешілген сəтте күнде бірге жүрген екеуміздің де əңгімеміз аяқталмай қалатыны бар емес пе?

	– Сондағы шет қаққандарыңыз мен болғаным ғой, – дедім.

	Екеуі күліп жіберді.

	– Міне, сендер кішкентай сөзге де кілт ете қаласыңдар. Біз сені шымшылап, əзілге бастап тұрмыз. Солай емес пе, Иван Сергеевич? – Қолындағы шөпті тастап, салалы саусақтарын шапақтай қақты да, ойын сабақтады: – Біз тəртіптің қатал сынынан өткенбіз. Негізінде тұрмысымыз қаншама жақсарса да, Отанымыз бай ыса да тəртіп бұзылуға тиісті емес. Социалистік Еңбек Ерімін деп менің қия басуға хақым жоқ. Басқалардан ерекшемін деудің өзі ұят. Маған геройлықты партия мен үкімет бір пұт бидайды заңсыз алғаны үшін қатаң жауапқа тартылатын уақытта берді. Бір қозыны артық санау деген үлкен қылмыс еді. Өзіміз қылмыс деп есептедік. Соны істеген адамды жазаладық та! Иван, есіңде ме? «Таутүрген» совхозында соғыс жылдарының өзінде 50 мыңға жуық қой болды ғой. Еңбек ету деген сол жылдардағыдай-ақ болар. Сонда да 100 саулықтан 200 қозы алғанды көрген жоқпын. Ал өлген он қозыны тіріге санаған зоотехникті партиядан шығарды. Аты-жөнін ұмытып тұрмын. Кейде оңашада ойласам, қаталдық жасаған екенбіз. Негізгі принцип партия қатарынан шығару емес, тəрбиелеу ғой. Ендеше біз сол жігітті неге тəрбиелемедік, Иван, ə? Бұл күнде қасқыр секілді мың қойды жеп алып, түк білмегендей маңқиып, ел басқарып жүретіндер бар. Иə, олардың де жегенін желкесінен шығаратын уақыт келер... Əңгіме айтамыз деп тұрып айдалаға кетіп қалдық па?

	Мұқаң кеудесін кере демалды. Жер-ананың нəрін емген шөп тамыры күздің «кемпір шуақ» жылуын бойына сіңіріп, келер жылға өмірін жалғап жатқандай. Ертеңгі, кешкі салқында самайына қырау қонақтаған дала Күнекей қыздай құбылады. Көктемде шырқау көкке шығып алып шырылдайтын бозторғай да жоқ.

	Далаға дастарқан жайып, термостағы қаймақ қатқан қызылкүрең шайды асықпай ішіп, енді орнымыздан көтерілейік деген кезде Мұқаң: «Сəл отыра тұрыңдар, айтатын бір жай бар» деді. Ыдыс-аяқты, тағамды тазалап қорабына салған Иван шынтағын жерге тіреп, «құлағым сізде» дегендей жамбастап жата бере:

	– Осылай бір қисайғанның өзінде кəдімгідей демалып қаламын, – деп күлді.

	Қалтамнан жол дəптерімді шығардым. Мұқаң əңгімені ағытты. Соңғы кезде облыстық ауылшаруашылық басқармасы егіндік жердің көлемін кеңейт деп талап ететін көрінеді. Совхоздың тоғыз мың гектарлық жүзім плантациясы, үш мың гектар жеміс ағаштары бар екен. Кейбір алма бақтары берерін əлдеқашан-ақ беріп болған. Оны жаңалау күн тəртібінің ең бірінші кезегінде тұрған мəселе екен. Шетінен жүзеге асырып та жүргенін ай тып бір бөгелді. Совхоз негізінен жеміс-жүзім саласымен айналысқанымен, қосалқы шаруашылығы да кем емес. Жиырма бес мың қой, мың жарым сиыр, сегіз жүз жылқы бар. Осының бəрі қала тұрғындарын азық-түлікпен қамтамасыз етуге өзіндік үлес қосады.

	Мал – күтсең мал. Шопандар жазда Алатаудың басын жайлап, күз бойы жолай малын жая жүріп, екі жүз шақырымға жуық жердегі Қараойдағы қыстауына түсетін. Соңғы жылдардағы қардың жоқтығы, көктем, жаздың жаңбырсыз өтуі даланың кенезесін кептіріп жіберген. Қыс бойы қора-қораға Алматының маңынан жем-шөп тасиды. Малға азық үшін бес мың гектар жерге арпа, бидай егетін. Кейінгі кездері астық жоспарын орындаймыз деген ұранмен соның өнімін де мемлекетке өткізіп, қысқы мал азығын екі есе қымбат бағамен қайта сатып алатын болған. Дабырайтып міндеттеме алудың, қошемет-қолпаш сөзін естудің кімге пайдалы екенін ел қайдан білсін, білетіндері – жалақыдан да, азық-түліктен де қысылып-қымтырылып қалатын еді.

	«Шаруашылық есептегі» деген аты бар емес пе – қаржы бөлуге келгенде трест, басқарма басшылары қасықтан қағып қайқайып шыға беретін көрінеді.

	Мұқаң шаруашылықтың осындай жайын талдай келіп:

	– Енді Қараойда бес мың гектар жерге ақ егін сал деп отыр. Əрине, бұл совхоздың бесжылдықтағы жоспарына енбеген мəселе. Еңбексіз жұмыс біте ме, жанармай шығынын былай қойғанда, адам күші табыла ма? Қысы-жазы көктен жауатын жаңбырға аузын ашып жатқан Қараойға арпа егіп, не абырой табамыз? Егін ектің екен, өнсін-өнбесін ормай тағы болмайды. Осы бір дақпырттың неге керегі бар? Жоқ, бұл тапсырмасын орындай алмаспын! – деп еді, Иван Сергеевич.

	– Сізбен келісе қояр ма екен? – деген күмəнін білдірді.

	– Обкомның бірінші секретарына дейін шығамын! – деп ойлана қалды Мұқаң. Оның жанарынан «Қараойдан тыңға жер көтерілмейді. Өйтіп егін көлемін көтеріп, артық астық өсіріп, көз бояй алмаймын. Оны ешкім кешірмейді» деген берік байламның ұшқынын байқадым.

	Лып етіп орнынан тұрды. Бір тиянақты байлам жасағанда мол денесі ширығып, осылай шамырқанып кететін əдеті.



	* * *

	Арсыз күлкің тыйылмас, жылауың да,

	Айтысың да басылмас, ылаңың да,

	Араздасып ағайын кетер еді

	Бір қария болмаса бір ауылда.

	М.Мақатаев

	Қараой жазығы. Ертеде осы өлкенің бір өлеңшісі:

	Қараойдың қаңбақ ұшар желіменен,

	Іленің мұзы қатар сеңіменен.

	Кейінгі жастар өсіп жай біле ме?

	Əркімді алсын құдай теңіменен, –

	деген екен. Сол Қараойды қақ жарып келеміз.

	Бозой жазығынан мұның көп өзгешелігі бар. Үйір-үйір бозқараған мен теңіз толқынындай теңселген ақ ши жоқ. Дегенмен топырағы құнарлы болуы керек, жаздай аптап сорса да жусан, изені солықпаған. Қалың. «Түйеқарын» дейтін, ерте көктеп, ерте қурайтын қауқайған қаңбақ шөбі тіпті көп-ақ. Үйір-үйір болып тұр. Лүп еткен жел соқса, жер шарын түгел шарлап кетердей.

	Қаскелең, Жамбыл аудандары «ылғалға ындыны жарыды» деген ойпаңдарға соқа түренін салыпты. Не егіп, қандай өнім алғанын кім білсін, ақтаңдақ аңыз көрінеді.

	Оң жақ қапталдағы құрбақаға ұқсас төбешікке таянғанда Мұхаметжан шофер екеуміз отырған орындықтың арасындағы ашық жерге кеудесін тақап:

	– Иван Сергеевич, жұртшы құстың тұғырына соғалық, – деді. Тегінде Қараойда төбе, қырат-қырқа деген аз. Оның үстіне

	Мұқаңның «жұртшы құс» дегені тосын естілді. Бұрын-соңды ел аралап жүргенде құлаққа тимеген құс аты. «Ондай да құс болады екен-ау» деп ойлағанымша жүзін бұрып:

	– Білмейтін бе едің? – деп пысықтады. Білу түгілі естімегенімді мойындадым.

	Отырған қалпы «машинаның» алдыңғы терезесін сол қолының сұқ саусағымен нұсқап:

	– Сонау бір жерге назарыңды салшы, – деді.

	Қазақшұңқыр қара далада Мұқаң көрсеткен қазақ үйге ұқсас боз төбе асқар тау сияқтанып кетті. Екіндіге таянған күннің сəулесі ұшында алтын шашақтай құлпырады.

	– Сол төбені ертедегі бабаларың «жұртшының тұғыры» деген екен. Жұртшы – қыран тектес құс. Қариялардың айтуынша, өті іш құрылыстағы бір ем қонбайтын сырқатқа таптырмайтын дəрі болса керек. Қару-қайраты қыранмен пара-пар. Бүкіл дене бітімі де ұқсас. Əйткенмен сəл кішілеу. Тұмсығы тік. Ұшқырлығы бүркіттен де шапшаң. Дүниедегі ең сақ құс. Жер бетіндегі тіршілік иелерінің бəрінен бұрын оянып, бүкіл елдің жұртын шарлап, қалған-құтқанның таңдағанына ие болғандықтан «жұртшы» атапты. Жалғыз жұмыртқа басады. Ұясын көрдім, оған адам қолы жетті дегенді, əй, естімедім. Соның арғы бауырына «Луч Востока» колохозы қауын, қарбыз салыпты десіп жүр.

	– Онысы жақсы екен.

	– Иə, халық байлығы жеке адамның құлқынынан өтпей, өзіне бұйырса, неге жаман болсын, – деп Иван Сергеевич əлденеге алаң көңілмен менің сөзімді кеңейтіп, екіұштылау пікірін қосты.

	Соңғы уақытта кейбір оңай олжа іздеген «туысқандар» қауын, қарбыз, пияз егіп, қалтасын толтырып, қалдығын ғана кооперация арқылы елге сатады екен деген сыбыс естілетін. Көмейінде бүлкілдеп сол тұрғандай.

	Сірə, машинаның доңғалағы тигенде түйенің табанындай торғайотының гүлі қышыр-қышыр ететін болу керек. Бейне бір шыжылдатып, қоздаған шоқты кешіп келе жатқандаймыз. Біз жақындағанда бозтөбенің басынан үлкен қара құс ұшты.

	– Құмай енді құмды жағалай бастайды, – деді Мұқаң. Астарлы сөз. – Жемтік іздегендерге жер алыс па? Күздігін көшумен өткізіп, көн етігін сүйреп қойшылар келеді. Өткен қыста қар қалың түсіп, даладан жайылым таппаған киік Алатаудың бауырына тығылған. Ендігі далаға түскен де шығар.

	Алдымыздан күнге қақтауға жайып тастаған ақ шабаққа ұқсас ұзақ-ұзақ аңыз қылаң берді.

	– Қауын-қарбызын жиып əкеткен-ау...

	Мұқаңның сөзіне Иван Сергеевич мырс-мырс күлді. Қапталдағы əбден таптаурын болған машина сүрлеуіне қарай бұрыла беріп:

	– Есіңізде ме? – деп Мұқаңа қарады да, күле сөйледі: – Жаз шыға базарды аралағаныңыз?

	– Иə. Қала шетінде отырған соң базар нарқын білмей бола ма?

	– Сонда жеке адамдардың қазандай-қазандай қарбызын көріп, осылар сонау Ташкент, Шымкенттен əкеп отыр-ау дегенсіз. Мен жауап бергенше əлгі үлкен ғалым, доктор Ишанбай Қарақұлов кездесе кетіп... – Ойын аяқтатпай:

	– Е-е! Басқа басқа, Ишанбаймен жолыққан сəтті ұмыту мүмкін бе? Оның өзі бір өмір емес пе?! – деп бөліп кетті.

	– Сол қарбыздың орны осы ғой.

	Байқаймын, Иван Сергеевич əлдекімдер секілді құлағына тигенді көпіртіп айта бермейді екен. Сөздің ұшын ғана шығарып, «аржағы өзіңізге белгілі ғой» дегендей сыңай береді.

	«Жұртшы құс тұғыры» аталатын боз төбенің шығыс қапталы қарбыз, қауын, пияз еккендердің қонысы болар. Ескі-құсқы ыдысаяқ, сүйек-саяқ шашылып, жұрты қалыпты. Бір қора қойдың орнындай жерге бұл ғасырда шөп өсті десе, көрген көз сенбейтіндей. Бұрынғылар мұндай көріністі «киік жалақ» десе, бүгінгілер «машина жалақ» жасапты.

	Жанынан өте бергенде Мұқаң:

	– Қыстауына қайтқан жігіттер осы бір ықтасынға бірер апта қойларын аялдататын. Көктем суының іркілетін жері еді, – деді.

	Жайын балықтың жонындай белеске көтеріле тоқтадық.

	Күн Жер шетіне тіреліп, бізді қимай қиналғандықтан қызарып тұрғандай. Үлкейіп кетіпті. Сартауқұмның бұйрат-бұйрат қойнауына алқызыл нұр толып, көзіңді қарып, шымыр-шымыр қайнап жатқан секілді. Оң қолымен күнгейлеп айналаны шарлай қарап тұрған Мұқаң бір нүктеге қадала қалды да: «Иван, дүрбіні əкелші!» – деп өтінді. Иван Сергеевич бірден түсініп, «машинаның» артына қарай ұмтылды. Мен Мұқаң назарын тіккен тұсқа көз жүгірттім, əуелде нарттай қызарған күннің шеңберін көлденеңінен қиған моншақ тізбегіндей ұзын қараң-құраң көрінді. Соңындағы екі машина қып-қызыл жалынды кешіп бара жатқандай. Қатты қадала қарағандықтан ба, жанарыма жас толып кетті. Қандай машина екенін ажырата алмай қалдым. Иван Сергеевич асыға-аптыға бір емес, екі дүрбіні жəне брезент қорабы бар қаруды көтеріп жетті.

	Мұқаң қолына іліккенін тез алып, қайта қадалды. Иван Сергеевич шапшаң емес пе, көре салып: «Ой, иттер-ай, дəл күйекке түсетін уағы емес пе? Қуып жүріп атқан киіктің етінде дəм бола ма?!» – деп күйіне, табанының астына түкіріп жіберді. Киік қуып жүрген браконьерлер екенін сонда барып түсіндім.

	Көзінен дүрбісін алмай қуалай қараған Мұқаң:

	– Бұлар нағыз жау. Жау ретінде жазалау керек! – деді ызаға булыға.

	– Даланың киігін құртып бітетін болды-ау қулар. Атқанынан қалғаны мал боп оңа ма? Қызылмай болып қырылып бітер. Қой, Иван, машинаны оталдыр. Алдындағы бесатарды оқтап мына журналиске бер. Құтқармау керек жауды. Кеттік! – деп машинаға қарай жүгірді.

	Сұр «УАЗ» батып бара жатқан күнді қуалағандай құм бетінде ағып келеді. Жердің еңіс-өріне мəн беру қайда? Бар назарымыз алда. Терезені Иван қашан көтеріп қойғанын қайдам, қолымдағы бесатардың ұңғысы сыртқа шығып кетіпті. Ойланып жатқан біз жоқ. Бəрі қапылыста істелуде. Қыр желкемдегі Мұқаң: «Аямай ат!» – деп отыр. «Жауабын мен берем. Аяма!» – деп дігірлейді.

	Өмірімде суық қаруды тұңғыш рет ұстауым. Ұстаймын деп ұстаппын ба?! Алдында отырғандықтан атқаруға тиісті міндетім секілді. Бұл ата ала ма, ата алмай ма деп, Мұқаң да ойлаған жоқ шығар.

	«Аяма!» деп нығарлайды. Жөн айтуға мұрсат жоқ. Иван жайбарақат байсалды екен. Мынадай сын сағатта самдағай-ақ. Қиын-қыстау жерден саңылау тауып кетеді. Жайды қуаң дала тақтайдай секілді көрінгенімен су орған жылға-жылға көп-ақ. Енді қарғырмыз деген шақта сып етіп өте шығамыз. Қараойдан қалай шығып кеткенімізді байқамай қалдым. Құм белестер мен ойпаң қобылар судай сырғып қалып келеді. Браконьерлерге бүйірден қосылдық.

	Киіктер еңіске қарай бұрыла берді. Тегі Ілеге, əлде Балқаш көліне қарай қашқысы келеді-ау... Құла «УАЗ» еркіне жібермей өрге қақпақылдай жанасқанда, соңындағы ГАЗ-69 машинасынан болар, гүрс-гүрс оқ атылды.

	Киіктер сағымдай толқып барады. Жүгіріп емес, ұшып жүргендей. Қапылыста аңғармаппын. Екі машина да ашық. Брезент төбесі жоқ. Бізді байқады ма, жүрістері баяулай бастады. Жан ұшыра зымыраған жануарлардың алдыңғы тізбегі еңіске қиястай бет бұрды. Тұяқтарынан ұшқан жіңішке шаң тарқатылған ақ түбіт шүйкедей бозараңдайды. Соңымызға ерген ажал құрсаудан құтылдық па дегендей еркін сілтеді. Сол шақта, ең соңғы топты атқан болар, мылтық үні күркілдеп қат-қат шықты. Рульге жабысып жанығып отырған Иван:

	– Бəрінің қаруы қосауыз екен! – деп қалды. Сірə, даусынан ажыратып келеді-ау...

	Арамыздағы кеңістіктің тынысы тарыла бастады. Құм дөңес алдымызды перделей берді.

	– Əй, оңбағандар-ай, құтылып кететін болды! Қай қалқаға тұра қалар екен?.. – Мұқаң дегбірсіздене бастап еді, Иван:

	– Мына құмды ізі қарға тамған қандай сайрап жатыр емес пе? – деп басалқалық көрсетті.

	– Əккі қулар ғой, тас жолға бір шығып алған соң құйрығын ұстата ма?

	– Біз де қарап қалмаспыз.

	Дөңес жалпақ екен, арғы кенересіне шыққанымызша күн қалтқалт етіп теңізге батып бара жатқан алтын сөлкебайға ұқсап жартысына жақындап қалыпты.

	Киіктер күншығыс қапталымыздағы шағыл дөңде жондары ағараңдап ағып барады, ал машиналар жым-жылас. Жер жұтып кеткендей. Сұр «УАЗ» сұлқ тоқтады. Иван қарғып түсіп жерге құлағын тосты да кабинасына қайта жүгірді. Қалбалақтап отыра бере:

	– Өзіміздің қорықшының бас жағында кетіп барады. Сонда бұлардың атқан аңдарын жиып алуға да мұршалары болмағаны ғой. Қазір, Мұқа, ол жолды білем. Құтқармаймыз. Ал, жігітім,

	– деп менің бетіме барлай қарағанда мотор да зыр ете қалды. Жылдамдыққа сарт еткізіп салды да: – Дəлдеп ат. Ат дегенде адамды атып жүрме, баллонды көзде. Жазасын өкімет тартқызады. Иə, қашанғы қудың жолы болады...

	Машинаны сəл оңға бұрып еді, кең аңғар көрінді. Дəл тапқанына өзі де қуанып қалды ма, көкпеңбек тұнық көздері күлімдеп: «Тактак. Енді қолға түсті, Мұқа» деп арқалық темірден ұстап, міз бақпай отырған Мұхаметжанның көңілін жұбатқанша талай жерге жеттік. Түйенің қос өркешіндей құм төбенің арасынан қылт етіп шыққанымызда, бізге қарсы келе жатқан екі машина магнит нүктесіне тоқтағандай қалт тұра қалды.

	Мұқаң риза болып кетті ме:

	– Ой, Иван Сергеевич, жарайсың! Жарайсың! – деп дауыстап жіберді.

	– Отан соғысында жайдан-жай барлаушы болдық па? Талайлардың тақымына қыл бұрау салғанбыз.

	Мұқаң желкемнен үңіліп:

	– Тура баллонынан көздеп ат! – деп бұйырды.

	Қалбалақтай қозғалып, қарауылға құла «уазиктің» тұмсығы ілінген сəтте шүріппені басып қалдым. Бесатар гүрс ете түсті. Құлағым тұнды ма, ешетеңе естімедім. Көзімнің алды бұлдырап, жер айналып бара жатқандай ма, иығымнан ұстаған қарулы қол сілке тартқанда есімді жиып алдым.

	Машина заулап келеді екен. Екі машинаның қалай, қашан бұрылғанын байқамаппын. Олар да зулап барады. Соңындағы будақтаған шаңнан бірде көрініп, бірде көрінбейді.

	– Иван, жел жағына шық!

	– Өзім де солай... бірақ мына ұсақ құм арнаға түссек... тығыл... əп, міне! – Қоянның жымына ұқсас бозқарағаны қалың жердің қапталына шықтық. Құйысқан тістесіп-ақ келеді екенбіз.

	– Қараойға қайта келдік. Ал көзде!

	Бұл барынша сіресіп отырып дəлдегенсідім. Алғашқыдағыдай емес, етім үйреніп қалыпты. Оғымның зың етіп ауаны тіліп өткенін естідім. Сол сəтте Мұқаң: «Тоқта!» – деп бұйырды. Жерге қарғып түсіп:

	– «Отанды қорғаймыз, Отанды қорғаймыз!» дейсіңдер, қазір Отанды оқтан қорғаудың керегі жоқ. Осындай иттен қорғау керек, – деп қолымнан мылтықты жұлып алып, алқымын кабинаға тіреп қойды да деміл-деміл басып-басып жіберді. Жасыл қорапты ГАЗ69 оқ тиген құсқа ұқсап жалп-жалп етіп барп тоқтады.

	Құла «УАЗ» ұзап шығып қайқаңға көтеріле бергенде тағы атты. Оқ тиді ме, жоқ қашып құтыла алмасын білді ме, көлденеңдей тұрды. Күн батып кетіпті.

	«Газиктен» екі адам түсіп бізге қарсы жүрді. Бірі сəл ұзын, зор денелі екен де, екіншісі аласа.

	– Жүр, баралық!

	– Қару жұмсаса қайтеміз? – деп қалды Иван.

	Браконьерлер жайында талай дүниені оқыған мен де жасқаншақтап шешімді үкім айта алмадым.

	– Сен, немене, көлеңкеден қорқып?

	– Бұлар ештеңеден тайынбайды. Отан соғысынан аман келіп, от басында жазым болар жайым жоқ.

	– Түс былай! – Иван Сергеевич жерге түспей лып етіп артқы орындыққа шықты.

	Мұқаң рульге отырып алып, тура тартты. Жете бере:

	– Қаруларыңда таста! – деп айқайлады.

	– Бізде ештеңе жоқ. – Екеуі де қолын көтерді.

	– Тез документтеріңді тастаңдар. Өзіміз де жолаушымыз. Мен

	«Алматы» жеміс-жидек совхозының директорымын.

	– О, Мұқа!..

	– Сөзді қой! Иван, барып қағаздарын əкел. Сəл қозғалып, қарсылық жасауға əрекеттенсеңдер, атамын.

	Иван Сергеевич документтерін, мылтықтарын алып қайта оралды. Аналар оған таныс екен. Облыстық аңшылар қоғамының білдей бір жауапты қызметкерлері болып шықты.

	Замандасының теріс қылығына өзін жауапты сезінді ме, Сарытауқұмдағы қорықшының үйіне жеткенде браконьерлерді жазғырып бір де бір сөз айтпады. Қаншама жол соққанымен көз алдымнан бір повестке арқау болардай өмір тартысы өтіп, ұйықтай алмадым. Байқаймын, Мұқаң да ауық-ауық күрсіне береді.

	Мұқаңның бағана қолымнан мылтықты жұлып алған сəттегі сөзі жаныма тыныштық берер емес. Онда, əрине, айтылған да қалған. Қарбаласып жүріп оған кім мəн беріпті. Енді: «Жасықсың! Ел басына екіталай күн туа қалса туын көтеруге жарамайсың, киімің бүтін, тамағың тоқ болғанға кеудең ала қаптай. Бұрынғы бабаларың: «Жау жоқ деме, жар астында, бөрі жоқ деме, бөрік астында» – деп бекер айтпаған. Сенің заманыңның жауы қаружарағын сайлап жүрмейді. Сол қару-жарақсыз жауды дер уағында көріп, онымен ымырасыз күресе білу керек!» – деп буырқанып əлі сөйлеп тұрғандай.

	Асыл ағаның батыл шешім жасап, əбжіл шапшаңдықпен қимылдаған сəтін көз алдымнан қайта өткіздім.

	Ерлік! Ерлік жасау кез келген адамның қолынан келе берсе, Иван Сергеевич екеуміз неге жасамадық?..

	Оянып кеттім. Қорықшының ошағында от жанып тұр. Үй жылы-ақ. Қатарымда жатқан Мұқаң мен Иван Сергеевич жоқ. Тез киініп сыртқа шықтым.

	Шығыстан шұғыла нұр шашып, күн көтеріліп келеді. Күзде құм іші құлпырып кетеді екен. Қарсыдағы айғайласаң даусың жетер жерге салынған шопанның қыстауына дейінгі арнаға өскен ақтаспа шөптің күлгін-қызыл гүлі жібектей толқиды. Сартауқұм бүкіл əлемдегі ылғалды бойына тартып, қайта көктей бастаған.

	Ақтаспа шөп құмның құт-берекесі, сəні секілді. Жусан мен изенге жеңіл шық тұрған. Күн көтерілген сайын күмістей жылтырайды.



	* * *

	Қолға тұрар қулар да, зұлымдар да,

	Ат жалынан мал тапқан жылымдар да.

	Арамзаны, ұрыны жұлып түспей,

	Ақиқаттың алмасы суынған ба?

	М.Мақатаев



	КПСС XXVII съезі ауылшаруашылығын өркендетуге жаңа серпін беріп, кең арна ашты. Бұл саладағы кемшіліктер бүкпесіз ашық сыналып, оның жариялылығына ерекше назар аударыл ды. Шаруашылыққа мердігерлік əдісті батыл енгізіп, барлық мүмкіндікті пайдалануға еркіндік берді. Бұл – лениндік партияның ең негізгі, ғұмырлық мақсатына апарар қасқа жол іспетті. Сол мақсатты жүзеге асыру үшін коммунистер қыруар жұмыс атқарды ғой. Қуанған да, ренжіген де сəттер көп. Жолы болған да, болмаған да кездері баршылық. Соның бірі Мұқаң еді.

	Тың жерге, əсіресе соның ішінде Қазақстан тыңына соқа түренін салу бүкілхалықтық еңбек дабылын қақты. Бұл бір қазақ жеріндегі ауылшаруашылығының дəуірлеген шағы десек артықтығы жоқ.

	Осы тың жерді игеру кезінде мадақ-мақтауды іздегендер де аз болған жоқ. Атақ-абыройды көтере алмағандар да арамызда жүрді. Мұқаң секілді өткен жолына сын көзбен қарамай, үнемі «уралап», ұлы дүбірдің дүрмегін көбейтіп, шен-шекпенге ие болғандарды да көз көрді.

	Түймебаев сол кездің өзінде-ақ ауылшаруашылығын өндірістік тəсілде өркендетуді армандайтын.

	Сартауқұмдағы бүкіл қойшылардың қорасын, үй-жайын көрген соң көп нəрсеге көңілі толмай оралды. «Қағаз жүзінде қойшы өмірі қаншама жақсарғанымен уақыт талабын қанағаттандырмайды. Оған жету үшін əлі көп дүние керек. Мына көрініске қарап өлшегенде, ұзақты күнге дүзде жүрген еңбегі өтелмейді екен», – деп қайтты.

	Ағаш қиындысынан, қамыстан жасаған қоралар аңғал-саңғал. Құм қойнауы болғандықтан, соның табиғаты ғана кем-кетігін білдірмей тұр. Қорадан сəл шеттеу сым темірмен қоршалған пішендеме-сымақ көрінеді. Сірə, пішендеме бар деген мəлімет үшін ғана жасалған сияқты. Əлі шөп түспепті. Бір орайы келгенде жөнін сұрап едім, жауап бермей біраз жүрді. «Əлсін-əлі несіне мазалаймын» деп жылы жауып қойғанмын. Ең соңғы қорадан қайтқанда əңгімені өзі бастады.

	– Сен «шөп неге жетпеген?» деп сұрадың. Солай талап етуге міндеттісің. Бізге де партия сондай жауапкершілікті жүктейді. Мына қораларды комиссия көрсе, түкке де жаратпас еді. Бірақ бұдан артық жасауға бізде мүмкіндік жоқ. Неге? Бұл сұраққа жауап беру əрі оңай, əрі күрделі. Оңайы – қой басын елу миллионға жеткізу керек деп, ішкі жағдайымызды талдап білмей, алдымызға талап қойдық. Мал басын көбейту дұрыс. Ол үшін көп даярлық жасамай болмайды. Біз космосты игердік. Ал жердегі адам мен жан-жануарды əлі игергеміз жоқ. Талдадық: біздің совхоз негізінен жеміс-жидек өсіреді. Түптеп келгенде, тұрақты өнім ала алмаймыз. Себебі мелиорациялық шартқа сай емес. Қазіргі қолда бар жиырма бес мың қойды азайтып, бүкіл бау-бақшаны жаңа технологиялық талапқа сай құралық десек, «елу миллионға жетейін» деп қалған қойдың басын кемітіп күнəға батамыз. Қой болса қыстай құм кезіп аяғымен азығын табады. Жазда совхоз маңында шауып, жинаған шөпті екі жүз шақырым жердегі қораға жеткіземін бе, жоқ қалаға сүт беріп отырған сиырға берейін бе? Қиын. Қалай болғанда да партия бұл істі дəйекті бір арнаға түсіреді. О-о-о, ол нағыз коммунизмнің шаруашылығы ғой. Соған бастық болғандар бақытты ғой! – деп, бүгінгі бүкіл елде шұғыл бетбұрыс жасаған негізгі бағыттарды Мұқаң сол кезде-ақ армандаған...



	ҚАЙРАТ

	Ол алдындағы қағазына бір сəт үңіле қарады да, орта шеніндегі жазудың тұсына кызыл қарындашпен белгі қойды. Сонсоң үнсіз де қимылсыз отырып қалды. Əлгінде биік жартастан ұшатын қырандай қомданған қапсағай кеудесі ілгері ұмтылып, жазу тізбегіне кытымырлана көз жіберді. Бұл алдында жатқан шаруашылықтың бір жылдық жоба жоспары еді, онда шығамыз деген биіктігі, жетеміз деген белестері, жүземіз деген шалқыма шалқары өрнектелген. Алайда бүгінгі қолда тұрғаны цифрлар ғана. Мұқаң əуелде солармен сырласып, оның ертеңгі кереметтей көрінісін көз алдына елестететіні ежелгі дағдысы.

	«Алматы» бау-бақша совхозын үлкен қаланың іргесіндегі үлгі – тірек шаруашылық десе де болғандай. Жыл сайын ұлан-асыр жерге əр алуан сортты жүзім егіп, жер-ананың балдай тəтті, нəрлі сөлін жияды. Қысында ерекше күтім мен ерен еңбекті қажет ететін осы мол байлықты, цифрға айналған көк балауса шыбық күйінде көргісі келмейді. Ол сəл шалқайып еңсесін көтерді де, шылымын тұтатты. Кең маңдайындағы көлденең тартылған жіңішке сызықтар тереңдеп, бір кездегі лапылдаған жалынға толы, қазірде салмақты, салқын тартқан қой көзінің айналасына өрмекшінің торындай əжімдер конақтады.

	Мұхаметжан Түймебаев биік бойлы, жалпақ жауырынды адам. Бидай өңі, айбынды ажары көбіне мейірімді, сұсты, қатал да көрінеді. Онысы көрер көзге ғана. Жақсылықты, жаз көңілді еңбектес замандастарын көргенде шалқи бір қуанатыны бар. Сонда ғана томпақ қабағы керіліп, қысыңқы көздерінен бір ынтық ұшқын жалтылдап, бетіндегі ойыс иірімде сырлы бір діріл ойнайды. Ал оғаш мінезділерге, орынсыз істерге тап болған сəтте танауы қусырылып, иықтанып кететіні бар. Дəл осы шақта кемел жастығы, аға келелі ой ағысын жалғастырып, көңілі цифр толқынымен тербеліп, көзі кең кабинеттегі бар дүниенің бетінде тайғанақтап жүреді. Айналасын əсем орындық қоршаған, үстіндегі жасыл пүліш жапқыштың əрбір жібек талшығын терезеден төгілген күннің нұрлы сəулесі құлпыртқан ұзын үстел қазір бос тұр. Қытымыр да, қызба, ақылды да ақкөңіл, қатал да, қарапайым шалғы мұрт шалдары қайда? Шаншылма шаңқай, тұнық көңіл жастары қайда? Осындайда сырласатын, ақылдасатын абзал достарға дүниеде не жетсін! Оң жақтағы көрнекті керегедегі кітап сөресінен: Құрмет грамоталары, əрбір дəні баданадай жүзімнің одақтық көрмеден алып қайтқан медальдары, сыйлықтар, əр тараптан жолданған ескерткіштер өз орнына ие болыпты.

	Бұл совхоз еңбеккерлерінің барлығына ортақ табыс, ортақ қуаныш. Ел болып мақтан тұтатын еңселі көріністер. Туысқан республикалардан да, көршілес социалистік елдерден де жыл сайын көптеген қонақтар келіп жатады. Адал ниетті достар небары жарты ғасырдың ішінде өмірге келген мұндай ірі шаруашылықтың өрелі ісіне, өнегелі өміріне риза болуымен бірге, кейбір озық тəжірибелерінен үлгі алуға тырысады. О бір жылы Венгриядан келген қонақтармен əңгімелесіп отырғанда Мұқаң ерекше бір ой толғап кеткен. Сол қонақтарды қатты тебіренткен аталы сөз ауылдастарының, еңбектестерінің зердесінде мəңгі ұялап қалыпты.

	«Адам есейген кезде өткені мен келер күнін теңдей салмақтайды екен. Мен кедей шаруаның баласы едім. Біз тек Совет өкіметінің Коммунистік партияның арқасында атамызды даңқты, анамызды аруақты еткен елдің тұқымымыз. Бақ жұлдызымыз жанды. Совет өкіметі орнамаса əкелеріміз көтерген ауыр жүкті, азапты өмірді арқалаған болар едік. Бұл халге бабамыз атын естіп, тегін білмей өткен бір қиырдағы халықпен тереземізді тең санап, кең дастарқанда қатар отырып, бір адамның, бір семьяның, бір рулы елдің емес, бүкіл əлемнің тағдыры жайлы өрелі ой айтқандай дəрежеге жеткізген лениндік партияға мен ғұмырыммен, үрімбұтағыммен борыштымын. Бұл жүк барша замандастарыма ортақ. Сондай-ақ бір ақиқатты жақсы білемін. Ол уақытты ұтқандығымыз. Ендігі өсер ұрпақ «ақ табан шұбырынды ашаршылықты көреміз» деп алаң болмайды. Азамат не тындырып кетті екен деп, артында қалдырған ізіне қарайды» – деген-ді.

	Ильичтің ескерткішінен кейінгі екі қабатты совхоз үй кеңсесі. Үстіңгі қабаттың тау жақтағы бұрышы директордың кабинеті. Дəл осы шақта кең терезеден кыстың күні бар нұрын, бар жарығын аямай төгіп тұр. Мұқаңның жалпақ жауырыны сол терезеден көрінген Алатауды қалқалай берді. Түндегі жауған көбік қарға оранып, көк мұнар аспанға биіктігін де, тəкаппар өрлігін де паш етіп тұрған ақбас шыңдар алау-жалау көрінеді. Оң қолының астында жатқан сары былғары қорабы бар көзілдірігін алып киді де, жалпақ алақанымен екінші бір қағаз папкасын алдына жақындатты.

	Қара костюмінің көмкерген ақ жидекке тағынған галстугын сол қолымен тағы да түзеді. Нар тұлғасын ту сыртынан арай лы ақ шапан орап алған. Кейде əлденені ойланып шалқайғанда ғана омырауындағы Алтын Жұлдызы мен Қазақ ССР Жоғарғы Советінің депутаттық значогі сол араймен шағылысады. Бір кездегі қара торы жігіттің шашын уақыт дүрмегі даланың ақ селеуіндей сиретіп кетіпті. Табиғат дегеніңіз қызық та жомарт қой. Қызығы – қилы-қилы пенделерді жаратқаны. Мына дүние солармен ғана көңілді.

	«Мен мұның талайын көрдім, тіпті көбімен жолдас болдым» дейтіндер аз ба? Бəлкім соның бірі Мұхаметжан шығар. Сонау бір өткен жастық жалын-ай. Келер күннің алдынан жарқылдап шығуға ұмтылатынсың, ынтығатынсын. Артында қалған артықкем қадамыңды елемейтін едің-ау. Кейбір кіреукелі кедергісі бар қиындықты албырт жастық алмас қылыштай қиып өтетін. Басқаларға алынбас қамалдай көрінетін көлденеңдер көзді ашыпжұмғандай мезгіл ішінде көңдей езіліп артта қалатын. Енді ғой, олай емес. Əрбір басқан қадамыңа қаратаудай қажыр-қайрат керек. Мүлт кетіп, мүдірсе жас күніңдегідей «қайта түзейтін» деп ақтала алмайды. Ол шақта кемшілікті жіберу де, оны жұрт көңілінен шығардай етіп түзеу де жарасымды болатын. Мақтауға да, мақтануға да тұратындай көрінетін. Демек, соның бəрі Мұқаңның өткен өмірінен өз сыбағасын алған. Ендігі ғұмырдың күткені жаңсақтық емес, жағымпаздық емес, жарасымдылық. Мүлт қадам емес, мұрадалы байсалдылық. Мүлгіп, мүдіріп қалуды іздеген қазан аңдырлық тірлік емес, қажырлы жүрекке ғана, қайратты азаматқа ғана тəн қарышты қадамдар. Қаталдық емес, қайырымдылық. Əділетсіздік емес, əділдік, адалдық...

	Сондықтан да ол əр цифрға қадалып отыр. Бұдан 10 жылғы қол жеткізген табысына көлденең адамның талғам-таразысымен ой жүгіртіп, көз тастайды. 1960 жылдың басында бытыраңқы колхоз-совхоздар ірілендіріліп, іргелі шаруашылықтың ордасы болып қайта құрылды. Бұл жұмыста да Мұқаң алдыңғы сапта жүрді. Бұрынғы «Комсомол», «Декабрь», «Шілікемер» секілді колхоздар қосылып, қазіргі «Алматы» жеміс-жүзім совхозының іргетасы қаланды. Содан бері 900 гектар жерге əр алуан жүзім сортын, 300 гектар жерге көп жылғы өсімдіктер өсіріп, 5 мың гектар жерге ақ егін егеді. Негізінен шаруашылық есепке құрылған. 1960 жылға дейін жоғарғы үш колхоздың шаруашылығының салмақты саласы мал бағу болатын. Ол көбінде өзіне жұмсалған мемлекеттік қаржыны өтеу түгілі, кейде еңбекшілердің əр адал маңдай терін де ақтай алмайтын еді. Өйткені кей тұсы бетегелі, жусанды, кей тұсы селдір селеу, сексеуілді құм жортқан қуаң, суға тапшы далада қалт-құлт қыстап шыққан қойдың көктеуіне арнайы салынған жаңа жобалы баз қорлары да жоқ-тын. Осының салдарынан төл алу секілді түйінді мəселе əр жыл сайын-ақ шешілмей қалатын. Əрі жайлаулық жері де тапшы еді.

	Жаздан қомданып, май жиып түспеген саулықтың қыстағы күйі де онша болмайтыны 120 қой өсірген «Түрген» асыл тұқымды совхозды өз қолымен құрған Мұқаңды əу дегенде-ақ қатты ойлантқан. Ақырын: «Мал басын асылдандыра отырып, азайтып, бау-бақша салуға бар күшті жұмсалық» деген берік байлам жасаған. Осы байламын бұрын бір-бір колхозды басқарған, жер жағдайын жақсы білетін атқа мінер ауыл азаматтарына айтып көріп еді, əуелде сөздері қиылыспады. Ойлары ортақ мүддеге тоғыспай ажырасты. Мұхаметжан кешегі ауыл ажары саналатын, бағалы азаматтардың сағын бірден сындырмай кабинеттен шығар сəттерінде: «Ойланып көріңіздер, іштей ақылдасыңыздар. Бұрын бастық кездеріңізде бəрі дұрыс болып көрінетін. Ол өзіміздің де басымыздан талай өткен. Енді басқаның қадамына əділқазы көзбен қарауға тура келіп тұр. Елді мекендер мен селолардың мəдениеті де бүгінгі өскелең өмірдің талап-тілегін қанағаттандыра алмайды. Оның салмағын көтеретін жас жеткіншектер жетілгенше əзірше біздің арқалауымызға тура келіп тұр» – деген. Бəрі үнсіз тараған. Сол сəтте олар нені ойлады...

	«...Жаңа бастық болғандардың бəрі де білгішсініп келеді. Өзінен бұрынғылар ештеңе бітірмегендей көрінеді. Біз де есек тағалаған жоқ едік қой. Елдің талап-тілегінің үдесінен шықсақ, Отан алдындағы азаматтық міндетімізді атқарсақ, деп бар күшқайратымызды, арман-тілегімізді аяған жоқ едік» – деген сөзді сол жолы əрқайсысы-ақ іштей айтқан шығар. Иə, шынында да, солайы солай еді. Оны Мұхаметжан жүрегімен түсінген. Олар кеткен соң да санасы сан-саққа жүйткіп, осылай ұзақ отырған. Ақыры араға біраз күн салып қайта кездескен. Əуелгідей емес, көбі ақ көңілдерімен арсалаңдап өзімен жарқын амандасқан. Ақ адал пікірлерін ортаға салған. Бірен-сараны ғана білтелі мылтықтай «ішімдегіні тап» дегендей сызданып еді, көпке шыдамай шарт сынған.

	 «Бауырым, қурай қадап түбінен алтын құмалақ тергің келедіау. Ол біздің ата кəсібіміз емес. Сол себепті қолдан да келмейді. Жеміс-жүзім өсіруге маманданғанымызша малтамыз шығып кетер. Одан да төрт түлік малды көбейтіп, тұқымын асылдандыру керек» десіп көпке дейін көнбеген. Мамандар совхоз жерінің малға емес, бау-бақшаға лайық екендігін дəлелдеп, сарқыла айтысты. Мұқаң сол жолы да бірін дұрыс, бірін бұрыс деген жоқ. Қарамақарсы өрбіген ой-пікірлерді өзінше саралап, үлкен сабыр сақтаған. Ақыры көпшілік: «бау-бақшаны негізгі шаруашылық етейік» деп бір байламға келген. Тек қазіргі Еңбек Қызыл Ту орденді Исəлі Асқаров пен озат шопан, бұрынғы «Комсомол» колхозының председателі Сима сөйлегенде ғана қызынып: «Жөн білгенге дауа жоқ, барша жақсылық жарқырап жер үстінде шашылып жатса, баяғыдаақ бəріміз жапа-тармағай теріп алмас па едік. Асылды алты қабат жер астынан іздеу керек. Симанікі орынды» деп орнынан тұрған.

	Сол келелі кеңестің соңы қазіргі даңқы республикаға Одаққа Алматы жеміс-жүзім совхозының жарқын болашағымен ұласты. Алайда совхозға бөлінген көлемді жерді тиімді пайдалану күн тəртібінің ең басты мəселесі болып қала берген. Айталық Қараой даласындағы егін егуге, бау-бақша өсіруге əзірше мүмкіндігі жоқ, келешегі жайлы тек болжам ғана бар жерлерге қой-ешкі, жылқы, сиыр ұстауға толық жағдай жасалса мүмкіндік мол еді. Солай болды да. Қазір 25 мың қой, мың жарым сиыр, 800 жылқы қосалқы шаруашылық есебінде ұсталады. Совхоз диқандары жыл сайын мемлекетке астық тапсыру жоспарын екі жарым есе орындаса, мал өсірушілер əр жылда 350 – 100 тонна ет, мың центнер жібек жүн тапсырып, міндеттемелерін артығымен орындайды. Бір кездегі кішігірім колхоздардың əрқайсысы жасыл желекке оранған жаңа жобалы мəдени орындары бар, дəулетті де сəулетті селоға айналады. Үш ферма жүзім, алма, бүлдірген, қарақат секілді тəтті шырын, дəмді нəр беретін өсімдік ексе, қалған бөлімшелер дəнді дақылды егін салып, асыл тұқымды малды көбейтумен шұғылданады. Негізгі жұмыстар комплексті механикаландырылған.

	Мұхаметжан Түймебаевтың қазіргі шақтағы ойлағаны тіптен соңы. Етектегі керіліп жатқан кербез даланы қашанғы қара тұяқ тоздыра береді? Оның да бір дүр сілкініп түлейтін кезі жетпеді ме? Ендеше шаруашылықтың бүгінгі қолда барына қанағат ету, ертеңгі күннің мақсат-мүддесін, арман-тілегін өтей алар ма?..

	Жалпақ қасын керіп, сəл іркілді де, екі қолын жазу столы на тіреп, орнынан тұрды. Сонан соң баппен адымдап терезе алдына барды. Иек астындағы арасан асфальт жол таспалай тілген бау-бақша қоршаған шатырлы үйлерден арғы ақ қарды бүркенген қатпар-қатпар қырқаларға қарады. Ол бейне советтік шаруашылықты өркендетуде өткізген 40 жылдан астам өмірінің ізіне ұқсайды. Республикамызда алғашқы ұйымдасқан «Еңбекшіарал» колхозына өзі председатель болған кездегі дүниеге келген сəби, енді ойласа өзінің ізін басып, елуге қол артқан.

	Дауылсыз теңіз, дабылсыз дала болмайтыны секілді, еңбексіз өмір де болмайды. Олар дүниеге ұрланып келмейді, уралап келеді. Іңгəлап өмір есігін ашқанша, тылсым тыныштықтың, бейқамдықтың тар құшағында құлын-тайдай тулайды. Сол бір лəззəті мен мехнаты мол сəттерді басынан өткергендер оның қадірқасиетін жанымен сезінеді. Сонау 1930-шы жылғы колхоз атын тарихшылар архивтен іздер. Олары заңды да. Ал бүгінгі арамызда тұрған қадау-қадау Мұқаңның замандастарының көпшілігі мен... мен деп кеуде қақпайтын даңқсыз батырлар. Бүгінгінің алғашқы табан тасын қалауға пайдаланған олардың құрал-жабдығын космосты игерген дəуірдің ұрпақтары көрсе таңданар да, тамашалар. Амал не, оны да сен музейлерден табасың. Бұл да рас... Өйткені ол тас ғасырынан қалған ескерткіштер де құнды. Сол қалпы, күрек сабындағы əкелеріміздің алақанының жазуы əлі суыған жоқ. Қазіргі бетке ұстайтын еліміздің даңқына даңқ қосылып жүрген аяулы жігіт ағалары сол бір еңбегін пұлдамайтын да хандардың мүйіз-мүйіз қолынан нан жеген. Жел сорып, аяз қарып, ыстық қақтаған күс-күс қолды шопандар мен бақташылардың сауған сүтін керек еткен. Сонысымен қымбат кой бізге олар...

	Мұхаметжан Түймебаевтың əрқашан да: «ешкімнің бетбеделіне, ар-намысына, арман-назына қарамайтын қатал уақытты ұттық» дейтіні, ғасырлар бойы еңбек құралы болып келген ағаш соқа, сүйретпе шана, ағаш доңғалақты өгіз арбаны небары жарты ғасырдың ішінде этнографиялық зерттеудің еншісіне қалдырғанын айтады-ау, сірə.

	Кешегі бес-алты үйлі колхоздар мыңдаған бақытты семья тұратын қала типтес селоға айналыпты. Сіз бір сəтке Мұхаметжанның туып-өскен, сауатын ашқан, еңбек жолын бас-таған бұрынғы «Еңбекшіарал» колхозы, бүгінгі Жамбыл ауданы, Қазақстанның 40 жылдығы атындағы совхоздың өскен өркеніне қарап, өткен өміріне ой жіберіңізші. Аяулы ағаларымыздың, ардагер азаматтарымыздың маңдай тері дарияға айналыпты. Сəулетті селолар дəулетті, жаз көңілді бауырларымыздың семьяларына алтын ұя болыпты. Соңынан ерген толқынның осынау үрдіс еңбегі мен табысын Мұқаң секілді ауыл шаруашылығының алыптары жанымен түсініп, жүрегімен сезінеді. Əкесін көріп ұлы, шешесін көріп қызы өсетін инабатты халықтың ұрпағымыз. Ұлылық пен кішіліктің, ізгіліктің асыл қасиеті анамыздың ақ сүтімен қанымызға сіңіп, алғы күндерге жетелеп келеді. Өмірдің өршіл талап-тілегіне қашан да қайраттылар ғана шыдайды. Мұхаметжан Түймебаевтың зор денесі қазір де қорғасыннан құйғандай нық та мығым. Шығыңқы жақ сүйегінен сүйір иекке құлап түскен өткен өмірдің өрнегі тараутарау жолдай көсіліп жатыр.

	Социалистік Еңбек Ері, Қазақ ССР ауылшаруашылығына еңбегі сіңген қайраткер Мұхаметжан Түймебаевтың сонау 1931 жылдан бастаған еңбек жолы қызық та ұлағатты. Ол советтік шаруашылықты өсіруде күш-қайратын аяған жан емес. Жам был ауданындағы «Октябрьдің 40 жылдық, «Қастек» қой совхоздарының іргетасын қалады.

	«Түрген» қой совхозы алғаш рет ұйымдасқанда Мұқаң да албырт жас еді. Енді қарап тұрсаң ол да өсіп, өркенін кең жайған. 1947 жылы жылқыны тебінге жайып баққанның өзінде бұл колхозда жүз биеден жүз құлын алынды. Мұхаметжан Түймебаев та бұл табысқа өз үлесін қосты. Партия мен үкіметіміз оның еңбегін жоғары бағалап, 1948 жылы Социалистік Еңбек Ері деген құрметті атақ берді. Бүгінгі өскелең талап-тілекті жете түсінген ол ғылым мен тəжірибені ұштастыра жұмыс істеп, шаруашылықты басқарудың жаңа əдісін енгізуге ұмтылды. Ол мақсаты орындалды да. Бұл еңбегі де жоғары бағаланып, 1966 жылы екінші рет Ленин орденімен наградталды.

	Осынау даңқты да, қарапайым ағаны көрген сайын шырқау шыңында өскен шынар бəйтеректі көз алдыңа елестетесің. Ол биіктеп терең тамыр жая береді, жапырағы жайқалып, жанға сая береді.

	«Социалистік Қазақстан», 24 наурыз, 1973 жыл





	ТЕРБЕЙДІ ТОЛҚЫН

	Эссе



	Өмір өзен ағысында əр адамның өз жолы, өз толқыны бар. Соны дер уағында таба білгендер қиындықта қиналдым демейді. Талайына бұйырғанға тəуба жасайды. Тау көтердім деп тағдырын күстаналамайды. «Иə, Алла, көтереді деп сендің, көтеремін!» – деп тəуекел жасайды.

	Ал енді саналы түрде иығымен көтерген сол парыз жемісін бергенде ақылды адамдар: «Жеттім, жетілдім!» – деп кеуде де қақпайды. Менің замандастарымның өмір жолына қарап отырсам, бір ғасырда болған барлық тарихи жолдан өтіпті. Бағалағандардың көзімен қарап көңіл айнасынан көріп, əділін айтса, талай-талай ауыр жүк көтеріпті. Ғасыр болғанда, қандай ғасыр, адамзат дүниеге келгеннен бері басынан өткермеген ерекше ғасыр. Жер əлемді дүр сілкіндіріп, жақсы менен жаманды, бай мен кедейді бір қазанға салып қайнатқан коммунистік қоғам орнатқан ғасыр. Ертегілерді өз өміріне айналдырып, Ай мен күнге сапар шеккен ғасыр. Осының бəрі айтуға жеңіл болғанмен, қолман істеп, өмірге араластыру кезінде жан алып, жан берген күрестерді бастан өткерді. Соны менің замандастарым, ХХІ ғасырдың ақсақалдары атқарды. Бұл – талас жоқ ақиқат. Қазір солар: «Сенің мына сəулетті үйіңді, сəнді үйіңді, сəнді-мəнді өміріңді мен қолыммен жасадым!» – деп жаңа ғасыр ұрпақтарына міндет те етпейді. Олар болашақ ұрпағының бақытты болғанына риза. Бір кездегі буырқанған, қайраты қайтып қарақат көзінің жанары тайғанына өкінбейді. Сол еңбегінің жалғасын; балаларының игілікті ісінен бүгінгі ешкімге тəуелді емес егеменді елдің азаматының өмір тынысынан көргеніне қуанады. Иə, қуанады. Олар автобусқа мінгенде, орындықта міз қақпай отырған немерелеріне: «Маған орын бермедің!» – деп дестік ұрмайды. Олар кезекте тұрған өзін қағып өтіп, жұмысын бітіріп алқып-шалқып бара жатқан жаңа қазақтарға: «балам-ай, осынша алаңғасар болмасайшы?» деп ақыл да айтпайды. Олар өйткені ертеңгі ұрпағым ешкімге кішімтайлы болмаса екен. Мұңайып есікте тұрмаса екен деп тілеген. Сол тілегі орындалды. Соған қанағат етеді. Кімнің қалай түсініп жүргенін түртпектеп жатпайды.

	Өйткені ол ХІХ ғасырдың қазағы емес, ХХ ғасырда оқыған, көзі де, көкірегі де ояу, біреуге аға, біреуге жаға болған қазақ. Мансап пен атақ-абыройдың кімге қандай əсер ететінін басынан өткерген қазақ.

	Мен ізетті, инабатты мінезіне елдің бəрі сүйінген əдемі ақ сары дөңгелек жүзі жайраңдап тұратын (қазір де сондай сұлу) біздің ауылдың жігіті түгел ғашық (əлі де ғашық) болған, бірақ менің досым Абылай Əкімбекұына ғана бұйырған Тұрған Нүсіпақынқызын көрген сайын оның замандастарына ортақ асыл қасиеттермен кездесемін.

	...Əне, Қабанбай батыр даңғылы мен Д.Қонаев көшесі қиылысатын жердегі азық-түлік дүкенінің есік тұтқасына қол соза бергенде бір шоғыр қыз-жігіт екпендей жүріп алдынан өтті. Жымиып тұрып жол берді. Бойларына шақ, сымбатты киінген жастардың жарқын келбетіне сүйсінді.

	«Менің Айдарымның тең тұсы ғой. – Айдары оның немересі. – Дұрыс. Əр дəуірдің иесі сол заман талабына сай болуы керек. Барды бардай қажетке жарату асқан-тасқандықтан емес» деп ой түйді. Тұрған Нүсіпақынқызы аудан да, қала да басқарды. Қазіргі Райымбек ауданы бұрын Кеген, Нарынқол аудандары еді. Бірінде аудандық партия комитетінің жетекшісі болыпты, бірінде аудандық комсомол комитетінің бірінші хатшысы. Ал миллионға жуық тұрғыны бар астана Алматыда Алмалы аудандық кеңес төрағасының бірінші орынбасары, кейін қалалық кеңестің жауапты хатшысы қызметін атқарыпты. Айтуға оңай болғанымен, əркімнің қолынан келе бермейтін. Мемлекеттік қызмет білгенге оңай, білмегенге қиын. Қиыны міндеттелген жұмыс өзіңнен кейін талай адамның қолынан өтіп, тікелей өмірлік іске айналады. Демек, сенің көтеріп əкелген кірпішіңнен үй тұрады. Бір кірпіш дұрыс қаланбаса еткен еңбек, төккен тер, бір адамның емес мыңдаған адамның адал еңбегі, төккен тері шашылып қалуы мүмкін, иə, мүмкін. Сол Алматыдағы мұнаралы ғимараттар ақ қағазға түскен əріптен, цифрдан, сөзден басталған. Тұрған оны мағыналы түсінген еді. Сондықтан да оған қатал жауапкершілікпен қарайтын. Оңайы – сауатты, сапалы даярланған ісқағаз бөгелмей діттеген нысанға жетіп, қайнаған жұмысқа араласып жатқанда ғана оңай.

	Тұрған осындай іскерлігімен, адалдығымен, үзеңгілес достарының да, қызметтестерінің де, елдің де құрметін иеленген-ді.

	 Ол еңбегін əлдекімдер секілді пұлдамайтын да, құндамайтын да. Бұл мына сұңғыла, «купи-продайлар» жан-жағыңды қаумалаған заманда мыңнан бірдің ғана табиғатынан табылатын ерекшелік.

	Туған жері – Жалағаш (тілі келмеген XVIII ғасырда орын тепкен орыстар бұрмалағандықтан əуелде Жаланаш, кейін Жалаңаш аталып кеткен) орта мектебін үздік бітіріп оқуға аттанарда ұстаздары, ағайын-туыстары ақ ниетпен ақыл-кеңес айтқан-ды. Тілек тілеген. Мүмкіндігіне қарай көмек те берген. Солар ұсынған тиын-тебен əлдеқашан таусылды. Ал «Адал бол. Жақсылығыңды ешкімге бешкеш етпе? Еңбегіңе сен. Сол сенің бүкіл ғұмырыңа жетеді» деген ақыл-кеңестері əлі азық болып келеді. Тіршілікте тозбайтын да, таусылмайтын да ақ тілек пен ақ бата екен.

	Ол сол ғұмыры азаймайтын жан азығымен Алматы Мемлекеттік Қыздар институтының физика-математика факультетін қызыл дипломмен тамамдады. «Ғылыммен айналыс» деген ұстаздар ұсынысы да болды. Соңынан ерген екі іні, бір сіңліге сүйеу керек еді. Ері майданға кеткелі: «балаларымды адам қатарына қоссам» деп жанын аямай еңбектеген анасының да арқасын жазып дамылдайтын кезі жеткен еді.

	Осы секілді жағдайды саналы сезінген Тұрған өзін тəрбиелеген алтын ұя мектебіне оралып, ұстаздық жолын бастады. Бұл соғыстан сүлбесін сүйреп əрең шыққан елдің еңсесін бір көтерген шағы еді. Жан жарасы жазылып, жабырқаған көңілдің көтерілетін де уақыты жеткен-ді. Өртен орнына өскен көк құрақтай Тұрғанның замандастары жетіліп, қатарын түзей бастаған. Егер цифрмен сөйлесек, бүкіл аудандағы жұмыстың сексен пайызын əкелері Отан соғысында қаза болған ХХ ғасырдың жетімдері атқарған, ол уақыттағы халықтың тұрмысы бүгінгі өмірмен салыстырғанда өте ауыр, жер мен көктей еді.

	Қазір алыс аудандармен қарым-қатынас жасайтын арнайы автобус бар. Сағат сайын жүрмесе де, күніне міндетті түрде автобус аялдамада тұрады. Бұл күндегі студенттің екісінің бірінде жеңіл көлік бар. Жай машина емес, шетелдік көлік. Кеше Тұрғандар үш жүз шақырым жерден Алматыға жүк машинасының қорабына немесе колхоз, совхоз техникасына жағармай əкелетін «Бензовоздардың» кабинасында отырып келетін. Бұл күнде Тұрғанның замандастары: «Балалардың осы бақыты баянды болса екен, мен көрген сол жоқшылықты, жабырқаған жаяулықты осылар көрмесе екен» деп Құдайдан жатып та, тұрып та тілейді.

	1950–1960 жылдардың студентін көз алдыңа елестетші? Қыздар мектепке киген қоңыр көйлекті (фартуксыз) жағасы делдейген ақ кофтамен толықтырып, бір бұрым етіп өрген шашын алдына жіберіп, ерте көктемде гүл жарған қырдың бəйшешегі секілді жылылыққа үрке қарап селтейіп тұрар еді. Ал студент жігіттер балағы бүрмелі қара сəтен шалбарды, шибарқыттан тіккен күртешені кигеніне мəз болып күмпиіп көшеге шығатын. Тұрған бұл күнде мəдениет үйіндегі, театрдағы салтанатты жиында трибунада отырған сəттерінен: мектеп, институт аудиториясында бірге отырған, бірге жүрген достары: химия ғылымының докторы, Алматы педагогикалық қыздар институтының құрметті профессоры Гүлжаһан Шабикованы, ғылым кандидаты Күлімхан Абуованы, құрметті зейнеткер, ардақты ана Тұрсын Имашоваларды сағынышпен еске алды. Тегінде, адам өмірінде тек естелік қана қалады дегенді данагөйлер түсінген пендеге түйіп айтқан-ау».

	Ол жұмысқа баратын немересіне ерте тұрып шай бергенді жақсы көреді. Ас үйдегі шыны шəйнектерін жөндеп жүріп осылай өзімен-өзінің сөйлесетіні бар.

	Ұмытпаса, Тұрған Нүсіпақынқызы Жалағаш мектебіндегі еңбек жолын сол студенттік киімімен бастаған. Алдында өзінен дəріс алған шəкірттері бұл күнде ел азаматы, қоғам қайраткері, ғалым болыпты. Академик, медицина ғылымының докторы, 2004 жылы дүниежүзі бойынша жыл азаматы атанған Армен Рысмендиев, медицина ғылымының докторы, Алматы қалалық денсаулық департаментін басқарған Гүлнəр Урмурзина, техни ка ғылымдарының докторы, Қазақ теміржол институтының профессоры Кабакен Қаспақбаев, белгілі білікті дəрігер Роза Бидайбекова, Арина Тұрықбаева, мемлекетіміздің саяси қайраткері, Алматы құрылыс холдингінің президенті Амангелді Ермегияев, ардақты ана, білімді маман София Қоңқашбаева, Зинат Молдахметова, «Ауылым – алтын бесігім» деп қарашаңырақты жалпақ елге танытқан тарлан азамат Əмет Ермегияевтардың ұстазы болғанын, сол кездегі алтын асықтай сары қыз, кейін мемлекеттік жауапты қызмет атқарған, осы күні елінің тыныштығын тілеп, саналы да сауатты екі азамат ұл өсірген Тұрған Нүсіпақынқызы мақтан етеді. Малға кедей болғанымен, жаны бай.

	Тұрған дүние-мүлік жинаймын десе, бəрі-бəрі қолында тұрды. Басқасын қойшы, Алматы жекелік жеңіл машиналарға шешімді өз қолымен жазып, өз қолымен берді. Солар атқарған қызметті Абылай екеуі де атқарды. «Волгаға» мінгісі келсе ешкім қолынан да қаққан жоқ. Бірақ оның артық дүние жинағысы келмеді. «Өзімде болмаса да достарымда болсын» деп солардың кем-кетігіне көмектесті. Қолынан келгенінше жəрдемдесті.

	Қашанда көптен көп білемін деуге болмайды. Институтты ойдағыдай жақсы оқып, өзі оқыған мектепке ұстаз болған Тұрған Нүсіпақынқызының табиғатындағы осы қабілеттілік жеке басы үшін емес, халыққа қызмет етуге ынталы ықыласты əділқазы көпшілік бірден байқады.

	Сол сеніммен бес жылда бір рет өтетін аудандық комсомол конференциясында Тұрғанды бірінші секретарь етіп сайлады. Бұл кезде ауданда 70 мыңға тарта тұрғын болса, соның 80 пайызы жастар еді. Партияның талабы бойынша мектеп баспалдағын аттаған əр оқушы-октябрят, пионер, комсомол мүшесі. Ендеше 60 пен 70 жастың арасындағы ХХІ ғасырдың ақсақалдары түгел орта білімді азамат. Октябрят, пионер, комсомол болғандар (менен басқалардың бəрі) мансап, қызмет үшін коммунистік партияның мүшесі болған. Демек, бүкіл аудандағы еңбек ететіндер – комсомол. Дəл қазіргі сəулетті кеңшарлар солардың қолымен тұрғызылған. Бірнеше рет миллион дəн берген егістік алқап, бал шырыны, тіл үйірген баубақша солардың маңдай терінен нəр алған. Асыл тұқымды төрт түлік малды қыстың аязына, жаздың аптабына қақталып жүріп сол комсомолдар өсірген.

	Бес саусақтың бірдей емесі секілді бүгінгі байлықты қолымен жасады деп бағалап отырған сол комсомолдың бəрі құлшынып тұрған белсенді емес еді. Жапырақ төгейін деген балауса шыбыққа бір бұрым бұлақ қалай керек болса, қауызын жарып құлпыра маңайына əсемдік сылайын деген гүл бəйшешек жылылыққа қаншалық зəру болса, 1935 пен 1945 жылы туғандарға дəл сондай шарапаты мол қуат керек еді. «Біз жанбасақ, кім жанады!» – деп жалындап жүрген жастар (бүгінгі жаңа қазақтар секілді) байлықты базардан іздеген жоқ, бақытты еңбектен іздеді. Іздеді де тапты. Шаруашылықтарда техника 1970 жылға дейін зəру еді. Ескі тракторларды жамап-жасқап түрен көтерді. Егін орды.

	Сөйтіп-ақ Зылиха Тамшыбаева, Кəмшат Дөненбаева, Валентин Гагановалар халық құрметіне бөленді. Əр совхоздан, əр ауылдан осы азматтардың, жаңашылдардың жанкүйерлері шығып: «Комсомолжастардың механизаторлар бригадасы», «Комсомол-жастардың шопандар бригадасы», «Комсомол жастардың жүгерішілер бригадасы» деген топ құрылып, əр ауылдың, əр ауданның елеулілері мен қалаулылары дүниеге келді.

	Сол кездегі бақытын еңбектен тапқан бүгінгі өркениетті өмірдің шамын жағып, немерелерінің тілеуін тілеген миллиондаған қазақстандықтардың алғашқы арманына соқа түренін тартқан мыңның бірі осы қарапайым ақ сары бəйбіше – Тұрған Нүсіпақынқызы екеніне ешкім дау айтпас.

	Əр адамның өмірінде ерекше есте қалатын бір сəт бар. Мүмкін ол бақытының бастауы шығар. Əділдігін айтуды оқырманға қалдырайын. Өз басымнан осы Тұрған Нүсіпақынқызының өмірімен байланысты өткен бір сəтті еске түсіріп назарларыңызға ұсынайын.

	...Алматы облысы, Кеген ауданы, Ұзынбұлақ комсомол ұйымының секретарымын. Ұйымда 180 мүше бар. Бүкіл ауданда екі шаруашылықта ғана еңбекақылы секретарь бар. Бірі

	«Қызылту» совхозында. Онда Əлімхан Бегімбетов – қызу қанды, қырмасақал жігіт. Мені бұл жұмысқа пансионаттағы ұстазым, ауылшаруашылығына көмекке барған, 30 мың интеллигенттің бірі, тегі көкшетаулық Тұрсын Махметов, Талғардағы ауыл шаруашылық техникумының 2-курсында жергілікті шешендермен соғысқаным үшін техникум директоры Шериязданов (кейін Еңбекшіқазақ ауданында партия комитетінің 1-ші хатшысы болды) оқудан шығарып, Алматыда көше кезіп жүргенімді біреулерден естіп, іздеп келіп тауып, ауылыма əкеліп, əуелі құс өсіретін фермаға, одан кейін сақманшыға жіберіп жүріп секретарь сайлаған. Негізгі тұрағым немере ағам, Отан соғысының жаралы солдаты Қасейін Сыдықовтың үйі болғанымен, бірде Ұзынбұлаққа Қытайдан көшіп келген үлкен əпкемдікінде, кейде досым Бектұрсын Данышпановтың үйіне қона кетемін.

	Мектеп жазғы демалысқа шыққан. Никита Сергеевич Хрущевтың жаңа бастамасымен бүкіл Кеңестер Одағы болып қолға алған жүгері егу мəселесіне үн қосып, шаруашылық Ақтоғайға жүгері еккен. Жоғары класс оқушыларын соған апаруға даярланып жүргенмін. Түскі үзіліске əпкемдікіне келсем, киіктің алтын асығындай əдемі бір қыз отыр. Əпкем бейшара келгеніме қуанып кетті. Елпілдеген елгезек кісі еді. Сол əдетімен: «Міне, менің бауырым!» – деп мені қонақ қызына таныстырып алды, Тұрғанның анасы мен өзінің күйеуінің шешесі бірге туыпты. Бауырмал, жақынын жаны қалмай сыйлайтын қазақтың қасиетті табиғаты-ай...

	Шындықты мойындасам, Тұрғанның өрелі екені, киім киюі, мəдениеті, адамдармен сөйлесу парасаты менен əлдеқайда жоғары екенін сездім. Тегінде, махаббаттың ерекшелігі қол жетпейтінге құмар, ынтызар болуында шығар.

	Көңіл шіркін жүйрік. Баяғы барлық қызға қызығатын əдетіммен ебін тауып қарап-ақ бақтым, ол тəкаппар, менің қарағаныма қөңіл де бөлер емес.

	Кетейін деп сыртқа шыққанымда əпкем ере жүрді. Қолтығыма кіре бере күлімдей қарап: «Мұғалім. Тəрбиелі. Жақын адамдардың бірге жүргені жақсы, Досатай», – деп жылылық жібін жалғағандай болды. Əпкемнің бұл сөзі: «Осы қызға қөңіл бөл! Жақсыдан айрылма?!» дегендей əсер етті. Керемет бір тəтті үмітпен Ақтоғайдағы жүгерішілер бригадасына апаратын оқушыларды жеткізіп қайта оралсам, Тұрғаным үйіне кетіп қалыпты.

	Басқаларда жоқ шығар, өзіме тəн бір кемшілігім бар, ол көрген əдемі қыздың бəріне ғашық болатыным. Тұрғанға да сол ғашық күйімде қалдым. Əлі де ғашықпын.

	Сол күзде оны бір ауыздан бүкіл жастар аудандық космомол комитетіне бірінші хатшылыққа сайлады. Бұл жеке адамға табынуды қатты сынға алып, Сталин марқұмды жұлмалап жатқан уақыт. Аудандық партия, комсомол активтерінің жиналысына келдік. Аудандық партия комитетінің бірінші хатшысы Əбілғожин деген азамат. Сол жылы 2-ші хатшылыққа Ұзынбұлақ совхозының директоры, менің ұстазым Тұрсын Махметов келген. Облыстық партияның өкілі Аққұлов. Бұл менің көпшілік алдында сөйлеуге əбден төселген шағым. Ұстазым, тіпті, осы дəрежеге жетуіме қамқорлық жасаған марқұм Тұрсын Махметовтың тəлім-тəрбиесі ерекше. Өз басым əке, аға тəрбиесін осы кісіден алдым. Жиналыстарда баяндама жасатып, оны көпшілік тыңдайтындай фактілермен, мысалдармен толықтырғанша пысықтайтын. Оңаша-да өлеңдерімді оқып, кем-кетігін толықтырып отырып: «Сəл... Сəл демеу керек» – дер еді. Актив, үлкен саяси əңгіме болар актив алдында Махметов, Тұрған Нүсіпақынқызынан: «Комсомолдардан кім сөйлейді?» демей ме, Тұрған Əлімхан Бегімбетов пен мені тізімге кіргізіпті. Түске дейінгі отырыста сөйлеген Əлімхан:

	«Оқы, оқы жəне оқы» деп Ұлы Абай ақынның ұлағатымен, коммунистік партияның басшылығымен коммунизмді орнатамыз», – деп айтып отырған. Үзілісте: «Оқы, оқы жəне оқы!» деп Абай емес, Ленин айтқан» – деп біраз əзілдеп қойғанбыз. Алешаның сондағы сөзі ел ішіндегі əлі де ұмытылған жоқ. Түстен кейінгі сөйлегендер Аққұловтың Сталин жайлы жасаған баяндамасын тереңдетіп, аямай сынады. «Сен сөйлейсің даярлан!» – деген Тұрған Нүсіпақыновадан тілдей қағаз жетті. Əбілғожиннің сөз беруімен мінберге шықтым. Комсомол комитетінің бірінші хатшысы жіберген ескертуден кейін біраз ойымды жинақтаған едім. Үш жүзге тарта комсомол, коммунист активі Сталин дəуірінде партияға өткен «Партия үшін, Сталин үшін!» деп оққа қарсы ұмтылған коммунистердің от айналмай өзгеріп, «Ұлы көсемнің» барлық қызметіне күйе жаққанына жаным төзбеді ме, жоқ, сайтан түртті ме (егер содан кейінгі өмірімнің өзгергеніне қарап баға берсем), иə, иə, сайтан түртті. Ойымның басын тəп-тəуір бастап, бүгінгі қол жеткізген жақсылығымыз партияның арқасы деуін дедім-ау. «Ал сол партияны Сталин басқармаса фашистердің жойқын шабуылынан əлсіреген мемлекетті бар-жоғы он жылдың ішінде бүкіл капитализм саясатындай дəрежеге көтермес еді. Осы жиналыста отырған Жартыбай, Жарқынбек, Əшірбек (өзім танитын жиналыста отырған коммунистерді түгел атадым) кеше Сталин өлді деген хабарды бағана басындағы радиодан тыңдағанда бəрің, далада тұрып жылағансыңдар. (Есімде қалғаны əр сөзімнен кейін актив басталғалы тып-тыныш отырғандар ду-ду қол соққаны). Сталин – тарих. Тарих мəңгілік. Сталин дегеніміз коммунистік партия дегеніміз, ендеше» – деп шатпақтағанымнан кейінгі есімде қалғаны Əбілғожиннің орнынан дауыл көтергендей атып тұрып: «Жолдас аудандық милицияның бастығы Райбаев мынаны апар да қама!» деп ақырғаны мінбірден сүйреп түсіріп бара жатқандағы президиумның мен жақ шетінде отырған Тұрған Нүсіпақынқызының: «Ой, глупец!» – дегені.

	Енді сараласам, Тұрғанның «Ой, ақымақ!» дегені дұрыс секілді. Сталинді қорғайтын мен кім едім. (Кейін менсіз-ақ уақыт бəрін өз орнына қойды. Əлі де аяқталған жоқ).

	Кешке жақын Тұрсын аға мен зайыбы, ұстазым Салима Құлжанова екеуі мені қамаудан шығарып, үйіне апарды.

	«Неге солай істедің?» деп түртпектеген де жоқ, кінəмді бетіме баспады. Кешкі асты ішіп болған соң күлімдеп сөйлеп: «Сенімен жасты Тұрған Нүсіпақыновна бір ауданды басқарып отыр. Осы ауданның коммунисінен комсомолы екі есе көп, ол сəл ойланып отырып, енді не істейсің, ойлан. Бірінші хатшы қатал адам. Жанжағың тұйықталды. Жол табу керек. Ойлан!» – деп орнынан тұрып кетті.

	Түні бойы көз ілмедім. Рас, өз жолымды өзім кестім. Ертеңіне ағайға еріп актив өтетін Жалағаш кеңшарының төскейіндегі сол уақыттағы ең əсем ғимарат, Мəдениет үйіне тарттым. Өкшелей жүріп келе жатып: «Бүгін сөйлеуіме бола ма?» – деп сұрадым. Ол маған одырая қарады.

	– Не айтасың?!





– Кешірім сұрасам.

	– Олай болмайды, – даусы күмілжіп екіұшты шықты.

	Сол жылы алғашқы қар қалың жауып, қыс қытымыр басталған.

	Сəлден кейін:

	– Сонда не айтасың? – деп қайта сұрады.

	Түні бойы комсомол жастар бригадасын Қазақстан бойынша əлденеше түгендеп шыққанмын. Сондағы жылт еткен үміт еш жерде еркек сауыншылардың бригадасы жоқ екені, оған саяси астар бергім келіп, кемелденген социалистік қоғамға комсомолжастар бригадасы деген атаудың аясы тар. Бұл күнде коммунизмге қарышты қадам басқан совет елінің еңбеккерлерінің көпшілігі комсомол жас. Ендеше комсомол-жастар фермасын ұйымдастыру керек. Оған туған ауылым Жалаулы фермасы ыңғайлы, совхоздағы мемлекетке сүт беретін бар сиыр осы фермада. Оны қарт аналар сауады. Екі гурттағы сол сауыншыларды зейнеткерлікке салтанатпен шығарып, кілең ер комсомол жастан 20 сауыншы ұйымдастырсам, фермаға басшылық жасауға аудандық комсомол комитетін шақырсам деп, қиялдап жатып ұйықтағанмын.

	Менің күмілжи сөйлеп бастаған бар ойымды тоқтап тұрып тыңдады. Сонаң соң:

	– Түстен кейін бірінші секретарь жиналысты басқаруды маған тапсырды. – Ол Мəдениет үйіне ойлана көз қиығын салып, – Бүгін жиналыс бітеді. Иə, бітеді. Түскі асқа қонаққа барамыз, – деп жүре бере, – Ұзынбұлақ совхозындағы бастауыш ұйымның секретары деп фамилияңды айтпай сөз беремін. Жақсы даярлан, – деді.

	Мен ағайдың, Тұрсын Махметовтың сол жолы не ойлағанын кейін білдім. Бірінші секретарь ақ көңіл, ептеп «бойы жылынса» ұсақ-түйекке мəн бермейді екен. Сəті түсті, жиналысты Махметов басқарды. Ерте тұрып қолдан келгенше сипанғанмын. Ақ көйлегіме қара галстугымды тағып, шашымды мүмкіндігінше кешегіден өзгеше қайырып, іштей Алла тағаладан жолымның болуын тілеудей-ақ тілегенмін.

	Махметов шебер шешен. Əдемілеп-ақ сөз берді. Сол жолы ниет күш берді ме мінберге батыл басып шықтым. Кешегі жайды жақсы білетін залдағылар демдерін іштеріне тартып, жалт қарады. Бүгін айтсам мақтан секілді, не керек еркін ақтарылдым. Лəм деген пенде болмады.

	Тұрсын ағаға айтқан ойымды ұлы коммунистік бесжылдық міндеттермен өрлеп, əдемі айтып келіп жаңа бастамамды жариялағанда ду қол соғылды. Сол кезде маңдайымнан тер бұрқ ете түсті. Орныма жете бергенде залдың ортасынан біреу сөз сұрады. Жалт қарадым. Тоғызбұлақ «Облатком» колхозының председателі Қожашов Жартыбай көзіме шоқтай басылды. Президиумнан:

	«Трибунаға кел!» – деген Əбілғожиннің даусы естілді. Құлағым шыңылдап кетті. Кеше өзім атын атаған Жартыбай Қожашов шақпақтай басын шалқайтып залға қарап: «Иə, – деп сөзін созалақтай бастады. – Əділетке тоқтасақ, Жанботаев кеше де, бүгін де дұрыс айтты (кеше деген сөзді естігенде жүрегім дүрсілдеп тайдай тулады). Совет халқы тарихта зор табысқа қол жеткізді. Сол жетістікті жастар жасап жүр. Иə, ол шындық.

	– Біз, коммунистер, – Қожашовтың əр сөзін бағып қылпылдап отырмын, – жаңа бастаманы қолдаймыз. Өз алдына комсомол жастар совхозы болардай бай жер.

	– Онда Ұзынбұлақ, Ақсай тұрғындары не істейді. Бүкіл жетпіс мыңға тарта қойдың жемшөбін Жалаулыда даярлайды. – Залда отырған біреу оның сөзін бөлді.

	– Тыныштық сақта! – деп, Махметов тəртіпке шақырды.

	Сөз саясатқа соқпай шаруашылыққа қарай мойын бұрған сайын көңілім жайлана бастады. Қожашов:

	– Мен өз пікірімді білдірдім. Қолма-қол совхоз жасау деген емес ол. Мүмкіндігі зор деген сөз. Ол жерге комсомол-жастардың қайнаған күш-қуаты керек.

	Осы бірдауалы ағадан шыққан сөз қызу əңгіме арқауына айналып, Райком комсомолдың барлық қызметкерлері Жалаулыға келіп, бірі ферма меңгерушісі, бірі агроном, бірі зоотехник, екіншісі ветврач, ең ақыры гуртуправ болатынын білдіріп қаулы қабылданды да кетті.

	Не керек, Райком комсомолдың дені ауылшаруашылық маманы екен. Əркім өз орнын тапты. Мен 20 жігітті ертіп сиыр саудым. Сөйтіп, кейін ірі қоғам қайраткері, бүгін жетпіс асудың кезеңіне шыққан менің замандасым Тұрған Нүсіпақынқызы алғашқы қадамын «Жалаулы» комсомол жастар фермасына меңгеруші болудан бастаған еді.

	Бұл жайлы «Қазақфильм» киностудиясы, атақты оператор Есағаң, Ескендір Тынышбаевтың түсіруінде 1959 жылғы «Советтік Қазақстан» киножурналының 12 нөмірін «Лениншіл жас» (қазіргі

	«Жас Алаш») сол кездегі жас журналист, қазіргі белгілі жазушы Еркінбай Əкімқұловтың жазуында бір айлық нөмірін бүкіл аудан комсомол ұйымы көшіп келген «Жалаулы» комсомол жастар фермасына арнады десе де болады. «Коммунизм нұры» – қазіргі

	«Жетісу» газетіне журналист Көрік Дүйсев оқырмандарына репортаж ұсынды.

	Əр асуға шығудың өзіндік қиындығы болғанымен, уақыт өте келе ой жүгіртсең өміріңнің ең қызықты, қымбатты шағына айналады екен. Тұрған сол кезде жирен қасқа жорғамен үйінен таңнан аттанып, Қулық тауының қойнау-қойнауында отырған малшылардың қыстауын аралап, бірінің тұзы, бірінің жемі, енді біреуінің жағар отынға зəру болып отырғанын көріп, шағымын естіп оралғандағы сəтін көргендер: «Қиналып жүр» деген шығар. Рас, ол аттан түскен соң үйіне сүрініп əрең кіретін. Бір ғажабы, кіргеннен шыққаны тез, ферма кеңсесіне қарай жүгіріп бара жататын...



	* * *

	Биыл, яғни 2006 жылдың қысы қытымыр басталды. Бұрын да осылай шығар. Оны біз жастықпен байқамаған болармыз. Жарты ғасырға жуық Алматы қаласының тұрғыны екенбіз. Сырттан келгендер табиғатына сүйсіне таңданғанымен, бізге қыста нөсерлетіп жаңбыр жауатыны да, мамыр айында ақ ұлпа қарға орап тастайтыны да үйреншікті құбылыс секілді көрінетін. Соның бəрінің əсерін енді, сүйек сыздап сырқырағанда, көк желке тартып басымыз ауырғанда байқап сезініп жүреміз. Сондай аумалы көңілкүйде отыр едік, телефон қоңырау қақты. Əдеттегідей бəріне елгезек Хадиша (бəйбіше) көтерді. Бірде күліп, бірде əзіл айтып ұзақ сөйлесті: «Əй, ол кім?» – деймін, телефонды басып: «Сенің ғашық болған қыздарың ғой», – дейді. Ақыры: «Міне, өзіне берейін» – деп маған ұсынды.

	– Сəлем...

	– Қалың қалай, балалар аман ба, Тұрғанбысың?

	– Қалай біле қойдың, ей?

	– Сендей сұлуларды танымау мүмкін бе?

	– Қойшы ой, қайдағы сұлулық.

	– Мен үшін сен жүзге келгенде де сұлусың. Жаны жақсы адамның сұлулығы мəңгі жас. Ол қартаймайды.

	Ол менің лепілдеген сөзімді бөлді.

	– Сенің досың, баяғыда комсомол кезінде ауылға, Ұзынбұлаққа ертіп келетін композитор досың бар емес пе еді.

	– Ескендір Хасанғалиев қой.

	– Иə, иə. Сол жолы «Ұзынбұлақ жастарының вальсін» жазып кетті ғой. Былтыр сол мектептің көркемөнерпаздары концертін сол Ескендірдің əнімен бастады.

	– Білемін. Ескендірді жақсы көріп қалғансың-ау, оны неге есіңе алдың?

	– Досыңды сенің «мəңгі сұлусың» деген сөзіңнен кейін еске алып тұрмын. Ол махаббатты киетін көйлек, ұстайтын үй жиһазы секілді «Ескірмеген махаббат» деген əн жазыпты. Əні жақсы болғанымен, атауы аткөрпе секілді екен, айтпайсың ба досыңа!

	Мен ойланып қалдым. Рас, көрсек те, көрмесек те сыйласпыз ғұмырлық достармыз. Жастық шақта Қазақ радиосында бірге қызмет атқардық. Арадағы адалдығымызды əлі де ардақтаймыз.

	Барлық уақытта бірге жүру шарт емес. Əрқайсымыздың əр алуан жолымыз бар. Тұрған сөзін аяқтағанша осындай ойлар сапырылысып өте шықты.

	– Иə… Иə.. Иə, – деп тұрып, – Мен əніне сүйініп өлең мағынасына мəн бермеппін. Бастық болып қалғандар бəрін байқайды,

	– дедім.

	– Жарайды, жарайды. Сенің сөзіңнен кейін есіме түсті. Əйтпесе мен өнер сыншысы емеспін ғой.

	– Жайша телефон соқтың ба?

	– Жайша емес, мына балаларың менің туған күнімді атап өтейік деп тұр. Мен: «Сендердің амандықтарыңа қуаныштымын. Анамыз қартайды» деп мақтанып қайтесіңдер десем, келіспейді. Ақыры айтқандарына көндім. Келсеңші, ақылдасайық. Абылай тірі болғанда өзі де сені шақырып алар еді ғой.

	– Қашан?

	– Ертең түске кел!

	– Құп болады.

	Тұрған Нүсіпақынқызының ері Абылай екеуміз 5-класты бітірген жылы Алматыда таныстық. Оның əкесінің ағасы Мырқасым Серікбаев пен менің немере ағайым Есенаман Қосымбаев дос екен. Мырқасым қазіргі Д.Қонаев көшесі мен Н.Гоголь көшесінің қиылысындағы екі қабатты ағаш үйде тұратын. Ағайым Кеген ауданында колхоз бастығы. Маған қаланы, Алматыны көрсетпек болып, демалысқа шыққан соң алып келген. Мырқасым ол кезде облыста үлкен қызмет атқарады. Мырқасым атаның менімен жасты баласы Мұрат пен Абылайға тағдыр сол үйде қосқан...

	Мұрат кейін қайта табысар шағымызда дүниеден озды. Ал Абылай екеуміз кешеге дейін қатынасымызды үзбедік. Тұрғанмен сөйлескеннен кейін: «Бала күнгі досымның сүйіктісінің мерейтойы. Енді оған не сыйласам екен» – деп көп ойландым... Мендегі бардың бəрі онда да бар. Жоғы, əрі біз өмірден озғаннан кейін де балаларымыз оқып жүретін осы естелік.

	Солардың қажетіне жарар ма екен...



	ҚҰТ ҚОНҒАН ЖЕР

	«Ойың, қырың, Отаның түрленгенде,

	Жан-жағыңды жаһұттай гүл көмгенде

	Жар салмайсың, сен неге қарсы алмайсың,

	Анда-санда ауылыңа бір келгенде.

	Тіршілікпен тіресіп жүргенде сен

	Көншімейді көңілім бір көрмесем.

	Бар өмірім болады босқа өткендей

	Анда-санда ауылыңа бір келмесем».

	М.Мақатаев

	1

	Бешен Сарыбұлақ бөлімшесінен кеш шықты. Күні бойғы қапылған жұмыстан бір тынған жоқ, сол жүйкелетіп тастады ма, машина үлкен жолға түскеннен кейін жүрісі жеңілдеді де бесіктей тербете бастады. Бұрынғылар ұйқы мен күлкіге дауа жоқ деп бекер айтпаған ғой, мызғып кетті. Кабинада осылай тікесінен тік отырып дем алуға үйренгелі қашан... мамықтың үстінде жатқандай рахаттанып, тынығып қалады.

	Бір тойғанын шала байығанға, бір сəт жолдас болған жақсы адамды мəңгілік досқа санаған ақ көңіл əулеттің ұрпағы емес пе, осы қас қаққандай сəттік дамылдаудан-ақ көп əл-қуат жиып алады. Тегінде, шаруашылық жетекшісіне жылдың төрт мезгілі бірдей. Қысың суық, жазың жанға жайлы деп бөле-жара бағаламайды. Əйткенмен əрқайсысының алға тартар сый-сияпаты бар. Мазағы мен азабы, михнаты да аз емес. Қашанда тіршілікте жақсылық пен жамандық егіз ғой. Жолда жатқан оңай олжа тағы жоқ. Қабырғаң қайысып, табаныңнан таусылып жүріп тапқан табыстың дəмі таңдайыңда тұрады. Оның дəл сол шақтағы рахатын айтып тіл жетер ме? Қасық қара су бал татитын кез, сірə, сол шығар. Оның қадірін Бешен секілді басынан өткергендер біледі.

	Табиғат-ананың мейірімі барлық жан-жануарға ортақ қой. Ақ, қара, ала, құла деп бөлмейді. Неге менің қалағанымдай болмайды деп асылық білдіру артық та шығар. Еңбектенсең қолда барын аямайды. Ал енді сəл кешіксең кеткен есеңнің орны толмайды. Мезгілі өткен соң ұсынсаң қолың жетпейді. Дүниеде толық қақылы сыбағаңа ие бола алмасаң, одан өткен өкініш жоқ та болар. Бəрін де өз уағында қолыңнан келгенше атқарып қалу керек. Артық бойға сіңбес. Уақытша көңілді бірлегенімен, ол да бір бітеу жара.

	Күндердің күнінде жарылады. Оны Бешен жақсы түсінеді. Сондықтан да қолымда тұр ғой, пайдаланып қалайын демейді. Ал атқаруға міндетті, пайдалануға қақылы жерде есесін ешкімге жібермейді. Сондай бір шұғыл шаруамен екі тəуліктен бері «ат тұяғын» суытпай жүр. Кеше совхоз орталығынан таң құлақиектенген шақта аттанған. Əлі бел шешіп, тізе бүкпей жүр десе де болады.

	Биылғы көктем жылдағыдан ерекше. Жаңбырлы. Əдетте Сарыбұлақтың шөбі қыста түскен қардың ылғалымен-ақ жетіліп, желектеп кететін. О, ол кездегі табиғаттың иігенін айтпа! Қара топырақтың бауыры қызып, жер еркін дем алып жатқандай сезінесің. Жусан мен бетегенің өзегіңді жаратын қышқылтым иісі бүкіл қан тамырыңды аралап өткендей болады. Көгілдір күмбез аспанның айдынына көтерілген күн Сарыбұлақтың төбесінде мəңгі тұратындай, аяз бен боранның өмірде болатынын бір сəтке ұмытып, алаңсыз, қамсыз бір ғажап күй кешесің. Осындай жерді мекендеген, оған иелік еткен адамдар бақытты ғой деп бар əлемге жар салып, дəл төбеңде бозторғай шырылдайды. Құт-береке қонған боз жусанды қойнаумен ақ жібек сағым толқиды. Сен жерде емес, сол жібек сағымда жүзіп келе жатқандай сезінесің де, ұшқыр қиялың қияда самғап жүреді. Көкірегің дүниеде еш пенде естімеген əнге толады. Сол сиқырлы əуезге балқыған жүрегің қуаныштан, жо-жоқ, қуаныш деуге де болмас, тек анаңнан ғана қабылдайтын мейірімнен лəззат алады.

	Алматы облысының Шелек ауданындағы «Таусүгір» қой совхозының еңбеккерлері жылда осындай бір шапағатты шақты басынан өткеретін. Сол кездегі еңбекке деген құштарлықтың құдіреті шығар, шаруашылықтағы 50 мыңнан астам қойдың – қой болғанда да əр килограмм жүні алтын бағасымен парапар асыл тұқымды қойдың, үш мыңға тарта жылқының қыстайғы азығының тең жартысынан көбін осы Сарыбұлақтан-ақ дайындап тастайтын. Сол шөп дəл осы шақта күн көзіне зəру болып-ақ тұр. Жылда жаңбыр жауса екен деп тілейтін, сонда ай бойы бір тамшы тамбай таңдайды құрғатып тұрып алатын. Енді ғой, аспанның еметайы езіліп, елжіреп тұрғаны. Мұның да пайдасы аз. Əр нəрсенің өлшемі, кезегі бар. Табиғат бұл көктемде сол өлшемнен жаңылды. Бірақ қарап отырудың реті жоқ. Сарыбұлаққа, құтты қонысқа сеніп, қысқы жемшөпті əзірлемесе ешкім кешірмес...

	Коллектив он екінші бесжылдықтың беташар жылын табыспен бастаған. Сөйтіп партиямыздың XXVII съезіне зор еңбек тартуын жасаған. Əр жүз саулықтан жүз оннан қозы, əр қойдан үш жарым килограмнан жібек жүн алған. Жүз биеге тоқсан сегізден құлын ерткен. Осылайша абыройға бөленіп, социалистік міндеттемесін орындаған шопандарға съезд ашылған жылғы бұл табыс зор қуаныш əкелді. Жыл сайын он екі мың қойды ірілендірілген бордақылау комплексіндегі комсомол-жастар бригадасы күтіпбағып, əрқайсысының орташа салмағын 50-55 килограмнан мемлекетке өткізіп жүр.

	Шаруашылық механизмін қайта құруда мердігерлік тəсілдің қадірі бөлек. Ол ең əуелі əркімнің ортақ іске деген жауапкершілігін арттырады екен. Мəселен, шопандар бригадасы бұрынғыдай техниканы қанша уақытқа пайдаланғысы келсе, сонша ұстауды қойған. Егер зəуде белгіленген мерзімнен артық ұстаса, сол сағатына немесе тəулігіне өз еңбегінен ақы төлеуге тура келгендіктен бар жұмыс алдын ала өлшеніп, жоспарланып, қанша күш-қуат қажеттігі нақтылы есепке құрылған. Осының бəрі совхоз еңбеккерлерінің бас қосуында талқыланып, көпшіліктің өз қалауымен қолға алынған. Сол жиналыста, қыза-қыза келіп, қатты сөйлегені Бешеннің əлі есінде. «Жоқ, ағайын, енді уайымсыздың малы түгел дейтінге жол бере алмаймыз! – деген ол. – Осы ел де, жер де, шаруашылықтың əр күрегі, əр шегесі бəрімізге ортақ. Соларды қалай сақтауды ойлайық. Совхоз жұмысын қалай ұйымдастырса жақсаратыны жайында айт. Бəріміз бірдей жауап береді екенбіз, ендеше рахатын да, михнатын да бірдей көтерелік. Шаруаға жауап беретін мамандар бар, басшылар бар, тапсырылған істі жүрдімбардым істегенсіп уақыт өткізсек болады деп жеңіл топшылаудың соңы сорымызға айналғанын съезд шешімдері жүрегінде сəулесі бар азаматтың қай-қайсысына да ұқтырды. Ендігі талап: ертең не істейтініңді ойлап, қалай жасайтыныңның жоба-жоспарын əкел. Соның бірі – малдың қысқы азығы, оны бүгіннен бастап қолға алмасақ, ертең кеш болады. Көктем жаңа басталды ғой дерсіздер, осы жаңа басталған кезде жайбарақаттық жасасақ ертең ел алдында жауап беретінімізді ойлайық...»

	«Жұмыла көтерген жүк жеңіл» дейтін рас қой. Көп болып ойласып, жабыла қолға алып еді, жемшөп жөніндегі тығырықтан шығудың жолы табылды. Жауынға қарамай, ерте көтерілген жоңышқа мен бедені шауып, сүрлемге салып тастау керек. Барлық технологиялық тəртіпті сақтап сүрлесе, көк шалғынның қылшығы қисаймайды. Содан бері жаңбырға қарамай қауырт іске кіріскен.

	Таудан тік түсіп келіп, бүйірден қосылған жолға бұрылғанда екпінмен келе жатқан «УАЗ» дауыл шайқаған теңіздей оң қапталға толқып барып жүрісін түзеді. Бешен «тəтті» ұйқыдан оянды. Бауырға қараңғылық қонақтапты. Машинаның қос фары асфальт жолды қақ жарған болат қанжар секілді қараңғылыққа қадалып тұр. Мол денесімен бұрылып, қатарындағы шофер жігітке көз қиығын салды. Рульді нық ұстап шаншылып отыр. «Жас қой, – деді ішінен, – дəл осы кезде адам шаршау-шалдығу дегенді білмейді».

	Ойына он жылдықты бітіре салып «Шелек» совхозында жұмыс істеген кезі оралды. Əлі есінде... Қарт ұйғыр диқан ертеңгі алакөбеден оятатын. Таңғы ұйқыны қимай, естімегенсіп бір дем жатар еді. Бірақ қарт мұның тұрғанын күтіп жалықпай тосар еді. Бешен қиястана қимылдап ақыры соңынан еретін. Енді ойласа, сол ұрпақтың жүрегі кең де кешірімді екен. Сені тостым, өзің үшін жұмыс істейсің, керіліп-созылар менің ерке балам сен емессің десе, тілі жетпейді дейсің бе, сөз таппайды дейсің бе? Жо-жоқ, бəрі де бар, тек қатыгездік жоқ еді. Содан аңыздың шетіне жеткенде бетіне күлімдей қарап, үн-түнсіз іске кірісетін. Сол қарасы бұйрықтан күшті еді. Бешен де құралын қолға алатын. Жүзімдіктің шетіне аяғы тиген сəттен бастап, бесіктегі сəбиді оятып алмайын деген адамдай, өте еппен қимылдап, ұзақты күнге бір тынбайтын. Кейде бейне бір жібектің үстінде жүріп келе жатқандай көрінетін. Сол шақта оның қадіріне кім жеткен, енді ойласа нағыз шебер диқан екен. Ши қалпағын көтеріп қойып, қара мұртын қайрақ ұстаған қолының бас бармағымен сипап тастап, кетпенін қайрайтын. Бешен тауды бұзып, тасты жарардай қимылдап, өлшемді жұмысты бітіріп тастағанда қарт диқан Бешеннің соңында қалған борозданың топырағын сылап-сипап жүретін. Жастықтың қызуы шығар, бəрі оңай, бəрі қарапайым секілді көрінетін. Əр түйір топырақты аялай аударып, асықпай соңында келе жатқан диқанға қарап тұрып кең дүниеге сыймай кететін. Жер танабын қуырған жүйрікке мінгісі келетін.

	Бешенге өз замандастары, бүгінгі жастардай емес, өмірге құштар, білуге ынтызар əм қарапайым, қайырымды адамдардай көрінеді. Қазіргі жастар біліп, көріп тұрса да айтпасаң айналып келіп қол ұшын бермейтіндей көрінеді.

	«Бəлкім, оқу-білім жетілгендіктен, дүние, ішім-жем молдықтан, біреудің қамқорлығына, білігіне онша зəру болмағандықтан, қатты-қайырым істе сыналып, кісілігіне барлау жасамағандықтан адамның мейірімі қатайып, қатыгездікке айналар. Содан барып мұң-мұқтаждықтың құны жоқ шығар», – деген пікір ойына орала кетті. Шофер тежегішті басты. Көгілдір теңіздің тереңінде жүзіп келе жатқан сүңгуір қайыққа ұқсағаны «УАЗ» жүрісін баяулатты. Бешен əлгінде мызғып кеткенде жайылған сұр плащының шалғайын жинап, денесін тіктеді. Тыным таппай жүріп шай ішуге де мұрсаты болмаған еді, сусағанын жаңа білді. Қатқаңсыған тамағын кенеп, жалпақ алақанымен кеберсіген ернін сүрте бере тауға қарады. Село қол созым жерде тұрғандай. Балалық шағы мен қиындығы да, қызығы да қат-қабат өткен жастықтың тілсіз куəсі – Таусүгір селосы Ильич шамын жақты. Осыдан аз жыл бұрынғы тау етегіндегі ығы-жығы жатаған тоқал үйлі ауыл емес, бұл күнде сəулетті, сəнді қалашық десе де болады. Айналасын бау-бақша ораған, сыртын Атыраудың ақсары тасымен қаптаған екі қабатты əсем мəдениет сарайы, ең соңғы жобамен салынған, жаңа оқу программасына сай əртүрлі шеберханалары бар үш қабатты мектеп үйі, кітапхана, байланыс бөлімшесі, дүкендер, ақ шатырлы тұрғын үйлер түнде алыстан көргенде əсем-ақ екен. Түзу көшелерді бойлаған бағана басындағы от өрім алтын моншақтай тізіліп қозыкөш жерге созылып жатыр. Бұл шаруашылықтағы еңбеккерлер түгелге дерлік тұрғын үймен қатмамасыз етілген. Кейбір шопандарға жас семья қосылса, жыл айналдырмай жылы ұясына қонады. Көңіліндегідей жобамен жаңа үй салып, еңбекақысымен өтейді. Қараңғылықта жарық əдетте жақын жерде тұрғандай емес пе, жанарын жасқандырды. Екіара көзге, көңілге жақын көрінгенімен, көлікке өр.

	Туған жер, туған ауыл...

	Отанға деген ыстық мейірім ең алдымен осындай ауылдағы отбасынан басталып, байтақ əлемге тамырын жайып, мəңгілікке жылытатын маздақтың қызуын беретінін қалай ғана қадірлемессің!.. Бешен осы қасиетті сезімді анасының ақ сүтімен жүрегіне сіңірген. Ата-анасы жаңа заман орнаған жылы ақ отауын көтеріпті.

	Алғаш рет өз үйім деп отын жаққан. Шапағаты мол сезім биігіне көтерсе, қараша қос та ақ отаудан асқақ болады екен. Олар сол мөп-мөлдір сезімнің қуатымен бүгінгі үлкен шаңырақтың, кешегі кішкентай колхоздың іргетасын қалаған. Менің колхозым деп советтік шаруашылықтың егінін егіп, орағын орған, малын бағып, шалғынына шалғы салған. Сол бір азат еңбектің лəззатын алғашқы колхозшылар əлі де ет-жүректері елжіреп, тебірене отырып еске алады. Өгіз соқаның түренімен бұл күнде табиғат музейінің ең қымбатты экспонатындай көрінетін сай-саладағы тілдей-тілдей алғашқы борозданың сорабын, бедерін тыңнан көтерген. Сол диқандардың еңбегі əлі де айтылып бітпеген жыр. Бешен сұр «УАЗ» шаршы өрге қарай ағызып келе жатқан осынау бел-белеске солардың маңдайынан тамшылаған ащы тері сіңген. Егер ақиқатты мойындасақ, құт-береке бұл жерге сол шақта қонған.

	Кейде трактор, машинасыз аяғын аттап баспайтын диқандарды көргенде Бешен ашық аспан астында, қолмен үккендей аңыз топырағын алшалай басып, мойнындағы тұқым қаптан алтын дəнді уыстап сеуіп келе жатқан алғашқы колхозшыны көз алдына елестететіні бар... Мынау менікі дегенді білмейтін еді-ау ол. Ең алдымен елде болса екен деп тілейтін. Əйтеуір осы күнгі қолы қимылдап кетсе «Мен қиратып істеп жатырмын» деп табысын жариялауға асығатын бəзбіреулердің табиғатынан олардың болмысы өзгешелеу сияқты ма еді...

	Егер біздің өмірімізден бейхабар біреу тосыннан: «Сенің замандасың қандай?» – деп сұрай қалса, мен еш іркіліссіз коммунист Бешен Доғаловты атаған болар едім. Бұл жерде оның директорлығының қажеті жоқ. Ол – партия міндеттеген жұмыс. Оны менің кез келген замандасым атқарады. Зəуде: «Мен осы жауапты жұмысты басқалардан кереметтей артықтығымнан атқарып жүрмін» – дейтін бөспе біреу кездессе, ол мықтап қателеседі. Егер партия, халық Бешен Доғаловқа бұдан да зор жауапты қызмет жүктесе, ол барлық коммунистерге тəн қасиетті, өлшемді, парызды сақтай отырып оны да атқарған болар еді деп ойлаймын.

	Бешен қып-қызыл өрт құшағында шырқыраған сəбидің үнін естіген жоқ, өз анасындай аналардың аңыраған зарын естіген жоқ. Бірақ қанатын өртке күйдірген қаһарлы қарттардың көз жасын көрді. Олар сонау Украина мен Беларуссияда қас дұшпанның тепкісінде қалған қимастарының мұң-наласын жүрегімен тыңдап отырып жылайтынын сəби неме қайдан білсін.

	1958 жылы Бешен аудан орталығынан Ы. Алтынсарин атындағы орта мектепті бітіргенде Отан соғысында мерт болып, майдан алаңынан өздеріне мəңгілік ескерткіш орнатқан жауынгерлердің есімін ел аңызға айналдыра бастаған. Соның əсері болар, Жеңіс мерекесі күні бүкіл ел алдында өзімен бірге оқитын досы алғаш жазған өлеңін оқыды. Бешен сол өлеңді əлі ұмытқан жоқ. Кейбіреулер: «Қарны тойып, киімі бүтінделген соң адам басынан өткен қиындықты да, қызықты да ұмытып кетеді», – деп бекер айтады. Қайдан ұмытсын!..

	Қайтадан екпін алған машинаның ағынды жүрісі ақын болуды армандайтын досының алғашқы өлеңін есіне түсірді:

	Жеңіс жайлы жазған өлең аз əлі,

	Оқ, бомбаның сейілген жоқ тозаңы.

	Москваны қорғаймын деп мəңгілік

	Алатаудың қайтпай қалған қазағы.

	Келеді ол Алатауға ақ таңда,

	Су сылдырап, көктем күліп жатқанда.

	Құшақ-құшақ гүл сыйлайды аямай

	Алғаш рет махаббатын тапқанға.

	Келеді ол Алатауға ақ таңда,

	Кездеседі сен той тойлап жүргенде.

	Жап-жас қалпы, жатырқама, бауырым,

	Ол мəңгілік – мəңгілік деп білгенге!

	Селоның күн батысындағы тар өзекте көктем сайын күркіреп қатты ағатын бұлақтан өтті. Е дегенше Үлкен Алматы каналының үстіне салынған, екі қапталында əшекейлі шойын қабырғасы бар ұзын көпірдің үстіне шықты. Көпірден кейін-ақ село басталады. Кең көше бойындағы жарықтан ине түссе көрінгендей. Селоның ортасындағы мəдениет сарайынан əн шалқиды:

	Əлемнің қуат-күшін

	Сыйлайтын сияқтысың...

	Шарықтай көтерілген əсем саз жол бойы Бешен ойлаған əртүрлі өмір көріністерін көкжиекке сырып тастап, сылқым бір сырлы, сұлу əлемге шақырғандай еді.

	– Бүгін сауық кеші ғой! – деді шофер.

	Бешен білетін. Өткен жолы «Советтік менің өз елім» де ген тақырыпта сырласу кешін өткізген. Бұл жолы «Өлеңсіз өмір көңілсіз» атты əн-күй кеші болмақ. Совхоз басшылары соңғы жылдары ай сайын осындай сырласу кешін өткізуді əдетке айналдырған.

	Оның тəрбиелік мəні зор. Жастарды үлкенді сыйлап, құрметтеуге үйретеді. Кейде ақын-жазушыларды, өнер қайраткерлерін, əнші, композиторларды қонаққа шақырады.

	– Сіз қатысатын шығарсыз?

	– Міндетті түрде.

	– Мен сөйлеуге жазылған едім.

	– Ойларыңды қорытып даярланған шығарсың?

	– Онсыз елге күлкі болып сөйлеу ұят емес пе?

	– Дұрыс айтасың!

	Бешен бүгінгі жастардың өміріне қызығып кетті. Талпынып, талаптанса не керектің бəрі бар ғой. Мəдениет сарайы академиялық театр келіп спектакль қоямын десе де жарап тұр. Барлық музыка аспаптары бар. Ауыл жастарын баулып-үйрету үшін жетекшілерді арнайы курста оқытып алды.

	Өзі ғой, заман қанша тыныш десе де, қысқа жіп күрмеуге келмейтін уақытта нағыз өнер іздейтін кезін өткізіп алды. Талғардағы ауылшаруашылық техникумын бітірген соң қайнаған еңбекке араласты. Мал бағу, оның ішінде қой бағу технологиясы қазір де толық өндірістік тəсілге жетті деп айту қиын, ал ол уақытта тіптен қарапайым еді. Шопанмен бірге өріске шығып, сонымен бірге түн күзеттім десе де болады. Ол кезде бөлімше бастығы еді. Одан кейін бірнеше жыл совхоз партия ұйымына жетекшілік етті. Əр жұмыс – үлкен бір мектеп. Өзекті бір өмір...



	2

	Май айының он бесінен бастап қабағын шытқан көк жүзі көпке дейін жадырамады. Түйдектелген қою бұлт жараған бурадай жөңкіліп бірде даланы бауырына басып буырқанып жатып алса, енді бірде одыраңдай жосып тауға қарай өріп, жолай бұрқ-сарқ нөсерлетіп тұр еді. Майдың он сегізіне қараған түні көрші Кеген ауданын қар тізеден басты да қалды. Бұл хабарды естігеннен бері Бұғыты тауы мен Іле дариясының арасындағы Шелек ауданының жұртшылығы əр минутты елеңдей күтті. Əсіресе диқандар мен малшылар елегізулі. Диқандар көптен күткен көктемнің əр күнін бос жібермей сары алтындай сақтаған бақ тұқымын егіп біткен. Егіннің алды енді көктей бастаған. Ал малшылар, қашанғы қыстауда қысылсын, көтеріле көшіп көктеуіне шыққан. Сəл жаңсақ қадам жасаса табиғатпен де, тағдырмен де талай тартысқа түсіп жүріп бағып-қаққан табысынан айырылады. Жерге жылылық кірген соң қойсын ба, бозжусаны мен шалғыны бозқарағанмен жарыса көктеп, жыңғылы мен жидесі гүлдеп, жасанып шыға келді. Ауданның бар шаруашылықтарындағы бау-бақша аппақ гүл төгіп тұр.

	Өрістегі төрт түлік мал бейне жасыл кілемнің үстінде жатқандай. Табиғи шөп жылдағыдан ерекше қалың. Осынау бір жарасымды тіршіліктің тілеуін тілеген ел күн райы бұзылғаннан бері алаңдаулы. Диқан біткен егіндік басында. Жəй жүрген жоқ, қарекет жасап жүр. Біреуі үсік қағар целлофан жамылғы əзірлеп, екінші бірі жел есер жаққа түтін салуға қамданулы. Беделік пен жоңышқа танабы жасыл теңіздей толқиды. «Егер диқандар бар өнерін салса биыл егін де, алма мен алмұрт та, шие, жүзім, жүгері де неше жылдан бергі есесін бір қайырады», – депті «Сөгеті» қой совхозының директоры Сағыныш Есбергенов. Бұл бір сұңғыла адам. Бүкіл ауа райын зерттейтін бюроның міндетін бір өзі атқарады. «Сақаң үсік болмайды деген. Сол кісінің болжамына сенсек те сергек болып, сақтанған жақсы», – дейді совхоз партия ұйымының секретары Жұман Сəрсенбеков. Əдеттегі ақжарқын қалпы.

	Бешен көктеуінде отырған отарларын қыстаудағы төл қораларына жақындатып қондырған. Алай-түлей ақ борандатып былтырғыдай қар жауса жылы орынға жайғаса қоюға əзір отыр.

	«Байқауымда қысылып-қымтырылған жайыңыз жоқ», – дейді ұзын сары жігіт ағасы директорға.

	«Бухгалтер жолдастар секілді кабинетте отырып есепшоттың тасын бақпаймыз. Малдың жайын ойлаймыз. Қой сорлыға өзінен басқаның бəрі жау ғой», – дейді Бешен əзілдеп.

	Мүмкіндіктерінше сақтық жасаған еңбек адамдарының арасында əдемі əзіл жүр. Бəрі де жарасымды. Былайғы кезге əрқайсысы өз міндетіне жауапкершілікпен қарап, соның керегесін кергендей болғанымен, байыптап, баппен зер салған адам бəріне ортақ шаруаның шаңырағын көтеріп, уығын шаншып жүргенін көреді. Ортақ мақсат. Ойдағыдай атқарса, ортақ қуаныш. Партияның XXVII съезіне КПСС Орталық Комитетінің Саяси баяндамасында Михаил Сергеевнч Горбачев: «Алдымызда көп жұмыс, жауапты да қиын жұмыс тұр. Бесжылдықтың бірінші жылы – қажырлы еңбек жылы, əрбір басшы мен еңбек коллективі іс жүзінде сыналатын жыл», – деген еді. «Таусүгір» қой совхозының бүгінгі тынысы осы сөзден қуат алғандай. Съезд шешімі өмірдің өзіне айналып кеткендей. Сөз бен істің бірлігі деген осы да! Сол қызуы күшті бірліктің құдыреті ме, күн жұмаға ауғанда бұлттың бұйдасы шешіліп, биіктеп, Қапшағай теңізінің пұшпағы көрінді. Бақай шоқысының бауырындағы жасыл дала мен көгілдір теңіз астасып кеткендей еді. Екіндіге қарай еңкейген күн артына арайлы нұрын төге бір қарағанда жер-əлем құлпырып кетті...

	«Сағыныш аға білген соң айтады ғой. Əне, аспан ашылып, ақ таулар көріне бастады. Табиғаттың барлаушысы болған бабаларымыз бен бүгінгі ұрпақтың арасын жалғаған алтын көпірдей ағалы елде арман бар ма? Тауымызды бұлт шалмаса асыл ағалар қартаймас, бəрін де орындаймыз!» – дейді «Таусүгір» қой совхозының партком секретары Жұман Сəрсенбеков. Жас жігіт. Жалындап тұр. Орта бойлы, шымыр денелі Жұманнан жастықтың отын сезгендейсің. Елуінші, алпысыншы жылдары осы жастағыларды «бала» дер еді, өскендігіміз, жетілгендігіміз болар, бұл күнде – аға.

	Бұл совхоз – аудандағы алдыңғы, үлгі-тірек болардай шаруашылық. Шаңырақ көтергеніне 20 жылдан жаңа асқан. Жұманмен тең-тұс деуге де болады. Үлкен елді мекен. «Ағаң қайсы?» – деп сұрағанға: «Міне» – деп көрсететін азаматы бар ауыл. Жұман секілді келешегінен мол жеміс күтетін жастардың ағасы, со вхоз директоры Бешен Доғалов Қазақстан Компартиясының XVI съезіне делегат болып қатысты.

	Осындай көргенді, үлгілі, өнегелі елдің ер-азаматы қашанда елін қадірлеп өсуге міндетті. Бұл – ең ардақты борышы.

	Бүгінгі табысын ертеңге олқы санай отырып, келер ұрпақтың болашағын ойлайтын, сол болашақ үшін еңбек ететін атпал азамат шаруашылыққа өзі жетекшілік еткелі бері көп жұмыс атқарды. Алатаудың бауырындағы қаздың төсіндей жазыққа ірге көтерген совхоз жыл сайын өсіп, өркендеп келеді. Осынау əсем селоның етегін көмкеріп Үлкен Алматы каналы өтеді. Ендеше «Таусүгір» совхозының орталығы келешекте бұдан да көрікті болуы керек. Алма бақтың, жеміс-жидектің айдынында жүзген ақ кемедей болып, алыстан мен мұндалап, бар жақсылықты жанына жинауға тиісті секілді.



	Осындай жайсаң ортада, Бешен Доғаловтай жақсы ағаның жанында жүрген Жұманның да, оның замандастарының да жаман болуына ешқашанда қақысы жоқ. Рас, барлық адам бірдей емес, ел болған соң телі-тентегі де бар. Кейде базбіреулер адамда өкпе, бауыр, жүрек барын ұмытып, тек қарнымен дем алып, бар дүниенің басынан асыра қарап тұратын кезі болады. Ел ағасы осылардың бəрінің тілін таппаса, білімсіздің білместігімен ерегіссе, тентектің тетірлігіне немқұрайды қарап, «жақсы болсаң өзіңе, жаман болсаң өзіңе» деп талап етпей кете берсе, еңбекшілер арасында дəл осы күнгідей түсінісу болмас еді. Ең басты міндет адамдардың түсінісуін қалыптастыру екенін коммунист, шаруашылық жетекшісі Бешен Доғалов дəл тапты. Біраз жылын соған арнады. Қателеспепті. Енді байқаса, адам тілін табу басшының ең ауыр, ең жауапты міндеті екен. Көптің тілін тапқан көсегелі жігіт небір қыңырларды да ақылмен иіп жүріп қалпына түсірді. Кей сəтте, жұмыстан сəл босаған уақытта ойлап, саралап, салмақтаса – бүгінгі қол жеткен табыстың кілті сол адамдарды ортақ бір мүддеге жұмылдырғаннан кейін қолына тиген екен. Адамдардың бірлігі бір арнаға тоғысқанда ғана абырой-атақ аққудай қалқып басыңнан кетпейді екен. Өмірдің өзі үйреткен осы бір өнегені əр кезде ізбасар інілерінің есіне салып отырады.

	Əр уақыттың бір сұрқылтайы бар емес пе, қора-жай сай, жемшөп жетіп тұрғанда кейбір отардағы небір сарытіс саулықтар жатын бездің сырқатына ұрынып, іш тастап жіберіп, талай үлкен табыстан дəмелі шопандарды жер соқтырып кетті. Соның бірі аудандағы атақты шопан Жапағаров Бақтықожа еді. Жылда əр жүз саулықтан 120 – 130-дан төл алып жүрген азамат биылғыдай мамыражай қыстан шығынсыз шықса да 108-ден ғана қозы өргізді. Жыл бойғы жиған-тергенінен бір айда айырылып қалды. Оңай емес. Бақилов Омар, Иманқұлов Мұрат секілді замандастарының арасында алшаңдай басатын ақжарқын жігіт ағасының өкініші өрттей. Əңгіме арасында: «Өзіміз батыр болмасақ та келіншегіміз батыр. Екі қошқардың басы бір қазанға қалай сыйсын», – деп əзілдейді. Оның да жөні бар. Он бір баланың анасы, панасы – ақ сары келіншектің Бақтықожаға тиесілі олжадан алар сыбағасы аз емесі ақиқат. Өзімен өрістес, қорасы қоныстас тең-тұсы, жарыстасы Науат пен Омар Бақиловтар биыл əр жүз саулықтан жүз отыздан қозы алды. Ал інісі Мұрат Иманқұлов пен келіні Айман əр жүз саулықтан 121 қозы өргізді. Екеуі де жарыс жеңімпазы атанды. Көршісінде көл-көсір қуаныш болып жатқанда еңбегінің еш кеткеніне іші ашиды.

	Адамның өз ісіне, өз сөзіне сын көзбен қарауы – социалистік сананың өскендігі. Əркім-ақ Бақтықожа секілді жауапкершілік сезінсе, ол да үлкен абырой. Ертеңгі келер табыстың кепілі.

	Жақсысын жасытқысы келмей ме, парторг: «Бақыт аға, – дейді жарқылдай күліп, – сіз бар жерде, біз жаныңызда жүргенде табыс қара тасқа айналып кетсе де балқытамыз. Енді жібек жүннен жүлдеңізді жеңіп алыңызшы». «Оған дау бар ма, əр қойдан мемлекетке 4,5 килограмнан жүн өткізем. Социалистік міндеттемемнен 1 килограмм артық. Оған сенім мол, қыстан мал күйлі шықты, бауырым», – дегені бар.

	Екі жылдан бері Бақтықожа көш басында келеді. Бұлар – істің адамдары. Мынандай құт-береке қонған жерде тұрып айтқан адамның сөзіне сенбей, неге сенерсің.

	«Құтты сайдың» аузындағы кең алаңқайда шопандар қалашығы тұр. Он екі мың қойды бордақылауға мөлшерленген. Шопандардың тұрғын үйлері де, жаңа жобалы баз да ортақ жылу жүйесіне қосылған. Жасыл бел-белес қоршаған ақ шатырлы үйлер əсем-ақ. Кім көрсе де нағыз жастықтың мекені дерліктей. Клуб, кітапхана, медпункт, дүкен... Жастардың барлық талап-тілегі ескерілген. Сол қамқорлықтың қайырымы қазірдің өзінде көріне бастады. Жастар əуелгіде 4000 қой бордақылап, оның əрқайсысынан 4,2 килограмнан сапалы жүн қырқып, ең жоғары қоңдылықпен етке өткізіп, шаруашылыққа 220 мың сом таза пайда кіргізді. Жаздай жайып, күзде əр қойды 45 килограмнан етке өткізетінін есептесек, мұндай жетістікке көптеген колхоз, совхоздар əлі жете алмай келе жатқанын ескерсек, жастардың мұнысы əбден жараған шаруа. Бұл өнегені тек бірқалыпты арнаға түсіру қажет секілді.

	Жасыратыны жоқ, республикамыздың бірталай колхоз, совхоздары мінбелерде айту үшін бе, жоқ «бар» деген сөзді малданғысы келе ме, осындай комсомол-жастар шопандар бригадасын құрдық деп дақпырттап жүргенін білеміз. Тереңдей үңілсең, онысы жəй сөз болып шығады. Қыстан қысылғанда, мал қызыл етіне ілініп қалтылдаған кезде қыруар қаржы шығарып қалқайтқан комплексті базға əкеліп тығады. «Комсомол-жастар бағып жатыр!» деп мəлімет береді. Қалт-құлт етіп жазға ілінсе: «Қыстан мал басын аман алып шықтық!» – деген абыройды малданып тағы таратып жібереді. Таусүгірліктер мұндай құбылмалы айла-шарғыға бара қоймас. Өйткені өндірістік тəсілдің берік негізін құрыпты. Табыстың қайнар көзін көрді. Бəрі бар. Он бес семьяға əдемі де кең үй салған. Үлкен Алматы каналының жағасындағы жаңа қалашықтың көшесінде жас ағаш егіліп, бау-бақша жайқалса ертең-ақ үлкен елді мекен болғалы тұр. Бақыт пен байлық тұнған жердің түлектері игерер игілікті іс көп. Ырысының алды – бірбіріне деген сенім мен бірлігі бұзылмасын. Тұнығы шайқалмасын!





	ҚАЙЫРШЫ

	(Əңгіме)



	Алматы қаласына көктем биыл ерте келді. Қыстағы жауған қалың қар жетінің ішінде майдай еріп кетті. Алатаудың ақша қарын жамылған 21 ғасырдағы керегесі көк шыныдан қаланған əсем үйлер құлпыра бастады.

	Бір кездегі түзу-түзу көше де, көше бойын гүлге орайтын алма, өрік, шие ағашы бұл күнде жоқ. Оны қалаға бастық болған «жаңалық тапқыштар» жетпісінші жылға жеткізбей «жеп» қойған. Енді «Қашан құрып кетер екенбіз» деп шаққа тұрған көктерек, үйеңкі, қарағаштың бұтағы бүр жара бастады.

	Бұл Алматы нені көрмеген қала, бəрін көрді. Сырттан кел ген бастықтардың əрқайсысынан қалған əртүрлі ескерткіш бар. Кеңестік заманда бүкіл Қазақстаннан адам таба алмағандай Ресейден шақырып Романов дегенді бастық қойды. Оның «жаңалығы» көше бойы тізілген квас сататын дүңгіршекке толды.

	Храпунов деген əбден əлінен асты, көше қилысы сайын машинаға жанармай құятын бекет салды. Құдай сақтасын, жер қатты сілкінсе, немесе қапыда мыңдаған тонна бензинге толы əр көшенің бұрышындағы, жер астындағы бір бөшке жарылса сұрапыл дүмпуден сол бекеттер тас-талқан болып, Алматының көзді ашып, жұмғанша отқа орануы мүмкін. Осының бəрі-бəрі «Мен білемін!» дейтін данагөй елбасшыларының көз алдында жасалды. Бірақ олар бір де бір рет «Бұның не? Сыртқа барып машинаңа май құйсаң сідігіңе сүрінесің бе, апат болса мына халық қырылады ғой. Тоқтат мынаны, қаланың сыртынан жаса!» – деген жоқ.

	Бар əлемнен ат басын бұрып келген қонақтар «Əсем қала!» деп тамсанатын түзу көшелі Алматыны 1993 жылдан бастап «көп білетін сəулетшілер» ел аман, жұрт тынышта өрмекшінің торындай ығы-жығы үйлермен шырмап, қыңыр-қисық көшелермен қоршап тастаған. Бұл күнде ұрының ұясы секілді. Сондықтан да анау-мынау тентектерді былай қойшы, топтап адам өлтірген күнəлі қанішерлердің өзі табылмайды...

	Алматыға келгендер бір көрмей кетпейтін атақты Көкбазар күнəкерлер мен жанбақылардың жəрмеңкесіне айналды. Оны бір дүниеқоңыз қу, əкесінен қалған мұрадай жекешелендіріп алған.

	Қазір нені іздесең соны табасың, кімді көргің келсе, сонымен кездесесің. Тек қалтаңда қаражатың болсын. Алтынның қайда жатқанын сайтан айтпасаң да тауып алады. Жер əлемдегі онан қашқан, бұдан қашқандарды құдайы жарлықады. Бəрі осында. Жергілікті халық ақкөңіл ме, жоқ, ашық ауыз аңқау ма, кімнің кім екеніне мəн бермейді. Соны пайдаланып Алматыға тез жиналды. Бұл күнде шіреніп тұрып түшкірсе, түкірігі жерге түспейді

	Кеңес өкіметі кезіндегі бұрыш-бұрышты сығалайтын «қызыл құлақ» саудагерлер мен «бүкіл ғұмырыңда көз алдыңа жайып салатын, болашағыңа жол сілтейтін құмалақ ашқыштар, сəуегейлер, тəуіптер мен қайыршылардың егемендікті алғаннан бері күні оңынан туды. Теңдікті қазақ халқы емес, солар алған секілді.

	Алматының батысынан кіріп қақ жарып шығысына шығатын Райымбек даңғылынан тік өрге Пушкин көшесі арқылы көтерілсең, Көкбазарға тірелесің.

	Көшенің екі қапталына егілген тал, теректің етегін гүл өрнектейді. Сол гүлөрнектің ортасындағы асфальт соқпақтың жан-жағына қойылған орындықта көбінде көздері нұрлы сəуле шашқан, қыпша бел қыздар мен жалындаған бозбалалар, сəуегей құмалақ ашатын тəуіптер отырады. Ал Иван Ивановчтің қайыршы екені шындық...

	Иваннан басқа қайыршысы жоқ қазақ еді, ақырзаман жақындады ма, жоқ, азып-тоздық па, соңғы жылдары қайыршы да Алматыға қаптап кетті Балағыңнан кірсе жеңіңнен шығады, жеңіңнен кірсе балағыңнан шығады. Жолың түсіп осы маңайға келе қалсаң сол қаптаған қалың қайыршыдан тек Иван Ивановичпен ғана кездесесің. Соның ғана орны бар. Алматы шаһарын көркейту мақсатымен жаңадан құрылыс жүргенде мыңан бірдің ғана қолы жеткен төрт қабатты тас үйден Он тоғыз жасында тың, тыңайған жерді игеруге келіп ащы суға тойып алып трактордың астына түсіп, тізесінен төменгі екі аяқты құрбандыққа шалып, дəм айдап Алматыға келіп жаңа тұрғын болған, атақты қалтаға түскіш осы. Иван Ивановичке сол Пушкин атындағы көшенің күнбатыс қапталындағы жаңадан бой көтерген тас үйдің екінші қабатынан үш бөлмелі үй тиген. Содан бері Иван Иванович осы баспанасын өзгерткен жоқ.

	Басқа түссе адам шіркін неге көнбеген. Жас шағында шаһарды жаяу аралағанда алдына қарсы келгеннің аузын қисайтатын, қалтасындағы барын сыпырып алып талайды зарлатқан кеудемсоқ, атақты сотқар сабаз бұл күнде ортан жілігінің басына кигізген пласмастан жасаған тақаны тақылдатып, бірінші қабатқа əрең түсіп, баспалдақтың астындағы «гаражындағы» темірден құраған өзіне қолайлы арбасына отырып, көшеге шығып шəпкісін жайып ары-бері өткендерден қайыр-садақа сұрағанда əуелде қатты қиналды. Бірте-бірте пенде пақыр бəріне көнеді екен, еті үйренді. Енді сол қайыршылық табысты кəсіпке айналды. Ешкімге салық төлемейді. Əуелде шамасының жеткенінше Көкбазардың айналасын бағындырды. Бірте-бірте бүкіл Алматының, жо... жоқ бүкіл Қазақстандағы қайыршылардың «əміршісі» болды. Бұл қайыршы болу еш кəсіпке ұқсамайтын жұмбақ əлем. Өзінің «конституциясы, өзінің заң-законы» бар. Алматының қай бұрышынан қайыршы кездестірсең ол Иван Ивановичтің «үмбеті». Соның рұқстымен тұрады.

	Иван Ивановичке бұйырған екіші қабаттағы «Қаланы гүлжайнатқан» тас үйді халық «Хрущевка» дейді. Кеңес үкіметін басқарған «көсем» Никита Сергеевичті «құрметтегені» ғой. Айтса айтқандай көсемнің халыққа қандай «жақсылық жасағанын», бар болмысын, табиғатын, парасат-пайымын сол үйден көруге болады. Есігін ашқан сəтте тар дəліз, оң қол жақта дəретхана мен бетіқол жуатын қуыс,соған жалғасқан алты шаршы метрлік асхана (орыс табиғатына шақпа-шақ), алдыңдағы дамбалдың ауындай бөлмеден арға екі балақ секілді бөлме – жататын орын.

	Иванды жұмбақ мемелекеттің патшасы дегенімізбен, ол бүгінгі ХХІ ғасырдағы жемқор көсемдердей қанағатсыз емес, Швецарияда немесе Италияда, иəки болмаса Араб эмиратында вилласы жоқ, осы Хрущев ағасы тұрғызған тас үйі бар.

	Қымбат жиһаз мебелі де жоқ. Қай заманда алғаны белгісіз екі қапталы ағаш, арқалығы мен отырғыштағы көксұр матасы ақжем болып тозған диванның екі басында, дəл сондай екі кресло тұр. Ортаңғы бөлменің сол қапталына айналы қоңыр тумба қойыпты.

	Күнбатыстағы терезеден ары балкон көрінеді. Қалған кереге толған христиан дініне сенетіндер табынатын əулиелер мен əмбиелердің суреті.

	Тура Иванның желкесіндегі қабырғаға дараға шегеленген Исаның үлкен полотносын іліпті. Адам өлімін қуыршақ құрлы көрмейтін кəпірлерді осыншама діншіл деп кім ойлапты.

	 Сол тар бөлменің ортасындағы дөңгелек үстелдің төріндегі өзіне арнайы жасалған орындықта түскі тамағын ішіп, жоғарыда суреттеген алты шаршы ас үйден келген тас мүсіндей Иван Иваноич жалғыз отыр.

	Ол бұл күнде қалаларды қан қақсатып қалта қағатын қылшылдаған жас емес. Кең иығымен тұтаса біткен дөң желке шаққа көтеріп тұрғандай көрінетін шүйкелі бастағы қалың бұйра шашы кір-кір судың бетіндегі көбіктей бұрқырап тұр. Жалпақ бетін қатқат əжім торлаған. Қысыңқы көкшегір жанары əлі сол суық.

	Алдындағы қара телефон шар ете қалғанда асыға қол созды. Бар қозғалысын басқаратын екі қол болғандықтан алақаны түйенің табанындай, арматураға ұқсас барбайған жуан саусағымен телефонды мыта ұстап көтерді. Құлағына тақай бере:

	– Бұл кім? – деді.

	Ешкім жауап қайырмады. Алматы қаласындағы жо... жоқ, Қазақстандағы, Ресейдегі десек те артық болмас, қайыршылар əлемінің патшасы Иван Иванович табиғатына тəн төзімділікпен ырсылдап отырып алдында жатқан қымбат, ол жай емес, қымбат темекі тартады, темекі қорабынан бір тал шылым алып ерніне апара бере:

	– Ей, Сергей, сенсің бе, ей ! – деп зілдене тіл қатты.

	Өзін қоршаған ет-жүректі пенделердің ішінде осылай еркелей пəлдене сөйлесетін бір-ақ адам бар. Ол өз қызы Мариям. Кемпірі өмірден өткенде он екіде еді, қазір отыз жетіде. Сұлу. Қызғалдақтай құлпырған шағы. Оны осыдан екі күн бұрын Өскеменге жіберген. Одан кейінгі кербезденетін сол сұлу қызды жыландай арбаған осы Сергей. Ол өзін жеккөретінін білгендіктен де Иванның қытығына тиіп, қиқар сөйлеседі. Əрине, кездескенде көрер көзге көлгірсігені болмаса оны суқаны сүймейді. Бөрі бөріні алыстан таниды ғой. Сергейдің баукеспе екенін біледі. Сондықтан да ұнатпайды. Тегі табиғат қызық қой. Екі көкжал төбет бір аулаға сыйыспайды емес пе, айырмасы адам болғанмен, бұлар да солай.

	Иван Иванович жымқыруды қойған. Оған қайыр-садақа сұрау ұрлықпен салғастырғанда əлдеқайда құрмет. Сергейді ұры деп Мариямға айтқан жоқ. Бірақ қызына оны жеккөретінін əлденеше айтты. Ақырын ақылмен де айтты. Ақырында ақырып ашумен де айтты. Түсіндіре алмады. Жарыққа ұмтылған көбелек секілді.

	«Малы көппен қоңсы қонба, қосылса танып ала алмайсын, «қамшысы» жуанмен көрші болма, қатыныңа қадірің кетеді» – деген қазақтың қағидасы рас қой. Оны бұл Иван қайдан білсін. Қағида түгілі бүкіл ғұмыр бойы нанын жеп, суын ішсе де бір, ауыз сөзін білмейді. Менсінбейді. Иван емес, Иванның жетпіс жеті атасы қазақтың бір ауыз сөзін білмей жер қапты. Құдай сазайын тарттырар. Мариям, айтып-айтпай неге керек, үйленіп тынды. Сергей жанына жатқалы қарға аунаған түлкідей құлпырды.

	Иван Иванович қолына ұстаған телефон құлағын иығымен қысып отырып шылымын тұтатты. Сонан соң асықпай шалқая бере түтінін үріп жіберді. Үріп жіберді де телефонды ершігіне тастай салды.

	Бұл Иван көрер көзге екі аяғы жоқ, кемтар қайыршы болғанымен, ұлтының намысын қорғайтын, болашағына қамқорлық жасайтын азамат. Бүгінгі заман тілімен айтқанда, көзге көрінбейтін белгісіз саясаткер.

	Сіз саясаткер дегенде бүкіл қоғамды өзгертіп көсемдік жасаған өзіміз білетін Наполеон, Ленин, Сталин немесе Ганди, Мао Цизидун, Фидель Кастро т.б. секілді əлемге əйгілі көсемдер сияқты екен деп ойламаңыз. Өмірде қанатымен су таситын қарлығаш секілді саясаткерлер де бар. Иə, бар. Солардың бірі Иван.

	Барлық ұлылық ұсақ-түйектің жиынтығы емес пе. Жалпақ əлемнен жансая таппай кезіп, коммунизм орнатамын дегенді насихаттаған Ленинді адамзат тарихында болмаған, бір ғасырға жуық өмір сүрген қоғамды орнатады деп кім болжаған.

	Иван Ивановчтің дəл осы сəттегі жоспарына назар аударыңызшы, күрделі.

	Ол тұқылына жеткен шылымды өшіріп, асықпай алдындағы күлсалғышқа тастап, телефонды тұмсығының астына тартып əкеліп, Өскеменге кеткен Мариямның нөмірін терді. Жауап болмады. Оны өзі жіберген. Қыдырып келуге аттандырған жоқ. Жауапты жұмыстар атқарып келуі керек. Ең алдымен білетіні сол облыстан қайыршылар қорына түсетін қаржы соңғы алты айдан бері азайып кетті. Неге?

	Рас, қазақтар егемендік алғаннан кейін орыс ағайындар атақонысымыз деп Ресейге үдере көшкен. Əу кезде олар аз болған жоқ. Бұрынғыдай «Қазақтарды біз оқытып, біз жетілдірдік!» – деп кеуде қақпай мүлəйім болып көп көшті. Оның үстіне айналадағы көрші өзбек, түрікпен, тəжік секілді теңдігін алып жеке мемлекет болғандар Россияма кетемін дегендерден бұрынғы халықтың адал еңбегіне салған үйлерін ақысыз алып қалып жатқанда қазақтар өз мүлкін кететіндерден өзі сатып алып, Отанына көшкен орыстардың қалтасын қаражатқа толтырған соң, жаппай көшкені рас. Биліктегі орыстардан көшкені қарапайым халықтан аз болды, олардың көшкені теңіздің бетіндегі ұсақ толқын секілді. Иван Ивановичтар енді-енді тереңге тартқан сол толқынды тоқтатты. Тоқтатқанда көшеге шығып ұрандап тоқтатқан жоқ. Сыбырлап жүріп тоқтатты.

	Сөйтіп алғашқы ыстық ықылас тез салқындады. Жайдан-жай салқындаған жоқ. Пықсыған сөзден үлкен саясаттың самалы есті «Жері бай, иі жұмсақ,ақкөңіл аңқау, мақтаншақ қазақтан қол үзудің орайы жоқ. Жерден айырылмау керек!» деген ұсыныстың кімнен, қайдан шыққаны белгілі болса да, дəл осы деп ұстайтын тұтқаны табу енді қиын еді. Əйтсе де былай қарағанда елеусіз осындай, ұсақ, ал түптеп келгенде, күрделі мəселені шешуде қайыршы Иван Ивановичтың да үлесі бар. Олар жер əлемде Иван Иванович секілді қайыршының бар екенін ешкім де білмейді. Бірақ Алматыда, немесе Россиямен іргелес Өскеменде, Керекуде, Қызылжарда Иванның сыбырлағанын қас қағым сəтте еститін, арақтан аузы құрғамайтын Петрлер, Василилер, Колялар аз ба, көп, солардың құлағына тие салысымен сасыған ауыздан шыққан сөз, пықсыған ой үлкен саясаттың есігінен сығалайтынында дау жоқ. Сөйтіп ет бауыры елжіреп үдере көшкен керуен қылышпен кескендей тыйылды.

	Жоғарыдан бұйрық бермесе де төменгі қабат арасындағы осындай «пісіп тұрған наннан, əр қадамы алтын байлық қазыналы жерден айырылмау керек» деген пікір тез тарады. Бұрын республикадағы халықтың үштен екісі болып тұрған «бауырластар» соның өзінде тепе-тең бола қалды.

	Бұл Иванның өзі ғана білетін,жүрегімен сезетін, басқаларға пықсыған саясат болғанымен əлемдік ортада өзекті мəселе.

	Мариямды жіберген себебі Өскемендегі аздаған алтын іздеп баю жолында жүрген жебрейлерден басқа тұрғынның көбі қандастары. Солардың жай-күйін білу еді. Негізгі жер иелері «Алтайдай жер қайда-ай» деп əн айтқанымен, Алатауға ауып кеткелі қашан...



	Есептеп қараса өзі қазақ жеріне келген орыстың тоғызыншы ұрпағы екен. Бүгін асқар Алатаудың етегіндегі бау, бақшаның ортасындағы Алматы қаласының төріндегі төрт қабатты үйде отырғанымен, тарыдай шашылған. «Бұл данагөйлер қайда?» деп ешкім іздемейтін бауырластарының қамын ойлайды. Ол ата-бабасының бұл жерге 18 ғасырдың жетпісінші жылдары патшаның сойыл соғары Сталыпиннің түртпектеуімен қарашекпенін сүйреп қаңғырып келгенін білмейді. Білсе де мойындамайды.

	Дүниені тындырғандай. Кеңес үкіметі дəріптеген мерекелі күні ол «Қызыл жұлдыз» орденін қосып омырауына значок, медальдарын таққанда бүкіл кеудесі алтындай жарқырайды. Батыр ана белгісінен басқа жылтыраған төсбелгінің бəрі бар. Сөйтіп жарық дүниені өзі жаратқандай болып жүргенде Аксания көршісі, елден бұрын еметайы езіліп Мəскеуге кетіп екі жыл əрең шыдап қайта келіп, Өскемен қаласын паналады. Қазақтар қаптап кеткен Алматыдан орын табылмады. Аксания Петровнаның қалай Мəскеуге кеткені əр кезде есіне түседі.

	... Бірде Көкбазардағы ел көп жүретін есіктің алдындағы табыс көп түсетін орнынан үйіне келіп бүкшеңдеп орындығын «гаражына» кіргізіп жүр еді, сырттан алқын-жұлқын болып қолында бір буда қағазы бар Аксания кірді. Жанынан өте бере елуді еңсерсе де түр-тұлғасы жарасымды Аксания алдына келіп тұра қалды. Бойы кіндігіне де жетпейтін Иван оның «құйысқан басарына» иегін тіреп, ақсары Аксанияның жүзіне шалқалай қарады.

	– Немене, танымай тұрсың ба? – деген Аксания.

	– Таныдым, – деген Иван жымыңдап.

	– Енді жаңа көргендей.. – Аксания «бір əзіл айтсам кемтардың намысына тиіп қалама ба» – деп қуақылана көз салған... Кезінде талай сұлуды тайдай жуасытқан Иванның көңілі көкдөнендей тулап өткен..

	– Сағат сайын көрсе де еркектің сағынышы басылмайтын қызсың.

	– Кеш қалдың.

	– Е,байға тигелі жүрсің бе?

	– Жеріме, еліме кетемін. Ол жақтанда бір еркек кіндікті табылар.

	– «Пəлен жерде алтын бар, барсаң бақыр да табылмайды» деген бізден бұрынғылар. Жаныңда жүргенді жарытсаң жатырың суымас еді. – Иван көптен көңілде жүрген, бірақ айтуға батпаған ойының отын жылт еткізді. Аксания əлдене есіне түскендей алаң көңілмен Иванға тіктене қараған. Ол бұндай жауап күтпеген-ді.

	– Бəрі бітті. Үйімді саттым. Ертең жолға шығамын.

	– Жылы орныңды бекер-ақ суыттың.

	– Пешенеме жазылғаны болар.

	Елес жалт етіп өте шықты. Содан бері де жиырма жылдан асып кетіпті.

	Сол Аксанияның ата-анасы да сонау да сонау он сегізінші ғасырда туып-өскен Мəскеудің маңынан пана таппай, қарашекпенін сүйреп Өскеменге қайта келген еді. Аксания да қайта оралды.

	... Иван ырғала қозғалып «Сол кезде ертерек сөйлескенде екі жарты, бір бүтін болар ма едік. Енді бəрі де кеш. Иə кеш» – деп орындығынан түсіп, диванға бұрылғанда есіктің қоңырауы шар ете түсті. «Бұл кім?»

	Ол үйге кірген соң еденді тоқылдатпау үшін екі аяғына жұмсақ

	«тақия» тақа киіп алатын. Дыбыссыз жылжып барып:

	– Бұл кім? – деді.

	– Мен ғой, Иван Иванич!

	– Сергей.

	– Иə.

	Иван есікті ашты. Сергей иненің көзінен өтердей сыптағай. Жаңа модалы джинси шалбар көйлек кигенде қырықтағы азамат демейсің, қылшылдаған жігіт. Тар дəлізде екеуі иығымен сүйкенісе қалды.

	– Тыныштық па?

	– Бүлінген ештеме жоқ. Тек Алматыға қазақ қайыршылар қаптап кетіпті. Домбыраларын дүркіретіп Көкбазардың ішінде де, көшеде де əндетіп сайрап тұр, – деген Сергей «Енді сенің күнің не болар екен» деген тілінің ұшында тұрған сөзін айтпады.

	– Əлгі ... – Иван домаланып жаңағы өзі отырған бөлмеге бұрыла бере, – Матвей не бітіріп жүр? – деді. Матвей өзінің оң қолы.

	Сергей асханаға өтіп бара жатып:

	– Ол қарсыласып еді, көп қоя ма, кеудесінен итеріп тастады.

	– Осы Алматыға келгелі қырық жыл болды. Қайыр сұраған қазақты көргемін жоқ еді, бұлар қайдан келген.

	– Олар «Ораза, намаз тоқтықта, жоқтық қысып қарның ашса, сəлдең қалар боқтықта» дегенді бекер айтпаған. Мына феодализм, не капитализм, не социализм екені де белгісіз дүбара қоғамды басқарған анархистер барды құртып, дүниеқоңыз тексіздер – ғасыр жинаған халықтың қазынасын тышқанша ініне тасып талап жатыр емес пе? Жоқтық не істетпейді. Əрі президент: «Өз күндеріңді өздерің көріңдер», – деді емес пе.

	– Ой, сендер де бір. Ол саясаткердің сөзі емес. Бригадирдің сөзі. Өз күндерін өздері көретін болса президенттің керегі не? – Иван қолын түңіле бір-ақ сілтеді. – Пəлсапа айтқыш көкезусіңдер. Одан да Матвейге көметесулерің керек еді.

	– Баяғы өзіңмен шайқасатын жуан соқыр қара оңай шағылатын жаңғақ емес. – Иван не айтарын білмей іркіле қалды. Жуан қара соқыр алғашқы қазақ қайыршы. Одан Иван қорқады.

	Бүкіл қаладағы қайыршылардың орнын белгілейтін өзі. Кімді қайда отырғызамын десе, сонда отырғызатын да өзі. Жұрт көп жүретін жайлы орынға қалаған қайыршысын жібереді. Оған бір де біреуі қарсы келмейді. Саясаткерлер ірі мəнсапқа, лаузымды мəртебеге қалай қол жеткізуге таласса, қайыршылар да жайлы орын үшін барын салады. Бірде Панфилов паркінің ішіндегі бұрынғы музей, кейінгі орыстың бас шіркеуінің алдында соқыр қара қазақ қайыр сұраған. Орысша, қазақша өлеңдетіп сайрағанда қабырғаңды қайыстырады. Өткір тілді екен, еңірете егемендікті алғаннан кейінгі əділетсіздік пен озбырлықтан қажыған қазақтың қайыр сұрауға мəжбүр болған шерін төгіп-төгіп жібергенде қыдырып жүрген халық орыс қайыршыларына мойын бұрмай, соның алдындағы қалпаққа жабылып садақа салыпты. Соны көріп іші удай ашыған орыс қайыршылар үкідей ұшып келіп Иван «патшаға» шағынған. Тегінде, Иван қарулы. Қолына түссе, адам түгілі түйенің мойнын бұрап тастайды. Қолына түспегенді де аямайды.

	Арызданушы пенделері арбасына отырғыза сала Көкбазар дан дедектетіп паркке апарған. Қайыршылардың қаһарлы «патшасына» дəу қара пысқырып та қарамады. Ызаға булыққан «патша» қуып жете алмайтын қарсыласын екі қапталындағы арбасын қолымен қозғайтын жуандығы бүйендей, ұзындығы кереқарыс кепкен қайың ұстағышын суырып алып он-он бес метр қашықтықтан ұрғанда кімді де болса екпетінен түсіретін. Үш-төрт адым жерде тұрған соқыр Иванның сөзін шалқалап тыңдап алып:

	– Сен Ленинградқа, не мастар қаласы Мəскеуге барып қайыр сұра, бұл менің жерім. Соны ұмытпа. Қайтатын уақытым болды. Екінші айтарым, ақыл-есің дұрыс болса мен жүрген жерге жолама!

	– дегенде, Иван күйіп кетті. Оң жақтағы сойылын жұлып алып дəу қараны дəлдеп, иə, дəлдеп бар пəрменімен бұлқына сілтеп қалды. Бұл қаны басына шапқанда қолданатын ең соңғы тəсілі еді. Құлап түсер деп ойлаған. Жоқ құламады.

	Өмірде айтса сенгісіз оқиға болады екен. Соқыр дыбыс арқылы бəрін сезетін. Көретін. Жалт қарап оқтай атылған Иванның шоқпарын көз ілеспес шапшаңдықпен қағып алып алдына жетіп келді. Алып тау таптап өтетіндей шошынған Иванның зəресі кетті. Өз көзіне өзі сенбеді. Жалпақ алақанымен бетін жасқады. Қазақ қайыршы оның мүсəпір кейпін аяды ма, жоқ, жығылғанға жұдырық жұмсамайтын тектілігін көрсетті ме, тимеді.

	– Екі аяғыңнан айырылғаның аз ба? Сорлы. Екі қолыңды жұлып аламын. Қайталап айтамын, ұмытпа, мен жүрген жерде жүрме! – Бұрын бұндай қарсылыққа душар болмаған Иванның екі құлағы шыңылдады. Тəңіріндей табынып қаумалаған үмбеттерінің алдында абыройын төгіп, төбесінен төнгені жанына қатты батты. Енді аз тұрса қорабына сыймай жарылып кететіндей арбасын шалт бұрып еңіске қарай жүргенін біледі. Басқасы есінде жоқ. Русс жеріндегі өлілердің өмірін жырлаған Гоголь атасының атымен аталатын, машина жұлдыздай ағып жатқан көшеден қалай өткенін де білмейді. Үйіне аман-есен жеткен.

	Содан бері қазақ қайыршыларына қарсы келуді қойған. Бірақ тіршілік тоқтамады. Алматы қаласында базар көп. Қытай, Жапон, Түркия, Араб, АҚШ, Англиядан əкелген дүние көздің жауын алады. Самсап сағатына сан рет құбылады. Қазір сол көп базардың қожасы бір-ақ адам. Ол кеңес өкіметі кезіндегі айтулы алқаш сантехник болатын.

	Иван кіммен арақ ішіспеді, Көкбазардың айналасында онымен де талай-талай тоқайласқан. Адамға бақыт құсы қонамын десе, опоңай, сол сантехник қазіргі үлкен бастықтың туған бауыры. Басына бақыт құсы қонды.

	Мектепте оқығанда Иван талай-талай сотанақылық жасаған. Сонда ұстазы «Адам болмайсың, қай қылығыңмен көгеріпкөктейсің» деп ұрысқанда, «Ағай əр адамның өзіне бұйырған бір бақыты бар ғой. Күнімді көрермін» дейтін күмілжіп. Бұл пікірді əкесінен естіген. Бəрін бүлдіріп, енді мүлəйімсіп тұрған кейпетіне шақырая қараған мұғалімнің зығырданы қайнап бұрынғыдан ары құтырынып: «Ей, сен айтып тұрған бақыттың есі жоқ. Ол ақымақ. Қайдағы қанішердің, немесе ешкімге жақсылық жасамайтын дүние қуған қудың басына қонады. Одан кімге опа келеді. Болмаса аузы қисық, басы таз, мұрны пұшық тексіздің иығына қонады. Сен, сен солардың бірісің» – деп түңілетін.

	Сол ұстазы мінездеме берген бақыт құсы бастықтың бауырына қонды. Тарихта қандай дəреже, атаққа ие боларын уақыт көрсетеді. Бақыттың қонғаны шындық. Сол бақыт құсы басына қонған базар бастығының алдына бүкіл орден, медалін тағып, бұл жолы арақ бөліспей арнайы барып танысқан. Қазір көмекшілерінің тағдырында қиын қыстақ күн туса сонымен ғана телефон арқылы тілдеседі. Бүлінген ірі, күрделі не бар. Шешеді.

	Бір қиыны, қазақ егемендік алып, құлдықтың бұғауынан құтылып, жеке мемелекет болғаннан кейінгі Алматыға жосылған сыған, тəжік, қарақалпақ қайыршылары қаптап кетті. Солардың тілін табу оңай емес. Иванға сол қиын.

	Қаншама еркіндік болғанымен, өмірде есепсіз ештеме жоқ. Ашкөз адам пақыр қаншама асып тасыса да тоймайды. Сонда да табиғат тепе-теңдігін сақтайды. Ерте ме, кеш пе, түбі бəрін орнына қояды. Оны Құдай тағала Иванға əлдеқашан түсіндірген.

	Иван Иваничтің тек өзі ғана білетін қайыршылардың барлық облыста бөлімшелері бар. Ол кеңестік заманнан жұмыс істейді. Ешбір мемлекеттік орында хатталмаған. Тіркелмеген. Əйтсе де қалыптасқан қатал өз заңы бар. Жасырын жазылып таратылған осы заңда бəрі-бəрі қамтылған. Тек мемелекет басқаратын лаузымдық орынға таласы жоқ. Қажет уағында тұрмысы қиындаған мүшелеріне аямай көмек береді. Өйткені ортадағы сол қорды қайыршылардың өздері жинаған. Жыл сайын есеп-қисабы шығарылады. Осы мемлекет ішіндегі жұмбақ кішігірім қайыршылылар «мемлекетінің патшасы» Иван Иванович. Бұл «мемелекеттің» сыртқы істер министрі де, ішкі тəртіпті сақтайтын министрі де өзі. Ол сырттан келетін барлық пəле-жаладан, озбырлықтан қорғайтын –«Крыша».

	Енді, иə, енді қайыршылар көбейгеннен бері жаңа, түсініксіз қоғам мүшелерінің жөні бір бөлек, қайыршылар арасындағы ісі қиындап кетті...

	 Бұрын мүйістерде, сауда-саттық орындарында, ірі-ірі жол торабындағы бекеттерде алдына шəпкісн тастап қайыр-садақа сұрайтындар Иван Ивановичтың «үмбеті» еді. Онда базар санаулы ғана болатын. Қазір, иə, қазір, бүкіл Алматы тұтас базар. Сырттан келген қайыршылар бұрынғыдай Иванға бағынбайды. Бас-басына би. Қандай қарекет жасаса да несібесін алып қалуы керек. Халық кімнің кім екенін қайдан білсін. «Қайыршы ғой» деп қалтасында барды тастайды.

	Осы айрандай ұйыған «мемлекетіне» сырттан келіп араласқандардың лаңкестігі Иван Ивановичтың тыныштығын бұзды. Иə, бұзды. «Жыланды үш кессе де кесірткелік қауқары бар емес пе?» Басқа жақтан келген қайыршыларды орысқа тəн дүр айбатпен бүріп тастауға болады екен. Олар қазір бір орында тұрмайды. Жол бойындағы қалың шетелдік машиналардың арасында гүлге қонған көбелек секілді ұшып жүр. Ал қазақ қайыршыларына содан бері тиіспейді. Беті қайтқан. Адамдар кейде өз білгендеріне орайластырып «Неге олай, неге бұлай болмайды. Дұрыс жасайын» деп босқа қапылып қана таласады екен. Солардың бəрін өмірдің өзі сүзгіден өткізіп, қалыбына салып, орнына қояды екен. Иван соның бəрін жетпіске келгенде білді. Қаптаған қалың қайыршыны түлкі саясаттан ту-талақай болған Алматы жұтып қойды.

	Иван Иванович орындығына барып жайғасты. Үстелдің қапталындағы суырмадан тек өзі ғана белгі қоятын, оны өзінен басқа жұмыр басты пенде түсінбейтін күн тізбесін суырып алып, алдына жайып парақтай бастады. Сапырлыстырып отырып іздегенін тапты.

	Мариям кеткеннен бері күндіз үйде жуынып-шайынып түнде жоқ болып кететін Сергей халатына оранып жанынан өтті. Оның не істейтінін Иван білмейді. Жөнін сұрамайды.

	Бұрын кеңестік заманда ниеті бұзықтар аяғын тарта басатын. Егемендік орнағаннан бері осындай қу аяқтардың бағы жанды.

	«Кімсің? Не істеп жүрсің? Қайда бардың? Неге жұмыс істемейсің? Қоғамның арам тамағысың» – дейтін пенде, не қоғамдық құзырлы тəртіп орны жоқ.

	Иван қазір алдындағы күнтізбеге жазатынын жазып, қоятын белгісін қойып біткен соң арбасына мініп, Көкбазардың қақпасының алдына не ерінсе есігінің алдындағы Пушкин көшесінің басындағы орнына барып жайғасады.

	Күніне көз алдынан мыңдаған адам өтеді. Бəрі жер басып, ашық күннің аясында жүргенімен алуан түрлі. Анық білетіні жаманы жоқ. Не деген ғұламалары көп заман еді, бəрі-бəрі ақыл айтады.

	Иванның қалта телефоны қоңырау соқты. Алдындағы ескі қалпақа түскен нəпақасына енжар көз салып құнжыңдап отырып тиегін қосты.

	– Папа!

	– Иə, Мариям, сəлем, сəлем. Қалың қалай? Не жаңалығың бар.

	– Папа, өте тамаша.

	– Жұмысым жайлы айтсам.

	– Керегі жоқ. Ол телефонның əңгімесі емес.

	– Ертең он бірде Алматыда боламын.

	– Жақсы, сау бол! – Əке мен баланың сөзі қысқа аяқталды. Иван қалпақтағы ақшаны алып, күртесінің қолтығына қарай сырғытты. Адамдар ақылды ғой, Иванды аямаса, да өзінің амансаулығы үшін қайыр-садақа тастайды. Ал Иванның байлығын ешім тексеріп жатқан жоқ. Қайыршы демесең, ол миллионер. Иə, миллионер.





	ДОС ІЗДЕП ЖҮРМІН

	(Эссе)

	«Арман бір сағым қуғанмен,

	жеттік пе, əлде, жетпедік.

	Періште болып туғанмен,

	Періште болып өтпедік»

	Асқар Егеубаев

	1

	– Аға! – ту сыртымнан естілген дауысқа жалт бұрылдым (ағасы барлар бақытты ғой. Менің де ағаларым бар еді, көргенде еркелегім келетін, енді қадау-қадауы ғана қалды).

	Адал көңілмен сыйласатын журналист, қарымды қаламгер інім Жақыпжан Нұрғожаев екен. Тіктене қарадым. Себебі бар. Неге екенін жақсы көретін сыйластарым қалай бастық болды, солай алыстап кететін. Газетке редактор болғалы Жақыпжан да солардың қатарына қосылған. Жаныма келді. Əдеттегі інілік ілтипатпен қолымды алып тұрып:

	– Досыңыз жайлы бір əңгіме жазып берсеңізші! – деді.

	«Баспасөзге белсене қатысатын «белгілі» жазушылар құдайға шүкір көп, қатардағы маған бұның неге еметайы езіле қалды?» – деген ой мазалап, досымның кім екенін білгім келді:

	– Менде жау жоқ, дос көп,қайсысы? – дедім.

	– Əлемдегі ең ірі Мойнақ ГЭС-ін жасап жатқан атақты гидролг, Республикамызға еңбегі сіңген құрылысшы Стахан Белқожаевтың өмір жолы жайлы.

	– Барлық атақ-даңқын өзің айтып қойдың, мен несін жазамын? – дедім əзілдеп.

	Ол күлді. Күлді де:

	– Азаматтың кім екенін келер ұрпақ қызметпен, кеудесіне таққан төсбелгімен өлшемейді ғой. Кешегі кеңестік заманда ірі шаруашылықты басқарса да бір түп тал екпей, айналасын соттатып, өзі қалтылдап əрең құтылса да «ауданның Құрметті азаматы» болып жүргендер көп. Сіздің ондайларды жаратпайтыныңызды білем, – деп алға жетеледі.

	– Ойланайын.

	Ойланатыным жетпістен асса да мəртебесі, еңбегі өрге домалаған кешегі бозторғайдың ұясындай Жалаулы ауылының мақтаны, бүгінгі бүкіл елдің мақтаны бір үйдің баласындай болып өсіп, осы қалетке жеткен, қапшықты, қалталы кəсіпкермен «доспын» дейтіндер бұл күнде аз емес, жадағай жалпаң жасап мақтайтындар да жеткілікті (мақтауды оның да жеккөрмейтінін білем), алайда тағдыр қосқан шығар, менсіз оның, Стахансыз менің өмірімнің мəні де, сəні де жоқ екені ақиқат. Өзім осылай бағалаймын. Стахан жайлы емес, өзім жайлы жазатыным қинады (өзін-өзі мақтау да, даттау да қиын).

	Жасымыз өзімізге қамшының сабындай қысқа болып көрінгенімен, ертеңгі тындыратын игілікті ісіміз, жұмысымыз, ұрпақ алдындағы парызымыз, арманымыз ұшан-теңіз дегенімізбен (өмірдің шегіне жеткен пенде қазірше жоқ), ел алдында есеп беретін уақыт жеткен екен. Иə жетіпті. Өткен күннен белгі бар.

	Стахан екеуміз, талай тарихи тұлғалардан белгі қалған (олар жайлы төменде баяндаймын) Жалаулы ауылында көрші үйде оныншы мамыр күні өмір есігін ашыппыз. Оған да жетпіс бес жыл болыпты. Туған жер адам өмірінің қайнар көзі. Жерсіз ел, елсіз ер жетім.

	Қарасаздан бастау алатын (ақын Мұқағали Мақатаевтың туған жері) бозқарағанды ойпаңнан шығатын бұлақтар – етегіндегі теңіз жағалауына шығып қалған Жайын балықтай – Кеген дөңіне жеткенде тереңдігі 1–2, ені 10–15 метр болатын өзенге айналады. Сол өзен дөңнің қабырғасын көк жібек жіптей көктей ағып, Қулық тауының қолтығындағы бозторғайдың ұясындай Жалаулы елді мекенінің жанынан өтеді.

	Бұл жер – Райымбек батыр Қолбасшы болған қазақ сарбаздары 1769 жылы жоңғарларды соңғы рет жеңіп, қазақ жерінен алыстап қазіргі Қытай-Қазақ шекарасы Сүмбеге тарихи көктасты қойған соң, Шарын өзенінің бойындағы Сартоғайды ықылым заманнан мекендеген, туған жерді азат етуде ерен ерлік көрсетіп, руына аты ұран болған Албан, Айт, Қалыбек батырдың еншісіне тиіпті.

	Кеңес өкіметі орнағанға дейін Қалыбек батырдың жазғы жайлауы болған шоқ жұлдыздай шағын ауыл талай тарихтың тілсіз куəсі. Қазіргі Райымбек ауданының орталығы Кеген кеңшары мен Жалаулы елді мекені іргелес, арасы сегіз шақырым. Жалаулының қарсы алдында, Кеген кеңшарының күнбатыс кемерінде Қызылбөрік Төлек батырдың зираты бар. Шошайған жалғыз зиратты біздің бала шағымызда ел «Қатпа-Төлек кемері» дейтін (қазір де «Қатпа-Төлек кемері» дейді). Қатпа деген тіркестің неге қосылғаны құпия. Ал Төлек батырдың тарихта болған айтулы тұлға екені анық... Жалаулыдан көзге əрең ілігетін сол Төлек батырдың зиратының айналасына мəйіт жерленбеген. Бір ақ шежіреші, шешен тоқсан үш жасап, 1953 жылы өмірден өткен Қосай ауылдың ортасындағы қоршалған қорым зират пен Малай, Төлек батырдың басына міндетті түрде жұма күні Құран кəрімнің аятын оқып қайтатын. Жеті жасымда орманшы Албан, Алжантегі, Аламан батырдың ұрпағы Қабылбек Сауранбаев пен Қосайға еріп жоғарыда аталған батырлардың зиратына бірге барудың сəті түсті. (Тегі жеті жас пен он үш жастың арасында естіген əңгіме де, көрген жерің де, адамның реңі де зердеңе таспен жазылғандай сақталады Ол жаста жəне бəрін білгің келеді). Екеуі парызын өтегеннен кейін Қосайдан: «Маңайда зираттар қорымы көп. Əне, анау Кегеннің жағасындағы Бозым, Құрман Түменбай əулиенің күмбезі қалың қорым. Төлек батыр неге сонда жерленбеген? Неге жалғыз қойған?» – деп сұрағанымда, Қосай шежіреші сəл ойланып отырып: «Ой, баламай, ол ұзақ əңгіме. Төлек батыр мен Малай батырдың ажалы қалмақтан келді. Үзеңгі бауына жаққан удан Төлек батыр туған жері Көлсайға жетпей осы жерде дүниеден өтсе, Малай батыр сол майданда алған жарақаттан Іле бойындағы атақонысы Нұрдан топырақ бұйырмай пəнилік болды.

	– Кең кеудесімен сыртына бұрылып, қолындағы таяқтың ұшымен Жалаулыдан төменгі бүгінгі Мойнақ ГЭС-інен жоғарғы Тиектасты көрсетіп: – Малай батыр сонау «Солтанбектің жазығына» жерленді. Кейін ержеткенде білерсің ...» – деп əңгімесіне нүкте қойған. Содан кейін балапан басына, тұрымтай тұсына кетіп, Төлек батырдың тарихы жұмбақ күйінде қалды. Мейлімше ол тарихты енді Қосай шежірешідей тарқатар да, індетіп іздейтін адам да жоқ. Бұл күнде зират та жер қыртысына айналды. Көрінбейді.

	Ал Қарқара өзені мен Кеген өзені қосылатын Қосай көрсеткен Тиектастың төрінде Қыстық Малай батырдың зираты тұр. Егемендікті алғаннан кейін елағасы Сағыныш Есбергеновтың басшылығымен, Болат Нұрғазиовтың қолдауымен 2002 жылы басына сəулетті кесене көтерді. Жыл сайын Қыстық əулетінің балалары осы кесене басында батырын еске алып құдайысын таратады. Дəл ауылдың ортасындағы бір кездегі соқпа шыммен қоршалған (оны Стахан екеуміз бала күнімізде талай көргенбіз), бұл күнде жерге айналған зират қорымында Райымбек батырдың туған інісі Толмастың (бұл батырдың есімін сол ақсақалдан естігем) Əжі бастатқан балаларының сүйегі жатыр. (Оларға да Райымбек батырдың үрім-бұтағы 2008 жылы құлпытас қойды).

	Стахан екеуміздің туған жеріміздің Жалаулы аталуының өзі тарихтың бір парағы.

	Тарихтан Жоңғар империясы жойылғанда Қалыбек батыр үлесіне тиген осы жерде жеңіс тойын өткізіпті. Сол қуанышты сəтте батырлардың батыры Шапырашты, Қарасай ескерткішке Қулық тауының ең биік шоқысына жалау тіккеннен бері Қалыбек батырдың ауылы Жалаулы атаныпты. Қарасаздан бастау алған Кеген өзені майда мамықтай жұмсақ ағысымен – басында ХІХ ғасырда «Жетісудың Жетені» атанған Жетен батырдың, кеудесінде Райымбек батырдың тұқым-тұқияны, бауырында Төлек, етегінде Малай батырдың асыл сүйегі жатқан елдімекеннің маңдайынан сипап өтеді.

	Осы өзеннің жағасына 1930 жылы кеңестік заман Ленин колхозын құрыпты. Сол колхозға Қулық тауының солтүстігіндегі кең сайда отырған Бозым, Əлмерек батырдың бабасынан өсіп өнген. Байғұл атасының Бекқожа, Белқожа, Нұрқожа, Дүкенбай, Медеубай, Демеубай, Өміш, Асқар т.б. ұрпақтары мүше болып, Жалаулыға баспана тұрғызып, менің əкеммен қоңсы қоныпты. Содан бері Стаханның əулетімен Құдай дескен көршіміз.

	Кеген өзенінің бойында шебер зергердің қолынан шыққан зерен кеседей жеті көл (ор) бар. Соның бірі дəл Стахан екеуміздің үйіміздің алдында. Айналдыра ат жүгіртсе үш шақырым болатын, биіктігі екі метрге жуық жалына қаулап қалың ши өскен дөп-дөңгелек көлдерді қай заманда, қай дəуірде кімнің жасағанын білетін пенде жоқ.

	Аңыз бар. Иə аңыз бар. Əлі кітапқа түспеген аңыздарды Стахан екеуміз ауылдың желкесіндегі төбеге барып отырып тарих айтатын, аңыз əңгіме айтатын ұзын бойлы, ат жақты, қыр мұрынды, салбырап тұратын сол қабағын көтергенде ғана ойлы жанары анық көрінетін шежіреші Қосайдан, оның өкшесн басқан бүркітші Ысқақтан, бойы мен ені бірдей, балуан Байқасқадан, орманшы Қабылбек Сауранбаевтан еститін едік (бұл күнде ондай аңыз айтатын қариялар жоқ. Нарық қысқан өз мұң-зарына шағынатын шалшауқын бар). Бір аңызда Үйсін-Қаңлы мемелекеті осы көлдерді қолдан жасап күріш еккен десе, екінші аңызда қазіргі Құмкенттің орнындағы бұйрат-бұйрат құм астында жатқан қалада тұрған ханның жалғыз қызы нөкерлерімен келіп сауық-сайран құрыпты дейді. Қалай десе де тарихтың тілсіз куəсі екені анық.

	Сол көл көктемде қыстайғы қалың қардың мөп-мөлдір суына толып, айнадай жарқырайды. Стахан екеуміз төсектен тұра сала жейдешең, жалаңбұт, жалаңаяқ уайымсыз, қайғысыз пəк көңілмен жүрелеп отырып сол аққу ұшып, қаз қонған, топ-топ қасқалдақ пен түйдек-түйдек үйрек жүзген қоғалы, қорымды айдын шалқар көлге қарап (саналылықпен емес), жүрегімізбен жер анамыздың жылылығын сезініп өстік. Жалаулы сыйлаған сол ыстық ықылас, іңкəр сезім қаншама жыл өтсе де суыған жоқ. Балалық қиял толқыны Жалаулыға барған сайын ойыма оралады.

	Бұл күнде сол көлде жүзетін аққу, қаз да, қасқалдақ пен үйрек те жоқ, уақыт тоздырған шойын қазан секілді табаны қара сазға айналған көлдің қаңқасы ғана жатыр. Сондай-ақ: «Аша тұяқ қалмасын, асыра сілтеу болмасын» деп төрт түлік малды құртқан, малдың мүйізі мен тұяғына дейін салық салып, қазақты қырған Ф.И.Голощекиннің қорлығы мен зарлығын көріп, аман қалған Стахан екеуміздің ата-анамыз да жоқ. Айтып бітпес, қайтып келмес тарихқа айналды. Уақытта тоқтам жоқ, ертең біз де сол кеменің жолаушысымыз.

	Бала күнімізде алдымыздағы сол көлден арғы асқақ Алатау Хантəңірі, Қарқара жайлауы қол созым жерде тұрғандай көрінетін. Қазір оған да көз жетпейді.

	Тиектастан бергі күмбірлеген күй төгетін домбыраның шанағындай жазықта жер бауырлап жататын ертеңгі ақ ұлпа тұман жібектей үлпілдеп көк зеңгір аспанға көтерілетін. Төбемізден қалқып саралақаздың тізбегі өтетін. Көкбиіктен бергі үш Қарасудың жағасында қазіргі түйе құсқа ұқсас дуадақ деген құс табын-табын болып жайылып жүрер еді, ауаның тұнық тазалығы болар, солардың шықылығы естілетін, бұл күнде іздіқайым, ол да жоқ. Жасыл мəуітідей жазықтағы Кеген өзенін көкжібек жіппен салған шебер қолдың өрнегіне ұқсатар едік. Жағалай отырған малды ауылдың шаңырақтарынан бір түйдек түтін созылып көкке көтерілгенде арқырап айғыр кісінейтін. Ауылдан өрген қалың сиырдың ортасындағы көп құнажынның құйысқандығын иіскегенге семірген дəу қоңыр бұқа тұмсығын көкке көтере гүжілдегенде дүниеде одан бақытты тіршілік иесі жоқтай, аузымызды ашып қызыға қарар едік. О, шіркін сол бала күнімізде көрген Жалаулының көрінісі, сол кездегі ел мойнындағы ауыр тұрмыстан бейхабар күніміз еске түскенде соншама жұтаңдығына қарамай көңілге ыстық шоқтай басылады. Бəрі-бəрі есімізде иə, əлі есімізде....

	Ертеңгі күннің шуағында отырған екеуміздің ортамызға Стаханның əкесі Белқожаның шашақ құлақ көкқасқа тазысы келіп. созылып етпеттей жататын. Мен ес білгелі Белқожаның астынан жарау жүйрік ат кетпеген тақымынан қысқа шолақ қара мылтығын тастамайтын (жасыратын болу керек), шашақ құлақ көбі көк қасқа тазылары соңында жүретін Белқожа (дəуірі өткен) аңшы – саяткер еді.

	Сол шақта: «Əй, тамақтарыңды ішіңдер!» – деп аналарымыз айғайлайтын. Екеуміз үнсіз тұрып үйді-үйімізге кететінбіз..

	Содан бері жетпіс бес жыл өтіпті. Əттең, шіркін, сол қайғысыз, мұңсыз, сенікі, менікі дейтін түсініктен, түйсіктен бейхабар тіршілік түйткілін сəби көңілмен қабылдайтын сəт қайта бір оралса ғой... Білемін, ол арман...

	Асық ойнап, асыр салған аулада,

	Көршім еді, тымырайған сарбала.

	Талай-талай төбелесіп, дос болдық,

	Ризамыз жаратушы Аллаға!

	Ұту еді сондағы оның арманы.

	Ішілмей де қалатын кеседегі айраны.

	Ұтылғанда ыза болып кететін – Стаханның –

	Бар келбеті көз алдымда сондағы.

	Білем-білем жеңіс келмес теп-тегін,

	Бір күлшені бөлісетін өткен күн.

	Толқып тұрмын, толқып тұрмын –

	Жандосым, еске түсіп көктемім.

	Жалаулының дүркіретіп көшесін,

	Бар ойынның қайтарғанбыз есесін,

	Өредегі жайған құртын бөліп жеп,

	Өркенбайдың быжылдаттық шешесін.

	Қимылдауға үлгермейтін қас қағып,

	Кететін-ді жаңа оқиға басталып.

	Қармақ ілген ақ балықты тізіп ап,

	Ит балықты иірімге лақтырып тастадық.

	Жазылғандай бəрі-бəрі таспаға,

	Шатыры жоқ соқпа там ғой баспана,

	Ақ орда боп көрінетін біздерге,

	Əдейі арнап тұрғызғандай патшаға.

	Үйшік болып көрінгенмен басқаға,

	Бұл Жалаулы айналатын бақшаға.

	Сарыбала сонда бізге сыйлаған –

	Таза ауаны сатып бүгін алу қиын ақшаға.

	Пай-пай шіркін, бала күндер ақгүлім,

	Жанымызға арман отын жақтың мың.

	Пенделіктің кір, тозаңы қонбаған –

	Бізге қымбат періштедей пəктігің!

	Сол сарыбала болды бүгін – Бəйтерек,

	Ол биікке көтерілді, мына дүние дөңгелек.

	Келеді əне ғасыр жүгін арқалап,

	Рахатын халық көрмек, ел көрмек.

	Стаханның анасы Зылиха мен əкесі Белқожаға Құдай тағала бауырды да,баланы да аямай берген. Белқожаның ағасы Бекқожа мен Нұрқожаны ел сыйлайтын. Бұл күнде екеуінің де ұрпақтары өсіпөнді. Қыз ұзатып, келін түсірген үлкен ауыл. Есқожа деген інісі барын кейін білдік. (Кеңес үкіметі келгенде елмен бірге үркіп Қытай асып кеткен екен, оны шетелде туысқаның бар деп қудалаудан қорықты ма, айтпайтын).

	Стахан сегіз ағайынды. Əпкесі Əсжан (ауылдағы ең сұлу қыз еді, барлық жігіт қызықты. Тағдырмен таласып болмайсың бір де біреуінің қолы жетпеді) бізден екі класс жоғары оқыды. Қарындасы Нұрила осы Кеген қазақ орта мектебінен білім алып, Алматы малдəрігерлік институтының төртінші курсын бітіріп, Тараз қаласында практикада жүргенде машина қағып өмірден жастай кетті. Ол кезде бүгінгідей мүмкіндік жоқ. Стахан екеуміз Тараздан такси жалдап Жалаулыға əкеліп жер бесігіне бөледік. Лиза, Қуаныш, Роза, Жұмабек (бұрынғылар «Əкеге тартып ұл тумайды, туса ұзақ тұрмайды» деп бекер айтпаған екен. Белқожаға тартқан ақ көңіл, дүниенің көзіне қарамайтын жомарт Жұмабек те өте-өте ерте пəнилік болды), Əлизамен бір үйдің баласындай бірге өстік.

	Қыз алысып, қыз берісетін-ақ ру екенбіз. Бозым Əлмерек батырдың келіндерінің тоқсан пайызы Айт, Қалыбек батырдың қыздры да, Қалыбек батырдың келіндерінің көбі Əлмерек батырдың қыздары. Ал біз туыстай жақын болып араласқандықтан шығар, бірімізді біріміз бірге туғандай сезіндік, туған бауырдай сыйластық, сыйласып келеміз.

	Екеумізді танитындардың бəрі-бəрі: «доссыңдар ғой» дейді. Достықтың міндеті де, жауапкершілігі де ауыр екенін екеуміз де білеміз. Сондықтан да кешегі Кеңестік ойнақтаған сайқал заманда да, қазіргі дүние қуып ұстараның жүзімен жүргендей қалтылдаған дəуірде де тəуекел жасап доспыз демедік. Бай мен кедейдің достығы бұрын жарасқан болар, қазір қиын-ау, қиын... Ендеше достықтың парызына қарыз болмай-ақ бүгін өкпелесіп ертең татуласатын туысқан болғанымыз екеумізге де пайдалы шығар. Өйткені жетпіс бес жыл бойы күлсек бірге күліппіз, жыласақ бірге жылап жуатыппыз, кейісек бірге кейіппіз. Тіпті бағзы біреуге ренжісек те біріміздің көңілімізді біріміз аулап, демеппіз. Сол еш байлыққа айырбастауға болмайтын сыйластықтан, қимастықтан қас қаққандай сəтте айырылу өмірлік өкініш емес пе?!

	Тек ол əкелі бала, мен əкесізбін. Құдай тағала санасына тектіліктің сəулесін түсіріп: «Мен əке қызығын көрдім, тəрбиесін алғанмын. Мынау қам көңіл жетім ғой, жомарттық жасайын» деп парассаттылық көрсетсе, қолынан келетін азамат. Бұрынғылар:

	«Дос сыйлаған аттың тісін ашып қарамайды» – дейді ғой. Мен де ат мінгізсе тісін де, құндыз шекпен жапса (қытай шапан көп қой) астарын да ашпас едім (Əзіл).

	Менің əкемнің осы Жалаулыдағы барлық құрдастары Стаханның əкесі Саршаев Белқожа да, Қоздақбаев Нүсіп те, Ақжолбаев Қадір де соғысқа барған жоқ. Елуден асқан еді. Əкем: «Тұлпар мініп, ту ұстаған батырдың баласымын!» – деп мақтанады екен, Сақ құлақ кеңес, өкімет естіп: «фашистерді біреу жеңсе, осы жеңеді» деді ме, аяқ астында 1942 жылы ертең ерте жылқы фермасының бастығы Ыбырайым Қайырбеков қария келіп: «Ауданға шақырып жатыр. Жүр де, жүр!» – деп дігерлеп алып кетті. Сол кеткеннен мол кетті. Оның Жалаулыдан кеткенін көрген көршіміз Белқожа мен Зылиқа, анам Күлсін ғана. Олармен де, елімен де, жерімен де, отбасымен де қоштасқан жоқ. Өйткені немістермен соғысамын деп ойлаған жоқ.

	 Анадан алтау, əкеден үшеуміз. Біздің арамыз үш жастан. Мен алтыда, інім Нұрмұқан үште, қарындасым Кекіл бір жаста қалыппыз. Шынын айтсам, əкеміздің өң-түсін де анықтап тани алмай қалыппыз. Қазір, Құданың құдіретімен: «Мен осы күнге дейін Германияда немесе Америкада жүрдім. Балаларым бар ма?» деп келсе де танымас едік. Халық: «Əкең өлсе де, əкеңді көргендер өлмесін» деген сөзді жай айтпаған екен, соғыс салған қиындықты ел қатарлы көрсек те əкеміздің замандастары Белқожа, Қасен, Мыңжасар, Ыбырайым секілді хат танымаса да колхоздың бар жұмысын қолдарына алған, жесірлер мен жетімдерге пана болған ел ақсақалдарының арқасында аштан өлмедік, көштен қалмадық. Стахан екеуміз алты жастан қызыл сирақ болып соқаның, тұлықтастың, шөп машинаның атына мініп, кейде қиқарлығымызға қарай таяқ та жеп жетілдік. Енді саралап салмақтасам, бəрібəрі өмірдің мектебі екен. Біз Стахан екеуміз білімнің мектебінен бұрын өмірдің мектебінде оқығандармыз.

	Ең алғаш Стахан екеуміз киізден тіккен партпелімізге, ананмұнан құраған қағаз (қалам жоқ), қарындашымызды салып, бүгінгі ХХІ ғасырдың балалары секілді қошемет, қолпашсыз ауылдың ортасындағы шатырсыз екі бөлмелі мектепке барғанымызды қалай ғана ұмыталық.

	Бізді мектеп алдында мұрты, шашы мойлдай қара, көнетоз сұр пəлте киген ұстаз күтіп алды (мұртын, шашын бояйтынын кейін білдік). Кейін таныстық Əнсатбаев деген шет жақтан келген азамат екен. Орта бойлы арық, аққұба өңді ұстаз (енді ойласам Жалаулыға жайдан-жай келмеген, қатал өкіметтің қысымымен келген болар), өте ақырын,сыпайы,сақ сөйлейтін адам екен... Сабақты сапалы оқытатыны соншама, əр əріпті сəндеп,түзу жазуға ерекше көңіл бөлетін («Ұяда не көрсең, ұшқанда соны аласың» деген рас. Сол Əнсатбаевтың сауатын ашқандардың бəрі қазір де не жазса да əріпті əдемі көркем жазады). Ең алғаш А əрпін тақтаға жазып маңызын түсіндіріп болған соң, алдыңғы партада отыратын Өміш қарияның Битанын тұрғызып:

	– Бұл қандай əріп? – деді. Аңқау, ақкөңіл Битан тісін ақсайта күліп:

	– Ағай, ағай, ол бар ғой, ол шыбар айғырдың басы, – дегенде бəріміз ду күлдік. Рас, ауылда ерекше тұлғалы қарашыбар айғыр болған.



	Ал Əнсатбаев езу тартпай, не кейімей:

	– Жаңа айттым ғой. Бұл А деген əріп, қазақтың қырық бір əрпі сол а-дан басталады. Əріптерден сөз құралады. Екінші ұмытпа! – деп Битанды отырғызды.

	Жалаулының бастауыш мектебіне (1943 жылы) сол ауылда туған Қосбатырдың Өркенбайы, Жалаңаш елді мекенінен жаңа көшіп келген менің туысқаным Молдажанов Сауытбек, Нұрəсілдің Қожаны, екінші кластан кейін əкесі ауырып оқи алмай қалған бізден екі жас үлкен Нұрахмет Өмірзақов, Қырғызбайдың Ызғарбегі, Белқожаның Стаханы (Стаханов деген орыс Кузбасстағы көмір кенін қазуда əлемдік рекорд жасаған орысты Кеңес үкіметі дəріптеп, дүркіреткенде «жаңашыл» қазақтар сол жылы туған талай баланың атын Стахан қойған. Біздің Стахан солардың бірі), Əтекенің Аманжолы, сиыр фермасы Саршаев Белқожа құрмет тақтасынан түсірмейтін жүз аналық сиырдан жүз бұзау өсірген (бірақ бір де бір орден тақпаған) бақташы Жексе момынның Тоқтабегі мен сол кездегі атақты қойшы, Арыстанбек байдың Дүкенбайның тоғыз ұлының бірі Тойғанбай, төрт қыз – Зықаева Күлəш, Бекқожаның Күлтайы, Молдахметтің Зинаты, Өміштің Битаны бірге бардық. Екінші кластан кейін Молдажановтың үйі Кегенге Молдахметова Зинат 336 совхозға көшіп кетті.

	Жалаулы бастауыш мектебін Белқожаев Стахан, Өмірзақов Нұрахмет, Бекқожаева Күлтай, Зықаева Күлəш бесеуіміз тамамдап, Кеген қазақ тоғыз жылдық мектебіндегі əкелері Отан соғысында өлген ХХ ғасырдың жетімдеріне арнап жаңа ашылған интернаттың жатақханасына жатып оқуымызды жалғадық.

	ХХ ғасырдың жетімдеріне арналған жатақхана сол кездегі Кеген елді мекенінде көзге түсетін үлкен қызыл шатырлы үй екен. Жетімдердің арасында алыс ауылда тұратын малшылардың балалары бар. Солардың бірі – Стахан.

	Алматы мен Қытайға шекаралас Нарынқол ауданын жалғайтын төрт жүз шақырымдық бүгінгі кең асфальт жолдың құрылысы (1936 жылы) күрек, қайла, кетпенмен басталып, Екінші дүниежүзілік соғыс басталған (1941) жылы біткен.

	Шығысындағы қол созым жерде тұрған қапталында бір түп қарағай түгілі бұта жоқ, жабағы жүні түспеген кəрі бурадай Сарытау мен қызыл шатырлы жетімдердің жатақханасын бөліп тұрған сол күретамырдай қара жол ғана.





Бастауыш мектепті үздік тамамдаған Стахан Кегенге келгеннен кейін жүйріктей самғады. Барлық қоғамдық жұмысқа белсене араласты. Алайда мектептегі төрт сабақтан кейінгі уақыт жетімдер үйінде өтеді.

	Тіршілік бар жерде соның ауқымына сай күрес бар. Əркімге Құдай əртүрлі қабілет, қайрат берген. Əліне қарай пенделер сол өз ортасынан ойып орын алады. Содан азды, көпті Алла тағала маған да үлес бөліпті. Басқаларды қайдам, жетімдерге сөзім өтімді болды. Солардың мұңын мұңдап, жоғын жоқтадым. Зəуде біреулер қысым көрсетсе ұйымдасып жазалап едік, бірте-бірте қалыпты заңға айналды. Айтқаным орындалды. Ендеше Белқожаев Стахан қанша жақсы оқушы болғанымен, арпа ішіндегі бір бидай емес пе, жетімдер тəртібіне бағынуға мəжбүр болды. Оның мектептегі бастауыш комсомол ұйымының секретары болғанында жұмысымыз жоқ. Бөлмеде жататын жиырма баланың бірі болып айына бір рет сайдағы Кегеннен беті-қолымды жуатын су əкелуі керек. Тəртіпті оқушы емес пе, міндетін абыроймен бұлжытпай орындады (əзіл).

	Енді сараласам, табиғат менен де жақсылығын аямаған екен. Амал не, сол мүмкіндікті дер уағында тиімді пайдалана алмаппын. Суретші болғым келді. Сүйемелдейтін адам кездеспеді. Мектептің қабырға газетін əшекейлеп, орыстың атақты суретшісі Серовтың қасқырға мініп қыз алып қашып бара жатқан жігітін майлы бояумен көшіріп салудан аспадым.

	Тегі қазақ табиғатынан түгел ақын ғой, тек табандап кəсіп ететіні аз, уақытша əуестіктен аспайды, менде солардың бір түйірі едім. Алғашқы өлеңім аудандық «Екпінді малшы» – қазіргі «Хантəңірі», «Пионер» – қазіргі «Ұлан», облыстық («Коммунизм нұры») «Жетісу» газеттеріне жарияланды (газет қиындылары сақтаулы). Соған дандайсып, ақындық сапарға бірге шыққан Мұқатай Жылқайдаров екеуміз интернаттағы өмірді айтып, Сталинге хат жазып, оны Москва, Кремль, И.В.Сталинге арнап почтаға салғанбыз Сталинге барады деп ойлаған жоқпыз. Ұмытып та кетіппіз. Бір күні бүкіл мектеп «Комиссия келе жатыр» деп дүрлікті де кетті. Не жазығымыздың барын білмейміз. Мұқатай екеумізді келесі күні оқытушылар кабинетіне апарып екеумізді екі босағаға қақайтып тұрғызды да қойды. Кінəмізді айтпайды. Елуге тарта мұғалім бар. Қазір қандай екенін білмейміз ол уақытта бəрінің қолында указатель-үшкір таяқша жүретін... Кіргені де, шыққаны да «Ой, қызылбеттер» деп сол таяқшамен түртіп өтеді. Бұл азаптан комиссия келген күні құтылдық. Ол кезде қыздарға хат жазу үлкен қылмыс. Мұқатай екеуміз Стахан бастатқан жиырма баланы кешкі сағат онда жатқызып, мұрнымызға исі келмеген махаббатымызды айтып, «Қамар сұлудан», «Сұлушаштан» оқыған ғашықтық зарын көшіріп мектептегі беті жылтыраған Айжамал, Күлжамал Нұржамал, Мақпал, Мəкен т.б. қыздарға хат жазып, ертесіне бəріне таратып беретінбіз. Соның бірі қолға түскен екен деп жанымызды шүберекке түйіп шырқырап жүрсек, ондай пəле емес, мəселе тіпті күрделі болып шықты.

	Хатымыз Сталинге жетіпті. Не керек, бастықтарға қырынан тиді. Біздікі шындық болып, əкесі жоқтарға берілетін, бұрын иығымызға ілмеген жаңа костюм-шалбар, туфли кигенімізбен «арызқойларды» кім жақсы көрген. Мұқатай екеуміздің соңымызға шырақ алып түсті. «Күнəміз» шашетектен бола бастады... Мен жаңадан келген мектеп директорына «бағынбайтын» сотқар, сотанақ «жүлік» болып шықтым да, Мұқатай» темекі тартқыш (бұл рас, ол темекі шегетін), вино ішкіш» болып табылды.

	Не керек, жаланы жапқысы келсе көп екен. Мəселеміз жалпы оқушылар жиналысында қаралды. Жалпы жиналыс оқудан шығару керек деп шешті. Шешімнің дұрыстығын дəлелдеп сөйлеген белсенділер көп болды. Солардың бірі басқа емес, менің бала жастан көршім, досым, бастауыш комсомол ұйымының секретары Белқожаев Стахан. Танауы қусырыла сөйлеп, оқудан шығару керек деген ұсынысты қолдады. Ол тегі бұлтартпайтын дəлел келтірді. Нұрахмет, Сыманов Бекен, Стахан бастатқан бір топ бала жатақхана мен мектептің ортасындағы ақтақырда сиырдың жүнінен жасаған доппен (онда резеңке доп жоқ қой) «Қашпадоп» деген пəлені ойнап жүргенімізде жаңа директор келіп маған:

	«Киімді кірлеттің, шеш қазір!» деп тікенектей қадалған. Сталинге хат жазуды шығарған мен ғой. Біледі. Зəуде үзілісте кездескенде де теке көздене қарайтын... Мен: «Ағай бұл киімді сіз берген жоқсыз, Сталин берген» – деп қарсыласып едім, ағай шапалақпен бетіме салып жібергені. Бұрын мұндай соққы көрмеген (жатақханадағы бүкіл бала бағынатын) мен де қарап қалмай Сталин берген туфлиды шешіп алып ағайды періп-періп жібергенмін. Ол кісі күш көрсетпесе мен тиіспес те едім ғой. Оған көңіл бөлген пенде болмады. Жиналыс басталғалы айтылмаған осы құпия сырды досым қалың оқушылардың алдына жайып салды. Жиналысты өткізіп отырған класс жетекші ұстазымыз Жаңабаев Өжек мені тұрғызып:

	«Осы шындық па?» – деп сұрады. Шындықты мойындадым. Қатал жазалады.

	Сөйтіп Мұқатай алтыншы сыныпты, мен жетінші сынып ты бітірген жылы Кеген қазақ орта мектебімен хош айтыстық. Жақсылық шалбарын кигенше жалаңбұт жамандық лəззаттың рахатын көрмей ме, осылай боларын алдын ала білгенбіз, не істейтінімізді ақылдасып, Алматыдағы нөмірі 12 мектепинтернатқа барамыз деп байлам жасағанбыз. Бұл ұйғарымға келуімізге Мұқатаймен кластас Тоқтарбек деген жолдасымыз екі жыл бұрын Алматыға барып 12 мектеп-интернатқа орналасқан. Бұл жайлы ешкімге сыр шашпауға келіскенбіз, көңіліміз тоқ.

	Оқу жылы аяқталды. Мен жетінші класты бітіргенім жай лы кілең үштік бағаға толған куəлігімді алдым (облыстық жасөспірім балуандар жарысының чемпионы разрядым болса да, физкультураға үштік баға қойыпты).

	Сембі күні алғашқы арманым басталған өмірде махаббат бар болса, ол да осы талай тағдыр тоғысқан ұядан нəр алған:

	Жанымай жатқа қимас тектім едің,

	Күндерім сағынышпен өтті менің.

	Жүрсең де жер шарының қай шетінде,

	Бақытты болса екен деп көп тіледім, –

	деп ең соңғы рет Күлəнға (Төлейеваға) арнап жазған өлеңмен ол да аяқталған осы үлкен жолдың бойындағы қызыл шатырлы үймен үнсіз қоштастым.

	Тіпті жақсылық пен жамандықты бағалауым, достық пен қастықтың, жағымпаздық пен жалғандықтың аражігін де осы жетімдер үйінде еміс-еміс болса да ажыратқан шығармын деп ойлаймын. Өзім көкірегімді өрге айдап сырт көзге сыр білдірмегенім болмаса ішкі түйсігім алай-түлей.

	Нұрахмет, Стахан үшеуміз Жалаулыға бірге қайттық. Досым да, «жауым»да жанымда.

	Нұрахмет артық сөйлемейтін сұңғақ бойлы аққұба бозбала... Табиғаты таза. Адамның артынан ғайбат айтпайды. Тіпті ашуызасы кеудесіне сыймай артылып төгіліп тұрса да біз секілді ашуланбайтын, бетіне ойлана қарап алып бұрылып кетер еді. Адал.



	Қандай жағдайда да жолдасын сатпайтын, итернатқа келгелі Стахан үшеуміз бір уыс талқанды бөліп жедік.

	Адам жүрген жерде талассыз, тартыссыз тыныш уақыт болмаған ғой. Жатақханада бірінің нанын бірі тартып жейтін көкжалдар аз емес-ті. Сол бетқаратпас көкжалдың бірі мен. Қатардағы балалар түгілі жоғарғы сынапта оқитындар қарсыласуға батпайды. Тіпті тəрбиешілер кілең жетімдер жататы біздің бөлмеге келгенде аяғын тарта басатын. Енді ойласам, Кегендегі жетімдер жатақханасы – шайқасқан күреске толы кішігірім-империя екен.

	Оқудан шыққаным жайлы əлі лəм дегеніміз жоқ. Екеуі де

	«осыған обал болды-ау. Көңілін жұбаталық» демейтін секілді. Менің түсінуімде, Стахан қорғауға міндетті еді. Иə, міндетті еді. Амал не, кішкентай «секретарлығына» бола – бір ауылда, бір күнде тұған, мектеп есігін бірге ашқан достықты былай қой, көршісіне қол ұшын бере алмады. Егер сонда ол: «Қателігін кешірелік. Өмір алда, түзеледі, т.б» – деп қорғап, жылы лебіз білдірсе мəселе басқа бағытқа бұрылар еді. Ол заманда комсомолдың ықпалы күшті ғой. Олай ете алмады. Ол сол күшті пайдалана алмады. Енді ойласам, жақсы оқығаны болмаса, оның менен несі артық. Заманның қызыл жебесі емес пе?!. «Қасқыр да қас қылмайды жолдасына» (Халық мəтіні). Басқалар жамандаса да сенің жамандайтын жөнің жоқ еді. Бірінші қол жұмсаған мен емес, көпті көрген ұстаз. Соның сөзін сөйледің» – деп, ең құрығанда осындай оңашада доқ айтуым керек еді. Айта алмадым. «Алда да өмір бар ғой, қателіксіз тіршілік жоқ. Үлкен қызмет істегенде де сенің алдыңнан осындай сəттер кездесуі мүмкін. Сонда əділ бол!» – деп, есінде сақталардай етіп өкпемді де, өкінішімді де санасына жеткізе айтқанымда нағыз достық жасаған болар едім. Оған сонда өрем де парасатым да жетпеді. Айтатын сөзімді айта алмадым. Егер Стаханнан басқа біреу болғанда баяғыда-ақ сазайын тартқызып, жазасын берер едім, неге екенін оған батпадым.

	...Ол уақытта қазіргі Кеген кеңшары шаңы аспанға шыққан Сартаудан соққан жел балағыңнан кірсе жеңіңнен шығатын алақандай ғана ауыл. Қысқа көшенің аяғындағы шеткі үй Кегендегі жалғыз орыс, қазақша мақалдап, мəтелдеп сөйлегенде қазақты жаңылдыратын малдəрігері Шиписиннің үйі.

	Одан ары «Қатпа Төлектің кемеріне» дейін жайынның жонындай тақыр дөң.

	Сол дөңнің қырындағы қос өрімдей қара жолда үшеуміз үнсіз жүріп келеміз. «Қатпа Төлектің кемерінің» асты сортап қақ тұрған саздауыт жылға. Осы қабақтан қарағанда бөдененің жұмыртқасындай аз ауыл. Жалаулы анық көрінеді.

	Бұл мезгілде Қулықтың арғы бетіндегі қыстауда отырған қойлы ауыл жайлауға – Қарқараға көшетін. Алды жеткен-ау шудасы желпілдеген қара бураға мінген біреу өзен мен қабақтың ортасындағы қаптаған ақ қойды қайырып желіп жүр. Нұрахмет қадала қарап тұрып:

	– Мынау Жапан ғой, – деді Мүрсəлімов Жапан екі жыл бұрын отбасының жайымен Кегендегі оқуын тастап кеткен. Стахандардың туысы.

	– Сəл аяқ суыталық, – деді Нұрахмет. Оның үйі ауылдың басында, ал Стахан екеуміздің үйіміз ортада, іргелес көршіміз. Стахан иығындағы қалтасын жерге тастап, бір уыс жусанды жұлып алып рахаттана иіскеп тұрып:

	– Ертең-ақ Жалаулы үлкен ауыл болады! – деді. Сол сəтте үшеумізде əр алуан қиял кемесінде жүзген болармыз. Ал көк шыбықтай сары бала Стаханның аузына Құдай салған шығар айтқаны ақиқат болды. Осы құнарлы топыраққа тамырын терең сіңірген 1930 жылғы «точке» де бұл күнде ұлын ұясына, қызын қиясына қондырған үш жүзден астам отбасы қазақша айтқанда ішкені артында, ішетіні алдында, ақкүміс шатыры бар əсем үйде тұрады. Он жылдық мектеп жыл сайын балауса балғын түлектерді білім ұясынан ұшырады. 2001 жылы Қазақ Республикасының Құрметті құрылысшысы, Жалаулының түлегі Стахан Белқожаев бастаған шеберлер биік жотаға екі қабатты, жаңа заман талабын қанағаттандыратын спорт залы бар сəулетті жаңа мектеп салып берді. Осы мектептің қарлығаштарының бірі, алғашқы колхоздың іргесін қалаған Хасен ұстаның немересі марқұм Əлия Хасенованың бастамасымен сол мектептің жанынан 2008 жылы Қалыбек батыр мешітін тұрғызды.

	Алды өзен, ту сыртында қол созым жерде баурайы жасыл орманды тау, көк шалғын шөбі жайқалған бозторғайдың ұясындай Жалаулыға табиғат бар мейірімін сыйлаған. Қиыр шығысынан еміне соққан Ебінің желі Қайқы кезеңінен аса алмаса, қарсы алдындағы Кеген жотасын ақтүтек аязымен қаритын Сарытаудың бораны да жете алмайды. Егемендікті алғаннан кейінгі өтпелі дəуірдегі бүкіл қазақты қысқан нарық Жалаулының тұрғындарын қозғай алмады. Жұмыс таппай кей жерде бүкіл елді мекен қорақопсысын, үй-жайын тастап қалаға жосылғанда Жалаулыдан бір үй көшпеді.

	Ырысты, тынысты құт қонған, халық мақтан ететін, батырлардың батыры Қарасай батыр қолымен қадаған жалауды биікке көтерген, елдің экономикасы мен мəдениетін өркендету үшін еңбек еткен түп-тұқияны Жалаулының құнарлы топырағынан нəр алған ел ағалары: Бүйенбаев Абайбек, Байғозиов Илияс, Дулатбаев Бағашар, Зықаев Сансызбай, Садықов Орал, Қазақ мемелекетіне еңбегі сіңген құрылысшы, Алматы облысының Құрметті азаматы, Белқожаев Стахан, Қазақ Жоғарғы Кеңесінің депутаты, ғалым, Кеген ауданында бірінші хатшы болған қоғам қайраткері Данышпанов Бексырға, «Ұстаздардың ұстазы» деген құрметке ие болған Əділхан Зықаев, Талғар ауданының Құрметті азаматы Қожамбердиов Марат, Оңтүстік геологиялық экспидицияны көп жыл басқарып Бұғыты, Тұйық кен орнын ашқан геолг Қияс Беренбеков, ұзақ жыл Алматы онкологиялық институтында қызмет атқарған медицина ғылымдарының кандидаты, доцент, шебер хирург Лебаев Мұқасəли, генерал-майор Майке ев Бағдат, Қазақстанның халық артисі, Жезқазған қаласындағы Серке Қожамқұлов атындағы театрдың Бас режиссері Жанботаев Досжан, Республикаға еңбегі сіңген қайраткер, белгілі сазгер Үсенов Ермұраттай азаматтар туып, өскен алтын ұя Жалаулының əлі бергенінен берері көп. Осындай елді бізге, бізді елге танытқан азаматтары бар Жалаулы бақытты елді мекен. Бұл дəстүр жалғаса береді. Біз арманымызға жеттік. Оны жалғайтын ізбасарлар Құдай тілегімізді қабыл көрсе əлі көп.

	Жұпар самал бұйраланған көк белең,

	Далам менің еңбегіммен көктеген.

	Қызғалдақтың алаулаған оттары –

	Туған жерді жалғап жатыр көкпенен.

	Сүйем сені қасиетті мекенім,

	Мəңгі сені əнмен желпіп өтемін.

	Сенде ғана көтерілсем биікке –

	Сенде ғана арманыма жетемін.

	(Əні Əсет Бейсеуовтікі, өлеңі Д

	осан Жанботаныкі «Əсеттің 500

	əні». 179 бет, «Өнер» баспасы, 1998 ж.



	Бұл «Туған жер» деген өлеңді жазғаныма жарты ғасыр болыпты. Оған Əсет əн шығарды. 1975 жылы Əсеттің ұстазы, біздің аяулы ағатайымыз, сазгер Ибрагим Нүсіпбаевтың дирижерлық жасауымен, Алматы қалалық балалар хорының орындауымен Қазақ радиосының алтын қорына қабылданған. Содан бері эфирде шалқиды.

	Қайдан дəм-тұз бұйрарын, кімдермен қосарын бір Алла тағала біледі. Кегеннен Алматыға 12 мектеп-интернатқа Мұқатай екеуміз келгеннен кейін бір күннен соң қарғалылық Əсетпен таныстық. Кəдімгі қазақтың болашақ атақты сазгері, бүгінгі халқымыздың мақтаны Əсет Бейсеуов те осында оқуға келіп орналасқалы жүр екен (Мен Əсетпен өткен күндер жайлы «Сағындым Əсет, өзіңді» деген деректі повесть бітірдім. Қаражат тапсам баспаға ұсынамын. Оқырсыздар). Мұқатай мен Əсетті жетінші сынапқа қабылдады. Сегізінші сынапта балалар толық екен, маған орын болмады.

	(Əсетпен сонда басталған достығымызға кейін Стахан қосылды, небір қызық та, қуанышты күндерді бастан өткіздік. Сол бір күні бір ғасырлық достығымыз Əсет жарық дүниемен қоштасқанша жалғасты. Егер о дүниеде де кездесетін болсақ, қалайда табасармыз).



	ІІ



	... Өмір біреу болғанымен, бүкіл тіршілікке ортақ Күн күндей шығып, Ай айдай тұғанымен жол бөлек, өріс бөлек екен. «Бірге тумақ болғанмен, бірге жүрмек жоқ» деп халық тауып айтқан. Стахан екеуміз Жалаулымыздан бірге аттанып, бірге қайтатын едік, енді Жалаулымыздан бөлек-бөлек аттанып, бөлек-бөлек қайта оралатын болдық. Тірі жаратқанды Құдай құры жаратпайтыны да рас. Тек талпына біл. Əсеттің жерлесі Талғар ауылшаруашылық техникумында бірі математик, екіншісі физик Мұсабаевтар ұстаз болып қызмет істейді екен. Аттарын ұмытыппын. Зердемде өңдері емісеміс қалыпты, бірі дөңгелек бет, ақсары, орта бойлы жылы шырайлы да, екіншісі биік жалпақ жауырынды, сұсты қараторы жігіт еді. Ол кезде жетінші сынаптан кейін техникумға қабыдайтын заң бар екен. Əсет пен Мұқатай ақылдасып, барлық газетке шыққан өлеңдерімді бір дəптердің бетіне жапсырып (ол дəптер де бар), мені ақын деп үкілеп сол азаматтарға ертіп барды. Жетіншіні бітіргенге берген куəлік те оңып тұрған жоқ. Жоғарыда жазғанмын кілең үштік. Екеуі бар документіме қарап шығып, алып қалды да:

	«Ертең сағат он бірге келіңдер» деп қайырды. Айтқан уақытта жеттік. «Жүр!» – деп мені ғана ертті де есігіне Шерниязданов деген жазу бар директордың кеңсесіне келді. Секретарь қыз «Іште кісілер бар» – деп тостырды. Босады. Сұсты қара кабинетке кірді. Сəлден кейін мені шақырды. Директор орта бойлы толқынды қара шашы бар дөңгелек жүзді шымыр денелі азамат екен (мен екінші курсқа көшкенде Еңбекшіқазақтың аудандық партия комитетіне бірінші секретарь болып кетті). Шерниязданов та қағазыма шұқшия қарап алып: «Кеген мектеп-интернатынан неге кеттің?» – деді. Шындықты айттым. Кеудесін тіктеп, бетіме ойлана қарап сəл отырды да Мұсабаевқа бұрылып: «Сіз қалай ойлайсыз?» – деді. Ол: «Кейде тəрбие жетіспей жатады ғой» – деп маған көз салды. Сол сəтте Шерниязданов: «Біздің Талғарда өзің секілді бұзақылар жетерлік. Ертең соларға қосылып, бізді ұялтып жүрмейсің бе? – деді де, жарық көрген өлеңдерімді оқыған болар ұзақ тіл қатпады. Терге булығып уəж қайыра алмадым. Сəлден кейін. – Сен сенімді ақта. Экзамен тапсыр» – деп ісқағазымды Мұсабаевқа қайырды.

	Енді ойласам, осындай жақсы адамдардың шарапатын көп көріппін. Қазір де əрдайым еске алып, кеш болса да рұхтарына рақмет айтамын. Бақыт бұлағымның көзін ашыпты. Үздік оқушы болмағанымнан да хабардарсыздар, сол азаматтардың көмегімен техникумға қабылдандым.

	Жаңа достар таптым. Жаңа өмір жолына түсірді. Алайда туған жер, өскен ауыл, əкемнің көзін көрген замандастары, тай-құлындай тебісіп, балалықтың қызығын бірге көргендер сан рет түнде түсіме кіріп, күндіз ойыма оралды. Өмірдегі ең қымбатты сағыныш деген қасиетті сезімді алыс жүргенде бастан өткізеді екенсің. Ауылда ешқашан да, ешқашан да оларды сағынған емеспін. Шынымды айтсам, сағыныш деген сезімнен хабарсыз едім.

	Алғаш рет тоқал үйімді, анамды, бауырларымды, əкемнің достары – көрші шалғы мұрт, қаршығадай қадалатын Белқожаны, бар деп балпылдамайтын, жоқ деп ауыз ашпай жымиып отыратын Зылиханы, томпайып жанымда жүретін Стаханды, оның шілдің балапанындай ақсары қарындастарын, жанында жүргендердің бір де біріне жамандық ойламайтын Нұрахметті көргім келгендегі көкірегіме толған аңсауды сол кезде ешкімге айтпайтын едім, енді айтсам ерсі дей көрме, оқырмандарым. Сондай сəтте жазған «Туған үй» деген өлеңімді Талғар ауданының газетіне берген едім, жарық көрді. Назарларыңызға ұсынайын.

	Ұшырған балапанын ұядайсың,

	Ұзасам қол жетпейтін қиядайсың.

	Болсаң да ұлды, қызды үлкен ауыл –

	Сен менің құшағыма сиярдайсың.

	Кен елім,

	Сағынып сені іздеп келемін.

	Өмірде ыстық екен, қымбат екен,

	Туған үй дегенің.

	Сен мені мəңгі жанар отқа сана,

	Жігіттен талаптанған бақ қаша ма?

	Əлемнен сенен артық жер таппадым,

	Айналдым алтын ордам, ақбосаға

	Сен менің сағынышым самалдаған,

	Сағынып жыр арнайды балаң саған.

	Білемін, білем достар іздейтінін,

	Жолыма келер-ау деп қарайды анам.

	Ертең-ақ оралады балаң саған!

	Бұл өлең əлдеқашан жазылса да, алғашқы ауылға, туған үйге деген сағынышымды толық жеткізе алмаса да жаныма жақын. Дəл осындай сағыныштың теңізін Стаханның да жүзгенін білемін. Үйіндегі бүкіл əпке, қарындасы алдында бəйек болып жүретін Стаханның кейде жетімдер үйінің көкжалының алдында пен де болып үнсіз ойға шомып отыратыны бар-ды. Сонда: «Үйіңді, əкеңнің ыстық алақанын көксейсің-ау, сағынасың-ау» деген пенделік қыжылмен қарайтынмын. Уақыт жылдам. Оны жас кезде байқамаптық. Кейде қиыспайтын қымбаттыларыңды көргің келіп сағынып, кейде тіршілік дүрмегінде ұмытып, үш жылымыз жазғы жаңбырдай себелеп өте шығыпты.

	Көрші дос сені сағындым сонда

	Сағыныш басар қуат жоқ қолда.

	Талғардан кейде келуші ем жаяу –

	Қаражат таппай жүретін жолға.

	Өмірдің сол бір өксігі мұздай,

	Жарасы жанды ауыртады сыздай.

	«Кеш болды» деп қондырды бірде

	ауылдан кеткен ақшашты ана –

	Бауырмал жанды көрмедім қыздай

	Отырмын досым сол шақты ойлап,

	Өтеді күндер түлкідей ойнап.

	Елеусіз бүгін болғанмен көрген жақсылық –

	Арқасында соның жүрміз ғой тойлап.

	Талғардағы техникумда оқуға мүмкіндігім болмады. Екінші курсті əрең бітіргем. Онда мемелекет студентке он екі сом степендия беретін. Мен секілді орташа оқығандарға стипендия да, жатақхана да тимейтін. Артымнан көмектесер жанашыр туыс бар болғанымен, өз қолдары өз аузына əрең жететін еді. Сандалып Алматы мен Талғардың ортасын таптай бастадым. Алматыға Əсет пен Мұқатайға мұңымды шағу үшін барам. Талғарда үй жалдаған жолдас студенттер көп. Қайда жатамын демеймін. Барған үй менікі. Алматыда баратын жерім дəрігерік институтта оқитын, жаңадан үйленіп Қарқара жылқы зауытының базындағы екі бөлмелі тар (времянкі де) құжырда тұратын туысым Мұқасəли Лебаевтың баспанасы. Сол жылдары Үндінің «Бродяга» киносының бағы жанып Алматыда аспадап тұрған. Мұқасəли бауырым музыка дегенде жанып кететін еді ғой. «Бродяганың» əнін Радж Капурдан артық айтатындай сезінетін едім. Базға жақын жердегі «Ударник» кинотеатрында сол кино жүріп жатқан. Оған кіруге менің ақшам жоқ. Мұқасəли құдай қосқан қосағы Күлəй жеңгем үшеумізге билет əкеліпті. Сол сəттегі қуанышымды қазір айтып жеткізе алмаспын. Көріп қайттық. Ертесіне тағы барғым келді. Кино менің ауыр өміріме ұқсастай. Ол күресіп жүр. Ал мен қаңғырудамын. Бұдан шығу үшін жол табуым керек. Қалай? Тағы бір көргім келді. Ақша жоқ. Қиналып Мұқаңнан сұрадым. Қарыз деуге аузым бармады. Ол қарызды қайыра алмаймын ғой. Жайраңдай күліп артығымен сұрағанымды қолыма ұстатты. Тағы да «Ударникке» бардым. Бұл жолы екі сериясын тұтас көріп мұңайып шықтым.

	«Машина басса басып кетсін» деп шыбын жанды өзімше тəрік етіп жол ортасында келе жатыр едім, соңымнан бір машина сигнал берді. Қараған жоқпын. Желкелеп болмаған соң, амалсыздан жиек жолға шықтым. Бірақ əлгі машина соңымнан қалмайды (ол кезде бүгінгідей көшеге толған машина жоқ), бұрылып артыма қарадам. Жай қараған жоқпын егер біреу шыға қалса сазайын берердей іш қалтамдағы «қаруымның» сабынан ұстай ашуға булыға қарадым. Сұр «Бобик» дəл желкемде тұр. Қорықтым. Алайда сыр берген жоқпын. Есік ашылды. Ғажап ұстазым Тұрсын Махметов шығып келеді. 1953 жылы өкімет 30 мың интеллигентті ауыл шаруашылығына жіберген. Солардың бірі Махметов екен. Ұзынбұлақ қой совхозына директор болды деп естігенмін. Мен сəлемдесіп үлгермедім. Ей, батыр, қал қалай?» – деді. Айтатын не хал бар, міңгірлеп төмен қарадым. Ол машинасының артқы есігін ашты да: «Отыр!» – деді. Мысы басты, айтқанын орындадым. Қазіргі развилке дейтін айналмаға келіп тоқтады. Машинадан түскен соң: «Тамақтаналық. Ол сағатына қарап тұрып, – Сені іздеп Талғарға бардық. Оқудан шығарып жіберіпті. Таппадық. Хамзин деген жолдасың Алматыдағы Қарқара совхозының базына баруы мүмкін деген соң соған соқтық. Жеңгең осы кинотеатрге кеткеніңді айтты, таптық. Енді сен ауылыңа керексің. Жүр!» – деп тамақ исі тəбетімді қоздырған асханаға ертіп кірді. Қазір болса «неге іздедіңіз, неге керекпін?» деп сұраған болар едім ғой, лəм дегемін жоқ. Үнсіз тоя тамақ іштім. Үнсіз машинаға қайта келіп жайғастық. Ол уақытта бастықтың машинасы «Бобикке» отыру ерекше мəртебе еді-ау. Жүйкелеп жүргенде тоя тамақтанып, жылы жерге жайғасып кең жолда жүйтки заулау мен үшін қол жетпейтін арман еді ғой. Бəрі қас қаққандай сəтте орындалып, маужырап ұйықтап қалыппын.

	– Ей, тұр! – Қатқыл дауыстан ояндым.Қайда жатқанымды есіме түсіргенше, рөлде отырған жігіт (Сұлтан): – Ұзынбұлаққа келдік. Ағай үйіне түсті. Сен біздікіне қонғын, – деді.

	– Мен Қасейін ағаның үйіне барамын.

	– Ол кісі кімің еді?

	– Туысқаным.

	– Онда ертеңгі тоғызда директорға кел! – Жүргізуші Ұзынбұлақ кеңшарының күншығыс қапталындағы шеткі үйге əкеліп түсірді де кетті.

	«Адамның басы Алланың добы» депті бір «білгір». Айтқаны дəл келетіні рас. Алматы қаласындағы Мұқасəлидің үйінен киноға барамын деп кетіп, желге мінгендей Ұзынбұлақтан бір-ақ шықтым. Мені кім іздеді дейсің, бұрын да ұшарымды жел, қонарымды сай білген жұмыр басты пенде емес пе едім. Ағатайым мен жеңгем таң-тамаша болып қарсы алды. Жеңгем: «Директор сені қайдан біледі?» – десе, ағатайым: «Бұнда неге керек бола қалыпсың?» – дейді. Бұл сұрақтарға жауап берсем, Ұзынбұлаққа келер ме едім. Үндемедім.

	Ерте тұрып совхоз кеңсесіне тура тарттым, шофер солай «бұйырды» ғой, түнде.

	Аспан тұп-тұнық. Қарсы алдымдағы түйенің өркешіндей Қулық таудың арғы қапталы туған жерім Жалаулы. Үйден емес, бейне баурайы жасыл орман сол таудың құшағынан шыққандаймын. Саусақтың саласындай бел-белестің алақанындағы елді мекенді ертеңгі таза ауаның аймалағаны сонша, өзімді кереметтей жеңіл сезіндім. Жалаулы шоқысынан жаңа асқан күн шапағы нұрын төкті.

	Пышақтың қырындай белеске көтерілгенімде алдымнан айналасына жал-жал қарағай үйілген тақтай тілетін үлкен арасы сырылдаған пилорама көрінді. Тау жақтағы қапталда бір шоғыр атты адамдар тұр.

	Жарау буырлы атқа мінген біреуге ұзын сары жігіт ағасы əлденені алқын-жұлқын болып түсіндіріп жатыр. Жанынан өте бере аттыға көз тастасам, өзімнің қайда жүрсем де еске алатын бала досым Стахан.

	– Əй, – деді ол, таңдана. – Қайдан жүрсің, ей?

	– Алматыдан. Түнде келдім.

	– Енді қайда кетіп барасың? – Ол менің уəжімді күтпеді. Алдындағы сұңғақ бойлы, кең иықты, мұрны қолағаштай, шарасы үлкен көк көздері тасқа жанығандай жалт-жұлт еткен қызылшырайлы «ақылшы» ағасына бұрылып. – Қағазбек аға, бұл менің досым, – деп, таныстырды. Бар жайымды естіген ағасы:

	– Е, е-е, қаланың мəдениетті жалаңаяқ студенті десеңші, – деп, қолындағы шылымын ерніне апара бере төбемнен қарады.

	– Енді қайда барасың ? – деді Стахан.

	– Директорға.

	– Неге?

	– Қайдам, келгін, – деді.

	– Мен таудан қарағай тасимын. Қағазбек аға прораб. Кешке қайда боласың?

	– Қасейін ағаның үйінде.

	– Онда жолығамыз. Мен жұмысқа кеттім, – деп өзін күтіп тұрған жігіттерге қарай бет алды.



	Кейін білдім, бұлар «Құрылысшы комсомол-жастар бригадасы» екен. Он жылдықты бітіргендер ол кезде комсомолдық жолдамамен туған ауылында екі жыл еңбек етуге қалатын. Əр кезде жаңалықтың алдында жүретін белсенді Стахан досым оқуды жақсы бітіргеніне қарамай ауылда қалды деп естігенмін. Жатақханада алдымда қипалақтап тұратын қылтанақтай сары бала емес, жігіт. Өсіпті. Атжақты сары баланың қыр мұрнының астындағы мұрты жаңа-жаңа тебіндепті, өңі тотығып қызыл шырайланыпты. Қайта қосылдық.

	Тегі, əке тəлімі, əке тəрбиесі дейміз ғой. Сол қасиет күндегі айтылатын «ақыл, үгітпен емес» əкенің мінезімен, қимылқозғалысымен, айналасындағы адамдармен жасаған қарымқатынасы арқылы баланың қанына сіңіп, жүрегіне қонақтайтын болар. Қас қаққандай сəтте байқағаным, əкесі Белқожаны есіме түсірді. Ол кісі ойланбай жұмыс істемейтін. Жəне біреудің əңгімесін ести сала кимелеп өз пікірін білдірмейтін. Сондай-ақ нені қолға алса да үндемей жүріп бітіретін. Тегінде қазақтың жауы мақтан ғой. Жақсылықты, игілікті істі ойлауда бізден тапқыр, бізден алғыр халық жоқ, бірақ сол жақсылық ойлаған сəтте жалпақ елге қолма-қол жарияланып, іске аспай, арман күйінде қалады емес пе? Мен білетін Белқожаның олардан бір ерекшелігі, дабыра дабылсыз үнсіз мақтанатыны. «Басқалардан артықпын, мен бітірдім» демейтіні. Шешенсіп, ақылдымсып жанындағылардың алдын кескестеп, пəлсапа да айтпайтын. Реті келгенде есесін де жібермейтін.

	Мен сол сəтте Стаханның табиғатынан əкесі Белқожаға тəн қасиеттердің ұшқынын көргендей болдым. Белқожа өзі ғұмыр сүрген дəуір талабына қарай қай жағынан болса да, үй-жайымен де, тұрмыс-тіршілігімен де, тіпті, дүние мүлкімен де, мал жанымен де Жалаулыдағы елге үлгі, өнеге болған отбасының бірі еді.

	Іргелес үйде тұрғандар қазан-ошақтың салдырын, шыныаяқтың сылдырына дейін еститінін жақсы білесіздер. Ұнат, ұнатпа бар қозғалыс көз алдыңнан өтеді (1964 жылға дейін көрші тұрдық. Сол жылы інім Нұрмұқан Зоовет институтын бітіріп, бəрімізге ортақ қара шаңарақ Нарынқол ауданының Текесіне көшті).

	Белқожа мен Зылиханың балаларына үгіт-насихат, ақыл айтып шыж-быж болған сəтін естіген де, кемшілігін түртпектеп қазымырланған шағын көрген де емеспіз. Əкеміз жоқ болғандықтан ба, өз балаларына қарағанда олар біздің жай-күйімізге, қабағымызға қарап, көп көңіл бөлетін. Ауылүй арасындағы талас, тартыс кезінде арашаға түсетін Əкемнің замандасы, өміріміздегі

	ең құрметті адамымыз Белқожа ешқашанда-ешқашанда «мен жақсылық жасадым» демейтін.

	Бүкіл еліне сыйлы Белқожаның да бір кінəсі бар еді. Ол бастықтардың алдындағы дəрменсіздігі. Солардың сөзінің тігісін жатқызып, жібін иіретін. Қалайда «жақсы кісі» болуға тырысатын. Есейе келе білгенім бұл оның тегінде, қанында бар табиғи кемшілігі емес, ғасырлар бойы желкелеген тұқымың құрғыр құлдық сана «жақсы кісі» болуға мəжбүрлепті. Сол дерт əке көрген балаға да, соларға қарап қалыптасқан, бізге де жұқты. Халық: «Сынықтан басқаның бəрі жұғадыны» бекер айтпаған екен.

	Досымның мен білетін кемшілігінің бірі осы. Əй, енді бұл «дерттен» таяу уақытта емделе алмаспыз, ем де табыла қоймас. Айтып, айтпай не керек, ХХ ғасырда туған «кемелденген социализмнің» құлы, бір дəуірдің ең соңғы ұлағатты ұрпағы 1968 жылы фаниден бақиға айтып бітпес, қайтып келмес сапарға аттанды. Арулап аққа орап Жалаулыдағы жер бесігіне бөледік...

	Ауылды өркендетуге келген отыз мың интеллигенттің бірі, кешегі ұстазым Тұрсын Махметов қандай оймен екенін қайдам, бір жеті жанына ертіп жүріп Шыбышы, Жылысай, Ақсай, Жалаулы (бұлардың бəрі бұрын жеке-жеке колхоз екен) бөлімшелеріне барып мəдениет үйлерін, кітапханаларды көрсетіп, онда қызмет атқаратын барлық зоотехник, малдəрігері, агрономдармен таныстырып шықты. Соған-ақ мəзбін. Жер жайын, қандай жақсы адамдар болғанын сұрайды. Ел тарихын, жер тарихын тəуір білгенсіп, бір тəуір бөстім. Тегі, мақтануға келгенде қазақтан ешкім артпас, солардың бірі емеспін бе, білгенімді бүкпедім. Неге керек, ағай арасында шаруашылық жайын əңгімелейді. Бір совхозда екі жүз сексен комсомол еңбек етеді екен. Еңбек ететіндердің көбі жастар екенін айтып мақтанып, бұл үлкен күш деп мақтап: «Енді сен өлең жаз», – деп желпілдетіп еді, кеудем кəдімгідей көтеріліп қалды. Əне-міне дегенше көктем де келді. Тұрсын совхоздың қабырға газетін шығаруға жұмсайды. Кітапханашы Сара Халықова деген жайдары жақсы апай (бұл кісі 1937 жылы «Халық жауы» деп атылып кеткен,облыстық оқу ісін басқарған Ыдырыс Көшкіновтың туған қарындасы) Илияс Жансүгіровтың «Жетісу суреттерін» алғаш рет тыңдаған, Ораз Жандосовтың қолына су құйған, Мұхтар Əуезовті тік тұрып сыйлаған. Ауылдағы өнерпаздарды жинап концерт даярлайды. Айдарынан онсыз да жел есіп жүрген басым қалай шыдасын. Қысқасы, бірте-бірте ел тіршілігіне араласып кеттім. Аяқастында директор əр бөлімшеге арнайы машина жіберіп комсомолдарды орталыққа алдырып, бастауыш ұйымның жиналысын өзі басқарып мені ұйымның бірінші секретары етіп сайлады. Ойыма кіріп-шықпаған жаңалық. Мектепте қабырға газетін көркемдеп шығаруға көмектеспесем белсенділік жасап көрмеппін. Қайта жиналыс аралатып тəртібім қаралатын бұзақы комсомолдың бірі едім. Ол кезде комсомолға өтетін оқушыдан мемелекет басшыларының өмірбаянын түгел сұрайтын. Сондай жиналыста жанымда отыратын Қабай деген Ленин ордені бар колхоз төрағасының қарындасына «Қазақ ССР-ы, Алматы облысы, Кеген ауданы, Кеген мектеп интернатының тамақ өнеркəсіп министрі кім?» – деп сұра деп жазып беріп едім, ол: «Менің сұрағым бар» деп жұлқына тұрып қол көтерді. Жиналысты басқарып отырған секретарь Стахан рұхсат етті. Бар даусымен жаңалық тапқандай саңғырлап оқыды да шықты. Жиналысқа қатысып Стаханның жанында отырған тарихтан сабақ беретін мұғаліміміз Жақан Оспанов қарғып тұрып: «Сен неге жиналысты келеке жасайсың?» – деп қадалып еді, бастықтың қарындасы сасқалақтап: «Ағай, ағай, мына Алпысбаев сұра деген соң сұрадым» деп ұстап беріп ең соңғы рет сөгіс алып кеткенмін. Өмір ағысына не дерсің, аяқ астында бастауыш комсомол ұйымына еңбекақылы секретарь болдым да шықтым. Стахан бастаған «Құрылысшылардың комсомол-жастар бригадасы» даярлаған қарағайдан сəулетті сəнді мəдениет үйін тұрғызды. Байланыс үйін. Ел тарихын жинайтын музей ашты. Аудан бойынша алғашқы «Халық театры» деген атаққа ие болдық. Осылай қайнаған өмірмен араластым да кеттім. Шаруашылық ИЖ-56 деген мотоцикл алып берді. Ұзынбұлақ асыл тұқымды қой совхозы аудандағы жаңашыл, мəдениеті өрлеген озық шаруашылықтың бірі. Төрт фермада да көркемөнерпаздар үйірмесі жұмыс істеді. Жылысайдан «Комсомол жастардың шопандар бригадасы» құрылды. Бұл бригадаға он жылдықты жаңа бітірген Мэлс Смағұлов жетекшілік жасады. (Сол озат шопан кейін совхоздағы 70 мың қойдың жартысын өсіретін Ақсай фермасын, 1936 жылы құрылған 336совхозға директор болды).

	Бəрін аралап, олардың жоспарланған істі қандай дəрежеде тындырғанын күнде директор Тұрсынға баяндап тұруым керек. Ол кісі қандайда бір жаңалық ашуға ұмтылатын. Бірде комсомолдың қоян өсіретін фермасын ашуды ұсынды. Ары ойлай, бері ойлай келе тауға жақын, шөп-жемі мол, малшыларға арналған төрт-бес үйі, базы бар, электр жүйесі тартылған Жалаулыдағы «Тоғызбұлақ» деген бөлімшеден ашалық деп келістік. Іске қызу кірісіп кеттік. Алматыға барып жүз көк қоянды əкеліп «əлпештеп» бағуға кірістік. Жылы қора, науаға су құйылады, жем салынады. Не көп, шөп көп. Бақташылары Қапен деген жігіт ағасы, оның жас келіншегі, комсомолка Нұрила Белқожаева, Клара Халықова, Тұрсын Махметов, Алматыдан көшіріп əкелген Петрова деген орыс əйел бар.

	«Қора-қора қоян өсіріп жатырмыз» деп жиналыс сайын мақтанып жүргеміз. Оу үш ай өткенде ағатайым шақырып алып: «Ал даярлан, газетінен қояндарды қалай өсіріп жатқанымызды насихаттап жазуға «Лениншіл жас» газетінен тілшілер келе жатыр» – деді. Мотоциклге міне сала Жалаулыға тарттым. Барсам комсомолдарым жүр. Қорада бір қоян жоқ. Іргені жағалата тескен қалың ін.

	– Қоян қайда? – деймін.

	– Тауда. Жайылып жүр, – дейді олар.

	– Ей, естерің дұрыс па? Тілшілерге қалай көрсетеміз.

	– Көргісі келсе, жота-жотадан іздесін.

	– Сендер қалай бағып жүрсіңдер.

	– Өздерің қалай əкелдіңдер, солай бағамыз. Міне, жылы қора. Су, жем береміз. Жапырып жейді. Содан кейін жайылып кетеді, – дейді бəрі.

	Ойлап қарасаң, жұмыстарына риза. Бірақ қолға ұстайтын бір қояны жоқ. Қазақ қоянды мылтықпен атса атқан шығар, қақпанмен ұстаса ұстаған шығар, қолда қоян бақпаған екен. Қоян өсіретін комсомолдарға не кінə қоярсың. Не айтарымды білмедім. Мотоциклге міндім де, Жалаулыға тарттым. Есіктің алдына тоқтағаным сол еді, атқорасынан шыққан Белқожа əдеттегідей ақырын жүріп жаныма келді. Сəлем бердім. Мүштегін ерніне апара бере, қаршыға жанарымен қиғай қарап:

	– Немене, көңілсізсің ғой, – деді. Рас, ертең елге, Тұрсынға, газет тілшілеріне не айтарымды, не істерімді, кімді кінəларымды білмей дала-дала болып Белқожамен ақылдасайын деп шешкемін. Құдай айдап өзі келіп тұр. Барлық жайды баяндап шықтым.



	* * *

	Өткен өмірге əділ бағасын берсек жердің де, елдің де жаманы жоқ екен. Жақсы елбасшысы, қолбасшысы болса, елің ынтымақты, жерің ырысты, тынысты жұмаққа айналатынын Ұзынбұлақтан көрдім. Тұрсын Махметов шынында да көркейтті, ел сенімін ақтады, халықтың көңілін тапты. Мен секілді жолы болмай жүрген жетімдерді жетелеп өмірдің алдыңғы сабына қатарына шығарса, Стахан секілді əкесі барларды əлпештеп іске қосып кірісіп еді, алақандай ауыл дүркіреп дамып берді. «Жастар туған жерін жасыл баққа айналдырады» деп, көше-көшеге көктерек пен қараағаш, қайың, тал отырғызып, əр үйдің ауласына алма, өрік, алмұрт, шие егіп еді, екі-үш жылдың ішінде жайнады да кетті. Бір ғажабы, Ақсай, Ұзынбұлақ, Жылысайға барлық жеміс-жидек өседі. Тек су керек. (2010 жылы су шығаруға облыс 70 миллион теңге бөлген екен. Кімнің құлқынына кеткені белгісіз, су əлі жоқ). Ұзынбұлақ елді мекеніндегі көше бойындағы шыбықтан шынарға айналған жасыл ағашты, мəдениет үйінің айналасындағы гүлбақты сол ауылдың өз түлектері, Көшкінов Бəзіл, Əбдіғулов Иса, Əлімқожаев Қалибек, Белқожаев Стахан, Жолаев Сырланқұл, Солтанғазиев Болат, Данышпанов Бектұрсын, Əппақов Несіпбек, Дайрабаев Əубəкір, Данияров Рахым, Атабаев Бапан, Сəрпеков Мұхамер, Өмірзақов Нұрахмет секілді т. б. елін, жерін сүйетін кешегі жастар, бүгінгі елдің сыйлы азаматтары демалыс күндері маңдайының терін төгіп жүріп егіп еді, егемендікті иеленіп тарихта тұңғыш рет, Қазақ мемлекеті орнағанда өз кеңірдегін ғана ойлаған қулар жаудай шауып, сол көше бойындағы қайың, терек, қараағаш, талды, мəдениет үйінің айналасындағы гүл алаңды қуратып, қиып отқа жағып құртты да тынды. Қазір кешегі өркендеген елді мекен таздың басындай тап-тақыр, бар да, жоқ.

	Тегі əділдікті айтсақ, Тұрсын Махметовтен кейін біздің Ұзынбұлақ асыл тұқымды қой совхозына талай директор келді, иə келді, қойды көбейтсе көбейткен болар (бұл күнде жетпіс мың қой да жоқ), бірақ бір шыбық екпей кетті. Ауылға жақсылық жасаған жоқ. Оларды жазалау керек еді. «Бесжылдықтардың жоспарын орындады» деген өтірік көрсеткіштердің көлеңкесін паналап аман кетті. Өмір ағысына бір сəт көңіл бөліп ой жүгіртсек, жақсылық жасаса да, жамандық жасаса да қалайда алдыңнан бір шығады. Енді соны күтеміз де.

	Стахан екеуміз жақсы адамдардың шарапатын көрдік. Солардан алған тəліміміз мəнді де мағаналы еңбекпен жалғасын тапты. Туған жерінде жоғарғыдай жақсы істердің жалауын көтерген бала досым Стахан 1954 жылы əскерлік міндетін атқаруға аттанды. Мен ауылда қалдым...





	АҚҚУ АЙДЫНДА ЖҮЗЕДІ

	(Эссе)



	(Телережиссер Шолпан Баймолдина жайлы бір тамшы тұнба сыр)



	* * *

	Алматы қаласы жаздың шуағымен балқып жатыр. Жасыл жапырақ, гүл-бəйшешек жамылған əсем қаланы осы бір мамыражай кезінде көрген де арманда, көрмеген де арманда....

	Өткен күні ғана Шелек ауданында, Асы жайлауында болған іссапардан келгенбіз. Енді ауылдан ішкен сары қымызды аңсаймыз-ау.

	Ол кезде теледидардан іссапарға бір-екі адам бармайтын. Үлкен бір қауым жолға шығатын. Жəне жеті атамыздың ауылына баратындай ток беретін «Шабанкамызды» тиеп аламыз. Кей жерде электр жүйесі болмай бейнетаспаға түсіру қиындап қалуы мүмкін. Бұл сонда керек. Оператор Скароходов, шырақшы Никалай (жарық түсіргіш), режиссер Шолпан Баймолдина, ассистент Роза, Газ-59ды айдайтын бəрімізді «арқасына отырғызатын» Жанат (фамиласын ұмытыппын Жамбыл ауданының жігіті еді, өзімді «ағалап» қарыс жер жаяу жүргізбейтін), редактор мен. Іссапар деп айтқанға оңай болғанымен, миханаты көп, бір кем дүние қайда жоқ. Сен іздемесең де, сені ол іздеп табады. Қиын. Елді қайдам, өз басыма бəрі қиын.

	Қайран дархан қазақ ауылы қадіріңе не жетсін. Қонақ келсе, қойы егіз қоздағандай қуанатынын айтсаңшы.

	«Ой, журналистер келді. Киноға түсіреді. Жеріміздің көркін, еліміздің қолы жеткен жақсылығын, өнерпаздарымызды жалпақ елге танытады, жариялайды» деп қуана құшақ жайып қабылдап, сандығының түбіндегі баласына бермей сақтаған тəттісі мен дəмдісін алдыңа қоятын кең пейілің-ай. Біз, «Құрдастар» редакциясының Шолпан бастаған шығармашылық тобы сол сый-сияпатты көріп қайтқанбыз. Ірімшік, май, құртын алғанбыз. Дəл бір туғантуысқа барғандай елдің пейіліне риза болып қайтқанбыз.

	Бейнетаспаға көп дүние жаздық. Сырттан қарағандарға жазу оңай секілді. Ал енді соны эфирге шығарудағы режиссердың еңбегін, азабын сіздерге айтып жеткізе алар ма екенмін...

	Кешіріңіздер, бүгінгі техникамыз дамыған, университетте арнайы білім алып студент кезінен теле, радио хабар жасаудың не ғажайып əдісін, тəсілін игерген радио, тележурналистердің жұмысын 1965 жылдардағы журналистердің мамандықты игерудегі құрал-жабдығымен салыстырғанда өз басым жеңіл деп ойлаймын. Ал сол қиын жағдайда бейнетаспаға түсіріп, жазған дүниені миллиондаған телекөрермендердің назарына көңілден шығардай сөз бен істі қисынын келтіріп қиюластыру қиынның қиыны. Бұл режиссердің міндеті. Шолпан жауап береді.

	Сол кезде өз басымызды арашалау үшін (пенделік қой) «режиссер жауап береді» деуін дейміз-ау, бірақ бір сағаттық хабардың жүгі редактордың мойнында тұратын.

	Егер шынымды айтсам, соншама сыйласатын, кеше ғана іссапарда басқа түскен қиындықты тең көтеріскен, жолдастыққа адал, ақжарқын, ұзақ та, қысқа жолдарда шөлдегенде қасық қара суды бөліскен бауырмал Шолпанды хабарды даярлау кезіндегі секунттық көрініс үшін шайқастағы шыж-быждан кейін, қаншама аққұбаның əдемісі, жайдары жайсаң болса да көргім келмейтін. Ол «Өтер де кетер. Судан өтсем болды» деп көз алдай салмайтын. Атқарған жұмысына, жолдастар алдында қабылдаған міндетіне ерекше жауапкершілікпен қарайтын.

	Бейнетаспаны қиюластыруды ойдағыдай келісіп бітіргенімізбен, соны экранда жетелейтін журналист редактор ғой. Көрініс пен жазғаның еркін үйлеспесе бар еңбегің желге ұшқаны. Тындырып келген жұмысың сөз етуге жарамай қалғаны қандай жаман. Дардай етіп қуана күтіп, сыйлап аттандырған ауыл адамдарының үмітінің ақталмауы одан да жаман.

	Журналист сол көпшілікке көрсетіп өтырған өмірдің жан дүниесі. Жүрегі. Қаны. Енді ойласам оның жаны кеңістікті, еркіндікті аңсаған екен. Сол кеңістіктің айдынында жүзіп, қызығын көретін шақта өмірден өткенін көрмейсің бе?! Сол арманның айдынында балалары жүзсін...

	Жас режиссер Шолпан бізден соны талап ететін. Жазушы сол дəрежеге жеткенде ғана көрермендердің санасына сен ұсынған жақсылықтың сəулесі түсіп: «Осындай тəлім алатын текті ел бар екен, адамдар бар екен. Қазақтың жері қандай кең. Жап-жасыл бел-белесі, асқақтаған тауы неткен əсем» деп риясыз көңілмен қабылдағанда ғана журналист парызы өтелетінін сол қас қаққандай сəтте жалт етіп өте шығатын көрініс арқылы Отанды сүю сезімі мысқылдап-мысқылдап жүргімізге сіңетінін естен шығармауымыз керек екен. Ал жағымсыз, бұзақы, арам ойлы пенделердің іс-қарекетін (ондайлар арамызда көп емес шығар, бірақ бар) жүрекке жеткізе əңгімелесең жиреніп: «Құдай сақтасын, бұндай жүзіқарадан аулық жүрген дұрыс. Балаңның баласының басына бермесін» деп түңілсе, естіген, көрген адамды ойландырса одан артық табыстың қажеті де жоқ секілді.

	Тегінде, режиссер əр хабардың жақсылығын жақсылықтай, жамандықты жамандықтай қабылдайтын деңгейге жетізу үшін барын аямайды. Соның бірі Шолпан еді.

	Ол қазақ телестудиясындағы ең жас режиссер. Бұл мамандықтың жоғары оқу орнында бітірген. Студент кезіндегі асқақ арманның жарқырап көрінер шағы еді бұл.

	Студия.

	Режиссер биіктегі студияның маңдайындағы іші техниканың тетігіне толы кабинетіне жайғасқан. Жанында ассистент. Музыкамен көркемдейтін режиссер.

	Алдындағы экрандардың бар тетігіне жүгірген жіңішке саусақтар бір көріністі, яғни бір өмірді екінші өмірмен жалғастырып жаныға жанын салады.

	Сонау төмендегі студияның төрінде отырған хабарды жүргізуші редакторға (кейде жанында сұхбаттасатын кейіпкерлерде отыруы мүмкін) алдындағы үлкен-үлкен шамның жарығы көзін қарып төніп тұр. Ол сол сəтте Бас қолбасшы режиссердың талабын тап қалпында еститін құлағына құлаққап киген операторлардың тікенектей қадалған апаратын да ұмытып кетер еді.

	– Қайта баста!

	Бұл Шолпанның бұйрығы. Орындауың керек.

	– Тоқта! – Осындай талапты естіген шақта енді көрместей қыжылға бой алдырғаныммен орындамасқа да, қарсыласар да дəрменім қалмайтын. Ол жаттанды, бесжылдықтың жылтыр табыстарын көпіртетін жадағай сылдыр сөзді емес, өз жазғанымызды өзіміз жазғандай жан дүниемізбен əңгімелеуді талап етіп отыр.

	Құрметті оқырманым, ол заманда хабарды жүргізуші редакторда бүгінгідей еркіндік жоқ. Қағазға жазғаныңызды цензура оқып, мөр басып эфирге жіберуге рұқсат береді. Одан кейін артық сөз қосуға қақың жоқ. Ізденгіш замандасымыздың стадионда фудболдан хабар жүргізіп отырып қызып кетіп қағазға жазылмаған «Жұмыр доптың көті жер иіскемей жүр» деп айтып жібергені үшін комментаторлығынан босатылып редактор болғаны əлі есімде

	Ал киім киюде де тəртіп қатал, робот секілді едік. Қазіргідей баршылық жоқ (көбіміз жаңа еңбекақы алып қатарға қосылғадар емеспіз бе), жылтыраған бір костюмымызды киіп, галстугімізді тағып, шашымызды жалтырата тарап, ақ көйлегіміздің жағасын қисайтпай тірі портретке айналып барып студияға отыратынымызды қалай ұмытайық.

	Ақиқатымды айтсам, не кисе де еркінде болғанымен, хабар жүргізуде қазақ теледидар журналистері əлі сол біздің арғы, бергі жағымызда секілді.

	Шолпан Баймолдина талап ететін хабардың жан дүниесіне айналып, еркін əңгімелеп, көрермендерін баурап əкететін дəрежеге жеткен жоқ, сол бізден қалған сірескен сылдыр сөз, артық айтсам көңілдеріңізге ала көрмеңіздер. Əрине еркіндік бар. Оны көрермендердің көңілінен шығу үшін емес, əсіреқызыл əдемілікке бой алдырған табиғилығы жоқ, əңгімені өмірмен өрнектемей сылдырлаған сұлу сөзге айналдырып жіберетіндер аз емесін айтқан жөн. Тəттіні жей берсең жүрегің айнымай ма, олардың сылдырлағы ақыры сол секілді болып шығады. Еріксіз теледидарды өшіруге тура келеді...

	Бір таңданатыным, басқа өркениетті Еуропаны айтпай-ақ өзіміздің орыс ағайындардағыдай телехабар жүргізудегі қарапайымдылық жоқ. Олар он күйеуге тиген əйелдер жайлы да, екі жылда төсек жаңғыртатын еркектер тіршілігін əңгімеге арқау етсе де үйлесіп, үкідей үлпілдеп шыға келеді. Ал біздің қаламгерлеріміз баяғы əлеулайдан танған жоқ. Кейде жоқтан бар жақсы ғой деп өзімді-өзім жұбатамын.

	Менің замандастарымның ішінде жаңашыл, барша жастарға ортақ ой тастайтын тележурналистер болды. Ол орыс тілінде өте тартымды хабарлар жүргізетін «Ровесник» жастар редакциясының Бас редакторы Ғаділбек Шаламетов, қазақшада «Құрдастар» редакциясының Бас редакторы халыққа да, көрермендерге де жақын, яғни нені айтса да табиғилығын сақтайтын белгілі журналист Сəбет Мазғұтов еді. Əңгіме арасында білгішсініп сыни пікір айтып кеттім білем, негізі арнама түсейін.

	...Оу, тыпырлап отырып хабарды қалыпқа салған алғашқы алпарысқан уақытты «уһ» деп бітірер едік. Негізі бұндай көлемді хабар үш рет (репетиция) сүзгіден өтеді. Ғұмыры бітпейтіндей көрінетін шыж-быжымыз қас қаққандай сəтте ұмытылып, ұланасыр болар едік.

	Ол кезде қазіргі Желтоқсан көшесінің басындағы Қазақ телерадио комитетінің ғимаратындағы жалғыз студияда осындай қызу жұмыс қазандағы қара судай сақұр-сұқыр қайнап жататын. Кезекте тұрған хабар көп. Жарылқасын Нұсқабаев қоғам, саясат, коммунистік тəрбие жайлы, «бесжылдықтардың белесі жайлы

	«жарқын-жарқын» хабар жүргізеді. Ірі қоғам қайраткерлерімен сұхбат жасайды. Бұның бəрі коммунизмге батыл қадам. Оның сұхбаттасқан бастықтары да солай дейді. Жақаң: «Совет елі сексенінші жылы коммунизмде өмір сүріп, емін-еркін тіршілік етеді» – деп Никита Сергейұлының ұранын қайталайды. Өзі де сенеді, бізді де сендіреді. Сенетін едік. Ал Дүйсенбек ақын, жазушы, артистер жайлы қызықты хабарлар даярлайтын.

	М.Əуезов атындағы драма театры жаңа қойылымды міндетті түрде телестудияда жазатын. Теле-радио комитеті қазақтың нар қасқа «əттең, бір көрсем-ау» деп кім де болса армандайтын Серке Қожамқұлов, Камал Қармысов, Сəбира Майқанова, Зəмзагүл Шарипова (ол кезде Сəбит Досанов күйеу бала болады деп кім ойлаған) Фариза Шарипова, Ыдырыс Ноғайбаев, Райымбек Сейтметов т.б. талантты артистерге толатын.

	Бұл да Мемелекеттік комитеттің төрағасы марқум Кенжеболат Шалабаевтың шапағатының арқасы дер еді сол кездегілер. Халқының өнеріне жаны күйетіндер ғана осындай тəуекелге барады ғой.

	Тегі, сөйлеп қалған ауыз жыбырлауын қоймайды деген рас. Бүгінгі Егеменді еліміздің қайраткерлері тек жеке бастарына мол еңбекақы алуды ойламай(жарнамадан түскен қаражатпен-ақ), сол дəстүрді жалғап театрдағы жаңа қойылымдарды телеарналардың көрермендеріне ұсынса ғой, шіркін. Жаңа қойылымдарды өз басым теледидардан көптен бері көрген жоқпын. Бұл арман да орындалар.

	Ол кезде əр хабарды жазуға уақыт бөлінетін. Жоспарланған уағында ісіңді бітірмесең өз обалың өзіңе.

	Адам бақытты екенін дер кезінде бағаламайды, сол басындағы бақыт ұшып кеткен соң, мен секілді өкініп, санын соғады. Бар қиындықты бір кісідей көтерісіп, қиналғаныңда бірге қиналатын, құанғаныңда бірге қуанатын замандастарың жаныңда жүрген күндер-ай, не деген қызықты еді, сол шақты еске алғанда əр минутым алтындай жарқырайды.

	Мен «Құрдастар» редакциясында төрт жыл қызмет атқарыппын. Өмір жетсе төрт ғасыр айтсам да таусылмайтын қызықты, тəтті күндерім өткендей. Қай уақытта да адамдар арасында түсіністік, түсінбеушілік болған. Оны да өмір сүрген қоғам жасаған. Үш ғасырға жуық мойнымызға мінген империялық саясаттың əсерімен мəңгүрттік санамен тіршілік еткенімізді жасы ра алмаспыз. Өйткені ол түсінік, түйсігіміз де «Мен мұндалап» тұрғанын жаңа-жаңа сезіне бастап, сол шырмаудан əлі шыға алмай жүргеніміз шындық. Ол шешіп тастай салатын шекпен, не туфли емес екен.

	Егемендігімізді алдық. Күндердің күнінде одан да құтылармыз. Сол санамызға сіңген жалтақтық, жағымпаздық, күншілдік мен жұмыс істеген уақытта да болған шығар. Өз басым бір үйдің баласындай сезіндім. Маған біреу жамандық жасайды деп ойламағаныма Құдай куə.

	Теледидарда бірге жұмыс істеген Бас режиссер, аяулы аға, тірі жанның жүрегін ауыртқысы келмей күліп тұратын Сапарғали Шəріповты, бəрімізге бауыр, өте білімді, білікті режиссер Тұраш аға Ибраиовты, қаңбақтай ұшып жүретін Қанғожин Қажыны, солардың бəрі ақ гүлдей аялаған, хабарым өткенше əлденеше қызыл кеңірдек болып, өткеннен кейін дүниедегі ең жақсы көретін, қара көзі күлімдеп жанымда жайнап тұратын ақ Шолпан Баймолдинаны қалай ғана ұмытайын. Көрсек те, көрмесек те көңіліміздің көгінде тұрасың дер едік. Өмір өзен ағысы əрқайсымызды өз ағысымен алға жетелеп кетсе де, сол тұнық сыйластық əлі де жүрегімде қаз-қалпында.

	Мен жетімдер үйінің қара нанын жеп тағдырмен тартысып жүріп осы қалетке жетсем де (кей жерде бағынғым келмей бұзыпжарып өтсем де), орыс тілін білмегендіктен жалтақ болдым. Əлдекімдер секілді білмесе де білем деп шатпақтап ана тілімді менсінбейтіндердің алдында қорланғым келмеді. Қолға алатын істі бəрінен артық біліп тұрсам да (соған түсініктемені орысша жазатын болғандықтан қорғанып) үндемедім. Біздің ауданда, Кеген елді мекенінде жалғыз Шипитсин деген малдəрігері болды. Оның балалары қазақ тілін менен жақсы білетін. Не керек ой-өрісім, түсінік, түйсігім қатарымдағы адамды он орап тұрса да алдын кеспедім. Мəнсапқа да ұмтылмадым. Өйткені орыс тілінсіз сөзім сөз емесі талай жерге қаратты. Ол уақытта бір жетіде өткен хабарға шолу жасалып, жақсы, жаманы талданатын. Соның кезегі бірде маған да келді. Шолуды қазақша жасадым. Менен басқасы орысша баяндайтын. Жаңадан келген Қазақ теле-радио комитетінің төрағасы Хамит Хасенов менен: «Неге орысша жасамадың?» деп қатал сұрады. Мен: «Қазақ деген халық бар. Оның тілі бар» – деп, қойып қалдым. Төраға Иза Фидельді тұрғызып: «Білмейтін адамға бұндай жауапты міндетті тапсырмау керек» – деп нұсқау берді. Сол күнгі қорланғаным еске түссе, əлі де қаным қайнайды.

	Бірақ жағымпаз болмадым.

	Марқұм замандасым Шолпан Баймолдина «Құрдастар» редакциясының (Асман Дүйінбаевтан кейінгі) Бас режиссері болды. Кейде бір оңашада: «Неге біліп тұрып өзіңді өзің кейін тартасың. Сен шешенсің, ауылдың ақсақалдары секілді əңгімені əдемі айтасың. Экран алдында да өзіңді-өзің еркін, жайдары ұста. Мыңдаған көрермендерге сондай жылы қарым-қатынас керек. Келесі жолы осыны орындамасаң ренжимін», – дер еді.

	Кейін екеуміз ақылдаса келіп «Қазақша күрес мектебін» аштық. Бұған əлемдік айқастардың жүлдегері, қазақ халқының мақтаны, палуан Əбілсейіт Айқанов (Əбілсейіт екеуміз Республика бойынша ауыл жасөспірім балалар арасында қазақша күрес жарысы өтіп, сонда танысқанбыз), Қ.Байдосов (кейін Республикалық спорт комитетінің төрағасы болды). Көкшетаудың жігіті (аты-жөнін ұмытып қалыппын) секілді атақты палуандар қатысып, мектеп оқушылары да, əр үйдегі алты, жеті жасар балалар да құлшына қатысты.

	Айына екі рет теледидар арқылы «Қазақша күрес мектебін» өткіздік. Палуандықтың алғашқы айла-тəсілін үйретіп едік, алты-жеті жастағы балалар өз үйлерінде жаттығу жасап тас үйде тұратындардан, редакцияға хат үйіліп келгені бар.

	«Студент жастар» өмірі деген айдардың тұлымынан жел есті.

	Соның бəрінің табысты болуына Шолпан көп үлес қосты.

	Бүгінгі жетпіс жастың желкесіне мінген менің замандастарымның ең қызықты да, қымбатты шағы студенттік өмірі. Балалы, немерелі болған бақытының бастау бұлағы да сол кез.

	Бүкіл Алматы қаласындағы студенттердің өмірін түгел-түгел қамтыдық. Сабақтағы сəті, жатақханадағы тұрмыс-тіршілігі, бос уақытын қалай өткізетіні, тіпті, жеке мамандығынан басқа қандай өнермен шұғылданатыны жайлы бейнетаспаға түсіргенде кино новеллаға айналар еді.

	Өткендегі осындай сыршыл, шыншыл əңгімелерді еске түсіріп, бірде бүгінгі Егеменді қазақ болғандағы телехабарлармен салғастырып көрдім. Иə, сіздер де ой жүгіртіп, саралап салмақтаңыздаршы? Бүгінгі студент жастар өмірінен көз тоқтатып қарайтын көрініс жоқ.

	Айналама кілең бір зар жақ, дүниенің түбін ойлағансып пəлсапа айтатындар, мəнсап іздеген, байысам дап байбалам салған жан жылуы жоқ саясаткерсымақтар толып кеткендей жаным жабырқады. Студияға жиналып алып ауылүйдің өсегін айтқанын естігенде көңілім құлазыды.

	Сондай-ақ əзіл-қалжың айтқыштар қаптап кетті. Əрине бір сəт күмəнсіз күлгенге не жетсін. Керек-ақ. Алайда қар астынан қылтиып жаңа шыққан қымбат бəйшешектей сол адал əзіл, астарлы қалжың, ойын, оспақ жоқ. «Бауыржан шоу» деген сұрқылтай сұмырай қазақтан басқа қаралайтыны, қорлайтыны, ақымағы жоқ театр да емес, қылжақбастар клубы да емес «əзілкештер шыққаннан бері» халқымыздың əдемі əзілінің құны кетті. Ақша қуған əпербақан əумесерлер қаптап кетті. Ондайларды бұрынғылар «Қылжақбас неме» деп жаратпайтын. Егер енді телеарналарда сондай-сондай пəтуəсіздер қаптап кетсе «Қылжақбастар республикасы» атанармыз. Құдай-ау, арман қуған, қиял қуған енді жарық дүниені жалпағынан басып тұрып: «Ертең агроном болып алтын дəн, жайқалған жасыл бау-бақша өсіремін. Зоотехник, малдəрігері болып кең байтақ жерімді төрт түлік (жарайды бес түлік-ақ болсын) малға толтырамын. Сөйтіп дүние жүзіндегі бай елу елден асып түсетін ерікті қазақпын. Дауылпаз бабаларымдай өнер іздеймін! Бақытты өз қолыммен жасаймын! Мен ертеңгі гүлденген қазақ жерінің иесімін!» дейтін жасөспірімді іздедім. Егер шандығымды айтсам, таппадым. Иə, таппадым. Бұның бəрін шатпақтап отырғаным талғампаз режиссерлардың жоқтығынан осындай ұсақ-түйекке батпақтадық па деген сезіктің жеңгені болар.

	... Шолпан Баймолдинамен бірігіп «Құрдастар» редакциясында жасаған ең соңғы хабарым қазіргі Еңбек Ері, қазақ халқының данагөй қариясы, менің құрметті ағатайым Мұхаметжан Түймебаев атындағы бұрынғы Алматы жеміс-жүзім шаруашылығында өтті. Бұл «Жайқалған жасыл бақ» хабары Қазақтың радио-теледидар комитетінің кеңесінде марапатталды.

	Ондай дəрежеге жетуі менің жазғандығым емес (мен ол Мұхаметжан ағатайымның қандай азамат екені жайлы біраз эссе жазғанмын, жарық көрген), Шолпанның əдемі шешім жасауынан əрі қазақ халқының ұрпағының ұрпағына атақ-даңқы мақтан болатын үш ардақтысының хабарға қатысқандығы еді.

	Атап айтқанда, медицина ғылымының докторы, акедемик, жиырма бес жасында Денсаулық сақтау министрі болған Ишанбай Қарағұловтың, қазақ халқының тұңғыш мүсіншісі, Мемлекеттік сыйлықтың иегері, Ұлы Абайды сомдаған шебер Хəкімжан Наурызбаевтың, əсем Алматының етегін шырын дəмі тіл үйірген бау-бақшаға айналдырған Еңбек Ері Мұхаметжан Түймебаевтың қатысып əңгіме айтуы шынында да тарих емес пе?!

	Барлық ұлылық кішкентай қарым-қатынастан басталады. Менің əдебиетке келуіме қормалдық жасаған ақын Қастек Баянбаев. Мейлімше əуелде өлеңдерімді, кейін баспасөз бетінен əңгімеочерктерімді оқитын замандасым, «Жазушы» баспасында балалар əдебиетіне жетекшілік жасайтын. Сол бірде телефон шалып «келіп кетші» деді. Белгілеген уақытында бардым. Əдеттегісінше басын көтеріп, күлімдеп отырып: «Сен мүсінші Хакімжан Наурызбаевтың балалық шағынан деректі повесть жаз. Жоспарлап қойдым», – деді. Ол повесть 1968 жылы бес баспа табақ болып жарық көрген. Иə, содан бастап Хакім ағамен сыйластығым басталды. Ақыры бауырдан да жақын болып үй ішімізбен араласып сыйластық. Мен Хакім аға арқылы халқымыздың өнерлі, өрелі азаматтары Нұртас Оңдасыновпен, Шота Уəлихановпен, белгілі қоғам қайраткері М.Қозыбаевпен, Т.Махметовпен, акедемик И.Қарағұловпен таныстым. Осындай жақсы адамдармен бірге болған сəтімді өмірімдегі ең бақытты күніме санаймын.

	Ертең ерте телефон қоңыраулады. Көтердім.

	– Мен ғой, – деді, Хакімжан аға. Өзі болат шыбықтай жіңішке болғанымен, мінезі шойындай салмақты, таудай сабырлы еді ғой, бірден таныдым. Сəлемдесіп,аман-саулық сұрасқан соң:

	– Жайша ма, ағатай, – дедім.

	– Жайы жай. Алдағы жетіде Индия – Совет достығының күні. Қазақстандағы сол қоғамның өкілі Ишанбай ағаң екеуміз. Қалада өзінше аталып өтер. Ауылға барсақ деп едік. Оған қалай қарайсың?

	– деп үнсіз қалды. Мен де тез жауап қатып:

	– Онда Алматы жүзім-жидек совхозына қалай қарайсыз? – дедім. Өйткені Мұхаметжан ағаға сенемін. Иманды болғыр аяулы ағатайым əлдекімдер секілді елпілдемесе де: «Болады. Тапсырма беремін. Жұмысыңды жасай бер» – дер еді ғой.

	(Сол аға: «Ей, мына Бірінші майдағы көлдің жағасынан саяжай ал. Орнын белгіле, қалғанын көрерміз» дегенде, «Ой, аға, бес тиындық қызанақ үшін масаға таланып жүремін бе» деп тілін алмағаныма əлі өкінемін).

	Менің ұсынысым Хакім ағатайымның ойынан шықтау тегі:

	– Онда Мұхаңмен сөйлес. Қалғанын кейін ақылдасармыз, – деп телефон құлағын қойды. Мен жұмысқа келе сала марқұм, досым Сəбет Мазғұтовқа айтып едім, ол да қуана қоштады. Ол күнді телестудияда міндетті түрде атап өтуге тиіс қой. Дөп келді. Сəбетті комитеттің Бас редакторы Қоқыбаев шақырып ол соған кетіп, кабинетте жалғыз отыр едім Бас режиссер Шолпан келді. Келді де əдеттегідей:

	– Немене, Бейімбет ағаңа ұқсап кекіліңді бұралап отырсың.

	Келіншегің шай бермеген-ау, – деп тиісе кетті.

	– Баянауылдың қызының əкесінің үйінен əкелген шайы жоқ. Өз шайымды, – дей беріп едім:

	– Əй, сен байқа-байқа. – Ол жымың-жымың күліп жаныма жайғаса бергенде əлгіндегі Сəбетке айтқан ойымды қайталадым.

	– Міне, мынауың жақсы. Мен ассистентке тапсырайын, киножурналдан эпизодтар алалық. Сухой паек болмасын сол жаңағы өзің айтқан совхоздан бейнетаспа түсірелік. Қазір бау-бақшада қызу жұмыс. Ал салтанатты митингіге адам жинала ма?

	– Адам жетеді. Вино зауыт толған қыз келіншек, – дедім.

	– Сен оны қайдан білесің. Əй-əй, пəлесіңдер-ау. Байқа-байқа. Көзіңе көк шыбынды үймелетіп жібереміз. – Ол білегіндегі сағатына қарай сала, – Мен кеттім. Студияда Нұсқабаев шырылдап жүрген шығар, – деп тұра жүгірді. Жанымдағы ойнақтаған киіктің лағынан айырылғандай елегізіп мен қала бердім.

	Сол жолы кереметтей енді іздесең де табылмайтын бейнетаспа жаздық.

	Ашық күн. Алатаудың баурайы күн қызуымен мұнартып тұр. Жүзімнің піскен кезі. Көзді жасыл жауһардай арбап төгіліп тұр. Алқапты аралап келміз. Ортада бойы екі метр, кең кеуделі, омырауында Алтын жұлдызы жарқыраған (ол кісі ордендерін тақпайтын. Сол күні сары алтындай балқыған ақсары жеңгем екеуміз зорлап жүріп қадаған едік), маңдайы қарыс, айналадағы бар көріністі екі жағындағы бауырларына əңгімелеп келе жатқан Мұхаметжанды, о, дариғай, тағы бір көрер ме еді...

	Орта бойлы, шымыр денелі, ат жақты, ойлы көзді, қыр мұрынды сөйлегенде (əсіресе қыз-келіншектермен) қызылшырайлы өңі құлпырып кететін Ишанбай ағатайдай шежіреші, шешенмен (екі тілде мүдірмейтін), ғұламамен бір күн бірге жүрсең адамға тəн мəдениет пен мəн-мағанаға арналған жер шарында сирек кездесетін, тек қазақтай халықта ғана бар акедемияның акедемигінен дəріс алдым дер едің, бауырларым. Ондай терең білікті, білімді азаматты өз басым кездестірмедім десем қателеспеймін.

	Ал, Хакімжан аға жайлы айту күрделі. Естеріңізге түсіріңізші, əңгімемнің басында қандай пошым-порымы барын қысқа да болса суреттегенмін. Ендігі қосарым ол адалдық пен азаматтықтың теңіздей терең шыңырауы. Төзімі жеткендер ғана түсінеді.

	Маған ерген Шолпан бастатқан телешығармашылық топ дəл сол күні осы үш ағаның жанында жүріп, Ишанбай ағаның əдемі əзіл-қалжыңын естіп, еркелеткеніне шексіз ризашылығын білдіріп, кереметтей шабыт алды. Рахаттана күлді. Өте бай сюжетті бейнетаспа түсіріп қайтты. Бұл хабардың Комитет бойынша аталып өткенін жоғарыда жазғанмын. Сол бейнетаспа əрине қымбат еді. Қапылған тіршілікте оның қадірін білмеппіз.

	Кейін сол бейнетаспаны байқаусызда өшіріп жібергені үшін:

	«Бір күндік мақтанға бола өмір сүрмейміз ғой. Неге өшірдің. Келешекке керек тарих еді» – деп Шолпанды ренжіткенімді білмейсіздер. Сол бейнетаспаға бола кейін қатыспай, қимас замандасымды қиып кеткенім үшін қазір де өзімді-өзім кешірмеймін.



	ЖҰМАТАЙ СЕРІ

	(Эссе)



	Сері атауы жайлы əркім əр алуан пікір айтар. Мен 20 ғасырдың серісі жайлы жазбақпын. Өз басым дүниеқоңызға мойнын бұрмайтын, шекпендіге, шендіге жалпаңдамайтын, жаны таза, өнерлі, өнегелі (шырайлы, сымбатты болса тегі жақсы) азаматтарды сері деп бағалаймын. Сондай серімнің бірі Жұматай Жақыпбаев.

	«Жалын» альманағында екеуміз көп жыл бірге қызмет атқардық. Бас редактор атақты ақын Тұманбай Молдағалиев, орынбасары жазушы Қадірбек Сегізбаев, мен прозаны, Жұматай поэзияны, Жанар Əбдешова (белгілі журналист) қоғамдық өмірден, өнерден очерк, мақала даярлады.

	Бағзы біреулер осындай халқы танитын, еңбегін, талантын елі сыйлайтын адамдармен бір кездессе де: «Дос едім, сыйлас, сырлас едім», – дейді. Талас жоқ. Мен де солардың бірімін. Сол түсіністікпен салыстырсам, Жұматайдың табиғатынан, пенделігі мен періштелігінен, азаматтығынан айтарым да, жазарым да көп екен. Жаныңа шуақ болып құйылар өлеңі жайлы замандастары, сыншылар жақсы бағасын беріп жүр. Рақмет. Мен сыншы емеспін, ағалық ниетімді жазбақпын.

	Бүгін ол күндер де тарихқа айналды. Айта, жаза алсақ қана сақталатыны тағы ақиқат. Жұматайдың қиналған шақтарына да (ол ондай қиын сəтті басынан көп өткізді. Сонда əлде кімдерге ұқсап мұқалып мұжылмайтын, күйгелектеніп əркімге мұң, зарын шақпайтын. «Аға, аға, сен болмасың құрыдым. Қамқор қолыңды сөз» деп жылағандарды да көргенбіз. Қазір мойындамайды). Құанған сəттеріне де куəмін (алқып-шалқып мақтанбайтын, кеуде қағып дабыра дабыл етпейтін). Бір кем дүние (Ш.Мұртаза) кімде болмаған. Жұматай да сол кем дүниенің миханатын көп көрді. Қаншама қарызданып жүрсе де жомарт пейілін тарылтқан еместі. Жоқ деген сөзді айтпайтын. Қиналдым деп қабағын шытпас еді. Шылымын ширата тартып, тағдырды келеке-мазақ еткендей миығынан күліп тұрған шағы қазіргідей көз алдымда.

	Ол жұмыр денесіне қонымды киім киетін. Сəнденіп, сыланыпсипанып жүруге ерекше көңіл бөлетін. Қысқа жіп күрмеуге бірде келіп, бірде келмей қинаса да, қалпағының күнқағарын көтеріп қаршығасын қайырған саятшыдай жай басса да саңлақ жүретін.

	Бəрімізге тəн пенделікті сызып тастап бағаласақ, 20 ғасырдағы серіміз деп ел емес, өзі дабыра жасап шіренгендер Жұматайдың серілігінің шекпеніне астар да болмас еді. Ол жаяу жүрсе де сол замандағы атты серілерден артық болды десем асылық айтқандық емес. Кейбіреулердің сырты жылтырап, көрер көзге сері болып шəнтейетіні бар. Батылсынып балдыр-батпақ əзіл айтып, жанында жүрген жолдасын түртпектеп өзі тапқыр,пысық жақсы кісі болып көрінгенситіндерден де қазақ кенде емесі анық.

	Ал шын мəнінде, пайда табатын, бедел жинайтын сəт кез келсе, нағыз жағымпазға айналып, серілігінің арзандап кеткенін өздері де байқамай қалар еді. Ондайлар аз емес. Өзім сері болмаған соң ондайлардың қатарында жоқ шығармын деп ойлаймын (Əзіл).

	Сері адалдықты, əдемілікті, сыпайылықты (мəдениеттілік деп қабылдай көріңіздер) жанымен түсінеді. Сұлулық пен сырлы сезімді ерекше құрметтейді. Осы қасиет жан дүниесін кернегенде əн болып асқақтап, жыр болып төгіліп, күй болып күңірене шалқыса, суретшіні толқытқан сол əлем өмірде ешкім көріп, білмеген ғажайып бейнеге айналады. Демек тек əнші, күйші, ақын ғана сері емес, суретшілер де сері. (Бір таңғалатыным суретшілер серіміз деп ойламайды. Ал шын мəнінде, нағыз серілер солар шығар...)

	Өмірден өткеннен кейін бар жақсылықты басына үйіп-төккен Жақыпбаев Жұматай ақын қандай қиын жағдайда да, қунышты шақтарында да нағыз серілерге тəн осы қасиеттерге қылау түсірмей өтті деп (өз басым) білемін. Ол серілікті көрсетер сəн-салтанаты мол байлықты іздеген жоқ. Жақсы ат мінуді армандайтын. Шіркінай десеңші, мінетін-ақ ақын еді.

	Дүние-мүлікке толы үйлі болуға да тырысқан жоқ. Тіпті сондай асып-тасыған тіршілікті армандамайтын. Оның тұрмыс-жайын көп жылдан бері білетіндіктен барлық ақыл айтқыш ағалар секілді, кейде: «Ей, бұл не жайма-шуақтық, басыңда əлі үй жоқ. Жігіт жасынан кеттің төрт құбылаң теңдей, қарекетсіздігің жарамайды. Бай болмай-ақ қой. Өз шаңырағың, төрт керегең болсын» – дер едім. Жəне бұл ішке сыймаған сөзді жазда киген сырт киімі кабинеттегі шифоньерде қыстап, қыста киген сырт киімі сол шифоньерде жайлап қалатынын көрген соң амалсыздан айтар едім.

	Қатарымда жымиып тыңдап отырып тамағын кенеп, көзінің қиығымен қарап: «Дос аға, бəрі болады. – Əңгімені басқаға бұрып,

	– Əлгі досыңыз Дулат Исабеков екеуіңіз барып ет жеген құжырда (времянкіде) тұрып жатырмын. Жамбаспұлды дер уағында төлеймін», – деп жайлап орнынан тұрып сигарын алып сыртқа беттейтін. Ақиқатты мойндасақ, ол заманда (бүгінде жетісіп тұрған жоқ) үй алу қиынның қиыны еді. Кезекте он шақты жыл тұратынбыз. Ақырында жоғарыға арыз жазып «ат» терлетіп əлек болатынбыз. Жақсы жолдас, жалдамалы үйде бірге тұрған жазушы Дүкенбай Досжанов зайыбы Мариям екеуі Мəскеуге Подгорниге 49 рет арыз жазып жүріп 8-ші шағын ауданнан əрең баспана алғандағы қуанғанымыз əлі есімде (Дүкенбай ұмытса, ұмытқан болар).

	Ал Жұматайдың сол секілді Алматыда үйсіз жүргені (өзі мыңқ етпегенімен) менің қабырғама бататын. Өйткені үйдің азабын көп көрдім. Қазіргі Тастақтың айналасындағы табаны жұмыр тастан өрілген 1965 жылдардағы 1 линиядан 21 линияға дейінгі аты жоқ көшелер тізбегінде кілең орыстар тұратын. Сол линияларды түгел кезіп шықтым.Үйімізге келетін қонақ көп. Орыс «туысқандар» оларды ұнатпайды. Қуады да шығады. Онда жекелік үй салуға соларға ғана рұқсат берген-ау, сірə. Солардың құжырасына (времянкісіне) есекпен, не қол арбамен түні бойы арбаның доңғалағымен тас жолды тоқылдатып көшуді Құдай бастарыңа бермесін. Сол көшкендегі қара терге түскен азап жүрегімізді əбден шайлықтырған. Мен ең соңғы рет сегізінші линияның 49 үйінен, көрші жетінші линия да тұратын бауырым, марқұм Мұқаң, Мұқағали Мақатаев қазіргі Т.Жароков атындағы көшеден ақын Т.Жарақовтан босаған пəтерде, мен Гагарин көшесінен Хрущевтың қамыстан салдырған үйінен үй алып көшкен күнімізді қалай ғана ұмыталық.

	Жұматайды көрген сайын сол күндерім қаз-қалпында есіме түскендіктен түртпектеймін. Мен көрген қиындықты көріп жасымасын, жабықпасын деп ойлайтын едім.

	Сол уақыттағы маған қарағанда Жұматайдың үй алардай мүмкіндігі көп болатын. Мен секілді азаптанып жазған əңгімесін газет, журналға жариялата алмай жүрген жазғышбай емес. Ел таныған ақын. Жай ақындар аз емес қой (əнге жазған өлеңін сататын ақындар көп дегенім ғой). Тамыры тереңнен нəр алған ақын. Оның үстіне аузы дуалы, қайда болса да, кімге барса да айтқан тілегі жерде қалмайтын атақты ақын Тұманбай Молдағалиевтай ағасының жанында жүр емес пе?! Сол ағасына «үйім жоқ, көмектес» деп айтпағанын жақсы білемін. Мына құйындай ұйтқыған заманда кімнің жайын кім біледі, сөз қоспаса. Егер Жұматай емеурін білдірсе, Тұмаштың аянбасын да білемін.

	Уыздығы жарыған қозыдай томпайып отырған жұмыр денелі, орта бойлы, қызыл шырайлы, қыр мұрынды, қияқ мұртты, ойлы өткір қара көздері əр кезде күлімдеп тұратын, сəл толқыны бар қара шашын оң жақ шекесіне жыға қайырған жайдары, топан су тобығынан келмейтін Жұматайды кім көрсе де, жарық дүниеде нені іздесе де табатын, кіммен болса да тіл табысатын, жанын да қылаудай жамандығы жоқ періште деріне сенемін. Ол сондай адалдықтан жаралған еді.

	Бір кабинетте белгілі жазушы, ардақты азамат (өзіме көрсем де, көрмесем де туған інімдей) Қадірбек Сегізбаев, Жанар Əбдешова, Жұматай төртеуміз он жылға жуық қызмет атқардық. Кішігірім ұжымбыз ғой. Басшыларымыздың жақсы, парасатты болғандығынан шығар тұнық болдық, əй деспедік. Екі адам отырып аңдысқандарды да көрдік.

	Тегі, қонаға үйді-үйімізге тарағанымызбен бір үйдің баласындай едік.

	Шіркін, сол бір тəтті күндер-ай. Қазіргідей дүние көп болмаса да «ертең не болады» деп ойламайтын «бай» едік. Арамыздағы жалғыз қыз Жанар табиғатынан сезімтал да, сергек, Жұматай екеуі тең-тұс. Соншама қабілеттілігіне ізет, ілтипаты астасып тұратын. Түс ауғанда шай қояды. Əдемілеп дастарқан жаяды. Дөңгелек қара көздері күлімдеген Жұматай бəрімізден бұрын созалақтай тұрып Жанардың жанына барып жайғасып, мұртын сипап:

	– Ой, осы Жанар жанның тəтті шайы-ай, – деп шынысын ұсынады.

	– Сен болмасаң оның қадірін білмес едік. – Қашанда жеңіл əзіл қыстыратын Қадірбек қадалып оқып отырған қағазынан көз айырмай еңкейіп сəл бөгеліп. – Сол тəтті шайды біз де ішелік, – деп қатарға жайғасатын.

	Тегі, Қадірбек ұқыптылықты, тазалықты жақсы көреді. Алдымыздағы шашылып жатқан қағазымызды жыйнап кең кеудесін керіп қайқайып отырып шынысын көтеретін. Қадірбек те, Жұматай да шайды асықпай ұрттап, баппен ішетін. Алқындары басылғанда əзіл, қалжың əңгіме қызатын. Сонда Жанар:

	– Осындай көңілді отырысқа əн мен күй жетіспейді дер еді. Бұл емеуріні Жұматайға күй тарт дегені. Оны Жұматай қуана құптап:

	– Жанаржан соны қаласа орындаймын, – деп, өзінің «жекеменшік» киім ілгіш шифоньеріндегі кішкентай, шанағы жұқа қоңыр домбырасын алып келіп, асықпай ішегін күйге келтіріп, ешкімнің күйіне ұқсамайтын əуезді шертетін. Сол сырлы əуез бəрімізді ғажайып бір əлемге жетелейтін (мен бəрін білемін дейтін заманда дүниеге келгендерміз ғой). Сонда сиқырлы, сырлы əуез аяқталған соң Жанар:

	– Бұл кімнің күйі, –дейтін. Жұматай кейде сылқ-сылқ күлетін.

	Солай күліп алып:

	– Бұл «Жұматайдың қосбасары», – дер еді. Шындығында да, қас қағым сəтте бəрімізді рахатқа кенелткен, алуан толқынды ой теңізінде малтытқан «Жұматайдың Қосбасары» ел естімеген жаңа күй еді. Сол баяғы «білгіштігіміздің, жақсылыққа, жаңалыққа сараңдығымыздан» таңғалып мадақтаған жоқпыз. Жан дүниемізді шарпып өткен «Қосбасарды» (Жұматайдың көзінің тірісінде) бағалап, неге жылы сөз айтпағанымызға əлі таңмын. Бəріміз үнсіз тыңдап, үнсіз орнымыздан тұрып кеткен едік. Бұл тоңдығымызды ол да кінəлаған жоқ.

	Сұлулық пен сырлы сезімді, адалдық пен əділдікті пір тұтқан адамның жанына басқалардың мақтауы, мадақтауы керек емесін кейін аңғардым. Олар өзіне-өзі сенеді, Жұматай бабаларынан мұраға қалған сол серіліктің ХХ ғасырдағы мөлдір бұлақтарының бірі əрі бірегейі. Өзін қоршаған əлемнің тұманданғанына, кірленгеніне төзбейді. Сондықтан да ол жыр болып буырқанды. Қаншама күліп жалған пəниді жалпағынан басып жүрсе де күй болып күңіренді. Ол қатты тартқан астыңғы ішекті шерткендегі шығатын шымылтыр ащы үн бос бұраған үстіңгі ішекке күңірене шырқырап мұң-зарын шағатын. Оны Қажытай Ілиясов секілді достары білетін. Түсінетін. Ал біз, иə біз, өмірден өткеннен кейін өкініп жүрміз. Кабинет сəл босаса Жұматай домбырасын алып шертер еді. Иə, шертер еді. Бірде Қадірбекті бастықтар шақырып жиналысқа кетіп екеуміз ғана қалдық. Жанар Борандай елді мекенінеде тұрады. Ерте қайтады. Мұртын сипап маған көз қиығын тастады. Осындай оңаша қалғанда қалтасында қатты қайтарымға келер көк тиыны жоқ болса да жаяу серінің жортатыны бар. «Сен кете алмай отырсың-ау» деп іштей ойладым. Ол жымың-жымың етіп тұрып терезенің алдына барып керіліп алды. Сонан соң:

	– Дос, аға, ендігі бастық сіз ғой, ə? – деді. Бұл оның əзілі.

	– Иə, – дедім жетелеп. – Не тілегің бар. Айт, бəрін орындаймын.

	– Бастықтың бəрі сіздей болса ғой, коммунизм əлдеқашан орнаған болар еді. – Алдыма келіп тоқтады да:

	– Жұматайдың «Қосбасарын» тыңдайсыз ба? – деді. Сол сəтте кабинеттің есігі ашылып, шаршы бойлы, елік танау, қалың толқынды шашы желкесіне дейін төгілген сіріңке қара жігіт көрінді. Жай да кербез қозғалатын Жұматай елпектей есікке жетті.

	– Кел-кел, – деп жас жігіттің қолындағы қапқа салған домбыраны алып менің төменгі өзінің үстеліне сүйеп:

	– Дос аға, бұл Ермұрат Үсенов деген талантты композитор ініңіз. Консерваторияда оқиды. Ініңіз домбыраны адамша сөйлетеді. Ол мені таныстырмай Ермұратқа бұрыла беріп. – Əй, əлгі мықты қайда? – деп таңдана қарады.

	– Қазір келеді, – Ермұрат сенімді жауап қайырып еді, Жұматай сабасына түсті.

	– Дос аға, Ерболат Үсенов талантты композитор. Ə..ə.ə ол сіздің бауырыңыз. Бұлар менің күйлерімді нотаға түсіріп, көмектесіп жүр.

	Ол əңгімесін айта жүріп электр шəугімді алып, шай қоюға кірісті. Рас, Ерболат екеуміз бір атаның, бір ауылдың баласымыз. Оның «Көңілді арбакеш» деген күйін естігенде жетімдер үйінде оқыған жылдардағы. Тұйықтан арбамен қарағай тартқан, Шырғанақтағы май зауытына сүт тартқаным еске түседі. Ермұрат шешініп еді, ауылдың көк балауса қара баласы болды да қалды. Жұматай:

	– Мен өз домбырамды алайын, – деп шифоньерді ашты. Сонан соң орындыққа отырып оң аяғын тізесіне қойып: – Ал, Дос аға, Жұматай ініңнің «Қосбасарларын» тыңда, – деп, бүлкілдетіп желдіріп-желдіріп алды да кеудесін кере шірене шертті дейсің, шертті. Жүрек дірілдеткен ырғақ шиыршық атқанда оның жұмыр денесі иірімдене бүктеліп, əп-сəтте иығы дауыл көтерген толқындай желкілдеп, желпілдеп кетті. Қандай жағдайда да асығып, саспайтын, кедейлігіне қарамай соншама кербезденетін Жұматайдың домбыра тартқандағы шапшаңдығын, салалы саусақтарының көз ілеспес тездікпен қозғалғанын алғаш рет сонда көрдім. Ой, өнердің құдіреті-ай...

	Қазіргі Абай даңғылы мен Гагарин көшесінің қилысындағы «Баспагерлер» үйінің бесінші қабатындағы «Жалын» альманағы отырған бөлмеде естіген «Жұматайдың Қосбасарларының» сиқырлы үні əлі жүрегімде. Сонда сол «Қосбасарларды» Ерболат Үсенов нотаға түсірді. Жақында əлі көп замандастары білмейтін шертпе күйдің шебері Жұматай серіні есіме алып композитор Ермұрат Үсеновке телефон шалып: «Жұматайдың Қосбасарларын» естісек қой, шіркін... деп едім. «Иə, күйі бар. Амандық болса естисіз, аға!» – деп қуантты.





	БАУЫРЫМ

	(Эссе). (1937–1990 жж.).

	«Жүрегіңнің түбіне терең бойла,

	Мен бір жұмбақ адаммын оны да ойла?!» –

	деп Ұлы ақын бəрімізге ескерткен. Біз осы баға жетпес ескертуді дер кезінде бағаладық па, əй, қайдам. Егер əлемдік тіршілікпен салғастырсақ əр адамның ғұмыры қас қаққандай да болмай ды. Мұқатай да сол қас қаққандай сəтте бəрімізбен бірге жүрген жұмыр басты пенде еді.

	Қадіріне жеттік пе, жетпедік пе ол бір Аллаға аян. Замандасымыз өмірден өткеннен кейін, иə, өткеннен кейін (өліні кінəлауға болмайды деп) бар жақсылығын бағалап қайда сыйғызарымызды білмей өкіректейтініміз де шындық.

	Кезінде ауданның бетке ұстар беделдісі болған ағайындарының бірі Мұқатай өмірден өткеннен кейін бауырсақ болып тызылдағанын көргенде: «Кезінде қалың қалай аға, деуге жарамап едің енді неге еметайың езіліп тұр» дегім келеді. Бірақ демеймін. Неге? Уақыт өтті, оның жанын ауыртқым келмейді. Ауырған жанын жазуға оның өмірі жетер, менің өмірім жетпейді. Біз келместің кемесін күтіп, жағалауда тұрмыз.

	Мұқатай өмірдің қиындығын көп көрді. Неге сонда қол созбадық? Адам біреуге өнегелі өмір жайлы ой, пікір, ақыл айту үшін өзі сол деңгейге жетуі керек. Бізден еліміз соны талап етті. Біз сол талапты түсіндік пе? Сұрақ көп, жауап беретін пенде табылса...

	Екеуміздің тағдырымыз Кеген кеңшарындағы қазіргі Ө.Жаңабаев атындағы қазақ орта мектебінің жанынан 1948 жылы ашылған жетімдер үйінде қосылды. Ол онда, мен он бір жаста екенмін. Бұл күнде өлеңіне жанашыр болып жүрген көкірегі ояу азаматтар: «Мұқатай Жылқайдаровты білесіз бе, өлең жазыпты ғой. Ой, талант екен ғой» – дейді. Иə, білемін, өлең жазатын. Бір-ақ сол қабілетін өзі бағалады ма? Бағаламады. Мен білетін Мұқатай саясаттың қыспағына түскен жоқ. Қоғамның қым-қуыт күресін басынан кешіретіндей дəрежеге жеткен жоқ. Керісінше, өкімет ол екеумізді оқытты. «Еліңнің елеулі азаматы бол. Қан майданда өлген əкеңнің отын жақ. Түтініңді түтет!» – деп қамқорлық жасады. Алдыңғы толқын ағаларымыз адал ақыл-кеңесін берді. Сол қазынаны күнімдік көңіл күйге құрбандыққа шалдық. Кінəні өкіметтен емес, өзгеден емес, өзімізден іздеуіміз керек.

	Егер шындықты қысқа қайырып айтсам, Мұқатай шығар биігіне шыға алмай өткен ақын.

	Бұрын бір ауылда тұрған Қалыбек батырдың ұрпағы болғанымызбен, Кеңестік заман зобалаңы жан-жаққа шашып жібергендіктен мен атақонысымыда – Кеген ауданы, Жалаулы ауылында 1936 жылы, ол 1937 жылы бұрынғы Нарынқол ауданы Саржаз елді мекенінде туыпты (Туу куəлігім латын əрпімен архивтегі құжатта «Алпысбаев Досан 1936 жылы туған» – деп жазылған).

	Кімнің қалай ойларын өзі білер əділдікке тоқтасақ, Мұқатай екеумізді осындай ел білетін, көңіл бөліп іздейтін дəрежеге жеткізген азамат – тегі көкшетаулық, Кегендегі мектепте ұстазымыз болған Махметов Тұрсын.

	Ол 1953 жылғы партияның шешімімен ауылшаруашылығын өркендетуге барған 30 мың интеллигенттің бірі, Ұзынбұлақ асыл тұқымды қой совхозының директоры болды. Сол Махметов түсінген, таланты бар екенін бағалаған Мұқатайды бүгінгі қормал болып жүрген туған-туыс түсінген жоқ.

	Мұқатайдың арғы тегі Қалыбек батырдың бесінші ұлы Бауыстың Садысы, Ұлы ғұлама Шоқан Уəлиханов «Жетісудың Жетен батыры» – деп кеткен Жетен батырдың тура тұқым-тұқияны.

	Алтай, Азанбек, Зұлқайнар – үш жігіт бірге туыпты Əкесі Зұлқайнардан да (азан шақырып қойған аты), анасы Бəшеннен де ерте айырылған соң Кеген ауданының орталығы Жалағаш елді мекенінде тұратын Зұлқайнардың ағасы Азанбектің əйелі ел сыйлаған ардақты ана Кекіл Шəпиова қайнысының артында Саржаз селосында қалған Əкімбекті (1933 жыл), Мұқатайды (1937 ж.), Күлəшті (1940 ж) көшіріп алыпты. Сөйтіп ол Жалағаш қазақ орта мектебінде сауатын ашады.

	Ол заман «Отан соғысы» деген 1941 жылғы соғыстың өртеніп тұрған кезі. Өмір сүру қай отбасына болса да ұлкен қиындыққа түскені тарихтан белгілі. Кегендегі тұтынушылар одағында күзетші болып жұмыс істейтін əкесінің інісі Алтай үшінші сыныпты бітірген Мұқатай мен екінші сыныпқа өткен Күлəшті

	(Күлəш менің қарындасым Кекілмен бірге үшінші класта оқыды) Жалаңаштан əкеліп, Кегендегі жетімдер үйіне кіргізді.

	Жалаулыдағы бастауыш мектепті бітіріп мен де келгенмін. Екеуміздің жолымыз осы жерде түйісті. Содан бастап не қиындық көрсек те, не жақсылық көрсек те бірге көрдік. Мектеп-интернаттың суымен кіріп, күлімен шықтық. Сөйте жүріп мектептің барлық тəрбиелік мəні бар қабырға газет шығару, концерт қою, спорт жарысын өткізу секілді шараларға жан аямай қатыстық. Əуелі кластың, одан кейін жас мұғалім Тұрсын Махметов редакторлық ететін мектептің үлкен қабырға газетіне өлең жаздық. Екеуміздің ақындығымыз қабырға газетінен басталған. Машықтана келіп аудандық қазіргі «Хантəңірі» (бұрынғы «Екпінді малшы»), облыстық қазіргі «Жетісу» (бұрынғы «Коммунизм нұры», «Ұлан» (бұрынғы «Қазақстан пионері») газетіне, «Мəдениет жəне тұрмыс» журналына жібердік. Біраз өлеңіміз жарияланды (менде тігіндісі бар).

	Енді ойлап таразыласам сол күндегі көрген жақсылығымыз жарық күннің астында өзіміздей жоқтықтың, қорлықтың қиындығын көргендермен бірге белсене қатысып жүрген күндеріміз екен. Сол уақыт екеуміздің де дəуірлеген шағымыз секілді.

	Сондықтан барлық бастан кешкенімізді оқырмандарға түсінікті болсын деп жазып отырмын. Қиындық адамды шыңдайды екен. Адам ашынған сайын айбатты болады екен.

	Сөйтіп мен жетімдердің «көсемі» болдым. Бас сарбаздарымның бірі Мұқатай еді. Көнбегендерге «Əй!» деп ұмтылсам, тағдырлас достарым кімді де болса қара дауылдай таптап өтті. «Көп қорқытады, терең батырады» – деген рас екен. Қазақша айтқанда, нағыз сотанақ болыппын! Қазір мыжырайған сары шалға ешкім сенбейтін шығар. Екі жыл бойы менімен бірге бір бөлмеде жататын жетімдер мектептің қыстай жағатын отынын даярладық. (Бір тиін төлеген жоқ. Біз де талап етпедік. Еңбекақы төлейді деп ойламаптық та). Ол кезде таскөмір жоқ. Əуелі Сарытаудың Тұйық сайынан, Қулық таудың шатқалынан тамызыққа қарағай даярлап, оны өгіз арбамен Кегенге тасимыз.

	Содан кейін қыста киетін қалың қабыма күпəйке-шалбармен жазда пысынап жүріп Кеген өзенінің бойындағы сазды ойып, кептіріп шаруашылықтың қоймашысы Көлбай қарияға өткіземіз.

	Қыстай мектептің жиырма төрт класына, жатақханаға от жағатын қазір «техник» дейді, ол кездегі уборщица (Заманбек Нұрқаділовтың анасы) Күлғайша əпкеміз бен немере жеңгем, руымыздың ұйтқысы Нұрбике Бақбатырова. Олар сол біз даярлаған отынды қыстай пешке жағады.

	Бірде кешкі тамақты ішіп Мұқатай екеуміз жолай интернаттың қоймашысы, көп сөйлемейтін Разақ Байсабаев ағайға барып аяқкиімімнің тозғанын айттым. Бетіме ұзақ қарап:

	– Ұлы көсем бəтеңке жібергенше шыдайсың, – деп мысқылдай күліп жүрді де кетті. Ұлы көсемі Сталин екенін түсіндік. Қаным тулап басыма шапқан шығар, Разаққа арналған ашуымды, жанымда келе жатқан Мұқатайдан қайырып желкесінен бұрап өзіме қаратып едім, ыржалақтай күлді. Ол ылғи да көзін жыпылықтата күлетін.

	– Сорлы, сарыжалақ күлесің, – деймін.

	– Енді не қыл дейсің? – дейді ол.

	– Жүр, ұлы көсемге өзіміз хат жазбасақ, бұлар тыңдамайды. –

	дедім. Жатақханаға келдік.

	Алматы мен Нарынқолды жалғайтын тас жолдың күнбатыс қапталындағы құмырсқаның илеуіндей ығы-жығы шатырсыз тапал там үйлердің шетіндегі қызыл қаңылтыр шатыры бар жалғыз үй – «жетімдердің» жатақханасы.

	Ол кезде бүгінгідей теледидар жоқ. Балалар ортадағы ұзын тақтай үстелге жабысып бірі кітап оқыса,бірі сабаққа даярланады. Мектептегі жақсы оқушы деген беделі бар Белқожаев Стахан, Жетібаев Сейітқазы секілді тағы басқалар өздерінше мұрнын шүйіріп күрделі есеп шығарып əуре болып жататын.

	Мұқатай екеуміз бөлмеге кіргенде сондай бір тыныштық орнаған екен. Табалдырықты аттаған бойда:

	– Жатыңдар! – деп айғайладым.

	Біріне ұнады, біріне ұнамады. Қарсы сөз айтпасада қимылқозғалысынан білініп тұр. Сəл үнсіздіктен кейін ұзын үстелге екі қапталындағы жалғыз тақтай орындықта қонақтаған торғайға ұқсап отырған жетімдердің қатары бұзылды. Бəрі үстел басынан кетіп басы никелденген, қара одеял жапқан тар төсектеріне қарай жылжыды.

	Менде бүкіл сабаққа арналған бір-ақ қалың дəптер бар. Одан химияны да, математканы да, қазақ тілін де, физиканы да, тарихты да табасың. Соны əкелдім де дəл ортасындағы екі парақты жұлып алып отыра қалып Ұлы көсем Сталинге хат жазуға кірістім.

	Алғашқы сөйлемді Ұлы көсемді мақтаудан бастадым. Қазір айтып-айтпай неге керек, бүкіл жер бетіндегі тіршіліктің тұтқасы да, тірегі де сенсің дедім. Сен болмасаң өмір жоқ, тоқтайды дедім. Айтарым көп еді, тез бітті. Жанымда отырған Мұқатайға көз салдым. Оның жанарында кейде жалт ете қалатын өткір ұшқын барды. Бұл жолы сазбеттеніп бедірейе қалыпты.

	Қолын созып қағазымды алып оқып, қалтасынан қаламын шығарып біраз қатемді түзеді. Ол содан соң қайыра алдыма итеріп тастады. Қарасам көсемге жазған хатымнан қате кетіпті.

	– Сен жаз! – деп алдына лақтырып жібердім. Ол мырс-мырс күлді. – Жаз! – Бұл жолы үнім зілді шықты. Енді қарсыласса оңбайтынын сезді. Сұқ саусағымен алдына тартып алды да қаламын қозғады. Бұл кезде балалар түгел жатқан. Ол тұқиып алып тоқтамай жазды, жазғанын қанша қайталағанын қайдам, ұзақ оқып маған берді. Көз жүгіртсем өлеңмен бастапты. Ұнамады. Сталинді мадақтамаған қазақ ақыны аз ба, көп. Сызып-сызып жазғанның бəрін мыжғылап жыртып лəм деместен біз де жаттық.

	Не керек, талай қыжылдастық, не жазарымызды білмей үш жеті жүрдік.

	Көсемге хат жазамын дегенде басымнан өткен қиындықты, əсіресе бəтеңкемнің жыртылғанын, Разақтың көмектеспегенін айтып шағынбақ едім ғой. Ақыры соған тоқтап, оған аспаз шы Кенжехан апайдың қара бидайдың ұнынан жасаған көжеге етті аз салатынын, содан дəмсіз екенін, ішкиімдердің таза жуылмайтынын қосып жазып конвертке салып, Москва, Кремль, И.В.Сталинге деп поштаға салдық та жібердік.

	Қысқы демалыс бітті. Хат жазғанымызды əлдеқашан ұмытқанбыз. Жыртық бəтеңкені тастап, Разақ берген «Американка» деген басы бульдог иттің тұмсығындай, табаны бес елі, ескі сары бəтеңкені кигелі ол қыжылым да ұмытылған.

	Кегеннің азынаған бораны басылып, қардың жұлығы жібіп күн кемпір шуақтана бастаған. Науырыз ғой.

	Жол жағасындағы жалғыз қызыл шатырлы жатақхана мен Кегеннің ортасындағы ұзын итарқа, жатаған мектептің арасы ақ тақыр. Сəл сабақтан босасақ сол тақырдың шаңын бұрқылдатып ойынға кірісеміз.

	Дүйсенбі, бірінші сабақ. Көңілімде қылаудай кірбің жоқ, класқа келдім. Бір класта бес қыз, жиырма бала оқимыз. Күткен ұстазымыз химиядан дəріс оқитын Мəулен Ахметов. Бұл жолы Мəулен ағаймен бірге тарихтан сабақ беретін Жақан Оспанов, қазақ əдебиетінен сабақ беретін Айдарəлі Құрманəлиев кіріп келді. Бəріміз лып етіп орнымыздан тұрдық. Қашанда кімге болса да шақырая қарайтын Айдаралы ағай маған:

	– Шық бері! – деді. Алдына бардым. «Бір жаққа жұмсайтын шағар» деп ойладым. – Жүр! – деп кластан шықты. Артымнан Жақан ағай ерді.

	Енді еске түсірсем, мені екеуі қылмыскерше айдап мұғалімдер отыратын бөлмеге кіргізіп оң жақтағы босағаға тік тұрғызды.

	Айналама қарасам, сол жақтағы босағада қаздиып Мұқатай Жылқыайдаров тұр. Жүрегім зу ете қалды. Осыдан екі күн бұрын балаларды жатқызып тастап «махаббатымыз қозып» өлеңмен бір қызға хат жазғанбыз, сонан соң бір хатты жиырма төртке көшіріп екеуміз мектептегі беті жылтыраған жиырма төрт қызға таратқанбыз. Ол кезде қыздарға «ғашық болып» хат жазу үлкенүлкен «қылмыс». Соның бірі қолға түскен екен деп ойладым.

	Төрде оқу ісін басқаратын директор А.Мусиннің көмекшісі екеуміздің қимылымызды аңдып қадалып отыр. Қозғалсақ жалт қарайды. Ешкім жөн айтпайды. Мектептегі елу мұғалімнің қолдарында журналы мен бильярдтың таяғындай үшкір көрсеткіш таяғы бар. Сол таяқпен кіргені де, шыққаны да: «Ой, қызылбеттер» деп екеумізді міндетті түрде түйреп өтеді. Алғышқыда байқамап едік, енді сақтанып одан да қорғанып үлгере бастадық.

	Кешке тарта мектептің бухгалтері Үрімбек Есімбеков пен қойма меңгерушісі Разақ Байсабаев келді. Екеумізге мүсіркей қарап аз отырған соң:

	– Жүріңдер! – деп қоймашы алға шығып, бухгалтер мылтықсыз милиция секілді соңымыздан аңди басып қоймаға беттеді. Қоймаға кірген соң шешіндіріп бойымызға шақтап шыттай киіндірді. «Адам көркі – шүберек» деген рас екен. Жапжаңа қара шалбар, костюм, жаңа нəски, жаңа бəтеңке, жаңа көйлек, қара пальто, малақай кигізіп еді, алба-жұлба Досан мен Мұқатай емес, қуыршықтай жігіт болдық та шықтық. Екеуі əбден қызметін бітірген соң, «Ертең біреу сұраса, ештеме білмейсіңдер. Егер аузыңа келгенді ана жазған хаттарың секілді сандалсаңдар мойындарыңды жұлып аламыз. Мына жерге қол қой» – деп төс қалтасынан алған қағазға қол қойдырды. Бүкіл жетімдер жаңа киім киіп жетістік те қалдық.

	Кейін білдік, біздің жазған хатымыз Ұлы көсем Сталинге жетіпті. Жеті адам тексеріп келген соң, ең алдымен мектеп директоры А.Мусин жоқ болып кетті.

	Бүкіл жетімдер шыттай киінді. Ертең ерте сары майы бар каша, повидло жаққан нан жеп, қантпен шай ішетін болдық. Түске кесек еті бар сорпа, не кеспе, яки борщ, ет аралас қуырылған кəртөшке т.б. екінші тамақ, үшіншіге сүт қатқан шай, немесе кисель ішіп, рахаттандық та қалдық.

	Əпеков деген жаңа директор келді. Ол кісі ұзын бойлы, өңінде жылылық жоқ (Мұқатай екеумізге солай көрінді ме) қатал адам екен. Дəл екеумізді аңлып жүретіндей еді. Қайданда алдымыздан шыға келеді. Жай кездеспейді «Разгильдяй, балтуны. Тағы да нені түрткілеп жүрсіңдер. Бұларды бетімен жіберуге болмайды!» – деп теке көздене қарайды. Тегі біреулер бізді арызқой деп əбден жамандап тастаған-ау.

	Ақыры бір кеште жатақхана мен мектептің ортасындағы ақ тақырда «Қашпа доп» ойнап жүр едік, директор ағай келді. Іңір қараңғылығы қоюланған мезгіл болатын. Келді де: «Шеш сымкостюмді. Партия Үкіметтің дүниесін шаң-тозаңмен тоздыр деген жоқ. Тез шеш!» – деп менің жағама жармасты. Жанымдағы Мұқатай: «Ағай, ойнуға болмай ма?» – деп еді. «Молчать, балтун» деп қағып жіберді.

	Сол сəтте менің де арқам ұстады-ау. «Шешпеймін!» – деп бар үнімнің жеткенінше шырқырай келіп айғайладым. Ағай қолындағы саусақпен қысатын, сол кезде жаңадан шыққан жарық бергішпен жағымнан салды да жіберді. Көзім қарауытып барып есімді жиып алып: «Шешпеймін! Мұны маған сен емес, Сталин, Сталин берген!» деп айғайлағанда, даусымның қалай шыққа нын өзім естімедім. Қолма-қол аяғымдағы «Американка» деген бəтіңкені шешіп алып ағайдың тұмсығынан пердім де жібердім. Мұрнынан атқылаған қан бетіме шашырады. Ағайым да сыбана кірісті, мен де қолым жеткен жердегі мүшесінен ұстап алып тартқылай бердім. Ол кезде біз ғой, сотанақ сотқармыз, ал ол ағай көпті көрген елағасы, неге сонша ашуланғанына осы күнге дейін таңмын. Ағай ертесіне емханаға жатты. Мен сүтке тиген күшіктің күнін көріп, «қашан түрмеге қаматар екен» деп күттім. Үлкен азамат емес пе, баладан таяқ жедім деп шағынудан ұялған болу керек, үндемеді. Мен жетінші сыныптың, Мұқатай алтыншы сыныптың соңғы емтиханын тапсырған күні интернаттан шығарылды деген шешімді қолымызға ұстатты. Бүкіл ел сыйған Кегенге екеуміз сыймай, Алматыға тарттық.

	1949 жылы Алматы қаласындағы нөмірі 12 мектеп-интернатқа Қарғалы тоқыма комбинатынан 6-сыныты бітіріп келген Əсет Бейсеуов пен Кеген мектеп-интернатынан 6 сыныпты бітіріп келген Мұқатай Жылқайдаров екеуі 7 сыныпқа, мен 8 сыныпқа ісқағазымды тапсырдық. Комиссия екеуін жетінші класта орын болғандықтан қабылдады да, 8 сынып оқушылары толық болғандықтан маған орын болмады. Осылай екеуміздің өмір жолымыз тағы да бөлінді.

	Мұқатайдың ақындық тынысы Алматыда осы мектепте кең ашылды.

	Мейлімше, осы уақыт қазақ əдебиетінің соғыстан кейінгі бір дəуірлеген шағы болар. Қасым Аманжолов, Тайыр Жароков, Жұмағали Сайын, Ғали Орманов, Əбділда Тəжібаев, Жұбан Молдағалиев, Сырбай Мəуленов, Тоқаш Бердияров, Ізтай Мəмбетов т.б. тарландарымыз тау қопарып, мұз жарғандай екпінді еді. Бес жылғы қанды жорықтан қайтқан ақын, жазушылар жан дүниелеріндегі буырқанған бұрқасынды буырқана жырлады. Жазды.

	Соғыс салған қайғының бұлты сейіліп, елдегі жанында жалыны бар жас құрақтар, таланттар жарыққа, жылылыққа ұмтылды. Бұлар көп еді.

	Алматы қаласы солардың бəріне алтын бесік болды. Қыран қанша алғыр болғанымен, айналасындағы кеңістікке, биік-биік шыңдарға қарап түлейді. Қанатын қомдайды, Алатаудың саясына арман қуып келген, сол кездегі жүзден озған жүйріктер, мыңнан озған тұлпарлар, қазіргі халқымыздың мақтаны болған ақын Қадыр Мырза-Əлі, Тұманбай Молдағалиев, Мұқатай Жылқайдаров, Шамил Мұқаметжанов, Сағи Жиенбаев, Қосжан Мүсірепов, Еркін Ібітановтардың т.б. ақындардың алғашқы өлеңдері «Жас қанат» деген атпен1953 жылы дауылпаз ақын Қасым Аманжоловтың алғы сөзімен жеке кітап болып жарық көрді.

	Бұл кез келгеннің тəлейіне бұйырмаған бақыт. Жинаққа кіре алмаған жас ақындар қаншама?

	Ұлы Қасымдай ақынның қалауынан табылған таланттардың бірі, əрі бірегейі оныншы сыныптың оқушысы Мұқатай Жылқайдаров еді.

	Талантты композитор артына əсем əнімен мəңгілік ескерткіш қалдырған досымыз Əсет Бейсеуов (1949 жылғы 12 мектеп-интернаттың есігінің алдында танысып, өмірден өткенше бір тал дəнді бөліскен досым Əсет) əсем Алматыға арнап 1952 жылы «Алмалы Алматым» деген əн шығарды.

	Қазір Алматыға арналған əн көп. Бұл ең алғашқы қарлығаш əн еді. Əннің өлеңін Мұқатай жазды. Екеуіне көрсетілген елдің құрмет сыйын көргендер көп болса, мен солардың бірімін. 1953 жылғы Бүкілодақтық жастар фестивалінде қазіргі Алматы стадионында композитор, дирижер ағайымыз Ибрагим Нүсіпбаевтың дирижерлығымен Алматы балалар хоры «Алмалы Алматым» əнін шырқағанда, елді қайдам, өзім Алатау толқып тұрғандай сезіндім. Мұқатай 1954 жылы мектепті бітірген соң Алматыдағы Абай атындағы педагогикалық институттың тіл-əдебиет факультетіне қабылданды.

	Ұлы поэзияның көш керуеніне қосылып ұзақ-ұзақ сапар шегу мыңнан бірдің ғана тəлейіне бұйырған. Асар асуы да биік, көн етіктілер мен көпірме мақтаншақтардың көбі жолда қалады, өтер теңізі де терең-тауандылар ғана таудай толқынмен алысып жүріп арғы жағаға шығады. Қалыбек батырдың тұқым-тұқиянынан алғаш шыққан ақын Мұқатайымыз поэзияның ұлы жолына қабілетқарымымен осылай еркін шыққан еді. Бəріміз қуандық.

	Мен Талғардағы ауылшаруашылық техникумына ісқағазымды тапсырып, əрең-əрең оқуға қабылдандым, екінші курстан кейін степендияға іліге алмай қалдым, тұрмыс-жағдайым болмай тастадым. Бұл жағдайымды қайдан естігенін қайдам, бір күні Тұрсын Махметов іздеп келіп, Ұзынбұлаққа апарып əуелі жұмысқа салды. Сонан соң жоғарыда жаздым, совхоздың бастауыш комсомол ұйымына еңбек ақылы секретарь сайлады.

	Сол кезде 1955 жылы газет, журналда өлеңдері бұрқырап жарияланып, жақсы өлеңімен оқырмандарын сүйіндірген дуалы ауыз үлкен ақындардың назарына іліккен ақын Мұқатай денсаулығына байланысты институттың үшінші курсында оқуын тастап Ұзынбұлақ асыл тұқымды қой совхозында экономист болып қызмет істейтін əкесінің ағасы Азанбектің үлкен баласы Сұлтанның үйіне келді.

	Басымыз қайта қосылды. Аз жүрген соң шаруашылықтағы «Құрылысшылардың комсомол-жастар бригадысына» қабылданып, жұмыс істеді. 1960 жылы Тұрсын Махметов Талдықорған облысы, Ақсу ауданына аудандық партия комитетінің 1-секретары болып сайланды (жылдан қателік болуы мүмкін). Қашанда жетімдердің жанашыры болып жүретін Тұрсын аға Мұқатайды Ақсудың аудандық газетіне қызметке алып кетті.





Халық: «Бірге тумақ бар екен, бірге жүрмек жоқ екен» деп жай айтпған. Жолымыз тағы да екіге бөлінді.

	Өмір əркімге əліне қарай əр алуан міндет жүктейді, бір кездегі бірімізді-біріміз іздейтін сыбай-салтаң кезіміз жылыстап арт та қалды. Отбасыңның қамынан уақыт артылмайды екен. Кейде бала достарды, жоғарыда мен жазған шым-шытырық оқиғаларды əңгімелегенде, Мұқатайды міндетті түрде еске алатынбыз. Бірде Əсет, композитор Əсет Бейсеуов екеуміз ауылға, Нарынқолға бардық (1966 жылы). Көптеген кездесулер өткіздік. Нарынқол ауданының Партия комитетінің бірінші секретары Рауан Əрипов парасатты азамат емес пе, қамқолық жасады. Сарбастаудан, яғни Ленин колхозынан қайтып келе жатқанда ақын Еркін Ібітанов «Мұқатайды өліпті деп естідім. Екеуің не білесіңдер?» деп сұрағанда шындығымды айтсам, төбемнен біреу бір шелек суық суды құйып жібергендей болды.

	Өкіндік. Əдеттегідей адамды емес, заманды жазғырдық. Мұқа-таймен бірге жүрген күндерді жаңғырттық. Əсет екеуміз Катерина деген қызға ғашық болғандығын, махаббаттың аза бын шеккенін еске алдық. «Үйленбей де кетті-ау» деп өкіндік. Бір таңданарлық жай, «Қиын кезде бозбалалық ғұмырды бірге өткізген замандасымызды неге іздемедік?» деп бірімізден біріміз сұрамадық. Иə, иə, іздеуіміз керек еді. Іздемедік. Əңгіме сонымен аяқталған.

	...Бірде Балқаш ауданында Бас малдəрігері болып қызмет атқаратын Мұқатай екеумізбен бірге Кеген мектеп-интератының қара нанын бөліскен сыйлас замандасымыз Қожан Бекмұханбетов үйге келді. Достың келгеніне отбасымызбен қуандық. Гагарин көшесінің күнбатыс қапталына Н.С.Хрущев «көсем» бір қабатты төрт бұршынан төрт есік шығатын қамыстан үй салдырған. Соның екі бөлмесі ғайыптан бізге бұйырып, сонда тұрамыз.

	Қожан мейрамханаға шақырды. Ол кезде балалар жас. Хадиша солардан шыға алмай екеуміз барып кештетіп қайттық. Қолымызда қапшық толы Қожанның сарқыт деп алған шампан, шарап, сыра т.б. бар гуілдеп үйге кірдік.

	Төрдегі басы никілденген, үйіміздегі құнды жиһазымыз жалпақ көк төсекте беті табақтай сарыжағал біреу жатыр. Екуміз де ентелей келіп қарадық. Өзім танымадым. Қожан таныды: «Ей, мынау Жылқайдардың жүгермегі ғой» деп сақылдап күліп, үстіндегі жамылғысын лақтырып жібергенде «өлді» деген Мұқатайымыз тірі екен, түрегелді. Бас салдық.

	Сіздер сенерсіздер, сенбессіздер, бізге шын, Мұқатай екеуміз жылап көрістік. Жөн сұрасақ. «Торғайдан келдім» – дейді.

	«Торғайға сені қандай сайтан қуды» – дейміз. Ыржалақтай күлді. «Адамның басы – Алланың добы» дегенді кім айтса да, дəл айтқан. Кеңестік заманда кімге дəм қайдан бұйырмады. Айтуында Мұқатайға дəм Ақсудан да, Семейден де, Торғайдан да бұйырыпты. «Ей, адам тойған жерде жүре бере ме, елге, жерге неге бір соқпадың» дейміз. Күледі. Ол жыпылықтап күле беретін. Өлгеніміз тіріліп, көңіліміз жайланып қалдық.

	Көңілді отырыста орайы келгенде Мұқатайдан: «Енді не істейін деген ойың бар?» –деп сұрадық. Ол уəж қайырмады. Мейлімше, ойын ортаға салғысы келмеді.

	Күз аяқталып, алғашқы ақ көбік қар түскен. Қожан қайтатын болды да: «Ей, жетім, менімен бірге Бақанасқа жүр. Біраз демалып қайтасың» – деп еді, Мұқатай ойланып сəл отырып:

	«Рақмет. Амандық болса барамын. Менің Семейде отбасым бар. Қызым бар. Соны көріп қайтайын», – деді. «Қашан бармақсың?»

	– деп сұрап едік: «Қаражат табылса ертең-ақ кетер едім» – деді. Келістік. Əңгіме арасында Балтық теңіз-флотында əскери борышын өтеуге кеткен ағасы «Əкімбай қайда?» – деп сұрап едім, ол:

	«Латыш қызына үйленіп, Калининград қаласында тұрады» – деді. Мейлімше сол жақта қалды.

	Көңілге бола əзіл айтсақ та, өңі жүдеу, киімі де көнетоз еді. Ертесіне Қожан екеуміз ертіп жүріп дүкен аралап қымбат болмаса да ортанқол қыстық сыртқы киімін түгел алып бердік. Ол кезде қолға түсе бермейтін ондатыр терісінен тігілген малақайым бар еді, соны кигіздім, қалтасына жолына молынан жететін қаражат салдық (шынын айтсам ол кезде қалада тұратын біздің еңбекақымыз шақпа-шақ қой, ақшаның көбі Қожаннан шықты). Қоштасып Қожан екеуін жолға аттандырдық. Мұқатай Семейге, Қожан Бақанасына кетті. Бұл шамамен 1970–75 жыл. Сол кеткеннен Мұқатайдан хабар болмады.

	Содан əкемнің досы Шынғожа деген еліміздің құрметті ақсақалы қайтыс болып соған Кегенге барсам, Мұқатайым сонда жүр. Бұл шамамен 1985–87 жылдары. Ауданның партия ұйымының 1-секретары Бексырға Данышпанов. Бір кезде Мұқатай Ұзынбұлақта құрылысшы болып жүргенде ол мектептің соңғы класында оқитын, ағасы Бектұрсын Мұқатайдың құрдасы еді, ол жаңа үйленген, басымыз қосылып жас отауда қонып қалар едік. Сонда Бексырға бізбен жарыса өлең жазатын бозбала еді. Елағасы болды. Ақынжанды азамат. Ауылға оралған ақын ағасына аудандағы Жылжымалы құрылыс комбинатынан бір бөлме үй беріп, аудандық газетке қызметке алыпты. Қуанып қалдым.

	Тегінде, қалта толы ақша, алтын, дүние-мүлік, мал берсек, жақсылық жасадық дейміз, (əрине берген жақсы ғой), ол не, бір мезгілдік қана демеу. Ақымаққа ат басындай алтын, арба толы доллар берсең алты айға немесе алты жылға жеткізбеуі мүмкін. Иə, мүмкін.

	Нағыз жақсылық бүкіл ғұмырыңа азық болатын адал ақ жолға салу. Ақылдылар сол байлықты, сол бақытты дұрыс жолға түссе, өзі де табады. Ақиқатты мойындасақ, Бексырға ақын ағасына сол жақсылықты жасады.

	Осы жылдары Мұқатай өндіріп көп жазды. «Қарқара» деген тарихи поэма өмірге келді. Ол аудандық «Екпінді малшы» деген газеттің бірнеше санына жарияланды. Мейлімше 2003 жылы «Жалын» баспасынан жарық көрген өлеңдер жинағы сол жылдары өмірге келген-ау.

	Бұл уақытта Мұқатай өлеңдерінде 1953–55 жылдардағы екпін жоқ еді. Темірдің қызуы басылыпты. Өмірдің екпініне, уақыттың талабына жауап беру күрделі жай.

	Біз кейде пендешілікпен дəм татқан құдығымызға түкіреміз. Ол əсіресе өнер адамдары жайлы əңгіме қозғалғанда, ақын, жазушылардың шығармашылығын талдағанда көп кездеседі. Заманды кінəлаймыз. Саналы сараптасақ, көбінде-көп өзіміз күнəкармыз. Дəуірдің дауыл соққысына бұрынғы өткен өр мінезді жыраулардың ең соңғы мұрагері Махамбеттей қасқайып тұрып жауап бере алдық па, жоқ, осалдық жасап саясаттың уын ішіп жауымызға жаланы жаба салдық па?.. Иə,жоқ пышақтың сабы алтын.

	...Таңғы сағат бесте телефон қоңырауынан ояндым. Қорқып кеттім. Бұндай уақыттағы қоңыраудан кім қорықпайды. Қапылып барып құлағын көтердім. Кегенде аудандық Бас дəрігері болып қызмет істейтін кенже інім Есжан екен. Сасқалақтап амандық сұрап едім, ол ел-жұрт аман деп көңілімді орнықтырып алып: «Мұқатай досыңыз қайтып кетіпті. Қалтасында сіздің аты-жөніңіз жазылған тілдей қағаздан басқа мағлұмат жоқ екен. Фамилияларың бір болған соң, саған телефон шалып тұрмын деп осы жаңа ғана Талғардағы досым айтты» – дейді. «Оу, ол қайда екен» деймін, «Алматының жанындағы «Гүлдала» елді мекенінде жол үстінде машина қағып кетіпті», – дейді. Жөнін сұрасам, қолында гүлі бар Мұқатай ертең ерте «Гүлдала» елді мекеннің ортасындағы Нарынқол мен Алматыны жалғайтын күрежолдан өтіп бара жатқанда шетелдік жеңіл машина соғып кетіпті. Мен дереу Алматыда тұратын құрметті ақылшы ағамыз Орал Садықовқа хабар бердім. Суық хабар жата ма Белбұлақта тұратын немере інісі Алтаев Нұрсұлтанмен тілдестік (Алтай, жоғарыда жаздым, Жылқайдардың інісі). Алматыдағы ағайын, туыс жиналып, Алматының төменгі жағындағы «12-Декабрь» деген ауылдың күнбатыс қапталындағы зират қорымына жерледік. Інісі Нұрсұлтан моласын қоршап, құлпытас қойды.

	Өмірдің қиындығын көп көріп, ащы дəмін көп татқан, не керемет өлең, жыр жазамын деп үлгермеген ақын жүрек осылай айтып бітпес, қайтып келмес сапарға аттанған еді. Ағаларын еске алатын інінің бары қандай жақсы. Бірақ «Ақиқаттан аттамау кере» деген Ұлы Дінмұхамед Ахметұлының қағидасын ұмытпалық. Айхай, дүние-ай. Енді Сіздерге Мұқатай Жылқайдаровтың «Қарқара» поэмасынан үзінді ұсынамыз.

	«– Асқар тау,

	Арынды өзен,

	Ну қарағай,

	Жалғанда жайлау қайда Қарқарадай.

	Асқарға қона түнеп ауған бұлттар

	Алқынып зорға асады сыртқа қарай.

	Өрі де, төрі де осы Жетісудың,

	Күн сүйген күмбездері алтын арай.

	Жол түсіп келе қалсаң Кегеніме,

	Таулардың көз сүрінер көгеніне.

	«Тау» деген қазақты да көріп жүрміз,

	Кегеннің шалы отырған төбесінде

	Мақтаған тоқсан ақын Көкшелерің,

	Баспайды Қарқараның өкшелерін.

	Əндетіп əуелеткен Оқжетпеске

	Мыңжылқы сипатпайды бөкселерін.

	Хантəңір қоян-қолтық іргесінде,

	Төніп тұр Жеңіс шыңы желкесінде.

	Қаймағы бұзылмаған Қарқараның,

	Айнала алып таулар өлкесінде.

	Жұлдыздан шырақ жағып əр кешінде,

	Таулардың ай туады өркешінде.

	Əдейі тарих-ана осы өлкені,

	Сақтаған сұлулықтың көрмесінде.

	Қайқы асып келсең Кеген ауданына,

	Аспандап тірелесің тауларыма,

	Қияда қара жаның қанат қағып,

	Мен куə қыран болып самғарыңа.

	Түгел тау төрт құбылаң Кегенімде,

	Құздардың Көлсай жатыр зеренінде,

	Көмкеріп көк шалғынмен жағалауын,

	Қарағай көкке өрлеген кемерінде.

	Құздар мен қалың орман саясында,

	Осы көл нағыз аспан аясында.

	Жетпейді жер бетінде бір сұлулық,

	Көлсайды түнде көрсең ай астында.

	Дауылда бұлтты тіреп иығымен,

	Жалаулы, Сарытау тұр Тұйығымен,

	Саты мен Күрметінің сайларынан,

	Өреді арқар, бұғы үйірімен.

	Шет Меркі, орта Меркі – Меркілерім,

	Сенде бір сұлулықтың төркіні едің,

	Тау тұрсын, жазықтарың жасыл кілем,

	Теңесер өздеріңе көркі ненің?!

	Көш түнеп, Ай астына асқарына,

	От жағып Тяньшанның тастарына.

	Кегеннің қойшылары тынығады,

	Ақ мамық бұлтты жастап бастарына.

	Шатқалдан асау өзен арқыраған,

	Елірсе, екпінінен жар құлаған.

	Қойлы ауыл, қойнаулардың бəрі бүгін,

	Қияннан түнгі оттары жарқыраған.

	Етекте еңсе биік, елді мекен,

	Бабасы мұндай бақыт көрді ме екен?

	Жоқ əлде ақ ордалы мына ауылдар,

	Ертектен көшіп мұнда келді ме екен.

	Осында бүгін, міне, мерекеде,

	Тасыған тау суындай береке де.

	Мал үшін жаратылған жайлау осы,

	Жаһанда Қарқарадан жер өте ме?!

	Өмірдің тартып неше өткелегін,

	Бұл менің арманына жеткен елім.

	Мен бүгін сол елімнің жырын жырлап,

	Перзенттік бір борышым өткеремін!

	Іргесін бұлт белдеулеп ауылымның,

	Мен де осы таста туған тау ұлымын.

	Шарқ ұрып шатқалдағы Қарқарадай,

	Бір жырын жырлайыншы дəуірімнің.





	БАЛАПАН ҰШПАЙ ҚАЛҒАН ЖАЗ

	(Əңгіме)

	«Сені Ару деп алдайды жұрт.

	Алдайды.

	Етегіңе қол жүгіртіп,

	Ар жайлы

	Сөз қозғайды мына қоғам –

	Оңбаған.

	Бататыны сол маған!»

	Маралтай Райымбекұлы

	Əлібек пен Шыңғыс биыл он үшінші көктемді күтіп жүр. Он үшінші көктемін қарсы алмақ. Бұл ең алғашқы мүшелді жылы. Алла тағала қорғап, ақ тілектері орындалсын!

	Бұл екеуі дүниеге келген жылы Алатаудан бастау алатын Есентай өзенінің екі қапталы алма бақ еді. Алматы қаласы жасыл гүлдің құшағында тұрғандай көрінетін. Алма бақ мəуелеп піскенде жұпар исі қала тұрғындарының жан дүниесін рахатқа кенелтетін. Қазір жылан жалағандай, ештеме жоқ. Бау-бақшаның исі де аңқымайды. Əрине уақыт тоқтамайды. Демек, өмір де өркендейді. Алматыдай əсем қала да жаңарып, жасарып қанатын жаяды. Бұл заңдылықты жақсы түсінетін халық «Алатаудың етегі сонау Қапшағайға дейін керіліп жатқан кең дала. Егер көшелері түзу əсем қала өссе, өркендесе Қапшағайға қарай бой көтерер, – деп күткен. – Мына лас, қапырық қаптаған қалың машинаның түтініне қақалған тозақтан құтылармыз Алматы жасыл орманға оранған дүниедегі ең таза қала болар» – деп үміттенетін. Қателесті. Айтып, айтпай неге керек, сол жақсы арман 1980 жылы кең далаға сыймайтындай Есентай өзенінің жағасындағы жайнаған алма бақтың ортасынан əуелде бес қабатты үш үй бой көтерді. Миллионға жуық тұрғын елең ете қалды. «Етекте Қапшағай теңізіне дейін жазық дала жатыр. Қаланы солай қарай неге салмайды? Бұл өкіметтің Алатаудың «сақалына» жармасқаны қай сасқаны. Енді мына халықты тұншықтырмақ па?» – дегендер аз болған жоқ. Бірақ оны кім тыңдады. Ол байы да, кедейі де жоқ социализмнің кезі еді. Ешкім тыңдамады. «Облыстық Кеңестің бұйрығы осылай» – деген сөз ұлардай шулаған елдің аузын жапты. Өткен күнге айтар сын да,мін де көп... Өтті. Кетті. Бірақ есте қалғаны «Қаладан үй аламыз» деп он бес жыл кезекте тұрған Шыңғыс пен Əлібектің аталарының бағы жанып, Есентай аталарының рухы жебеп, сол алма бақтың ортасындағы ғимараттан үй алды. Əлібектің атасы Əлтай мен Шыңғыстың атасы Дүйсен алғашқы тұрғын болған соң, терезелерінің түбіне үш ақ қайың отырғызған. Қазір бесінші қабатқа жетті.

	Егемендік алғаннан кейін де əсем қаланың иелері қателігін түзеп, оң бағытқа түскен жоқ». Кедей бай болсам, бай Құдай болсам»деген заман орнады. Алматыны енді «жаңа байлар» ауа өтпейтін тормен шандып, жанталаса жарысып Алатаудың төбесіне дейін үй салуға кірісіп кетті. Тіршіліктің қайнар бұлағы көзге көрінбейтін, қолға ұсталмайтын дүниедегі ең жеңіл (жоқ болса табылмайтын, бес минуттан кейін жарық дүниемен қоштасатын) байлық – ауа қазір қарапайым пенделерге жетпейді.

	Болашақтың кең тынысты болмысын ойлайтын адамдар арұятты артқа сырып тастап, қарақан басының қамын ойлайтын қасқыр пейілді негізгі мақсатқа қойды. Ал Алматы, əсем Алматы дəл қазір ентігіп тұр. Оның қасіретін қан қысымы басын кергендер жақсы біледі. Бірақ, иə, бірақ: « Таза ауаны былғаған өзім ғой» – деп ойламайды.

	Адам қашанда келер уақыттан жақсылық күтеді. Сол баубақшаның ортасындағы үйден пəтер алған, алғашқы тұрғынның екеуі де: «Балаларымыз отау тігіп, немерелі болсақ-ау» – деп армандаған. Орындалды. Бұл күнде сол ең алғаш еккен ақ қайыңдар өсіп, Дүйсен тұратын үшінші қабаттан асып, Əлтайдың пəтерінен өтіп кетті. Шыңғыс пен Əлібек балконда тұрып қол созса, саусақтары қаулаған бұтаққа, лаулаған жасыл жапыраққа жетеді.

	Ес білгеннен бері екеуі жуан бұтақтарына ұя салған, алғашында қарлығаш пен қараторғай иеленген. Жылда жаңартып тұрады. Қалықтап ұшып, аталарының айтуында балапандарына қанатымен су таситын, жазда шоғыр-шоғыр балапан ұшыратын. Соңғы жылдары қараторғайлар да, қарлығаштар да жоқ болып кетті.

	Бұл күнде Алатауға қарай алқына тырмысқан Алматыдан халық жақсы көретін əнге қосатын екі құсты іздесе, табар ма екен. Əй, таппайды. Қайда жоғалғанын нақты ешкім білмейді.

	Жылдағыдай ақ қайыңдағы ұяларын тексеріп, кем-кетігін жөндеп, жем қалбырларын жаңалап жүрген Шыңғыс пен Əлібек есік алдындағы орындықта отырған қарттардың қызу əңгімесіне құлақ салды.

	– Бұл қарлығаш пен қараторғайды құртқан «авганка». Ауғанстанға орыстар жасырын соғыс ашқанда ауып келген. Жанға жайлы, иесі жуас жерді құс екеш құс та біледі. Қараторғай, қарлығашты құртқан сол сүмелек қарасұр құс. Ұяға салған жұмыртқаны түгел жеп қояды екен. Зорлық көрген халқына ұқсас тамақ таңдамайды.

	– Бұны айтып тұрған мұрты едірейген аласа бойлы өткір көзді кəрия. Ол табиғат пен, аң, құс жайын жақсы біледі. Əңгіме қозғалса күйіп кетеді. Бүгінгі заманның шалығы болар, не жайлы сөйлесе де саясатқа тірейді. Ызаға булыға əрең тоқтады. Бұл қарияның саясатына қазір ешкім құлақ салмайды. Қатын өсекті қардай борататын оппозицияның қышыма қыртылы кімге керек.

	Əлтай жас күнінде ұзын бойлы сымбатты жігіт болған. Қазір жасы жетпістен асса да сыры кетседе сыны кеткен жоқ.

	– Өй-өй, сен қызынып кеттің ғой. Əйтсе де сөзіңнің жаны бар. Мен балаларымды ертіп тауды жиі аралаймын. Қарлығаш пен қараторғай түгілі зырылдауық шымшық пен сары қанат саққұлақ бұлбұл да жоқ. Ерменді сайдың жонынан бозторғай кетпейтін еді, осы күнде ол да жоқ. Бұл табиғат бұзылды деп еді...

	– Табиғат емес, сен екеуміз бұзылдық, – деп Дүйсен сөзге араласты... Күн күндей шығады, Ай айдай туады. Сол мөп-мөлдір тұп-тұнық дүниені лайлап жүрген кім?

	– Анау сенің бауырың. Жер жаһаннан таңдап жүріп итіне дейін миллиондаған долларға вилла сатып алды. Енді Марстан мекенжай саламын деп жанталасып жүр. –Əңгімені бастаған шымыр қария сөздің шырқын бұзды.

	– Жоқ, ол емес, сен екеуміз. Былжырай бересің. Бізге адам жақпайды, – деп Дүйсен шырт ете қалды. Соның арқасы, өстіп мамыражай отырғанымыз. Бұлар иті үрмей қалса да елбасынан көреді. Қырғыздарша қырқыссаң не табар едің? Грузиндерше быт-шыт болсаң жетісер ме едің? Өзбектерше есік, терезеңді жауып айналаңдағы елмен араласпай жапандағы жалғыз үйге ұқсап отырсаң дүниенің тұтқасын ұстар ма едің. Ғасыр бойы қанаған социализм орнатпаған коммунизмді жиырма жылдың ішінде орнат дейсің бе?!

	Орнатсын. Сол коммунизмнің табан тасы қаланған. Үш жылдың ішінде ит пен құсқа талатты да жіберді. Игеріліп мыңдаған елді мекен орнаған жер қаңсып иесіз қалды.Дəл бір бомбы түскендей үйлерді көргенде күйіп кетемін.

	– Əй, қойыңдар. Айналамызда балалар ойнап, əйелдер демалып отыр.Сандалған сөздің керегі не? – деп Дүйсен орнынан тұрып кетті.

	Олардың əңгімесін əуелде қызыға тыңдап ақ қайың бұтағындағы ұяларды тазалап біткен. Шыңғыс пен Əлібек жаңа ғана əмпейжəмпей болып отырған үш қарияның қас қағым уақытта ырыңжырың болғанына əуелде таңданды, сонан соң сылқ-сылқ күлді. Өйткені оларға бұндай быдың-шыдың əңгіме таңсық емес-ті.

	Бұл күнде екі адам қосылса, ел ағаларын күстəналап жатқанын талай естіді, көрді. Оларға: «Бұларың дұрыс емес» – деген тірі пенде жоқ. Бұл екеуі де қазақша жарық көрген бар газетті оқитын. Қазір қойды. Лаулаған ауыл-үйдің өсек-аяңы. Жазылған жайға жауапты адам жоқ. Тіпті отбасындағы, ошақ қасындағы жеке өмір тіршілікте саяси мəселеге айналады. Ол қателігі үшін

	«жазғышбайлар» да жазаланбайды. Жалған мəселені жазған автор да, баспа орны да мемелекет, қоғам алдында жауап бермейді.

	Мына əр минуты ғажайып жаңалықтарға толы бейбіт заманда есте сақталар жаңалықтар көп-ақ. Адам ес тоқтатып, алты жастан асқаннан кейін өмірден көргенін де, естігенін де ұмытпайды. Тасқа жазылғандай зердесінде сақталады.

	Бұл екеуі əл-Фараби даңғылынан жоғарғы қырат-қырқа, сай салаға бір кезде зерттеп, зерделеп шахматтың ұясындай дəлдікпен алма бақты еккенін көрген жоқ. Өздері өмірге келген ортаны ғана біледі. Бұл қоғамның қандай қоғам екенін де білмейді. Білетіндері ар, намысты нарықтық экономиканың билегені. Өздерінен оқығаны үшін ақша алатыны. Соны апалары мен аталары зейнетақысын алған соң күңкілдесіп отырып төлейтіні...

	Ал енді соңғы кездегі Алматы табиғатының өзгергені шындық. Мектепке бірінші сынапқа барғаны дəл бүгінгі күндей екуінің де көз алдында. Алатаудың алтын күзі еді. Жексенбі күні Əлтай екеуін ертіп Есентай өзенін бойлап қыдырып қайтқан. Алманы əне-міне жинайды деп күткен Əлтай қарияның тілімен айтқанда «алмасы атбасындай» алмасы жайқалған бақты қақ жарып қазіргі шаңғышылар секіретін Ерменді сайдың төбесіне шыққандарында күн қол созым қашықтықта тұрғандай еді. Көк жібек аспанда инеге ілінер ұлпа бұлт жоқ-ты.

	Гүл-бəйшешегі жайқалған шалғынды жүзіп Алатаудың қарағайлы етегіне дейін барған. Туған жердің табиғатын көріп, жүрегіңе сіңіргеннен артық байлығы жоқ Əлтай қарт ұстаз. Ол жерге екеуін еріккеннен ертіп барған жоқ-ты. «Осы байлықтың иесі сендер... Көріңдер... Біліңдер!» – деген мақсатпен ертіп барған. Екеуінің барлық көріністі, ағашты, шөпті, гүлді талдап сұрағанына қарап, арманым орындалды деп марқайған. Олжалы болды. Сабағынан үзілген алмаға пакеттерін толтырып қайтты. Шіркін, Алатаудың сол бір тəтті алмасын жегенде арман да, жемеген де арманда. Əлібек те, Шыңғыс та туған жердің тамашасын ойлап жатып тəтті ұйқыға кеткен. Ертесінде көргендері ғажап кешегі көрген жасыл тауды, мəуелеген алма бақты ақ қар басып қалыпты. Атасының айтуында қардың қалыңдығы бір кез. Аппақ-ау, аппақ. Əлібек атасының жанында тұрып: «Жалпақ жонды жапқан гүлдер түгел үсіп кетті-ау. Алма бақты халық жинап та үлгермеді ғой», – деп толқыды. Бұл оның өміріндегі ең алғашқы уайымы еді. Сол Есентай өзенінің бойындағы алма бақтың ең соңғы дəмін татқан да Шыңғыс пен Əлібек еді. Көп ұзамай-ақ, сол алма бақтың орнына биік-биік үйлер ақ жаңбырдан кейінгі саңырауқұлақтай қаптады да, гүл-бəйшешектер де, алма бақ та көзден ғайып болды.

	Əуелгі əдетімен Əлтай Шыңғыс пен Əлібекті ертіп, өткен жылы Көктөбеге шықты. Бұл жолы Əлібек пен Шыңғыс кешегі бірінші сыныптың оқушысы емес, өмірдің қыры, сырына сын көзбен қарайтын отау иесі болатын жаста еді. Алатаудай ақ шашты ғұламаның етегіндегі түзу, кең көшелерін қайың, тал, терек көмкерген табиғаттың жасыл жібегіне оранған Алматыға бұл жолы Əлібек басқа талғаммен қарады. Дүниедегі қалаларды түгел шарлап келгендер ақ ниетімен «Əсем Алматы» деп мақтайтын туған қаласы Əлібекке қарт Алатаудың қолындағы сырлы кеседегі көпірген айранға ұқсап кетті.

	Ал Шыңғыс жан-жағындағы хан сарайындай əсем үйлер торлаған иыр-қиыр көшедегі қан тамырдай лыпылдаған қалың машинаға қарап:

	Адамнан машина көп екен ғой, көкпеңбек тұман басып жатыр Алматыны, – деді. Əлтай күрсініп жіберді. Ол осы жердің байырғы тұрғыны. Осы жерде өмір есігін ашып, жетпіс жеті жыл өмір сүрді.

	Жазиралы жазына сүйінді. Қаһарлы қысына күйінді. Табиғаттың бұл өзгерісі жайлы ылғи пікір таластырып, ертесіне қайта бас қосатын үш қария алуан түрлі себеп, салдар айтады. Саясаткер шымыр қара қария:

	– Егемендікті алсақ та сол жақтағы көршінің қолбаласымыз. Соның уын Байқоңырдан ұшырып Саршағанға əкеп төгеміз. Ауа райының бұзылуы соның кесірі, – дейді. Бұл пікірді Шыңғыс пен Əлібек те қоштағандай болды. Өйткені өткен қыста «Екі ағайынды» айында пəленбай тонна пратон деген уды тиеген Ресейдің жерсерігі ұшты да көздеген нысанасына жетпей құлап, Алатаудың баурайы жылыды да кетті. Күтпеген көктем келді. Алматының қалың қары апыл-құпыл еріп, жиек жолдың бойындағы көк шөп қаулап шыға келді. Ағаштар бүр жарып, гүлдер балауыздана бастады. Осы табиғаттың тосын мейіріміне алданған Шыңғыс пен Əлібек ұяларын тазалап жем төгіп еді, жылылыққа алданған көк кептер, торғайлар үш ақ қайыңның төңірегіне жиналып, құс базары дүркіреді де кетті. Наурыз айының соңында Алматы қаласында бұрын-соңды соқпайтын үскірік жел тұрып, қақаған қыс қайта басталды

	Ақ қайыңдағы ұяға салған жұмыртқа түгел қатып, нағыз көктем келгенде төгіліп жерге түсті. Сол жылы балапан ұшпай қалған. Бұл Шыңғыс пен Əлібектің алғашқы өкініші. Енді сол табиғаттың қаталдығы қайталанбаса екен деп тілейді. Өмірлері алда. Аллаһтың адал үмбеттері ғой. Діні мен тілін біледі, жер жылуын, табиғат сырын өстіп көре жүріп сезінер.





	Екінші бөлім

	«ӨЛЕҢ СӨЗДІҢ ПАТШАСЫ...»



	«Өлең – адам сырын айту əдістерінің ең жетілген түрі. Оны ұсақ-түйекке жұмсап, құнын түсіру, кəкір-шүкірге пайдалану – һəм ұят, һəм күнə».

	В.Брюсов.



	ТƏТТІ АРМАН

	Мен жүрмін ғой, əлі де күтіп, үміт...

	Уақыт шіркін өтеді үгітіліп.

	Жылымшы бір тəтті арман –

	Жүрегімнен тамады жібітіліп.



	Шіркін, тəтті кезінде табылмадың

	Аңсап сені сол кеде сағынғанмын.

	Тəтті екен деп ащы ішіп жаңылғанмын

	Сөйтіп талай еншімнен қағылғанмын.





	КАСПИЙ ЖАҒАСЫНДА

	(өлең-очерк)



	Каспий тұнық, тұп-тұнық-ау, тұп-тұнық,

	Ақжал толқын жас сəбидей еңбектейді бұлқынып.

	Аптап ыстық, күн түбіне сүңгіп кеткен теңіздің,

	Біз үшеуміз жиегіне жаңа жеттік жұлқынып.

	Су бетінде дірілдейді суретім,

	Əсет сазгер əн шырқаған түнде.

	Тың, Темірханның ақындығы бар қазаққа əйгілі,

	Інілік те атқарып жүр міндетін!

	Сүңгіп кетіп, өкпесіне қолын сұғып қойтастың,

	Көк шөлмектің қысып ұстап қолқасын,

	Жалт қозғалып шыққан кезде жағаға –

	Шөлім қанды, рахаттың қайсы бірін айтасың.

	Теңіз терең, теңіз жұмбақ, сырын оның кім білген,

	Сол күндерді ұмытарсың қалай ғана бір жүрген.

	Ақындықтан артық көрдің ініліктің парызын,

	Іні болу қымбат екен, оны кейін білдім мен.

	Қызметі Ақтауда «Соц. Қазақ.» газеті,

	Қызық күндер неге қысқа, неге қысқа тез өтті.

	Жақсылықты ұрлайтығын бəрімізге байқатпай,

	Бір кем дүние неткен шебер кəзепті.

	Күлсе күлген ақ жарылып ағаларға ағынан,

	Оу, бауырым, сенің сол бір күлгеніңді сағынам.

	Іні болып еркелеген қандай жақсы қасиет,

	Тағы іздеші, тірі жүрсем ақ жайлаудан табылам

	1983 жыл.



	ПАЙ-ПАЙ ШІРКІН...



	Пай-пай шіркін, қысқасын-ай өмірдің,

	Осы күнге жеткеше не бітіріп, не білдім?

	Мына дарқан тірлікті алаңы дерсің күрестің

	Шыныңды айтшы –

	Сол күресте жеңдің бе, əлде, жеңілдің?

	Қаулаған сұрақ жан-жағымнан қаптадың,

	Ақиқатын айтсам, біріне жауап таппадым.

	Алдыма қойған мақсатым орындалды дер едім,

	Көңіліме толған бірі жоқ,

	Керегі не көбіктенген мақтанның.

	(Жар сүйіппін ол еркектің парызы)

	Соныменен өтеле ме адамдықтың қарызы.

	Бала сүйдік, дос таптық, үй көтердік жобасы,

	Ортақ міндет, ойлап көрсем, орындалған тəрізді.

	Осы менің бітіргенім, артық айтсам кешіргін,

	Атақ, даңқ ашпапты арнап маған есігін,

	Өз көйлегім, өз үйім болса-дағы жұпыны -

	Иман суын ішетін ең ақырғы бесігім.

	Көргендерім көп тегі,

	Көп жақсыны білемін,

	«Ертең заман не болады?» – деп сұрама, тілегім.

	Өзім жаман болсам да

	Сол жақсының қасында,

	Қаратауды көтерсем де қайыспастан жүремін.

	Жеңісімді айтпа сен,

	Қалды кімнің есінде,

	Бəрі де өтті. Сəске ме, əлде бесін бе...

	Арзан атақ-даңқты айырбастап кетер ем –

	Бір-ақ күннің думадатқан кешіне.

	Ал жеңілдім, жеңді мені бəрі де,

	Сұлулардың көз тұндырған əрі де.

	Жақсы адамның жан жылытқан сөзі үшін –

	Күніне мың жеңілуге əзір тұрмын əлі де!





	ДОСЫМ КӨП...



	Досым көп, тіпті, күмəнданар қасым жоқ,

	Қара ормандай мəуелі қайың, талы самсаған.

	Қара суым бал татып, қара наным ас болған,

	Өткен күндерімді аңсап тамсанам.

	Біреулерге өкпе айту да маған тегі ауыр-ақ,

	Одан адал пенде жоқ мына ғажап ғаламда.

	Бұл тірлікте бəрін де келеді өткім бауырлап,

	Шалқып солар жүрсе деп армандаймын əманда.

	Адал шыным, артық болғым келмейді,

	Маңдайға жазған бақытты бір-ақ тастаман,

	Жаратқан ием екі рет өмір бермейді,

	Қай жерім кем, айтыңдаршы, басқадан.

	Қасқыр да тіпті іздейді тəтті тамағын,

	Мен адаммын бүкіл əлем иесі,

	Үйіме кел, төріме шық, қонағым –

	Иесі бар үйдің табылар сыйлар киесі.





	ƏСЕТКЕ



	Бала көңіл, бал мінезді бауырым,

	Тең көтердік өткен өмір ауырын.

	Қуанышын есепте ме, ес те жоқ,

	Құшақ жайды ақкөңілді қауымым.

	Сұлулықтың ғашық едің бəріне

	Қарамаушы ең, балауса ма, кəрі ме

	Жаны таза бар адамды аялап –

	Қосатын ең қоңыр назды əніңе.

	Ғашық болдың Айшажанға, Алтынға,

	Айнашқа да, əн арнадың шалқыма.

	Сол сұлудың бірі саған ермеді

	Мəңгі жас боп, қалды сенің артыңда..

	Амал қанша, табиғаттың заңы бар,

	Барлық пенде басқа түссе бағынар.

	Кеттің ерте қайта келмес сапарға –

	Халқың қалды мəңгі сені сағынар..



	ҚОСАЙ



	Ей, заманның зерделі зерек түлегі –

	Сол Қосайдың: «Халқым!» деп соққан жүрегі.

	Тарихты шежіре етіп шертетін –

	Теңіздей терең қарияның бірі еді.

	Соғыс жылы қызыл сирақ баламыз,

	Майданға кеткен əкеміз бен ағамыз.

	Жесірлер мен жетімдерді жиып ап –

	Ерлік жайлы сыр шертетін данамыз.

	Алғаш рет естіп едік елді сүю дегенді.

	Бүгін сүйсем елімді соның еккен дəні еді.

	«Жерді сүйсең жетімдікті көрмейсің !» –

	дейтін сол бір қаря түсіме ылғи енеді.





	ЕСКЕ АЛДЫМ, АҒА, МЕН-ДАҒЫ



	Осы күні Мұқаң жайлы естеліктер əдемі –

	Айтылады, құрметтеген, қадірлеген оны елі.

	Тірлігінде артық демей, кем демей сыйласқан

	Өткен күндер көз алдыма менің-дағы келеді.

	Ойлап тұрсам шын ақынның жауы жоқ,

	Өлеңдері жатсадағы сыншылардың дауы боп,

	Сəл ғана сəт отырған соң түйіліп, от айналмай –

	Елжірейтін Мұқағали бəрімен де бауыр боп.

	«Дұрыс, – дейтін, – маған айтқан сын дағы

	Ұлы тауды, даланы мен болып кім тыңдады,

	Менің көрген өмірімді көрген жоқ қой, ол пақыр

	Сірə, бəлкім, ондай бақыт маңдайына сыймады

	Мен тыңдаған сол сəтте ерекше еді күй дағы, –

	Дейтін-дағы қолға алатын өлең жазған дəптерін –

	Ал сонан соң жыр оқитын, жадырайтын көкте күн.

	Енді ойласам, дəл сол шақта-ақ Мұқаңның

	Білмеппін ғой, білмеппін-мəңгілік боп кеткенін.

	Менің үйім Гагариннің көшесінде, жұпыны.

	Жетпегенде болар сірə сыйлы қонақ күтімі,

	Төлеген мен Дулаттың əзіліне мəз болып,

	Жымың қағып көтеретін шай құйылған құтыны.

	Содан кейін ойларсың, Мұқағали сөйледі деп көсіліп –

	Лəм демейтін терең ойды сен өзіңше шешіп, ұқ

	Оның сыры, мұңы тұратығын қаз-қалпында көзінде

	Бүкіл əлем кетер еді көкжиекпен қосылып.





	БҰНЫҢ БƏРІ БҮГІН ЕМЕС...



	Бұның бəрі бүгінгі емес, əңгіме ғой кешегі,

	...Алматының жазғы тұнық кеші еді,

	Биік-биік үйлердің керегесін күн қақтап,

	Бұрыштардан лүп етіп салқын самал еседі.

	Бізбен бірге тұратын Мүсілімнің Шолпаны,

	Көңілді қыз ақжарқын, кеңейтетін ортаны,

	Ата-анасы қарт ұстаз, шəкірті көп мектепте,

	Іліп қойып сыр шерткен географиялық картаны.

	Шолпанменен бауыр едік бір анадан туғандай,

	Қанша кедей болсақ та құрмет қандай, сый қандай?

	Зубайханның күркесінде жансерігім үшеуміз,

	Шалқыр едік салтанатты хан сарайда тұрғандай.

	«Аға!» – дейді ол. «Ау» – деймін. «Біз Алжанның Көшегі»

	«Көшек болсаң қайтейін, көшкен кезде туған екен деседі»

	«Əкем менің танымайды туысын, өз елінде болмаған»

	«Жақыны да жоқ шығар. Заман солай... Бəлкім басқа есебі»

	«Туысы бар. Бір-ақ оны өкімет «жауы, – депті, – халқының»

	«Маған енді не қыл дейсің айта қойшы, алтыным».

	«Сіздің ақын досыңыз Мұқағали бауыры екен əкемнің –

	Ертіп барып таныстыршы, асыл аға, жарқыным» –

	деп өтінді. Құп алдым.

	«Кеттік!» дедік, бардық шауып Мұқағали үйіне.

	Ол тұратын Сырбай ақын көшесінде, бүйірде

	Сəті түсті шыға келді алдымыздан ағамыз,

	Ақ жейдесі желпілдеп, құшақ жая абыз дана күйінде.

	Таныстарды білетін бірге жүрген күндегі.

	Сəл бөгеліп: «Жақсы келдің. Мына бала кім?» – деді,

	Ұзын шашын қайырып, қалтасынан алды-дағы шақшасын,





Қалды іркіліп, Шолпан қыздың туыстығын білмеді.

	«Қарындасың, журналист, қаршығасы Алжанның

	Бір бай жігіт табылып, қалың берсе, иесісің олжаның»-

	деп əзілді қыстырдым, қайран Мұқаң жымың қағып күлді де:

	«Неге тұрсың, үйге кір! Айтасың ғой аржағын»

	деді дағы ақ жарыла алға түсіп жолды өзі бастады,

	Маған абыз болғанмен, ол сонда жігіт екен отыз алты жастағы.

	Дастарқаны жайылып жақсы отырдық жаңа өлеңін оқыды.

	Енді ойласам, сол кезде жазыпты бүгінгі өлмес дастанды.





	МҰҚАҒАЛИМЕН СЫРЛАСУ



	Сəлем, Мұқа!

	Сыр бөлісіп, мұң айтатын кез келді,

	Тарихтың табан тасы аунап түсті, көз көрді.

	Өз алдына үй тігіп, өлгеніміз тірілді –

	дегенменен одан неміз өзгерді?

	Өзгерген жоқ.

	Өмір-дария ағып жатыр тынбастан,

	Күн шығады, түн келеді мұң дастан.

	Бір кем дүние атам қуған, əкем қуған

	мен де қуып келем кең далама сыймастан.

	Қарап тұрсам бəрі бар, жетіспейді жылылық,

	Тек адамдар сыйласпайды бірін-бірі ұғынып,

	«Мен баймын!» деп шалқаяды барымташ

	Кедей пақыр əлі жүр кемдігіне күйініп.

	Айырмасы Алланың жазғанына көнбейді,

	«Бəрі жалған, əділдік тек мен!» дейді,

	Сірə осымыз тойғандықтың əсері –

	Бұдан басқа бақыттың жоқтығына сенбейді.

	Біз баяғы өзің көрген қарапайым қалпымыз,

	Алматыңа тағы да қонақтайды алтын күз.

	Заман бөлек, заң бөлек, ұмыттық біз қоғамды –

	Бай, кедеймен белгіленді парқымыз.

	Ауылыңда əкім пақыр көбейді,

	Бар жұмысы майлау ғана көмейді.

	Анықтама қағаз берсе теңге алып,

	«Ұят болды-ау бұл қылығым» демейді.

	Қой, ешкіні, тізімдеумен сиырын,

	Салық алып қампайтады бүйірін.

	Ағайының айран сатып, сүт сатып,

	Базарларда жұлып жеп жүр иығын.

	Үкіметің естімейді зар, мұңды,

	Күлкі орнына қабылдайды қайғыңды.

	Əділдікті іздеп шыққан азамат –

	Абыройдан сол сағатта-ақ айырылды

	Қарасаздың аяғы мен, басы сен,

	Тарихтың көші өтеді төсінен –

	Болашақты болжау қиын,

	Қулардың қалтасында кетіп жатыр несібем.

	Өзгерген жоқ, сол баяғы «ақ сағым»,

	Байлығына теңеспек боп басқаның

	Көктен іздеп жерде жатқан алтынды –

	Өмір өтіп барады, жыл дегенің – қас қағым.

	Сен көріпсің «Коммунизм елесін»

	Міндің рас, ақ желкенді кемесін.

	Өткен күнге топырақ шашып не керек,

	Үміт екен «Бесжылдықтар белесің»

	Қарасазда қара құрым ел еді,

	Бай болмаған, байшыкештер көп еді.

	Барушы едің аңсап елдің құшағын,

	Соның бəрі жарасымды, жөн еді.

	Артық екен «Жылап қайттым»дегенің,

	Бүгін барсаң суға батқан кеменің,

	Орнын сипап от боп жанып кетер ең,

	Өрт боп шарпып шалқыр еді өлеңің.

	«Бар халыққа пана болған қазағың»,

	Бүгін соның арқалап жүр азабын.

	Асыраған иті талап тал түсте

	Жəне оның мойнына ілді тозағын.

	Ырысты жер ық болмады еліңе,

	Жау шаппай-ақ ие болды көліңе.

	Қайыршының дорбасын –

	Іліп қойды, мына заман беліме.

	Сол баяғы сенің əсем Алматың

	Жыр боп сені арманыңа жалғайтын.

	Көшелерде көк түтінді машина

	Күндіз-түні бір сəт тыным таппайтын.

	Сары орыстың сақал,шашын əтірлеп,

	Сөз сөйлесе «Мынау жаңа мəтін» деп

	Қытайларға қыз ұзата бастадық,

	Қазақ деген айтылатын атым тек.

	Біз осылай «ақкөңілді» халықпыз,

	Еврей семіз, біз баяғы арықпыз.

	Ағылшынша жаздық барлық атауды Алматы емес,

	Вашингтонда өмір сүріп жатырмыз.

	Кеше ғана партбилетке сатып кеткен талайды,

	Би көтердік жағымпаз коммунист «малайды»,

	Өзі жатқан бесігіне жасамаған жақсылық

	Халық салған бағалар ма, сарайды.

	Ел сыйлаған тектілерге оқ аттым,

	Халық деген қазынаны мəнсап үшін жоғалттым.

	Сол байғұстар тағы сатып кететінін ойласам,

	Маған жұмбақ талай-талай таң аттың.

	Сəл сыр шертсем ар жағында өкпе тұр

	Ойлап көрсем жазылмайды жеп-жеңіл

	Жақсылығы жамандыққа айналар –

	Қайран менің қазағым-ай ақкөңіл!

	Түлкі тəсіл саясатты кім білген,

	Жаңылыстым кешегі орыс күлкімнен.

	Өзің көрген Алматы Алматы емес дəл қазір –

	Нью-Йорк көшесінде жүрмін мен

	Бəрін көрдім (екі ғасыр) көргенім,

	Көрмегенім жалғыз ғана өлгенім.

	Тірлігіме салық алған үкімет

	«Жарлықаймын! – дейді, – кейін».

	Сенбедім!





	АҚ КЕМЕ

	(Аяулы Кəман жеңгемнің мерейлі 80 жылдық мерекесіне арнау)



	Аққу арман аяқталма, жүзгін ұлы кемемен,

	Қашан көрсем жүрегінің жылуына бөлеген.

	Қуанышта көк құрақ боп жайқалған –

	Жеңгесі бар, бақытты едім не деген.

	Сен сұлусың, сұлу деген жылтыраған бет емес.

	Ол мəңгі жас, қартаймайтын ерке елес.

	Тазалығы жүректің, əділдігі жаныңның –

	Сүйем сені, жеңеше, қайныңмын ғой, тетелес!

	Ағайындар айтты тəтті тілекті

	Балаларың ақ жолыңа бəйшешектей гүл екті.

	Құда-жекжат айқара ашып құшағын –

	Өткен күнді мадақтап, марапаттап жыр етті.

	Ақ кемедей ақ жеңге, бағаң артық алтыннан,

	Алғыс алдың жүрген жерде халқыңнан.

	Ұрпағына ізгіліктің ізін салған саралап –

	Айныма сен осы дəстүр салтыңнан!

	Аман болса ағатайым ататығын таңың көп,

	Екеуің де елжірейсің ертеңім деп, елім деп

	Шіркін-шіркін, бұдан артық сыйым болса,

	Алдыңа қояр едім құлдық етіп алғын деп.

	Алтын сырға меруерт моншақ, алқама,

	Құндыз ішік, жекей шапан торқа ма?

	Бəрі де бар, ағайынға ақ көңілін сыйлаған –

	даңқың қалсын құрметтейтін халқыңа!

	Асыл жеңгем, ақыл жеңгем, ақ жеңгем,

	Бұл өмірде көрдік қой, алайларды өзгерген,

	Қашан көрсек қадірлеген біздерді –

	Бұл əлемде өзіңе жан адамды теңгермен.





	БАРАДЫ ӨТІП БІР ДƏУІРДІҢ ПЕРІШТЕСІ



	Барады өтіп бір дəуірдің періштесі алдымнан,

	Асыл мүсін құйылғандай көрінетін алтыннан.

	Аршын кеуде сынық арба секілді, қара шашы ақ қырау,

	қажытыпты-ау, уақыт деген ант ұрған!

	Жылжып келет жүдеу өңі, жүреді əлде, тоқтай ма?

	Нұрлы дидар қоңырқай, əжім басқан мап-майда.

	Жалт қараса жайраңдап жалын шашқан найзағай,

	Жанардағы сырлы, сұлу жалтылдаған от қайда?!

	Бəрі де жоқ, бəрі де жоқ не болғанын кім білген,

	Бар жігіттің басы айналған сенің əсем күлкіңнен.

	Қызғалдақтай құлпырған өткен күнін еске алып,

	Қиғай қарап құрбыма əр қиялда тұрдым мен.

	Өтіп кетті бір дəуірдің періштесі, пенделігі не керек,

	Баршаға ортақ күн барады қия көкке өрмелеп,



	Біз өзгерсек өзгерерміз, өмір көші тоқтамайды əнеки

	Зуылдайды думандатып дүйім жұртпен дөңгелеп.

	О, Құдірет күштісің ғой, айтып-айтпай не керек!





	ӨТКЕН ӨМІР СУРЕТІ



	Бір бөлмеде бесеуміз, пенделерміз бес түрлі,

	Бес мемелекет болсақ егер көтерер ек бес туды.

	Қарсы алдымда Исабектің Дулаты – көркем сөздің шебері,

	Артық айтсам пікірді айыптама, кеш мұны.

	Болат шеге секілді, Құдай берген мінезді,

	Тапқыр жігіт бір-ақ сөзбен құлатады мың езді.

	Одан төмен жайғасқан Ниязбектің жетімі –

	Рафаел жас ақын жануы да, сөнуі де ілез-ді.

	Белгілі ақын (белгісіздер жоқ бүгін) Ниязбектің данасы,

	Əке əскерге кеткенде екі-үш жастың арасы.

	Он жыл оқып сабазың бітіргенде КазГУді

	Болған еді көп жігіттің кəдімгідей ағасы.

	Қиғаш қарап отырған Мұсаханның Əлиі

	Поэзия ана болса, ол момақан сəбиі.

	Жанындағы Тұрғынбектің ақын туған Серігі,

	(Бір күн Сырбай, бір күн Ғафу болушы еді сабазың)

	Баяғыда ұмытылған Торғайдағы там үйі

	Ойлап көрші, бұл тағдырдың құдіреті күшті ғой,

	Байқайсыз ба, ертеңгі оймен үйлеспейді түстік ой.

	Əзіл, қалжың айтылатын ащысы да, тəттісі –

	Талай-талай қызық күндер басымыздан көшті ғой.

	Тұрғынбектің Серігі жолдас еді сыйласқан,

	Қырға бірге қыдырып «жазсақ, – дейтін, – жыр дастан»

	Жаңылмасам қатар алып дипломды Рафаел екеуі

	«сауып талай *сары сиырын Сайымжанның» сырласқан.

	Ақ періште сол тілегін қабылдап, орындалды дегені,

	Екеуі де ақын болды бір заманға беделді,

	Жырға қосып, махаббатты тарихты тауыса алмай келеді,

	Екеуіне ортақ арман ағайынның татулығы, елдігі.

	Айта білсек, ол күннен көп қой бізде жақсы елес,

	Жүрген жолдың бəрі де мамық емес, мақта емес.

	Қазақ қазақ болғалы өкпе, назы қалмаған.

	Жасыралық несіне, бұл қазақтың жағымпазы жоқ та емес,

	Ақиқатын айтқанда биігіне көтерілдік арманның,

	Егеменді ел болдық.

	Бір түкірдік бетіне коммунистік жалғанның

	Жалғыз ғана Əли ақын арамызда жоқ бүгін

	Ұлы көштің тізбегіне мен де бүгін жалғандым.

	Ақын еді жаны нəзік Мұсаханның баласы,

	Оның көп қой, сол өмірге өкініші, наласы

	Мінбелерге шығып алып: «Мен ақынмын!» демепті

	Содан білем, еске алмайды,

	Пенделердің қаталдығын қарашы

	Жақсы менен жаманның, қас қағым сəт арасы,

	Қария болды тал шыбықтай Исабектің баласы.

	Кейде мына маған жұмбақ қоғамнан əділдікті іздейді,

	Жазылардай саясаттың жазылмайтын «жарасы»

	Пай-пай, шіркін, өткен күннің бір жалт етті елесі,

	Тарихтың жүгі ауыр жолға аттанды кемесі

	Бұл сапарда сен де барсың, мен де бармын не бітті –

	Төрелігін өзің айт, тек, əйтеуір босқа жүрдің демеші!

	Айхай дүне-ай....



	РС. *Сайымжан Еркебев талантты жазушы еді.

	Өмірден ерте өтті. Бірге қызмет атқардық.

	Əзіл-қалжыңымыз жарасқан құрдас едік.

	Қазіргі Алматы əкімшілігінің ғимараты

	тұрған жер ол уақытта ойдым-ойдым,

	қырат-қырқа тоғай еді.

	Сол тоғайда сап-сары темір дүңгіршекпен сыра сатылатын.

	Сол дүңіршектерді бірде «Сайымжанның сары сиыры»

	деп əзілдеп ем, кейін бəрі солай атап кетті.





	АҒА

	(Жазушы Əмен Əзизовке)

	Жаны жайсаң жақсылығы мол аға,

	Көз жасына көңіл шіркін тоя ма,

	Тірліктегі таусылған соң қызығың,

	Қанша мықты болсақ та айналамыз молаға.

	Кездескенде кеңейтетін көңілді,

	Сұрамай-ақ менің ататегімді –

	«Жақсы інім!»деп жайушы еді құшағын,



	Естігенде қазасын ет жүрегім сөгілді.

	Біз пендесі Құдайдың, əміріне көнем де,

	Сенсіз талай барып қайттым Кегенге,

	«Шіркін-шіркін көрсем», деуші ең, «аулыңды»,

	Оған Құдай жеткізбеді, амал не?!

	Менің аулым биік жері қазақтың,

	Түспей қойды қамыты мойынымнан азаптың.

	Жақсылығым жадағай боп кетеді,

	Өлгенде де тұрармын ортасында тозақтың.

	Хош бол аға, қолдан осы келгені,

	Білем-білем, жақсы көрдің сен мені,

	Құдай өзі құрметпен алады екен жақсысын,

	Өкінуге жаратқан жұмыр басты пендені.

	Қас қаққандай сыйластық, еске алумен өтемін,

	Сенен артық кім білген өмір қымбат екенін.

	Жатқан жерің жайлы болсын, жан аға,

	Алатаудың етегі болды мəңгі мекенің!





	ƏДІЛДІККЕ ЖАНЫҢ ЖАРАЛҒАН

	(Аяулы Асанбай ағаға)



	Кездессек жайнап түлер ең, Жаттығың жоқ-ау пендеге.

	Жарқылдап адал күлер ең, Керегі сол ғой, елге де.

	Жолдарың жүрген сан сала, Жете алсақ соның парқына,

	Көтерген жүгің қаншама, Арналды бəрі халқыңа!

	Заман ба, иə, заман өтпелі, Заманның болдың қожасы.

	Айды алсам дейді көктегі, Құдайдың пенде баласы.

	Сондықтан пенде емес пе, Кешірдің талай кемдігін.

	Бір күндік қана егеске Надандар сатар елдігін.

	Сен көрдің соның бəрін де, Күйіндің күйкі тірлікке.

	Шырқадың достық əнді де, Сүйіндің еркін ерлікке!

	Сүзгісі жүрек білемін, Жүйкеде із көп оралған.

	Аға боп қалдың (тілегім) Əділдік үшін жаралған!

	Естелік жазды талайлар, Сен оған тұрар ағасың,

	Ұрпаққа ұрпақ қарайлар, Рұхыңмен де бізге панасың

	Өмірге өкпем жоқ тегі,

	Жақсылығын көрдім талайдың! Бір жұлдыз сөнбес көктегі,

	Өзің бе, деп əр кез қараймын!



	ҚҰСБЕК АТТАН ТҮСПЕЙДІ

	(Ардақты аға Заманбектің 80 жылдық мерейтойына арналып оқылмай қалған)



	Алатаудан нəр алған, Отыр төрде қария.

	Өмір өзен таралған, Олдағы бір дария.

	Тарих арқау есіліп, Ғасырларға жететін

	Сөйлеп кетсе көсіліп, Көпір керек өтетін.

	Ағаны мен көргенде, Кетер едім от толып,

	Сөзін бөлсем кей-кейде Қозданатын шоқ болып.

	Қыран тоят таппаса, Құсбек аттан түспесін.

	Заңы барын айтпаса, Шынар шыңға өспесін.

	Қайдан білем, жан аға, Жақын еді-ау жанымыз,

	Сен айтпасаң санаға –



	Қонбас еді барымыз Ақ берденке оғы удай,

	қорамсақта тұрмайды, Ақ мəрмəрға соғылмай,

	Алмас қылыш сынбайды. Керек саған сол қуат,

	Терең тартсын тамырың?! Ұрпақ алып мол шуақ,

	Жақсын өткір жарығын?!



	ТОЙ ҒОЙ, АПА!

	Той ғой апа, шақыр көрші досыңды,

	Ешкім бүгін ерсі көрмес осыңды.

	Қатқыл күнде қара нанды бөліскен,

	Адамдар ғой көтеріскен қосыңды.

	Дегенменен соның бірі кешегі,

	Келіп отыр сөз етудің есебі.

	Су таситын Шарындағы тоғайдан,

	Əлі есімде, Əкімжанның есегі

	Қия жолдан таймайтын ол, озбайтын,

	Ұмытпасам қайда қыста қоздайтын.

	Мамадағы Малдыбайдың торы аты

	Ширыққанда шылбыр үзе жаздайтын.

	Жеңгеміз де Қызжібектей жан екен,

	Лəззатты баз кешкен бір аяулы жар екен.

	Көрдім бірде тұрды еңіреп екеуі,

	Кейін білдім бір перзентке зар екен.

	«Соғыс, – деді, – үзген біздің үмітті»,

	Соғыс екен кемтар еткен жігітті.

	Енді ойласам, жеңгем төзіп «жоқтыққа»,

	Біздің ауыл кем егіпті көшеге бір – «шыбықты».

	Нағыз батыр дер едім мен жеңгемді,

	Жеңілмейтін махаббатты жеңгенді.

	«Қамшысы» жоқ қайран ағам қамығып,

	Дүниеден өтті ақыры сенгін мейлі, сенбе енді.



	Ұмыт болды дегенге мен иланбан,

	Көл болмайды құмға суды құйғаннан.

	Талай жігіт тағдырына шыдамай

	Түңілігі ашылмастан үй қалған.

	Өмір бейбіт, қалай бəрін түгейін,

	Көрдік небір кереметін дүлейдің.

	Қиын сəтте қиып кетпеу қимасын,

	Дəстүр болып қалса екен деп тілеймін.

	Отыр достар көңіл бір сəт бусынды,

	Жай кемпір деп ойлама,

	Менің анам Күлсінді.

	Михнаттың рахатын көргенде –

	Біз айтпасақ кім айтады бұл сырды.

	Аз айтты деп кінəлама өткенін,

	Көп айтты деп шамаң келсе сөкпегің.

	Дастарқанда толы тағам замандас,

	Бағаласақ келмеген ғой теп-тегін.



	КЕЛЕДІ ОЛАР

	Соғыс жайлы жазған өлең аз əлі,

	Оқ, бомбаның сейілген жоқ тозаңы.

	«Москваны қорғаймыз!» деп мəңгілік,

	Алатаудың келмей қалған қазағы.

	Оларға ешкім төлеген жоқ бодауды,

	Жаназасы берілмеді,

	Орыс үшін болды солай қолайлы.

	Кетті деді хабарсыз,к ерек пе еді сол жеңіс –

	Оққа қалқан, қырып салды малайды.

	Ал мен үшін əлі тірі, келеді олар ақ таңда,

	Аралайды алма, өрік, миуалы бақтарда.

	Құшақ құшақ гүл сыйлайды аямай,

	Алғаш рет махаббатын тапқанға!

	Келеді олар қунышты күндерде,

	Кездеседі сен той тойлап жүргенде.

	Жап-жас қалпы, жатырқама бауырым,

	Ол мəңгілік, мəңгілік деп білгенге!



	Келеді олар сенің тыныш сəтіңде,

	Көрген шақта шыдамас-ау дəтің де.

	Жанарында сағыныштың алауы –

	Ал өмірі тұр ғой ажал өтінде.

	Ол бар жерде сен жүргенде тік басып,

	Қалай ғана жыр жазбассың жұптасып.

	«Ақын көп!» деп айтқан адам ақымақ –

	Оқ ату мен от үрлеу де ұқсастық.

	Соғыс жайлы өлең тегі аз екен,

	Өлең-жырмен өмір сүрген қаз-екең.

	Шаршы топта шалқымаса шабытпен,

	Қазақ үшін кешірілмес жаза екен.

	Ата көрген, ана көрген пенделер,

	Сендер мені күстəналай көрмеңдер.

	Өлең жаза білмен деген қазаққа,

	Ешқашан да, ешқашан да сенбеңдер.



	О, ҚҰДРЕТТІ АЛЛАҺ, КІНƏЛАМА ЕШКІМДІ



	О, құдретті Аллаһ, кінəлама ешкімді,

	Онсыздағы күнəсіздер аз бүгін.

	Пенде шіркін қателігін кеш білді,

	Көкжиекке қонақтады жазғы күн.

	Ақылдылар кемшілігін тірлікте, түсінсін, –

	деп ойладың ғой, білемін.

	Бұл өмірде жетіспейді бір нүкте,

	Уақыт кімнің орындатқан тілегін.

	Кешір мені, кемшілігім көп тегі,

	Жұлдызға да ғашық болдым көктегі.

	Ғашық болу болашаққа аманат –

	Ал өзімнің қолым оған жетпеді..



	ӨТТІ ДҮНИЕ ДӨҢГЕЛЕК

	(Заманбекке)



	Есіңде ме, бала кез, елдегі,

	Айтатын ақыл қарт ұста:

	«Құдайдың өзі пендені,

	Жаратқан, – дейтін – тартысқа.

	Сонда да оған доқ айтпа,

	Кəрі ұрады түптің де бір түбінде,

	Патшаға қарсы оқ атпа,

	Тағы ұрады күндердің бір күнінде» –

	Дейтін еді көріктің

	Көмейіне суғып қышқашын,

	Əсерімен жастық желіктің,

	Түсінбептік қария нұсқасын.

	Өкпең жоқ елге бауырым,

	Тұлпарға міндің шалқалап.

	Құшағын жайды дəуірің,

	Отырғызды төрге қолқалап.

	Əділдікті тура іздедің,

	Түзелмейді бір-ақ соққымен

	Қарасам өмір тізбегін,

	Тауыпсың содан оқты сен.

	Кінəламан оған басқаны,

	Сындырдың алтын қазықты,

	Адамның асқан, тасқаны,

	Аллаһқа ғана жазықты.

	Батыр дейді ел сені –

	Көпірген сөзге қажетсің.

	Тік ұстап жүрген еңсені,

	Тірлігіңе шіркін, не жетсін!

	Жамандайды жақсысын жалпақ

	елге жар салып,

	«Бос сандалма, тек!» дейтін

	Бұхары жоқ бірақ та.





	БОЗДАҒЫМ

	(Алтынбекті жоқтау)



	Сен көрмеп ең қасірет, қайғы дегенді,

	Көк айдынға жаңа ғана шығарып ең кемеңді.

	Бір қарақшы дегеніне жеткізбей,

	Қыршынынан қиып кетті-ау, төремді.

	Тұнығы еді тұнба бұлақ Қайнардың,

	Ажал сұрап келмейді екен айдарлым,

	Ақ жаныңды арашалап ала алмадық амал не?

	Алдың жұмақ, абыройлысың айбарлым.

	Ұлы дала көшінде мəңгілікке айналдың,

	Қозғаушысы сен боласың талай дана ойлардың.

	Тарихтың тамырынан қан боп ағып асылым,

	Тұлпарыңды ғасырдың биігіне байладың.

	Шаршы топтан озып шыққан боздағым,

	Көңілдегі көп қайғының қоламтасын қозғадың –

	Қарақшының ұрпағы арқаласын қасірет

	Болашақтың алдында арың таза боздағым!





	«БОС САНДАЛМА...»

	2006 жыл



	ҚАЙРАН МЕНІҢ АҚ КӨҢІЛ АҚЫН АҒАМ-АЙ

	(Нұрсұлтан Əлімқұлов ақынға)....



	Түзу көше. Көкбазар. Тура тартып келеміз,

	Осы күні біздің елде күнəлілер жоқ тегі,

	Бірақ-бірақ бəрі бірдей періште емес, көктегі.

	Кілең мықты, тіршілік қой, қайнаған –

	Кінəліні көретін бір пенде жоқ өйткені.

	Сөйлегенде данышпан жерді шарлап қайтады,

	Бəйгінің алдын бермейді ойнақтаған байталы,

	«Жетілді деген осы» – деп ұялмастан кеуделеп,

	Адам түгіл Аллаһқа да ақыл айтады...

	Дүрбелеңмен басталды тағы міне бұл апта,

	Басқа шықты бит біткен жүретұғын балақта..



	Майысқандай қара жол, зілдей ауыр денеміз.

	Күздің күні.

	Мұқағали киіп алған сұр шекпен,

	«Алатаудай» асхана тірелетін – Кемеміз.

	Ортамызда Нұрсұлтан Əлімқұлов ағамыз,

	Езуінде «Прима» «Ерте шықтық, жаңа біз», –

	деп өкініп келеді, тиісуге іле таппай менімен,

	Оң жағында – Мұқағали

	қара жерді қиып басып белінен –

	ұлы тұлға. Түйткіл пəле менде тұр.

	Жаңа үйден шығарда үш сом алғам келіннен

	(Бұл келіні менің өмірсерігім, біздің тектің телімі)



	Соның ғана қолында келер күннің ауыры мен жеңілі.

	Ойлайтығын үй жайды, қашандағы əйел ғой,

	«Қайтарыңда нан ал!» – деп жыбыр еткен еріні

	Соны естіген Нұр-ағам: «Бір сом берсе, жетеді

	Жиырма тиын менде бар, оның несі кетеді,

	Алдымызда Шəмші менен Əсет тұр,

	Ер азығы жолда ғой, қайтар тегі өтемі» –

	деп, майдалап кеңес айтып сыр шертеді

	Нұр ағам, Хрущевтың құйтырқысын елден бұрын сынаған.

	Қазақтағы ең алғашқы ақын осы, «достары» –

	«Қателесті саяси» – деп талай мойнын бұраған Қайран менің

	Досын көрсе бар қайғысын ұмытатын Нұр ағам.

	Дос саулығы, дос табысы сұрағаны, тілегені

	Құдайдан. Қабылданбай «Қайықта» əні кеше

	үлкен кеңесте Шəмші екеуі аз-ақ қалған

	Алатаудан «құлаудан»

	Сол өмірді кейбір дос мазақ етіп күледі.

	Жиырма тиын бір саптыаяқ сыраңыз,

	үш сом кесек пұл еді.

	Алты тиын бір кило помидор мен қиярың,

	Он бес тиын ақ бөлке – кім қадірін біледі?

	Əлімқұлов Нұрсұлтан, өлең, жырдың жорғасы,

	Ақындық пен адалдық болды мəңгі жолдасы.

	Тектіліктің тепсе темір үзетін тегеурінді үмбеті

	Сүйінбай мен

	Жамбылдың мен білетін жалғасы.

	Жасалса егер өнердің өрнектелген картасы,

	Əділдігін айтар əлі-ақ қазылықтың алқасы.

	Ғасырларға сақталар қазақта егер əн болса –

	Нұрсұлтан жазған əр өлең соның заңғар жартасы.

	Уақыт қызық, көңіл гүл, бір сынбады, мың сынды,

	Тағдыр қатал, қайыспады, бірақ талай күрсінді.

	Тең-тұстары «Волга» мінген шақтарда жүрді жаяу,

	Нұр ағаң,

	Мен айтпасам кім айтады бұл сырды.

	Өмір деген шимай-шатпақ, шындығымен қымбат қой,

	Дүние байлық жинамадық, айдамадық мыңдап қой.

	Бір күніміз қилы-қилы бір ғасырмен пара-пар –

	Біреулерге керек болар, ей, ағайын, тыңдап қой. Шыдамадым

	«Нұр аға, қиынын-ай есептің,

	Жоқ табылар, ресторанда əйелі бар ғой Əсеттің» –

	деп, қалып ем, жалт қарады Нұр-ағам.

	Айнымайды, ақ інгенге ұмтылатын бурадан.

	– Бұны неге айтпадың, тырысқанша манадан.

	– Айтылды ғой, – деп қалды, Мұқағали жан ағам.

	Айхай, дүние-ай,

	бүгін аңыз, қызық еді-ау өткен күн,

	Қиын екен жоқтық шіркін, көңіліңнен кетпейтін,

	Қара нанды бөліскен көбі кетті достардың –

	Ақиқаты, шөлдегенде кей кезде көк тиынды жетпейтін

	Сол күндерді айтатын кейбіреулер судан таза, сүттен ақ,

	«Таланттарды шақырып құрметтепті қолқалап,

	Сыйлап, сипап ақыл-кеңес айтыпты»

	(бұл өтірік, қашушы еді көргенде)

	Неге керек болды екен көпірген мақтау, жалған даңқ.

	О, туған жер, дөңгелексің, тұрсың міне, дөңгелеп,

	Көз алдымда тіршілік құлпырады, кешегіден бір бөлек.

	Байқап тұрсам мəңгіліктің суын ішкен пенделер,

	Алтын күлше жесе де артында боқ қалады, не керек.

	Бірге келем көшеде, Сенесің бе,

	Екі жақсы Тұлғаңмен,

	Екеуі де менен мықты бір дəуірде (бір ауылда) туғанмен!

	Тіршілікте осылардың қадіріне жетпедік,

	Кең дүниеде бір тарының қауызына сыйғанмен,

	Қайран менің аңқылдақ адал,ақын ағам-ай,

	Өкіметі Кеңестің бір жетпеді бағаң-ай,

	Замандасың том-том кітап жатқан кезде шығарып,

	(Дəптердегі өлеңі, жоспардан орын таба алмай).

	Жүруші еді, қайран менің ақ көңіл ақын ағам-ай...





	АҚ ПЕРІШТЕ ҚЫЗ СЕНБІСІҢ...



	Теңеу таппай тең-тұсың Ақындар өлең арнаған,

	Періште қыз сенбісің, Жалт қараған бар ғалам.

	Артық, кем де боямай,

	Ғажап көрік сыйлаған, Бақытты да аямай,

	Тəңірім енді қи соған



	(Елден бұрын көргенде, Кетер едім Айға алып,

	Бір ғасырлық көлемде, Келер едім айналып)

	Енді жыр боп пендеге, Бұл биіктен кетпе сен,

	Ғашық болып көргенде, Əн арнаса сөкпе сен.

	Сағынармын бұл күнді, Қалар артта жаяу мұң,

	Шуағы мол күлкіңді, Сыйла еліңе, аяулым.



	ҚАЙҚЫ КЕЗЕҢ



	Қайқы кезең. Қақпасындай шығыстың,

	Кездесетін жері осы ағайын, жекжат, туыстың.

	Қия қаптал, Қыны дерсің қылыштың,

	Зеңгір көкте жылтырайды күміс күн.

	Бұл кезеңнен тарихтың талай көші өткен,

	Ұйғыр да асқан жүгін артып есекпен,

	Моңғол да асқан, қарақорым қалмақ та,

	Таразылап өлшесең жаңыласың есептен.

	Жол əнеки өрімдей, ыстық оның табаны,

	Құшақ жая тосыпты көпті көрген дананы.

	Жақсылыққа жалғасар деп келетұғын ертеңгі

	Аттандырған бұл ауыл арман қуған баланы.

	Кезең міне, дəл төбеңде көк аспан,

	Айналасы ақ таулар Хантəңірмен таласқан.

	Рымғали ғұлама ыммен бəрін түсінген,

	Қадірбек пен Ақселеу əзілдері жарасқан.

	Ортасында Жəнібек бұлбұлы ол даланың,

	Асқақтаған үн қандай, жайсаңы еді-ау, адамның.

	Іңкəр көңіл, о, шіркін, ғашық еді өмірге –

	Қонақ бол деп бұларды еліме ертіп барамын.



	Əн шырқады Жəнібек əсем əуез қалқыған,

	Қулық таудың құшағын қуанышқа толтырған.

	Лəтипа, Тоты, Хадиша риза болып сол сəтте

	Топырағы Қайқының қара алтындай балқыған.

	Алқызыл жүзі алаулап, қызуы шалқып дененің,

	Қалықтап жүрді Жəнібек аспанында Кегеннің.

	Қарт Қарқара маңдайынан сүйді самал боп,

	Осы шығар замандас «Бақытты шақ!»дегенің.

	Дариғай, сол бір өткен күн өзіме де – ертексің,

	Жақсылар кетті тым ерте, деді ме бізге

	«Тер төксін!» Тұрмын жалғыз кезеңде, есіме алып достарды,

	Əттең-əттең, дүние-ай, сол бір күнге не жетсін?..





	ҚОСАЙ ШЕЖІРЕШІ

	Сонау да сонау мың тоғыз жүз қырық үшінші жылда

	«Жеңіс!» – деп соққан бар пенденің жүрегі.

	Есіме салсам, сол сəтті Шежіреші

	Қосай қарт көз алдыма келеді.



	Сонау да сонау 20 ғасырдың қырық үшінші жылы еді,

	 Ол дəуірді көргендер аз бұл күнде, ортақ бір-ақ тілегі.

	Айтпасам ішке сыймайды, есіме алсам сол сəтті.

	Шежіреші Қосай қарт түсіме ылғи кіреді.

	...Алакөбе,

	Жарығы əлсіз май шамның,

	Отыр Қосай сол төрінде Қайшаның.

	Қайша келін, ардақтысы, аямайды дəм-тұзын,

	Содан ба екен сүйіктісі баршаның.

	Кино да жоқ,

	Театры қайдан болсын ауылдың,

	Күнде жылау,

	Қара қағаз хабаршысы дауылдың. –

	Москвадан, Киевтен

	Келетұғын қайғысына ортақтасып бауырдың.

	Зілдей ауыр, зілдей ауыр,

	сол күннің жеті жаста куəгері болдым мен,

	Бір жігіт жоқ, қалың елге ақыл айтар, жөн білген.

	Бəрі кеткен майданға жетім, жесір қалғаны,

	Бір бəйбіше, төрт қарттың даналығын көрдім мен.

	Бəйбішесі Башайы «халық жауы» болып кеткен баласы,

	Жетпістегі Ысқақ сал, түлкі ішік, құндыз тері жағасы.

	Бəтекбай мен Байқасқа бірі – қайны, екіншісі – қайын аға,

	Бəріне де ақылшы тоқсандағы Қосай деген данасы.

	Бір ауылдың түзететін тетірі мен тентегін,

	Сол кездегі жесір айтқан, мұңға толы əн тегін

	Өлең шіркін, ортақ қазына, үлесім бар менің де.

	Жазбай оны қалай ғана, қарыздар боп кетемін.

	Тоқылған жейде, жыртық жамау киімді –

	Жесірлерді жуату Қосай қартқа бұйырды.

	Ақ сақалы желпілдеп бастағанда аңызын –

	Ұмытып та кетер ек, қайғы деген құйынды.

	Ол айтатын ертегіні – елдігімді қорғаған,

	Ол айтатын ерлігімді бүкіл халық қолдаған.

	Намысымды қайрағанда қыран болып қалықтап,

	жер əлемді шарлағам.

	О, туған ел жаға білсең лапылдаған отыңмын,

	Мен сол шақта қиялменен қия шыңда отырдым.

	Мына сайқал заманның болатынын кім білген,

	Миханатын көретін дүние деген қоқымның.

	Алғаш рет естігенбіз Үйсін ханның есімін,

	Ғасырлардың шаңы басқан тарихтың есігін.

	Ашып Қосай, айтты бізге: «Ұлы ханның сүйегін –

	Сақтайды – деп, – Қарқарадай менің алтын бесігім.

	Бəрі орнына келеді» – деп бастар еді əңгіме,

	Сол сабырлы бейнесі есте қапты мəңгіге.

	Енді барсаң ауылға аңыз айтар кəрі жоқ,

	Білетіні сиыры мен бес қойы, ақырзаман келді ме?!

	Қосай бізге тар заманда рух берді,осылайша демеді,

	Білмеуші едік, ұры, қары, сауда, сайқал дегенді.

	Ұмытылды КПСС-тің келіп, кеткен көсемі –

	Бірақ халқы ұмытқан жоқ – Қосай шешен, – дегенді!





