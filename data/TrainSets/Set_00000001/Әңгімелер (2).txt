	Жарылқасын Нұсқабайұлы

	Әңгімелер





Енші




	Бәріне себепші көкесі. Иә, бөтен емес, бөгде емес, көкесі. Бұған сонысы батып тұр. Бірақ қалай ойласа да ой шеті көрінер емес. Адам бұрын жаман сөзін естімеген қалаулы кісісінен болмашы сөз естісе де қатты ауырлайды екен. Серікболдікі де сол. Рас, көкесі сөккен жоқ, көңілін жығатын ауыр сөз де айтқан жоқ. Бірақ таңертеңгі: “Серікжан, орайын тапсаң, бүгін үйге ертерек келші. Жеңгең осы ауылдың кемпір-шалын шақырып, бір ауқат бермек сияқты, ішінде болшы”, – деген сөзі бұған соққыдан да ауыр тиді. Кеше әйелі Қадиша: “Осы біздің көкем мен жеңешем соңғы күндері күбір-күбір сөзді көбейтті. “Енші” дей ме, бірдеме деп жүр. Бізді бөлек шығарғалы жүрген тәрізді. Саған ештеңе айтқан жоқ па еді?” дегенде, Серікбол:

	− Сен-ақ бүйректен сирақ шығарады да жүреді екенсің! Бұдан былай ондай сөзіңді естімейтін болайын! – деп морт кеткен.

	− Ойбай, жазған-ау, енші алуға мен де құштар болып отыр деймісің? Осындай бірдемені аңғарғалы менің де ішім әлем-жәлем. Күн сайын сенің қабағыңа қараймын. Бірақ сен қаннен-қаперсізсің. Сосын батып айта да алмай жүргем. Құдай қосқан екеуіңді ажыратқан адам сайтан болар. Маған несіне ұрысасың? – деп келіншегі булығып жылап қалған.

	Кемсөзді, жер қозғалса қозғалмайтын, алып тұлғалы сары жігіт келіншегін арқасынан қағып, бауырына тартып:

	− Қой, қайдағы ырымды бастамай. Кісінің ойында жоқ әңгімені қозғама. Көкем ондай нәрсені бізбен ақылдаспай істемейді, – деп өзінің де, әйелінің де күдігін басқаны есінде. Серікбол енді таңертең ағасымен арада болған әңгімені қайта есіне түсірді. “Серікжан, орайын тапсаң бүгін үйге ертерек келші. Жеңгең осы ауылдың кемпір-шалын шақырып бір ауқат бермек сияқты, ішінде болшы”, – деді-ау. Иә, ағасының бұл сөзін естігенде жүрегі су ете түскен. Сөйтсе де осы іс үшін өзі кінәратты адамдай жүзін жоғары көтермей, киіміне жұққан қыл-қыбырды тазалап, үстін қаққансып тұра берген. Тап сол сәтте көп жылдар бойы бүгіп келген ұрлығы ашылып қалған жандай іші әлемтапырақ еді. Ағасына не “келемін”, не “келмеймін” деп ләм-мим демегені де сондықтан. Ағасы айтарын айтып болды-ау деген кезде, иттің күркесінің жанында тұрған машинасына қарай кете барған. Кеткені бар болсын, екі аяғы зілдей, зілдей емес-ау, аяғының орнында кәдімгі аяқ емес, келсаптай жансыз бірдеме тұрғандай көрінген. Тойтақтап, басар жеріне дәл түспейді ме, қалай. Бірақ ол кезде Серікболдың аяғымен жұмысы болмады. Бар ойы түнде әйелі айтқан әңгімеде еді. “Рас, рас болды-ау” дей берген іштей. Бұл сәтте ту сыртында қалған ағасының тапжылмай әлі сол орнында өзіне қадала қарап тұрғанын да сезген жоқ-тын. Машинасын от алдырып жүріп кеткен. Қорадан шыға берістегі әшейінде бипаздап жайымен өтетін құлақ арықтан да сақыр-сұқыр өткені де көз алдына келді.

	Серікбол ұзақ жолға шықса-ақ ұшы-қиырсыз ойға бой алдырады. Бірақ ой түспегір де әрқилы. Кейде әйт дегеннен жақсы арнаға түсіп кетсе, өзің бастан кешкен қызықты оқиғалар көңіліңе оралып, әп-сәтте-ақ жадырап қаласың. Ондай әдемі ойдан соң бейне сол қызық-думаннан жаңа ғана шыққандай елпілдеп, сергек жүресің. Ол күні жұмысың да өнімді, тіршілігің көңілді. Кездескен кісімен күлімдей амандасып, жарқырай әзілдесіп жатқаның. Ал, ылғи да солай бола бере ме? Жоқ. Кейде алыпқашпа ой араңдатып, қайдағы-жайдағыңды есіңе салады. Қаншама уақыт өтіп, ұмыт бола бастаған “тарихыңды” жаңғыртып, кес-кестеп көлденең алып шығатынын қайтерсің. Әне, ондайда ісің де өнбейді, не істеп, не қойғаныңды анық сезбейтіндей сүлесоқ күйде ілбіп жүріп кешті батырасың.

	Серікболдың бүгінгі күйі соның екеуіне де ұқсамайды. Сөйтсе де көңілі алаң. Әдетте, адам көңілсіз кезінде көбірек те тереңірек те ойланады емес пе? Серікболдың сондай ой тереңіне бұра тартып келе жатқан жайсыз әңгіменің шыққанына бүгін екінші күн.

	Қанша ойламайын десе де, сол бір қу әңгіме күні бойы көкейінен кетпей қойды. Таңертең машинасының ол жер, бұл жерін шұқылап жүргенде де еріксіз есіне түскен. Енді, міне, Сарғатаның қасқа жолына бұрылып, темекі тұтатқаны сол еді, балалық шағында көрген бар тауқыметі анау, алыстан мұнартқан ақ шоқаттар секілді сағымданып көңіл дүрбісіне көлденеңдей берді...

	* * *

	Ее, Құдай басқа салмасын, ол бір қиямет заман еді ғой. Дүниенің астаң-кестеңі шыққан аласапыран кез. Ерсілі-қарсылы ағылған халық. Басқаны былай қойғанда өзіңнің қайда бара жатқаныңды анық болжай алмайсың. Әйтеуір ызғып жүрген лек-лек адам. Панасыз қалған топ-топ бала. Арба да, машина да, поезд да толы. Бұл жұрттың туған жері, тұрған үйі қайда? Мына балалардың әке-шешесі неге жоқ. Өздерін қайда алып барады? Әкесі соғысқа кеткен. Ал мамасы ше? Ол қайда жүр екен? Неге осы уақытқа дейін бір келмейді. Өзі сияқты кішкентай балалармен бірге екі-үш ұйықтап тұрды. Әне, тағы да қараңғы бола бастады. Мамасы әлі жоқ. Сережа өздері мініп келе жатқан ат арбаның кенере тақтайынан мықтап ұстап алған. Жау төніп қалған қаладан бала-шаға, кемпір-шалды жөнелтіп жатқан кезде Сергейін де машинаға мінгізгелі тұрып мамасы: “Құлыным, қош! Қандай көлікке мінсең де абай бол, жығылып қалма! Асықпай, саспай жүргейсің. Әйтпесе, асып-сасқан кісі ылғи да бірдемеге ұрынып қалады. Мен көп кешікпеспін. Артыңнан барам. Өзім іздеп тауып алам. Жыламай жүр. Берген тамағын тауысып іш. Киімдеріңе абай бол!” деп бетінен сүйіп жылаған. Бірақ Сережа жылаған жоқ.

	Сережа мойнын қанша созса да мамасын көре алмады. Әрі қараңғы түсіп кеткен соң орнына жайғасып отырды да көп ұзамай ұйықтап кетті. Бүгін төртінші түн қай жер болса, сол жерде, қалай болса солай ұйықтап келеді. Соған үйреніп те қалған сияқты.

	Бір кезде оянып кетті. Төңірек жап-жарық. Таң атып қалған ба деп еді, паровоздың жарығы екен. Бұлар мінген арба теміржол жиегіне тоқтапты. Есігі аңырайған дәу вагондар. Ішіне шөп төсеп, қатар-қатар нар жасапты. Поезды Сережаның бұл екінші көруі. Алғаш былтыр бес жасында Заречнаяда тұратын әжесіне барғанда көрген. Шіркін, поездың паровозы қандай керемет! Тағы бір тамашалар ма еді деп жүргенде, міне, сол поезыңның өзіне мінгелі тұр.

	Жұрттың әдепкі айқайы мен у-дуы көп еді, поезға мінудің өзі де оп-оңай болып шықты. Тауыққа ерген балапандай шүпірлеп бастаушының соңынан ілескен балалар жүк артатын қызыл вагонның кіші-гірім қақпаның аузындай кең есігіне қарай тырп-тырп басып, жалпақ траппен тырбыңдай көтеріліп жатыр.

	Әне-міне дегенше балалар жайғасып алды. Сергейге нардың ірге жағынан орын тиді. Поезың арба, автомобиль сияқты емес, кәдімгі үй тәрізді болып шықты. Неше күннен бері бүрісіп, сығылысып келе жатқан балалар аяқтарын еркін көсіліп жарыды да қалды. Балалардың көбісі тез-ақ ұйқыға басты. Сережаның екі көзі сыртта.

	Сережа енді шын қорқайын деді. Орнынан қозғалақтап, дегібірсізденіп кетті. Соны аңғарды ма, өздерін бастап келген әйел:

	− Көгершінім, атың кім өзіңнің? Нағып тыпыршып кеттің? Түзге отырғың келе ме? – дегені.

	− Атым Сережа. Маған мамам: “келемін, сені өзім іздеп тауып аламын” деп уәде беріп еді. Әлі жоқ.

	− Ондай уәде берген болса, мамаң сөз жоқ тауып алады. Оны ойлап қобалжымай-ақ қой. Барған жерімізден бәріңнің де ата-анаңа хабар жібереміз. Жатып ұйықтай ғой енді...

	Енді Сережа мына вагонмен қайда баратынын, ол жақтан мына кісінің мамасына хабар беретінін, сосын мамасы мұны сөз жоқ тауып алатынын ойлап кетті.

	Сол қиялмен жатып ұйықтаған. Содан қанша жатқанын шамалай алмады. Аяқ астынан оянды. Ояна салып басын көтеріп еді, балалардың көпшілігі әлі тұрмаған екен. Ал, поезд солқ-солқ ұрып келеді. Сережа қайта жантайып жата кетті. Ұйқысы қанып қалған тәрізді. Тағы да мамасын ойлады. Айтпақшы, түнде түсінде мамасын көріпті. Өзі поезда келеді екен дейді. Үстінде әскери киім. Иығында мылтық. Тап кеше жолда өзі көрген қызыл әскерлер сияқты. Қасындағы балалар да түгел әскери киім киіпті. Фуражкаларының маңдайында қып-қызыл бесжұлдыз жарқырайды. Кенет поезд жағалай жүрген көпшіліктің арасынан мамасын анық көрді. Ол да жан-жағына алаңдап Сергейін іздеп жүрген тәрізі бар. Неге екенін қайдам, қанша жақын келсе де мұны көрмейді-ақ. Мүлде шыдамы таусылған Сережа: “Мама! Мама!” “Маматай! Мен Мұндамын!” деп айқай салады. Мамасы сонда да мұны көрмейтін сияқты. Әне, вагонның есігінің дәл тұсына да келді. Бірақ Сережаға емес, әлдеқайда бір жаққа қарай қол созады ма, қалай. Мына бір қара киімді дәу кісінің көлденең тұрып, қалқалай бергенін қарашы. “Мама, Мамашым! Мен мұндамын ғой!” Осы сәтте поезд да қозғала берді. Ал, Сережаның мамасы оның даусын естіді білем, қолын енді бері қарай созып, поезға ұмтылды.

	– Сережа! Ұлы-ым!

	– Мама! Ма-ма-тай!!

	Сережа өз даусынан өзі ояныпты. Жылап жатыр екен. Міне, сол түннен кейін ол мамасын өңінде де, түсінде де көрген емес.

	* * *

	Осы оқиға есіне түссе Серікбол әлі күнге дейін қобалжып, жүрегі ғана емес, екі шықшыты сыздап қоя береді. Содан бері қаншама жылдар өтті. Серікбол он жылдықты бітіріп, Совет Армиясы қатарында борышын өтеп қайтты. Одан бері де жыл артынан жыл жетіп, қазір Серікболдың баласының алды баяғы Сережаның жасына келді. Бірақ ананың аты ана екен. Сірә, өмірде көнермейтін, көмескі тартпайтын нәрсе болса, ол ата-ананың балаға, баланың ата-анасына деген ықыласы шығар, деп ойлайды әркез Серікбол. Әйтпесе, ана орнына ана, әке орнына әке тапты. Еш таршылық көрген жоқ. Өгейлігін бетіне басқан да жан болған жоқ. Сөйтсе де туған анасының бейнесі күні бүгінге дейін көз алдында. Серікбол туған әке-шешесін әркез ойлай жүреді. Әсіресе, өмірінде бір елеулі оқиға болған сәттерде солар есіне түседі. Бірақ күні қазірге дейін бұл сырын тіс жарып жан баласына айтқан емес. Іштей жоқтайды да қояды.

	− Қарағым, Серікбол, тәңір қосты ма, тағдыр қосты ма онысын білмеймін. Білетінім − сен менің інімсің, мен ағаңмын. Сен жатырқамасаң, мен жатсынбаймын. Құдайға шүкір, біріміздің бірімізге деген ықыласымыз жақсы. Бірақ менің қазір айтайын деп отырғаным ол емес.

	Бәріміз де анадан тудық. Атадан тәлім алдық. Ендеше адамның ата-анаға деген қарым-қатынысы − оның азаматтығының өлшемі дер едім. Кейде біз бірді-екілі жиын-тойда болып қаламыз. Сонда өз әке-шешесінің қадіріне жете алмаған, шешесін − күңіндей, әкесін − құлындай жұмсап отырған кейбір жастардың ана туралы, әке жайлы қасиетті әндерді үздіге айтқанын көргенде жағамды ұстаймын. Өз ата-анасын құрметтеп, қошемет көрсете алмай нантепті қылып жүрген неме енді аруанадай боздап қандай ана, қандай атаны іздеп отыр екен деп ойланам. Көп жағдайда-ақ адамның сөзі мен ісі сәйкеспей, үйлеспей жататыны болады. Бірақ баланың ата-анаға, ата-ананың перзентке деген мөлдір сезімін лайлау қылмыс? Мұндайды өздерің де аңғарып жүрген шығарсыңдар. Жассыңдар. Жастардың ортасында жиі боласыңдар ғой. Саған бұл әңгімені неге айтып отырмын.

	Бекқұл өз сұрағының жауабын өзі ұмытып қалғандай екі қалтасын қарманып насыбай шақшасын тауып алды да, оң қолымен мықтап ұстап, сол алақанына түбімен шарт-шарт соқты. Сосын тығынын ағытып, бір атым насыбайды астыңғы ерніне қыстырды.

	− Бәріміз де анадан тудық дедік. Олай болса, сені де тоғыз ай көтеріп, түн ұйқысын төрт бөліп, ақ сүтін емізген, аяғыңнан тік тұрғызған анаң бар. Әкеңнің майданда опат болғанын айтқансың. Өзіміздің малымыз түгел, көңіліміз жайда деп жүре беру адамгершілікке жатпайды. Бұған дейін “балапан басымен, тұрымтай тұсымен” дегендей кезең өтті. Енді сенің де есің кірді, азамат болдың. Анаң бейшара бір жерлерде уайымда, сарытап болып жүр ме, кім біледі? Сол кісіні іздеп бір хабарын алайық, қалқам. Сені қайдам, тап солай етпесем мен тынши алатын емеспін. Бұған не дейсің? – дегені бар еді бірде.

	Айналайын, көкешім, адамның ішіндегіні айттырмай сезеді-ау! Мен не дейін?! Екеулеп іздеу салдық. Хат жазбаған жеріміз қалмады. Әттең, еңбегіміз жанбады.

	Жарты жыл дегенде қаралы хабар алдық. Анам бейбақ сол соғыс басталған жылы-ақ көз жұмыпты. Қаралы хат алған күні көкем бір мал сойып, ауылдастарды шақырып, ауқат беріп, құран оқытты.

	− Бекқұл-ау, әруақты сыйлағанның айыбы жоқ. Ас беріп адамгершілік жасағаның − жөн білгенің. Бірақ “әр елдің салты басқа” демей ме? Әр халықтың өзіне лайық дәстүрі бар. Ендеше діні басқа кісіге құран оқығанымыз қалай болар екен? – деді кісімен сөйлескенде бетіне тіктеп қарамай көзін жұмып отыратын Молдахмет қария.

	− Молдеке, шалынған мал да, алынған мына шәй қант та Серікболдың маңдай тер, табан ақысымен табылған. Ата-анасының рухына арнап ас беріп отырған соң оған жұмсалатын ақша да солардың өз баласының таза еңбек-ақысы болғанын қаламадым. Ал, мен анау ұлттың дәстүрі деп тиесілі нәрседен шегіншектеп, шет қалдырғанды жаратпайтын адаммын. Мен үшін бұлжымайтын бір ғана дәстүр бар. Ол − адамшылық дәстүрі. Біз ең әуелі сол дәстүрді кәделеп, соның жоғын жоқтауымыз керек. Менің ұғымымда Отаны үшін отқа түсіп, жанын қиған адам − күнәдан пәк. Серікболдың ата-анасы сондай азаматтар. Ендеше менің ниетімнің адалдығына күмәніңіз жоқ шығар, – деп Бекқұл Молдахмет ақсақалды бұлтарпаған.

	Жұрт тараған соң Бекқұл:

	− Серікжан, енді сенің ата-анаңның алдындағы соңғы борышымыз қалды, – деді өзі де бейне сол кісілерден мейірім-шапағат көргендей қарыздар кейіппен сөйлеп. Көкем тағы не дегелі отыр дегендей бала-шаға түгел аңтарыла қарады.

	− Енді биылғы демалысыңда ата-анаңның басына барып, қабіріне бір-бір уыс топырақ салып қайтамыз, – деген көкесі. Сол жолы Серікболдың көзіне еріксіз жас үйіріліп еді. Тап сол кезде оның тамағына бір өксік тығылған. Ол ата-анасына деген сағыныш пен қимастықтан гөрі мына алдында отырған сом тұлғалы, бар мүшесі есте қалардай ерекше мол пішілген, істеген әр ісі тек ізгілікке, жақсылыққа негізделген, жүрегі сезімтал да мейірбан жанға деген ризашылық пен сүйіспеншілік еді.

	“Көкешім, көкетайым, сенің бұл адалдығың мен адамшылығыңның өтеуі немен өлшенер екен?” “Ер жігіт анасын Меккеге үш рет арқалап барса да парызынан құтыла алмайды” деген сөз бар еді. Ал, мен сені, асыл көкешім, сірә, өмір бақи мойныма мінгізіп өтсем де маған деген ықыласың мен қамқорлығыңның есесін қайтара алмаспын. Асқарым, ардақтым атам да, анам да өзіңсің енді. Тіршілік жазса, бар жақсылығыңды қайтара алмасам да көзім жұмылып кеткенімше саған, сенің үрім-бұтағыңа қызмет етумен өтермін көкем”, – деп Серікбол іштей егіліп, еміреніп отырды.

	Иә, оның бәрі де жақсы екен-ау. Сондай көкесінің аяқ астынан нілдей бұзылып, мінез көрсеткені несі? Мұнысының себебі не?

	Әне, ауылдың да төбесі көрінді. Енді әрі кетсе он-он бес минутта Темірге де жетеді. Бұл сауалдың жауабын еститін сәт те жақын. Серікбол совхоздың Отырар атты бөлімшесіне соқпай, темір жолды қапталдай кететін жолға бұрылғаны сол еді, жол жиегіне тақау жатқан бір қора қой үркіп үдере қашты. Қойдың арғы шетіндегі мөлтек төбенің тасасынан шыға бере Серікболдың машинасын көрген қойшы атына қамшы басып, көлденең шапты. Серікболдың тап қазір біреумен сөйлесуге зауқы жоқ болса да, бала күнен бірге өскен ауылдасы, ер жеткен соң ғана екі айырық жолға түскен құрдасы Қошқарбай қойшыны көрсе де көрмегенсіп өте шығуға дәті бармады. Машинаның екпінін бәсеңдетіп, баяулай берді.

	− Әй, сары! Амансың ба? Ауыл-елің аман ба? Қайдан келесің, құйындатып? Жүрісің суыт қой, өзі? – деп амандаспақшы болып қолын ұмсына беріп еді, астындағы торы төбелі тасыраңдап шегініп кетті. Қайта тебініп жақындайын десе де қой қайырудан өзгеге мінілмеген жарау ат ойқастап жуыр емес.

	− Мақұл, амандастық дейік. Қой мен қошқардан басқа түк көрмеген мақұлығың шоршып маңайлар емес қой. Иә, не айтасың? Ауылың қайда? Көшкен жоқпысың?

	Серікбол бұл сөздерді айтарын айтқанмен ойы әлдеқайда еді. Бала күнінен пысық, әрі Серікболдың ішіндегісін қабағына қарап-ақ барлап әдеттенген Қошқар мұның алакөңіл болып отырғанын аңғарып тұр ма, жоқ жаңағы сөздің қарымтасын қайтарғысы келді ме, шап ете қалды.

	− Мен емес, сені көшеді деп естіген жоқпыз ба? Өзің осында отырғаныңмен ойың көшіп жүргенін жүзіңнен-ақ байқап тұрмын. Оңаша отау болатын күніңді аңсап, тәтті қиялда келе жатпасаң не қылсын! – деп Қошқар шақ-шақ күлді.

	Серікбол тағы сөйлесе бүлдіріп алатынын сезгендей енді аузын ашпады. Езуіндегі темекісін құшырланып бір-екі сорды да, жол жиегіне лақтырып жіберді. Сосын қалың қабағын жиыра түсіп, шүңірек көзін сығырайтқан күйі Қошқарға сүзіле қарап, машинасына газ берді. Әңгіменің тап бұлай шорт үзілерін күтпеген Қошқар қапелімде не айтарын білмей: “Әй, әй, әй!” деп қолын ербеңдеткен күйі қала берді.

	* * *

	– Ал, Беке, ниет қабыл болсын!

	– Иншалла, айтқаның келсін, Кенжек!

	− Үй-іші, бала-шаға аман ба? Есік алдында состиып жалғыз тұрғаныңа қарағанда әлі ешкім келмеген-ау, сірә!

	− Жоқ, ә. Үйде кісілер бар. Машина гүрілдеген соң Серікбол келді ме екен, деп шығып едім. Таңертең кетіп еді, әлі жоқ. Мұншалық кідірмеуі керек еді, – деп Бекқұл түу алыстан мұнартқан ақ шоқат төбелеріне қарап қойды. Осы кезде ас үйден шыққан Бибіайым келіп амандасты.

	– Е, амансыңдар ма? Кемпірің қайда? Сорайып соқа басың жүргенің нең?

	− Қоржынның қос құлағын теңдеп алып бармаса адасып кететін баяғының қатынын не деп едің? Біздің бәйбіше өз-ақ келеді.

	− Әдірем қал, үйден қарға адым шықса жетектесіп алатын осы күнгі немелерің емес пе? Бар жамандық баяғыдан қалса да қоя қойшы, – деп Бибіайым тықсырып бара жатқан соң Кенжек үстіндегі түндікті суқағарын шешіп, бет-қолын шаюға беттеді. Сөйтсе де тілін тияр емес.

	− Серікбол енші алып, қазан-аяқтың еркі өз қолыңа тиетін болған соң бәйбішең өктем-өктем сөйлейтінді шығарыпты-ау, Беке. Әйтпесе, өткенде бір келгенімде жүні жығылып қалған сияқты еді... Беке, Айтпақшы анау машинаның үстінде бір мал бар еді, балаларға айтшы, түсіріп алсын. Серікболдың еншібасы болсын деп ала келіп едім, – деп Бибіайымның әдейі қытығына тие сөйледі.

	− Қой, әрі. Қанша сараң болсаң да жөнімен жығылсаңшы. Сонда Серікжанның отау тігіп, үй болған бүгінгі тойының шашуы қайда? Еншібасын, бәсіресін ертең үй болып шыққанда апарып берерсің. Ал, бүгінгі әкелгенің Серікжанның тойының көкпары.

	− Жарайды, ой, бәлекет, бұдан сөз артылмас, сенікі жөн. Тойдың шашуы, той құтты болсын! – деп Кенжек кеңк-кеңк күлді.

	– Е, солай жөніңе көшсеңші! – деп күлген күйі Бибіайым да үйге кірді.

	− Ақтөре, балам, мына Кенжектің машинасындағы малды түсіріп алыңдаршы. Сосын шопыр балаға айтыңдар, ол да үйге кіріп, шәй ішсін. Қане, Кенжек, біз де үйге енейік, – деп Бекқұл қолын үйге қарай созды.

	Кіші-гірім колхоз клубындай етіп мол пішілген кең бөлмеге жас мөлшері әрқилы кіл еркек жиналған екен. Алаша мен текеметтің үстіне қос қабаттап салынған бейқасап көрпеде бір-бір мамық жастыққа жантая жайғасқан орта жастағы етшең азаматтар жайған дастарханның бір қапталын ала отырыпты. Бірыңғай отырғандарында мән бар сияқты. Суға сұғына түскен мүйісте отырып қармақ салған кісіше дастарқанның қолтығына кіріп, айналаға шәй кесе қатынатып отырған бозбалада бұлардың жұмысы жоқ.

	Кенжек үй-ішіндегі жұртпен түгел амандасып болғанша буы бұрқыраған қоңыр шәй бұған да жетті. Қашанғы әдеті бойынша әуелі дастарханда пырдай болып шашылып жатқан күрең бауырсақтан біреуін алып, ауызға сыймастай үлкен болмаса да ортасынан бір бөліп «бісміллә» деп аузына апарды.Сосын оны шайнап үлгермей-ақ қолына шәй кесені алды.

	Осы кезде бағанадан бері қасындағы қариялармен ғана жайлап сөйлесіп отырған бұйра сақалы белуарына түскен, екі бетінің ұшы жас баланың бетіндей қып-қызыл, дене бітімі де ғұмырында қолына күрек ұстап көрмеген тақуа жаннан гөрі ұстаның көрігін басып, гүрзісін соғатын жарау жігітке көбірек ұқсайтын, екі жауырыны қақпақтай Бурабай қария қозғалақтап, дастарқан жағалай жайғасқан жұртқа сүзе қарап алды да есікке таяу, жүресінен отырған үй иесі − Бекқұлға көз тоқтатты.

	− Бекқұл, қарағым, тамақ келгенше мына дастархандарды жиып, кішкене аяқ созсақ. Дәрет алып, тысқа шығатындар да бар шығар. Сосын жаңағы Серікбол кесе, ауқатыңды да кешіктірмей әкелерсің. Жиын-терін әлі аяқтала қойған жоқ. Қоралы жанды жұмысынан бөліп, үйге қамап отырғанымыз жарамас. Шаруашылыққа пайдамыз тимесе де, залалымыз тимесін.

	− Ассалаумағалейку-ум! − сәлемінің соңын соза дауыстап үйге Серікбол кіріп келді. Сыпыра қол алысуға жүріп өтетін орын жоқ болған соң қапелімде не істерін білмей бөгеліп қалған жігітті көрген Бурабай қарт дереу бата жасап, дастарханның жұлығын қайырып жол ашты. Серікбол үйдегілермен түгел амандасып болған соң ағасының ірге жағынан орын алды. Қызметші жігіттер зыр жүгіріп дастарханды жия бастады. Серікболдың көзі төңірегіндегілерде. Бірақ әдеттегіден сәл ғана көңілділеу демесе де күнде көріп жүрген ауылдастары. Бет-жүздерінде мен мұндалап тұрған өзгеріс жоқ сияқтанады. Әлде мұнікі жәй күдік пе? Ендеше осыншама жұрт неге жиналып отыр? Жаңа есік алдынан келіншегі Қадишаны да кездестіре алмағанын қарашы. Оның бетіне бір қараса-ақ танадай көзінен бәрін де ұғар еді... Жан-жағына қарап, оны іздеуге мұрсат берді ме?!

	− Құлыным-ау, қайда жүрсің? Үйде кісілер күтіп қалды ғой, – деп «жүрші, жүрдің» астына алды емес пе жеңгесі Бибіайым. Үйге қанша кіргісі келмесе де жеңгесінің сөзін қимай, елпеңдеп еніп кетті. Кенет төрдегі қаба сақал қарияның:

	− Серікболжан, аман-сау жүрмісің? – деген үнінен селк ете түсті. Іштей “ал, бастады” деді өзіне-өзі. Жүрегі зу-зу етеді. “Шын болды-ау, әттең-ай!”. Серікбол басын жерден көтермеуге тырысты. Әсіресе, қазір әңгіме айтқалы отырған кісінің бәрін көргісі жоқ. Малдас құрған күйі күректей алақанымен қос тізесін мыта берді, мыта берді. Төрдегі қаба сақал қарияның одан әрі не айтқанын да естіген жоқ. Арқасына көкесінің жып-жылы алақаны тигенде ғана есін жиды. Ол жауырынынан қаға сипап:

	− Атаңмен дұрыстап сәлемдессеңші! – деп мұның жейдесінің жағасын жөндеп қойды. Серікбол сонда ғана басын көтеріп, қарияға:

	− Шүкір, өзіңіз қуатты барсыз ба?– деуге ғана шамасы келді. Бұл сөзді айтар-айтпас көзін тайдырып, төмен қарап кетті.

	− Серікбол, балам, – деді әлден уақытта қария. Сосын не айтарын есіне түсіре алмай отырған адамдай тағы да біраз үндемей қалды. Серікбол тап қазір бейне қаралы хабар күткен адамдай кірерге тесік таба алмай отыр. Әшейіндегі үстінен ел көшіп жатса былқ етпейтін сабырлы мінезінің қайда кеткенін қайдам, қария айтарын айтып болғанынша шыдар емес. Тап қазір отырған жұрт түп-түгел осыған қарап қалған тәрізді. Қазір шаршы топтың ортасында анау қария айыбын бетіне басқалы отырған сияқты қысылды. Жайшылықта сағаттап отырса да мыңқ демейтін аяқтары астына сыймай біресе олай, біресе былай отырып ит әлегі шықты. Серікбол нақ қазір төрдегі шалды өзін атуға алып шығып, мылтығын кезегенімен атпай тұрған жендеттей жек көріп кетті.

	– Серікбол балам, – деді қария әлгі сөзін қайталап.

	− Мына Бекқұл екеуің біздің көз алдымызда өстіңдер. Сендердің әр басқан қадамдарың алақанымыздағыдай аян. Бүгінде екеуің де ел мақтаған арыстай азамат болдыңдар. Теңесе кетсеңдер ешкімнен еңселерің төмен емес. Құдайға шүкір, екеуіңнің де соңдарыңнан ерген боқмұрындарың бар. Бірақ бізді, мына ауылдас, ағайын-жұртыңды разы қылып жүрген ол емес. Сендердің бір-біріңе деген ықыластарың. Бір әке, бір шешеден туып, бір бесікте жатып, бір емшектен сүт емсе де өсе келе бір үй тұрмақ, бір ауылға сыймай торғайдай тозып жүрген ағайындарды білеміз. Оны өздерің де көріп жүрген боларсыңдар. Осы отырған жұрт ондай туыстардың қаншасын атап берер еді. Ал, ендігі бір ағайындар бірге немесе іргелес көрші отырғандарымен итше ырылдасып, тек құдайдан, сырт көзден ұялғандықтан ғана “шықпа жаным, шықпалап”, лекерлеп өмір сүіріп жатқанын көріп жүрміз. Құдай сендердің ниеттеріңе қарай келіндерді де оңынан кездестірген екен. Өркендері өссін. “Абысын тату болса − ас көп, ағайын тату болса − ат көп” дейтін сөз осындайдан айтылған шығар-ау, деп ойланасың мұндайда. Бірақ адамның бір жаман әдеті кім тіл алғыш болса соны жабыла жұмсайды. Кімнің қолы ашық болса, жабыла сұрайды. Момындаумен санасыңқырамайды. Біз адамның жақсы қасиетін қолдап, қошеметтеудің орнына оны ерқашты, мезі қыламыз. Тілалғыштық пен жомарттықтың да шегі бар емес пе? Момын да білместігінен, түйсіксіздігінен момын емес. Момынның дені ибалы, инабатты келеді. Әдетте көп адам ерсі санамайтын оғаштау мінез, қылықты ондай жандар ұят көреді. Олардың табиғаты, бітімі солай. “Жуастан жуан шығады” дейтін мәтел де бар халқымызда. Бұл жуастың мүлдем жүйкесі тозып, шыдамы кеткен шағындағы әрекеті екенін, бұған дейін жуасты қалай жүндегенімізді біз әдетте көп ойланып жатпаймыз. Бұрын әлгіндей мінезін көрмеген иі жұмсақ жуас жанды мәтел айтып тағы да жәбірлейміз. Сендер, осында отырған бәрің де менен әлдеқайда жассыңдар. Сондықтан адам албырт шағында ескере бермейтін нәрсенің бірі осы ғой деп әдейі айтып отырмын. Адамға қиянат жасаудан зор қорлық жоқ. Рас, соның көбісін біз білместіктен жасаймыз. Оған да тәубе. Қасақана істемейтінімізге де шүкір. Біздің көп күнәмізді жеңілдететін де сол...

	− Қарақтарым, Бекқұл, Серікбол! Бүгін сендердің тойларың. Есейген соң үйлену, үй болу, үйден үй бөлу рәсім. Оны мен шығарғаным жоқ. Сендер де ойлап тауып отырған жоқсыңдар. Ата-бабаңның дәстүрі. Үн-түн жоқ екі жарыла салмай ауыл-аймақтарыңды шақырып қуанышыңа ортақтастырғаның үлкендерден бата сұрап отырғаның білгеннің ісі, Бекқұл қалқам, Серікбол үшін жасаған көп қызметіңді білуші едік. Енді, міне, тағы бір кісілігіңе куә болып отырмыз. Рахмет, балам, азамат екенсің. Әр адам бауырына сендей-ақ қызмет етсін. Сендей демеп, сендей-ақ қамын ойласа жетер. Біз куәміз, талай қиын-қыстау кездер өтті бастарыңнан. Бірақ соның қай-қайсысына да ағайынды екеуің селбесіп, біріңді-бірің сүйемелдеп дегендей жеңе білдіңдер.

	Бұйрабай қарттың әріден қозғаған мына сөздері табиғатынан көңілшек Бекқұлдың сай сүйегін сырқыратып кетті. Жаңа ғана бір тізесіне келіп шоқиып отыра кеткен төрт-бес жастағы салпыауыз қара баласының мұрнын сүрткен болып қанша сипалақтаса да, алқымына тығылған өксігі мен екі көзін торлап қалған көз жасын әзер-ақ тежеп отыр. Алдында отырған баласының себепсізден-себепсіз шекесінен иіскеп, бетінен сүйгенсіп қояды. Кенет, иә кенет қасында сәл қырындай отырған Серікболға көзі түсіп кетіп еді, оның екі иығы дір-дір етіп жылап отырғанын сезіп қалды. Содан оның арқасына қалай қолын салып, қалай “айналайын” дегенін өзі де білмейді. Серікбол да әзер-ақ отыр екен. Өксіп, өксіп өңкілдеген күйі ағасының тізесіне құлай кетті.

	− Көке-ау, көкешім! Мұның нең?! Мені неге бөлдің?!

	Неге бөліндім, көкетайым!! – дейді еңкілдеп.

	Бағанадан бері өзін әрең тежеп отырған Бекқұл да енді ештеңені ерсі көрмей көзіне ерік берді.

	− Секентайым, Серігім, жыламашы айналайын, – деп інісінің арқасынан қағып, оның ұйпа-тұйпа болған сап-сары шашын жинақтап сипай берді.

	− Көке-ау, маға-ан неге айтпадың мұныңды? – дейді жыласа да ап-анық сөйлеген Серікбол.

	Ағайынды екі жігіттің мына қылығын көрген әйелдер жағы:

	− Айналайын-ай, қайтсін! Қарғадайынан бірге өскен, бірінсіз бірі бір қасық су ұрттамайтын еді, оңай дейсің бе? – деп жаулықтарының ұшын көздеріне апарып жатыр. Отырғандар өзара гу-гу әңгімелесіп кетсе де бәрінің екі көзі ағайынды екі жігітте.

	− Көке-ау, ма-ға-ан неге айтпадың мұныңды? – деді бір кезде жылап жатса да ап-анық сөйлеген Серікбол басын көтеріп.

	− Кінә менен, айналайын! Қайдан білейін, осылай етуім қажет шығар, осылай жасасам дұрыс болар деп ойлап едім, – деді әлі де көз жасын тия алмай отырған Бекқұл. Бұл сөзін енді басын тіктеп көпке арнап айтты. − Артық қыламын деп тыртық қыларымды білдім бе?

	− Бұйрабай аға, – деді сәл үзіліс жасаған Бекқұл. Өзі тізесіне басын қойып солқылдап жатқан інісінің басынан сипап отыр. − Ес біліп, етек жапқалы Серікболмен ақылдаспай, келіспей жасаған бір ғана ісім еді бұл. Оным да қате болған екен. Бұл ағаттығым үшін басы Сізден бастап баршаңыздан кешірім сұраймын. Ал, саған айтарым, Серікжан, өле-өлгенше өзіңмен келіспей ешнәрсе істемеймін. Бүгінгі қателігімді кешіре ғой. Ал, сіздердің мына отырыстарыңыз біздің Серікбол екеуіміздің ешқашан енші алыспайтын болғанымызға арналған тойымыздың басы деп санаңыздар. Мен қайта мал сойып, қайта қазан көтертем, бата бер, Бұйрабай аға! – деп Бекқұл күректей қос алақанын алға ұмсына берді. Оған ілесіп отырғандар түгел қол жайды.





Тәуекел




	Жүсекең малын әдетінше күн шыға өргізді. Кеше ымырт үйірілгенге дейін жайып, кеш қамаған қой еріншектеу көтеріліп, керіліп-созылып, сілкініп, пысқырып жүріп қорадан шыққанша сүт пісірім уақыт өтті. Өріске беттеген қоралы қойдың шет-шетін қоғамдап, көзімен бір шолып шыққан соң өзі қораға қайтып келді. Әйелінің ескілікті ауруы қайталап, бір аптадан бері шойырылып ол жатыр. Ауылда қалатын жаман-жәутік малға қарап, қора тазалағанды былай қойғанда тысқа кіріп-шығуы мұң. Бар сүйенері де, серігі де биыл беске толған кенже баласы Әбілжан. Үйдің алдында тау болып үйіліп жатқан сексеуілден сүйегі майдалау, өзінің шамасы келетіндерін бір-бірлеп сүйреп, үйге кіргізіп беретін де сол.

	«Мұның оқуға жасы жетпегені жақсы болды ғой. Әйтпесе менің күнім не болар еді», − дейді шешесі Салкүл. Мұнысы томпаңдаған тіл алғыш баласына көрсеткен қошеметі, мақтауы болғанымен – шындығы сол. Өйткені бұл үйдің ересектеу ұл-қызы түгел колхоз орталығында жатып оқиды. Айында бір қатынаған жолаушы, базаршы, малшылар болмаса ата-ананың – баладан, балаларының – қойлы ауылдағы әке-шешесінен мүлде хабары жоқ.

	– Әбілжан, айналайын, қара тентегінен, кел, енді екеулеп мына қазан-ошақты былай алып қояйық. Сосын әкең келгенше екеулеп дастарқан жаяйық.

	Баланың шешесі тізерлеп сүйретілген күйі темір ошақтың үстіндегі шағын қара қазанды бір құлағынан өзі ұстап, екінші құлағына жақындай берген баласына тұтқышты – пальтоның сыртқы қалтасы сияқты, күйе-күйе киіз қалтаны ұстата берді. Бала жаңа ғана осы қазанға жапқан, өзі ши қалпақтың етегіндей делдиген қолындағы ып-ыстық бәтірді күпәйкесінің қалтасына екі бүктеп сүңгітіп жіберді де, екі қолына екі тұтқышты кие салып, қазанның бір құлағына жармасты. «Екі жарты – бір бүтін» болып ошақтағы қара қазанды киіз үйдің іргесіндегі орнына қойғанда шешесі ұлына:

	− Әбілжан, енді барып әкеңді шақыр. Суымай тамағын ішсін, − деді.

	Томпақ қара бала шешесінің сөзінің соңын айтқызып үлгіртпей-ақ жүгіре жөнелді.

	− Ата, тамақ ішіңіз, − деді бала әкесі күреп жатқан қораның есігінен қарап. Жүсекең кенже баласына өзін ата дегізіп үйреткен еді.

	− Қазір, айналайын. Өзім де болып қалдым. Мына кесек қиды алып тастамасақ кешке дейін тастай қатып қалады да, түнде қойдың жамбасына батады.

	Жүсекең шаруаға қанық, өзі теңдес кісімен сөйлесіп жүргендей істеп жатқан жұмысын баласына ежіктей түсіндіріп жатыр, қолындағы күрегін босағаға сүйей салып, үйге қарай жүрді.

	− Жүр, барайық. Шешең ұрсып тастар.

	Қол жуып болған соң тұмағын төрдегі жиюлы төсекке қарай тастай салды да, өзі етігін шешпестен жаюлы дастарқанды қапталдай жантая кетті. Сосын киіз үйдің нақ ортасында қыз-қыз жанған отқа келтек жігерді ысыра түсті.

	− Жазған-ау, аяғыңды шешіп, жайласып ішсеңші асыңды.

	− Жә, қойшы соны. Бәтшағарды шешіп, киюдің өзі бір ақырет. Өзін Мәуленге қайта бастатып алмасам болмас. Ұлтарақ, шұлғауды соқталап кимеген соң киім бола ма бұл! − деп Жүсекең аяғындағы саптама етігінін өкшесін жерге бірер соғып қойды.

	− Кемпір-ау, бүгінгі бәтірің де, быламығың да дәмді екен. Тіпті мынауың тіл үйіреді, − деп жайпақ ағаш табаққа құйылған сұйық быламықты шаймалай бастады.

	− Саған қазаның асулы, төсегің салулы тұрса болғаны. Менің жайымды ойламайсың. Мына аяғым оңалатын емес. Тізерлеп жүріп кәріп болдым...

	Шешесініц сырт айналып, жаулығының ұшын көзіне апара жатқанын көрген Әбілжан быламық жалап отырған қасығын қоя салып, жәутеңдеп әкесіне бір, шешесіне бір қарады.

	− Іш тамағыңды, айналайын. Апаңның аяғы ертең-ақ жазылып кетеді. Енді төрт-бес күнде қысқы демалысқа шығып Қаланжан да келіп қалар. Сосын доқтыр ма, тәуіп пе, біріне көрінерсің.

	Жүсекең баласына айтқан әңгімесінің соңын бәйбішесіне жауап қылып тамамдады.

	Әупілдеп ит үрді де, артынша түйенің бақ-бақ еткен даусы, біреудің «кет, кет-ай!» дегені анық естілді.

	− Әбілжан, біреу келді ғой деймін. Бар, шықшы. Ана неме қауып алып жүрер!...

	Көрші қойшы Құдайберген екен.

	− Әй, Әбілжан, мына итіңді шақыршы. Түйемді шөгертпей тұр! − деді есіктен шыққан баланы көрген жас қойшы.

	− Ұзықұт! Кет! Кет! Ұзықұт!

	Басы келідей сары төбет «Солай ма, жарайды» дегендей тоқпақтай келте құйрығын шолтаң еткізіп бір бұлғады да, анадай жерге барып жата кетті.

	− Жүсекең үйде ме?

	Қарсы жүріп қол берген баланы жігіт арқасынан қақты.

	− Ассалаумағалейку-ум!!

	− Уағалейкумуссалам! Жоғары шық, балам!

	− Жоқ, мен отырмаймын! Нан ауыз тиейін...

	− Ауыл-елің, үй ішің аман ба, әйтеуір? Ыпының қашып кетіпті.

	Іргелес отырған шопан жігіттің суыт жүрісінен секем алған Жүсекең тіктеліп отырды.

	− Аманшылық. Түнде қораға қасқыр түсіп... соған келдім...

	− Не дейт! Биылдыққа тыныш едік. Бір бәлекет келді десеңші! Иә, айтшы, қалай болды?!

	− Егжей-тегжейін жолшыбай айтармын, Жүсеке. Біздің арғы жағымыздағы қойшыларды айналдырғанына бірер күн болған. Сосын «Сақтықта қорлық жоқ» деп қораны айнала қақпан құрып едім. Соның біреуін алып кетіпті...

	− Малың аман ба?

	− Шығын бар ептеген... Енді соның ізіне түссек деп келдім. Мылтық жоқ. Жалғыз қууға қорықтым...

	− Баруын барармын-ау. Бірақ біздің малды қайтеміз?

	Өргізіп жібердім ғой. Жеңгеңнің отырысы мынау...

	− Білем ғой. Сондықтан біз де малды сіздерге қарай шығардық. Екі қора қойға бүгінше біздің Тәнірберген ие болар. Жаңа айтып кеттім. Қазір сіздің отарды солай беттетсек, Тәнірберген де алдынан шығады.

	− Ендеше мен тез атты ерттей қояйын.

	− Жүсеке, ер-тұрманы қасында болса мен-ақ ерттей берейін. Сіз киініп, сойылыңызды сайлаңыз.

	Бірі − түйелі, екінші − атты, екі қойшы түнде жауған қырбақ қардан із кесе бастаған кезде қар қайта қылаулады. Жаңа түскен іздік қар бетіндегі қоянның, түлкінің ізі сайрап жатыр.

	− Қасқырдың ізін де оңай табатын шығармыз. Жорғалаған тірі жанның ізі жосып жатыр ғой, жүдә.

	− Оның ізін де, өзін де табармыз-ау, балам. Тек соны қалай соғудың көзін таппай жүрмесек болғаны. Екеуіміз де құры қолмыз. Бар сенеріміз анау сары төбет пен мына сойыл, тәуекел де, балам. «Шешінген судан тайынбас». Бір мәнісі болар. «Тәуекел − ердің қорғаны».

	Орта бойлы, мығым денелі, жігіт ағасы болып қалған Жүсекең сойылын беліне қыстырып, атына қонғанда, қорасына шапқан қасқырды соғып алғандай қуанған Құдайберген жорығының қауіптілігін мына сөзді естігенде ғана шын түсінді. Астындағы қоспағын тебініп қалып, Жүсекеңе жанаса түсті. Жайшылықта да көлкілдеп, көзінің етек жағын басып тұратын қабағы мүлде салбырап, қушықтау шекесіндегі етексіз келте қастары бір-біріне жақындай түсіп, қайырған қаптың ернеуі сияқты түрік еріндері дүрдие қалыпты.

	Тап қазір екі қойшының көзі жерде болғанымен көңілдері әлдеқайда. Әңгіме тыйылғанымен жүріс саябырлаған жоқ. Бірі – жортып, екіншісі – желіп қасқыр шапқан қораның тап желкесіндегі бұйрат құмға шыға берді.

	− Ол бәлекет осы бұйратты бойлап қашқан шығар. Әшейінде де бұта-бұта, сай-жыраны сағалап, бұқпантайлап күн кешкен нәлеті аяғына зіл батпан қақпан іліккен соң одан бетер сақ та аяншақ болған шығар-ау. Таңға жуық түскені ақиқат десек ол көп ұзай қойған жоқ. Қане, енді екі жарылып із кесейік. Сақ жүрерсің. Бір сексеуілдің бе, жарқабақтың ба түбінен тұра қашқанда түйең үркіп, тастап кетіп жүрмесін.

	− Жақсы, Жәке. Онда мен анау кенеремен жүрейін.

	Жүсекең ат шаптырым жердегі шошақ құмға көз салды. Төңіректегі сексеуілі қалың өскен жал-жал құмның жоталана барып тоғысқан жері еді. Бұл маңдағы ең биік құм осы болған соң қойшылар оның басындағы қау болып өскен сексеуілге шөп-шалаң, шырпы жауып, қарақшы еткен. Бұл құмның басына осы екі қойшы да талай шыққан. Мынау құмның екі бетіндегі оты қалың бұйратқа отары тоқтап, жайылған кезде шоқыны бөктерлей келіп басына шығып, төңірекке кез тастау қандай рақат. Ондайда тым әрідегі болмаса да қозы көш жердегі жайылған мал, жалғыз-жарым жүргінші алақаныңдағыдай түп-түгел көрінеді. Бір қызығы сол − биік құмның басына шыққан қойшы айналасындағыны түгел тамашаласа, «мені көрдіңдер ме?» дегендей қыр басына шыға келген қойшы да төңірегіндегілердің көз алдында болады. Мұндайда сонадайдан бірін-бірі көрген шопандар тұмақ бұлғасып ұшырасып, көрген, білгенін, естігенін өзара ортаға салар еді...

	Жүсекеңнің ойын сары ала төбеттің қаңқ еткен даусы бөлді. Итінің жөн-жосықсыз үрмейтін сырын білетін шопан иттің даусы тап қайдан шыққанын анық білмесе де «Айт!» деп алға қарай шоқыта жөнелді. Сол шапқан күйі алдындағы қырқаға шығып, ат басын бірақ тартты. Ерден көтеріліп, екі үзеңгіге тұрып, жан-жағына көз тастады. Құмның оң жақ қапталындағы бұтасы қалың өскен бұйратта сары төбет салақтап қырдың бұлаңдаған қызыл түлкісін қуып жүр екен. Үлкендігі танадай сары төбеттің жете алмасына көзі жеткен әккі түлкі көп ұзап кетпей бұта айналып қашады. «Ит шаршаса − үреді, адам шаршаса − күледі» демекші, сары төбеттің анда-санда бір қаңқ еткені қажығанының белгісі. Итінің босқа арамтер болып жүргенін қаламаған Жүсекең:

	− Ұзығұт! Кә! − дәуі мұң екен, сары ала төбет қуып жүрген түлкісін тастай салып, иесіне қарай жүгірді. Келуін келсе де, сала құлаш тілін жия алмай әлек болған күйі түлкі қалған жаққа қарап қайта ұмтылды.

	− Ұзығұт!!!

	Жүсекең бұл жолы итіне кейіп, зілмен шақырды. Сары төбет «мұным ұяттау болды-ау» дегендей арсалаңдап жеткен бойы иесінің атын жанамалай беріп, құлағын жымып, мықыны мен келте құйрығын қоса бұлғаңдатты. Сосын озыңқырап барып таяқ тастам жердегі бір дөңестің қарына бауырын төсеп жата кетті де, алдындағы ұлпа қардан ашқарақтанып бір-екі қауып қалды.

	Күшігінен асыраған бұл иттің Жүсекеңе серік болғанына сегізінші жыл. Ұясына жеткелі қысы-жазы, күні-түні қойшының айырылмас серігіне айналған. «Қал» деп өзі тастап кетпесе бір елі ажырамайды, есті ит. Қораға ұзақ құт болсын деп анасы Нағима шешейдін өзі Ұзығұт қойған. Содан бері мал-жан аман. Ұры-қары, ит-құстан да тыныш. Рас, қиналған, қысылған сәттері де жоқ емес. Бірақ түбі қайыр болған соң өткінші қиындықты жіпке тізіп жату Жүсекеңнің дағдысында жоқ.

	Есіне түссе, еріксіз күледі. Бұл сары ала төбеттің талай қылығы елге тарап кетті. Бөтен мал, бөтен итті ауылдың төңірегінен жүргізбейтінін былай қойғанда, үш-төрт жыл бұрынғы «Қауға оқиғасынан» кейін тіпті ауылдастарының өзі де аяғын тартып қалды.

	Ауыл үй отырған Тайман қойшы таң қараңғысынан тұрып, Жүсекеңдікінен қауға алуға келсе, бұл үйдің адамдары түгел таңғы тәтті ұйқыда жатыр екен. Онсыз да қажып жүрген көршісінің ұйқысын бұзғысы келмей, ошақ басында үюлі жатқан отынның үстіндегі қауғаны өзі-ақ алып кетпекші болып Тайман аяғын ептеп басып, отынға жетеді де, еңкейіп қауғаны ала бергенде Жүсекеннің осы сары төбеті, ту сыртынан келеді де Тайман қойшының екі иығына екі алдыңғы аяғын салып, ырылдап тұра қалады. Өзге әрекет істеу былай тұрсын белін жазып, бойын тіктеп ұстайын десе де ырылдайды. «Күнде болмаса да күнара көріп жүрген ит қой, атын атасам кетер» деген оймен өзімсініп: − Ұзығұт кет! Саған не болды! − дейді.

	Ошақ басында теке тірескен ит пен Тайманды көрген Жүсекең жағдайды бірден түсініп:

	− Ойпыр-ай, Тайеке-ай, қолыңның «жымқырмасы» барын біз ғана білетін шығармыз десек, ит екеш итке де мәлім екенсің-ау! − деп қалжыңға басты.

	− Әй, тәңір алсын сені, тәңір алғыр! Кісі өлейін деп тұрса мұның әзілі қалмайды екен! Шақырсаңшы мына бәлеңді!

	− Қатты қорықтың ба? Суық су ұрттап жібер!

	− Жоқ, ә! Кешегі соғыста немістің небір әпшәркісімен бетпе-бет келгенде де жүрегім жарылған жоқ! − деп батырсынды.

	Сол сары ит өз міндетін әлі де адал атқарып келеді...

	− Әй, Құдайберген! − деді Жүсекең. Сосын қолын бұлғады.

	− Не, Жүсеке, табылды ма? − деді астындағы түйесін қос өкпеге тепкілеп, екпіндете желген Құдайберген.

	Жүсекең оның сұрағына сұрақпен жауап берді.

	− Ана қоянсүйек пен жүзгеннің арасындағы ізді көріп тұрмысың?

	− Көке-ау, жап-жаңа ғой өзі!

	− Е, аяғында абажадай қақпаны бар қасқыр ұзап қайда барсын. Өзінің алдыңғы оң аяғынан түсіпті. Аяғын ауырсынып қақпанды жерге сүйретпей жүргеніне қарағанда денелі, сирағы да сидам сияқты. Бірақ арагідік қақпанның серіппесінің ұшы жер сызып барады екен. Әттеген-ақ, қақпанға тоқпақ байлағаныңда бүйтіп ұзамас еді.

	− Қақпан − дәу қақпан еді, аяғын қиып кетпепті ғой.

	− Жерге сүйретсе әр нәрсеге бір соғып қиып та кетуі мүмкін еді. Бірақ бұл сорлы жанын аяп, қақпанды салақтатып көтеріп барады. Бізге сонысы жақсы. Біріншіден, қақпанды жерге тигізбей көтеремін деп күшін сарқады. Екіншіден, алдыңғы аяғына ошақтай қақпан киіп алған неме бізбен кездескенде де көп қайрат көрсете алмас деп ойлаймын. Біз асықпайық. Бөрінің өзін көрмегенімізбен «мен мұндалап» жатқан ізін көріп келеміз. Енді адаспаспыз, біраз өкшелеп ізіне түсіп дем алдырмай қажытайық. Әйтпесе құр қол қасқыр соғып алуымыз қиын болар.

	− Көке, өзі арланы-ау. Ізі тіпті үлкен ғой.

	− Арланы арлан. Бірақ қақпан мен денесінің салмағы үш аяғына ғана ауып, ізі де тарбиып келеді. Асықпасақ анау шоқының маңынан өзін де көрерсің.

	− Енді екеуміз жік жазбай жүрейік. Сақ бол.

	− Е, ол бізге шаба қоймас!

	Жас шопан бұл сөзді айтарын айтса да, қоржынынан басы шошайып келе жатқан жиде шоқпарын қолына алып, оңтайланып отырды.

	− Жаны қиналған найсапты өйтпейді, бүйтпейді деп бола ма? «Сақтықта қорлық жоқ», балам. Ал кеттік! Айт! Айт-ай! Айт!...

	Жүсекең астындағы шегір көз қасқасын тебініп, алға қарай тұра шапты. Жас шопан да қиқу салып аттының соңынан ілесті. Өзі ештеңе көрмесе де айқайы қасқырды өкшелеп барып қалған аттылының айқайынан да зор. Онсыз да тапыраңдап келе жатқан қоспағын бас-көзге сабалап елеурей түсті. Аттылының аты − аттылы. Бұл таяқ тастам жерге жетемін дегенше Жүсекең де құйрығынан басына қарай әрі жуандап, әрі биіктей түсетін жайын балық пішінді сұлап қатқан құмнан асып көрінбей кетті. Құдайбергенге оның үздіксіз «айт, айт» деген айтағы мен сары төбеттің булыға үрген үні ғана естіледі. Жас жігіт әлгі құмға шыға келгенде тап өзіне қарай тура тартқан қасқырды көргенде не істерін білмей, бар қайраты − айқайын үдете түсті. Жаңағы құмның арғы беті құмшауыттанып барып, тақырға айналатын жазық болған соң бөрі бой тасалайтын бұта, жырасы барлау құмға қарай бұрыла қашқан сияқты. Қарсы алдынан далбақтап түйелі қойшы шыға келген соң қасқыр көп ойланып жатпай-ақ оң жақ қапталда қалыңқырап бара жатқан шошақ құмға қарай тартты.

	− Айт! − деді Жүсекең де қасқырдың соңынан ілескенімен, асты тоң болып қата қоймаған шағылға аты малтығып шабысы өнбеді. Екі жағынан бірдей анталап адам шыға келген соң абдырап сәл тосылыңқырап қалған қасқырға еркін жеткен дәу төбет бөріні қара санына бір тартып шоқаң еткізді. Екпінімен ағып өтіп қайта ұмтылған итке кере қарыс азуын ырситып тап берген арланға шалдырмай сары төбет ойқастап кетті. Бірақ екі жағынан міндірмелеп келіп қалған адамдардан ығып қашайын деп бұрылса болғаны, сары төбет бір тартып кетеді. Енді қасқырдың қашып жарытпайтыны байқалды. Сондықтан оның анау биік құмның баурайындағы қалың сексеуілге барар жолын бөгеп, жазыққа қарай ысырмалай түсу қажет еді.

	− Құдайберген! Сен бері өт. Мына қалыңға қарай қашатын жолын бөгейік!

	− Онда анау кемерге қарай қашып кетпей ме, көке? Одан да осы жерде ортаға алып көрсек қайтеді өзін?

	− Жо-жоқ! Қажи қоймаған сияқты, әлі де болса біраз әурелемесек біреуімізді майып қылып кетер. Тыныс алдырмай қуа берейік. Сары төбет те сазайын беріп келеді! Осылай тартқылап жүріп тілерсегін қиып жіберсе болар еді.

	− Айт, айт! Әне, тағы бір тартты! Айтақ! Әй, Құдайберген, мына бәлекетің қақпанды тастап кеткелі жүр ғой. Көрдін, бе, аяғын бір қауып қалғанын?! Сірә, терісіне ғана ілініп қалған-ау құрғыр.

	Сөйткенше болмады, қасқыр айнала кереге тақылеттеніп қоян сүйек, сексеуіл өскен қозы күрке сияқты қуысқа кіріп кетті де, артынан ентелей жеткен итке айбат шегіп тұра қалды. Бірақ екі көзі адамдарда. Ызамен жалт-жұлт етеді. Негізгі жауы сары ала төбет емес, адам екенін анық білетін тәрізді.

	− Ойбай, Құдайберген! Мынаны дем алдырмайық! Екеуміз екі бүйірінен жақындап таяқпен түрткілейік. Сонда анау есік сияқты қуыстың бірінен қашып шығады, − деп Жүсекең атымен жақындай бергені сол еді, айтса айтқандай арлан тұра қашты. Қашқанда да бұл жолы алды-артына қарамай жаңа жас қойшы айтқан кенереге қарай салды.

	Сары ала төбет соңында. Содан жалтақтап, қорғана қашып барады.

	− Мына бәлекеттің жана сәл кідіргеннің өзіне ширап қалғанын көрдің бе? Жайдақта жүрсе Ұзығұт-ақ дамыл таптырмас. Қане, тезірек қимылдайық. Ол бәлені қөзден таса қылуға болмайды, − деп Жүсекең шоқыта жөнелді.

	Екі қойшы жетемін дегенше сары төбет те арланды жан-жағы кертіп алғандай тіп-тік, әрі тұйық жарға қамапты. Тек төбесіне барар жол ғана жайпақтау. Қасқыр бұл жарға жандалбасамен кептеліп қалды ма, әлде өзге амалы құрыған соң әдейі істеді ме, онысы белгісіз.

	Екі жаны мен ту сыртынан жау келмесін сезген арлан итке қарсы қарап жүресінен жатып алыпты. Сары төбет тым жақындаудан жүрексініп үш-төрт қадам жерден ғана айбат қылып, арс-арс етеді.

	− Ойпыр-ай, мына бәлекеттіц пиғылының жаманын көрдің бе? Өлсем де беріспеймін дегені ғой мынаусы. Бәтшағар, мұндай батырлығы, жүрегі болмаса бөрі атана ма?! − деп Жүсекең арланның тығырыққа тірелген сәттегі әрекетіне разылығын білдірді.

	− Енді не істейміз, Жүсеке! − деді арланның айбатынан шошынған бала қойшы.

	− Итті айтақтап, сексеуіл сындырып таяқ лақтырып көрейік. Мен осында тұра тұрайын, сен тез сексеуілдің жігерінен сындырып әкел.

	Әні-міне дегенше үш-төрт келтекті бөктеріп, Құдайберген де жетті. Түйе үстінде тұрып бір-бірлеп Жүсекеңе беріп жатыр. Жүсекең дәлдеп тұрып жігерді үстін-үстін лақтырғанымен, қасқырға соның біреуі ғана тиді. Арлан жардың ұшар басына қарай сәл шегінгені болмаса қашатын сыңай танытпады. Қайта жаңағыдан да жауығып, көздері қанталап, «келсең кел» дегендей нығарлана жатты.

	− Ал, балам, ендігі кезек біздікі. Ерте күнді кеш қылып бұлай тұра бергеннен түк шықпайды. Қасқыр қайратын жиып қайта қашып әуре қылуы да ықтимал. Сондықтан «соқыр бір іс бастады, құдай оны қош көрсе» дегендейін тәуекел етпей болмас. Мен атпен арланға қарсы барамын. Не қашар, не маған атылар. Сен де оңтайланып жақындау тұр. Қасқырмен жағаласып қалсам көмекке ұмтыларсың.

	− Көке-ау, ол қалай болар екен?... Қасқыры құрысын...

	− Жо-жоқ! Оның енді жігіттің сөзі емес, балам. Аяғында қақпаны бар қасқырды екі бірдей азамат жүріп ұрып ала алмадық деп жұртқа қалай айтамыз? Бөрі екеш бөрі де тәуекел етіп жатқан жоқ па?!

	Жүсекең тымағының бауын алқымынан алып мықтап байлап, шидемінің етегімен екі тізесін қымтап, атының шылбырын жинаңқырап қойды да, қолындағы сойылын оңтайлай ұстап атын тебініп қалды.

	− Ұзығұт! Айт! − деп қойды. Иесінің айбарлы айқайын ес тұтқан сары төбет әлгідей емес, батылдау қимылдап, өршелене үріп, артқы аяқтарымен жерді осып-осып жіберді. Бір бәленің боларын сезген қасқыр жүгіруге сайланған спортшыдай артқы екі аяғын жерге нық тіреп алды.

	Жас қойшыда зәре жоқ. Екі көзі қасқырда, түйесін ілгері жүргізбек болып итіне береді.

	Жүсекеңнің астындағы мойны сала құлаш шегір көз айғыр да секем алып, шиыршық атады. Иесі “шу” десе тайынар түрі жоқ. Осқырынып, қасқыр сәл қимылдаса құлағын қайшылап-қайшылап алады да қайта жымады.

	Жүсекең қасқыр секіре қалса, сойыл сілтеу оңтайлы болсын деп бөрінің оң жағын ала қиғаштай берді де, итін айтақтайды:

	− Ұзығұт! Айт! Бас! Бас!

	Сары төбет жотасын күдірейтіп, мұрнын тыржитып, сояудай тістерін ақсита айбат шегіп, тап-тап береді. Бірақ қасқырдың екі көзі аттылыда. Ол қалай қозғалса бұл да нысанаға аузын бұрған зеңбіректей жайымен солай икемделеді. Артқы екі аяғын тынымсыз қозғап бауырына қарай жиыра береді. «Мұның жақсылық емес. Көзімді айырмайын. Көзім тайса-ақ атылғалы жатыр», − деп топшылаған Жүсекең тағы да жақындай түспек болып атын тебіне бергені сол еді, көкшулан арлан аттылыға қарай бір-ақ қарғыды. Жүсекең шоқпарын көтеріп сілтеймін дегенше астындағы айғыры кілт шегініп қалды. Сол себеп болды ма, жоқ әлде шаршаған арланның шамасы сол болды ма, діттеген жеріне жете алмай ауаны қармаған күйі ұшып түсті. Қойшы да жоғары көтеріп үлгерген сойылымен қасқырды көк желкеден қонжитып-ақ жіберді. Бірақ соққы сәл ауа тиген болуы керек, қасқыр жерге қиқайып, бір мойындап түсті. «Қашқан жауға қатын ер» дегендей күні бойы тайсақтап түрған сары тебет сокқыдан есеңгіреп қалған арланды ұмар-жұмар бас салды да, алқымына жабысты.

	− Мына әккі найсап әлі де дилы. Иттің бір жерін шайнап тастар, − деді де Жүсекең атынан секіріп түсіп, аузын арандай ашып, иттің бір жерін қармап қалмақшы болып тыпырлап жатқан қасқырдың қара тұмсығынан салып кетті.

	Қас қағым сәтте өткен мына қанды айқасты сырттай тамашалап қалған жас қойшы түрегеп тұрған түйесінен домалай түсіп, Жүсекеңді құшақтай алды:

	− Ой, көке, азамат екенсіз! Не болады деп жанымды шүберекке түйіп тұр едім, рақмет! Ер екенсіз, азамат екенсіз! − деп қайталай берді.

	Жүсекең шырайлана жымиып қойды:

	− Е, қарағым, өмірдің серті тәуекел емес пе?! «Тәуекел − ердің қайығы» деген. Әйтпесе қазақтың қасқыр соғып жүргені жаңа ма?

	Жас жігіт ағасына, оның бет-жүзіндегі өмір таңбасындай сүйкімді әжімдеріне сүйсіне қараған күйі басын изей берді.





Тағдыр немесе шалдың әңгімесі




	Тұрсынбек ақсақал әдетте онсыз да қысық екі көзін тарс қып жұмып алып, үйінің кең бөлмесінің бір жақ бұрышына төселген қол кілемге қабат-қабат салынған қалың көрпешелердің үстіне кір көтерсін деп үлкен-үлкен түйежапырақ гүл салынған матамен тысталған қос жастықты шынтағының астынан шығып кетпесін дегендей қайта-қайта нығарлап, басып алған күйі отырғанына бірталай уақыт болған. Күндегі әдеті сондай. Бала-шаға бұл бөлмеге тірлігі болмаса әбес кіре бермейді. Кейде бірдемесін іздеген кішкентайлар абыр-сабыр кіріп, атасына жақындап кетсе Тұрсекең ептеп жөткірініп қалар еді.Қарияның тосын «мен бәрін біліп жатырмын» деген тәрізді дыбысынан шошынып қалған балалар мұндайда аяқтарының ұшымен басып, бұл маңнан тез-тез зытуға тырысатын.

	Тұрсынбек қария тап осылай қанша отырғанын өзі де білмейді, «ассалау» деп кіріп, дабұр-дұбыр енген адамдардың даусынан дереу көзін ашып, өзіне қарай қол созып, амандасқалы келе жатқан ірілі-ұсақты екі-үш жігітке қол берді.

	– Ата, қалай, қуатты барсыз ба!-деп бұрылды келген үшеудің ішіндегі пысықтау сарысы.

	– Шүкір шырағым. Сен қай баласың?-деп сұрақтың иесіне қарай жантайды.

	– Қалкөз кластасыңыздың баласы Ермек қой.

	– Ал мына бала ше?– деп өзіне тақау отырған мұртты қараға үңілді қария.

	– Сұрақ өзіне тірелгенін сезген Бақытжан: – Өзіңіздің ұстазыңыз Әтібай ақсақалдың баласымын.

	– Ә-ә, бәрің де өзіміздің балалар екенсіңдер ғой,– деп қарт қанағат тұтқандай сұрағын доғарды.

	Бірақ келген үшеудің біреуі – жұқалтаң жылтыр қара өзін түгендемегеніне намыстанды білем:

	– Ата, менің кім екенімді неге сұрамадыңыз?-деп қалды.

	– Әй, сен кім болушы едің? Бәтшағар, сен Әбдірайдың немересі емеспісің? Сені танып отырмын ғой!– дегенде отырғандар ду күлді.

	– Әй, ана телебезирді қосып қойсаңшы. Бейсар әңгімеден гөрі осыны тыңдайық,– деді енді үй иесі мақамын ауыстырып.

	– Бірақ,-деді сәл мүдірді де:

	– Осы немең осы күні «атып кетті, шауып кетті, өртеп кетті, құлап өлді, өкіметтен бірдеме сұрап еді» дегеннен өзге ештеңе айтпайтын болған ғой! Тіпті қыз алып қашқанды да едәуір сөз қылып, бүкіл елге жайғаны не қылғаны бұл телебезіріңнің? Біздің заманымызда да, бізге дейін де қыз алып қашу болушы еді. Бірақ соны соншалықты дүрліктіріп, дабыра қылмайтын еді. Ал сендердің қазіргі қыз алып қашуларың баланың ойыны сияқты. Атастырып, сырға салып, қалың малын беріп деген сияқты бесіккертпе құда болған үйдің қызы емес, бүгінгі қыздар өзі сүймеген біреулерге ұзатып жібермекші болған соң қашып жатқан жоқ – өз ата-анасынан, өз үйінен қашып жатқан балалар сияқты ғой өзі.

	– Жоқ ата, көшеден қой ұрлағандай-ақ ұстап алып, ұмар-жұмар етіп машинеге тығып, әкетіп жатқандар да аз емес.

	– Бұрын жұрт аң аулаушы еді, енді адам аулайтын болдық десеңдерші онда?! Бұрын арман деген болатын қыз-жігіттердің арасында. Бір көру арман, бір ауыз сөз айту арман, қолынан ұстау арман, танысу арман еді. Бүгінде бәрі еркін, бәрі кешу. Құндылық дегеннің не екенін түсінбейтін ұрпақ пайда болған сияқты. Бір әнде: «Айдынның аққуы ұшып, қазы қалды...» дейтін мұңы болушы еді. Бүгінгі аққулар тауық қорада жүреді ме деп үркесің. Иба, емеуірінмен сөйлеу, биязылық, имену дейтіндерің көзден бұл-бұл ұшты. Бәрін неғұрлым ашып тастаған, қазақ қызына тән ұяңдық әдеп дегендеріңді тарыдай шашып тастаған арсыз заман келді ғой балалар.

	– Не келеді біздің қолымыздан?– деп басын көтеріңірек отырды Тұрсынбек ақсақал.

	– Әй, шайларың қайда мына балаларға?– деп ешкімді көріп отырмаса да есікке қарай айқайлады.

	– Ата, сіздер де қыз алып қаштыңыздар ма?-деп қалғаны Әбдірайдың немересі.

	Қарт екі ойлы болып қалды. Сосын:

	– Алып қаштық қой. Осы Темірңінің өзінен алып қашқанбыз. Мен өзім үшін емес, досым үшін алып қашып едім... ақыры...

	Ақсақалдың шешіле алмай отырғанын сезген жастар «айтып беріңізші, айтыңызшы ата» деп қау-қаулап кетті. Сәл тартынып, шегіншектеген қария іштегі сырын бір ақтарғысы келді ме:

	– Онда сендер шәйға қарай беріңдер. Мен тысқа шығып келейін,– деп ақсақал орнынан көтерілді.

	Қария көп кешікпей үйге қайтып кірді. Жалғыз емес, қасында үйімен іргелес отырған ауылдасы, әрі мектепте бірге оқыған досы Жарас ақсақалды ерте кірді. Тұрсекең жүре сөйлеп келеді.

	– Әй,балалар, мына Жарас аталарыңды Құдай айдап алып келді. Жаңа сендер қыз алып қашқан тарихтарыңды айтып беріңдерші деп мені кеу-кеулей бастап едіңдер. Мынау сол қызды алып қашқан нағыздың өзі.

	Кәдірмен күні-түні бірге жүріп , бірге алып қашқан жан досы, әрі туысқаны ендігі әңгімені осы айтып береді деп Тұрсынбек ақсақал қасындағы қарттың арқасынан қағып қойды.

	– Сыртта бұл жөнінде әуелі әңгімелестік, сөйтіп, уәдесін алып келісіп келемін.

	– Қане, Жақа, төрге шығыңыз; – деп қоңсысын төрге оздырды.

	Жаңа кірген ақсақалға орындарынан тұрып, жапа-тармағай қол беріп амандасқан жастар төрден ығысып, үлкен кісіге орын берді.

	Ал үй иесі Тұрсекең бұл жолы көп төскейлемей, төрден төменірек жайғасты.

	– Ал, Жарас, құлағымыз Сізде, – деп әңгімеңді баста дегенді құрдасы айтпай-ақ ұқтырды.

	* * *

	Темір орта мектебін былтыр ғана бітіріп, өзімнің туған ауылым Маяқұм жерінде жаңадан құрылған қой шаруашылығымен шұғылданатын совхоздың теміржол станциясындағы базасына қара жұмысшы болып орналасып, жаңа жұмысыма үйірсек тартып, енді-енді бауыр баса бастаған кезім еді. Шілде айының кенезеңді кептіріп жіберетін аптабы өтіп, қырық күн шілде кезінде күндіз, әсіресе түс жақындағаннан күн қайтып, көлеңке ұзаратын песінге дейін бейсар жүрген тірі жан көрінбейтін көшелерге қараң-құраң адамдар шығып, шағын ауылдың реңі кіре бастағандай. Оның үстіне әшейінде көшелерде андыздап жүретін мектеп балалары да жазғы демалысқа шыққалы бірі-ойға, бірі-қырға дегендей қыдырыстан кетіп, ел-жұрты көшіп кеткендей тым-тырыс болып қалған Темір селосы ұйқысынан енді оянғандай жұрт құмы суырған шағын да бұралаң көшелерімен ерсілі-қарсылы жүгіріп, құмырсқа тірлігіне кірісіп жатқан.

	Осыдан бірер апта бұрын кәсіптік-техникалық мектептің біржылдық курсын бітіріп кең профилді тракторшы мамандығының қалақтай куәлігін алып келіп, енді ауылдағы тірлігін неден бастарын шеше алмай неше күннен бері аудан мен ауылдың арасында алашапқын шабуылмен жүрген кластас досым Кәдірден хабар алайыншы деген оймен солай қарай жүрдім. Теміржолды бойлай жатқан қыраттардың қойнауына түгел жатаған үйлерін салып тастаған ағайындарынан ұзап қоныстанғанды сөкеттеу көрген бе, жоқ әлде өздері өзегі талып, қырыққа келгенде әзер көрген жалғыздары – жалғыз ұлы Кәдірі туған-туыспен күнде араласып, шүйіркелесіп, ойнап өспеген соң бауырмалдығы кем, кісікиіктеу неме болып қала ма деген күдікпен әкесі Тәжібек осы қазір отырған үйін дөңестеу жерде болса да бауырларымен іргелес отырайын деп өйтіп-бүйтіп, дегендей итшілеп бітіріп кірген үйі еді.

	«Өз үйім – өлең төсегім» демекші құдайға шүкір, осы қонысқа жайғасқалы жаман емес. Өзі колхоздың ана жер мына жерінде қарауыл дей ме, күзетші дей ме, әйтеуір қант-шәйіне лаждайтын тиын-тебен әкеліп жүр үйіне. Колхоздың мақташыларының алдын бермей удәрнік атанып, ауыздан түспей тұрған әйелі – Күласыл да тәнті. Өйткені, алакеуімнен атқа мінетін озат колхозшы іңір қараңғылығы түспей оралмайды. Мақталық пен ауылдың арасы да жаяу-жалпылаған ауыл тұрғындары үшін қозы көш жер. Колхоздың бұларды таситын ат арбасы да бірде-олай, бірде-бұлай. «Кел, мін» деп тұрғанын көрмейсің. Сол себепті де бұл үйде ертелі-кеш азаншы да қазаншы да аталы-балалы екі еркек. Содан шығар қай жұмысқа да епсек, қол-аяғы жеңіл Кәдір қазан-ошаққа да бейім. Үй ішін жинастырып, әкесіне шәй-пайын қамдап беру де жалғыз ұлдың мойынында. Кәдірді іздеп бара қалсақ біз де біріміз дастархан жайып, біріміз самаурынның отын қарап немесе шәй ішетін жерге көрпеше төсеп, кесе-шәйнекті тасып жүгіріп кететінбіз. Ол кезде ас та төк молшылық ешкімде жоқ. Сондықтан «күлшелі бала– сүйкімді» дегендей қолында тамағы бар Кәдір досымыздың үйіне бәріміз үйірсекпіз. Сол үйден тамақтан өтер нәрсесінен бір үзіп жесек те аузымыз құрғамайды.

	Міне, бүгін де бұрынғы әдетінше Кәдір досым қазан-ошақтың төңірегінде жүргенін көріп келемін. Мені көргені сол еді қолындағы затын жерге қоя салды да маған қарай тұра жүгірді. Бірер күн болған көріспегенімізге. Айқара құшақтасып, бірімізді біріміз бауырымызға басып жатырмыз.

	– Қалай, қашан келдің?-дейім мен.

	– Кеше. Өздерің қалайсыңдар? Тоқмырза қайда? Бердібай, Шақизаттардан не хабар?

	Кәдір де дереу білгісі келгенін үстемелей сұрап, қуанып қалды.

	– Тоқмырзаның үйі Түркістанға көшіп кеткен. Өзі сонда бір наубайханада істеп жүр. Бердібайлар Шымкентте ғой. Оқуда. Биыл ауылға келген жоқ. Өзім – жұмысшымын. Өткенде айтып едім ғой. Сондамын.

	– Көкем, апамдар аман ба?

	– Иә, жаман емес. Ол кісілер үйде ғой.

	Көкем, апам деп тұрғаны менің әке-шешем. Достар бәріміз бір-біріміздің ата-аналарымызды өз баласы сияқтанып атайтынбыз.

	Мысалы Кәдірдің әкесін бәріміз де – Жәке десек, апасын – апа, «апам» дей беретінбіз. Ол кісілердің көздерінше де, сыртта да нақ осылай айтатынбыз. Бұлжымайтынбыз. Және бір қызығы кейде біріміз екіншінің үйіне барғанда досымыз жоқ болып, әке-шешесі өздері қара жұмыс істеп жатса мүлдем сұратпай-ақ дереу кірісіп кетер едік. Мұндайда әсіресе бауырмал Күласыл апамыз.:

	– Айналайын Кәдірім жалғыз емес. Құдай берген достары бауырындай жақын! Бәрі мен үшін Кәдірімнен бір де кем емес!– деп бетімізден сүйіп, арқамыздан қағып жататын.

	– Қане не жаңалығың бар? Айманың қалай?

	Айман деп отырғаным – біз оқыған мектепті биыл тәмамдаған қыз. Ата-анасы ешқайда оқуға жібермесе керек. Өйткені, осы ауылда тұратын бір кісінің Шымкентте оқитын баласына атастырып қойғандықтан биыл мектебін бітірген соң ұзатылмақшы екен. Біріқ олай етуге қыз мүлдем разы емес. Жігіттің өзі де, ата-анасы да ұнамайтынын айтыпты.

	– Оны қайдан біледі екен Айман?-дегенімде:

	– Екі үйі ауылдас қой. Құдандалы болып жүргені де сондықтан,– деп жақтырыңқырамағанын аңғыртты досым. Жігіттің әкесін мен де аз–кем білуші ем. Мен істейтін базада күзетші. Боқтампаз, ұзын қара шал. Боғауыз әңгімеге құмар. Үзіліс кезінде жастардың арасында отырып, кешегі соғыс жылдарында күйеулері: әскерге кеткен келіншектермен істеген бейбастықтарын айтып, шиқылдай күліп отыратыны есімде еді. Бірақ ол жөнінде досыма ләм-мим деп ештеме айтқаным жоқ.

	– Ақылдасатын жағдайлар болып тұр. Кешірек сөйлесейік,– деді Кәдір. – Мен кешке Айманмен тағы бір жолығып, келісіп алайын. Сосын сенікіне жолшыбай соғамын. Қалған әңгімені сонда жалғастырамыз, келістік пе? – деп қоштасу үшін маған қолын созды.

	Екеуміз кешірек жолықпақшы болып уәделестік. Реті болса, тезірек келмекші Кәдір.

	Кәдір сол кеткеннен түннің бір мезгілінде ғана келді. Мен ұйқыға жатып қалғам. Анам Кәдір келіп тұрғанын айтып, оятты мені. Тез киініп, сыртқа шықтым. Жүзі сынық. Көңіл-күйі жоқтығы көрініп тұрды. «Үйге кіріп, сөйлесейік»,– деген ұсынысыма келіспеді.

	– Түн ішінде ата-анамыздың ұйқысын бұзғанымыз ұятты. Сыртта сөйлесе бергеніміз жөн. Күбір–сыбырымыз болғалы тұр. Былайырақ барып сөйлесейік,– деді.

	Үйден сәл ұзаңқырап барып, тұрдық.

	– Жағдай былай,– деді қобалжыңқырай сөйлеген досым. – Бағана күндіз менің Айманмен жолыққанымды біреу-міреу көріп, ата-анасына ескертті білем. Жаңа кешқұрым мен баруын барғаныммен Айманның үйінен шығуы мұң болды. Аңдытып қойған екен. Өзге амалым қалмаған соң, Бекбауовтың үйіне бір баланы жұмсап, оны сыртқа шақырдым.

	Бекбауов деп тұрғаны – бәрі бірге оқыған, әрі Айманның туыстары және үйлері іргелес. Кәдір Бекбауов Тұрсынбекке бар мән-жайды, жайып салып, бір амалын ойластыруын өтініпті.

	Әрине қанша туыс болғанымен шөкімдей ауылдағы азғантай қозғалысыңыз алақаныңыздағыдай «мен мұндалап» тұратынын айтқан Тұрсынбек Айманды жұрт ұйқыға кеткен соң ғана әзер ертіп шығыпты.

	– Айман не дейді? – дедім тағатым таусылған мен.

	– Не десін? Анау айттырған жігіттің ата-анасы Айманның үйіне біршама ақша өткізіп қойған екен. Айманның айтуынша сол ақшаны қайтарып бермей тұра мен ата-анамды қып–қызыл дауға – отқа тастап кеткендей сенімен ешқандай уәде жасай алмаймын,– депті.

	– Ал қарызын қайтарып берген соң ше?-деппін бейне менің қалтамда өтем үшін бере қойатын мыс-мыс ақшам қаттаулы тұрғандай.

	– Ағайын-туыс бар, жора-жолдас бар дегендей сол ақшаның бір мәнісі болар-ау. Бірақ ең қиыны – ата-аналардың наласы, реніші ғой. Айманның әкесі әлі білмейді қызының ниеті бұзылғанын. Ал анасы – қызын аяйды. Бірақ әкесінен аса алмайтыны тұрмақ, «ол кісіге бұл жайтты айта да алмаймын» депті. Әрине ең қиыны қыз – ата-анасын қимайды олай тастап кетуге. Қазақы кісілер емес пе? Уәде аттағаннан қорқады ғой...

	– Сонымен қалай деп тарастыңдар? Қандай уәде болды?

	– Айман бүгін соңғы рет анасымен ақылдасып көрмек.

	«Кәдірге тимесем де анау атастырғандарыңызға бармаймын. Аяқ-қолымды матап беріп жібермесеңіздер» демекші.

	– Оның хабарын қашан, қалай аласын?

	– Бекбауов арқылы ғой. Өзге вариант жоқ емес пе?

	– Ал біз не істеуіміз қажет? Бізге не тапсырасың?-дедім даусым дірілдеп кетті білем. Кәдір мені құшағына алып, арқамнан қақты.

	– Бүгін мен де әке–шешеме айтып, ақыл сұрайын. Мына жағдайды ол кісілер де білмейді. Тек апам бейшара «келін түсіретін болдым» деп қуанып, ұшып жүр.

	Марқұм Бейімбет Майлиннің «Шұғаның белгісі» деп аталатын повесі «Ол кезде орыстың исі де жоқ» деп басталушы еді. Кейінгі басылымдарынан «орыстан ұят болады» деп алып тастап, шығарманы көп нүктеден бастап жүр ғой! Сол айтпақшы ол заманда қалта телефон тұрмақ қарапайым телефоныңыздың өзі некен-саяқ. Болса мекемелердің немесе «дәулердің» үйінде ғана болады. Сондықтан біреуге айтар жалғыз ауыз сөзіңді жеткізу үшін біреуден сәлем айтып, немесе біреуді жұмсамасаң жаяу-жалпы өзің баруға мәжбүрсің. Күн демей, түн демей, жауын-шашыныңа да қарамай жүре беретінбіз. Еріну, шаршау, сылтау айту деген әдетімізде жоқ-тын.

	Екеуміздің соңғы кездесуімізден соң бір күн өткен. Түннің бір уағы болып қалған. Маған Кәдір келді. Қолында газетке оралған заты бар. Аман-саулықты үстірт сұрасып болды да әңгімесін төтесінен бастады.

	– Бүгін екеуміз Айманның үйіне барып шығуымыз керек...

	Неге екенін ұқпады-ау дегендей көзіме тесіле қарап тұр. Сұрағы мен жауабының арасы кейбіреулердікіндей сүт пісірім болмайтын, шапшаң сөйлейтін Кәдір әлігі міндеттің жауабын да өзі айтты.

	– Мынаны апарып беруіміз керек!– деп қолындағы ораулы нәрсесін сыртынан ұрып қойды.

	– Әлгі қыз айттырған үйге Айманның әке-шешесі қарыз болып қалған ақша ғой. Қызыл Түркістандағы Әмет, Ілияс ағаларымның арқасынан қағып жүріп қарызға алдым...

	– Бүгін түнде бармақшымыз ба? Кеш болып кеткен жоқ па?– деймін мен үлкен жауапкершіліктің мойнымызға артылып қалғанын сезіп. – Екеуміз ғана ма? Ересектеу біреуді ертсек қайтеді?

	Кәдірдің ылғи жауабы дайын тұрады:

	– Екеуміздің қай жақын-жанашырымыз бар еді сөзіне берік? Кімді қоссаң да тез, ала кеуімнен-ақ: «ойбай, осындай да осындай болды» деп көлденең өткен көк аттыдан сүйінші сұрамасына көзің жете ме? Өзіміз көлеңкемізден сескеніп жүргенде. Айманды алып қашқалы жүрген ұрлықы жоспарымызды жаһанға жария қылғанымыз болмай ма ол?

	– Шешесі біле ме, Айманның? Түн жарымы ауғанда есік ашпай жүрсе...

	– Ескертіп қояды деген.

	– «Ұрыста не тұрыс бар?» демекші онда қамданайық. Мен ғой күйеу жолдаспын. Ал күйеу бала атаңның табалдырығынан тұңғыш аттағалы тұрсың. Кәде-сәдесін білуші ме едің?– деп қалжындаған болып жатырмын. Ойым досымның тұмшаған ойын бөліп, көңілін жадырату.

	– Мен үйге кіріп, дұрыстау киініп шығайын. Әлігі айтқандарыңды апамнан сұрап алармыз.

	Әлі жиырмаға да жетпеген екі дос Темір селосының оңтүстік шығыс шетінде, әйгілі тесік көпірден шығатын қасқа жолдың ернеуінде, ылдида шоғырланған топ ауылдың желке тұсынан келіп тұрмыз. Анау айналасы тап-таза, қақпа, есіктеріне шейін мұнтздай ғып бояп қойған, айдың жарығында кіршіксіз ақ сияқтанып тұрған үй – Мырзахмет қарияныкі. Одан былайырақтағы Айманның үйіне міндірмелетіп тақай салынған дәу үй өзіміздің Бекбауовтікі. Мектепте жүргенде талай келіп, алысып, асық ойнаған үйіміз. Анау үйдің іргесінде жатқан автомобильдің бел темірі – Тұрсынбек штангы ретінде күнде көтеретін бел темір көзімізге оттай басылады. Ал Айманның үйінің терезесінен сығырайған май шамның жарығы өлімсіреп қана көрінеді. Майда балалары жоқ үй ғой. Сірә, біздің келетінімізді біліп отырмын деген белгісі болды ма екен? Айманның әкесі жол жүріп кеткен. Үйінде ересектерден шешесі ғана деп естідік.

	Мектепте 6–7 кластарда оқып жүргенде қауыны ерте түйнектеген ауылдастарымыздың қауынын ұрлауға барғанда тірсегіміз тап осылай діріл қағатын еді. Қазір де тап сондай күйдеміз. Әр қадамымызды аңдап басып, үйге жақындап келеміз. Ентіккен деміміз, тіпті жүрегіміздің дүрсілі де айқын есітілді. Бейне адасып қалардай біріміз біріміздің қолымызды қысып ұстап алғанбыз. Әне, әулінің есігінің алдында жатқан қарала ит бірер рет еріншектеу үріп қойды. Абырой болғанда Кәдір иттің атын біледі екен. Сыбырлаңқырап «Құтжол» деп еді анау тыныш қалды. Сірә, Кәдір бұл амалын бұған дейін де қолданған-ау деп ойладым. Ауласына еніп, төңіректі тағы бір шолдық. Тып-тыныш. Сабалақ жүнді сары ала мысық келіп, Кәдірдің балағына сүйкенгені болмаса өзге кедергі көрмеген екі дос бағанадана бері бұқпантайлап келе жатқандықтан төмен түсіңкіреп кеткен ышқырымызды бір командамен орындағандай бір мезетте тез–тез жоғары көтеріп алдық. Кәдір есікті нұсқады маған. Оң қолының сұқ саусағын бүккен күйі өзге саусақтарынан сәл оздырыңқырап алды да «былай соқ» дегендей қолымен қабырғаны нұқып– нұқып қойды. Мен қабырғаны емес, бұрынырақ жасалып, күнқақты болып, оңып кеткен жұпынылау есіктің салбырап тұрған ілгегімен есікті әлденеше рет соқтым. Әріректен әйел адамның «Бұл кім?» деген дауысы шықты. Сірә Айманның шешесі де қилы ой әлегінде ояу жатса керек.

	– Апа, ашыңыз. Біз, Кәдірміз ғой,– деуім мұң екен дауыс иесі: «үй, құдай, оңдай көр, бісмілла»– деп есігін ашып жіберді. Шам да жарқ етті. Қол алысып, амандасып, төрге қарай оза бердік. Айманның анасы жылап жүр екен жарықтық, енді байқадым:

	– Сендер, балалар жоғары шығып отыра беріңдер. Үй иесі Әліпбек те жоқ еді. Мен қайнағаға хабар берейін,– деп жүгіре басып шығып кетті. Біз төрге тырмысып қатар отырдық.

	– Әй, саған төрге шығуға болмайды. Сен күйеусің ғой– деп сыбырладым Кәдірге.

	– Әлі қызын алғаным жоқ қой, айыппұл сала қоймас, – деп менің әзіліме әзілмен жауап қайтарды.

	Әні-міні дегенше «қайнаға» деген кісісі де кірді үйге. Орнымыздан тұрып қолын алдық. «Үй іштеріңіз аман, қуатты барсыз ба?» деген болып жатырмын. Әшейінде сөзшең «күйеу балада» үн жоқ.

	– Мына Кәдірді танып отырмын. Ал сен қай баласың?– дегені кенет қария. «Не жауап айтар екен?» –дегендей маған сәл қиғаштау отырған ақсақалдың үстіне желбегей жамыла салған тұнжыр көк қазақы шапаны мен тақиясы құйып қойғандай жарасып-ақ тұр. Азын–аулақ қырау жалған мөлдір қара мұрты мен шоқша сақалы да бөлекше сән беріп тұр өзіне.

	Мен аты-жөнімді айттым.

	– Е-е, Жүсекең қарияның қала жақтағы інілерінің қолында оқитын бір баласы бар деп естуші ем. Сол екенсің ғой,– дегені.

	– Иә, мектепті осы жерде мына Кәдір екеуміз бірге оқып бітірдік қой. Бейуақтау болса да келіп қалғанымызға ренжімеңіздер. Әлгі Айман қызыңызды айттырып, сырға салған кісілердің азын-аулақ қаражаты өткен екен осы үйге. Соны бүгін біз алып келген едік,–деп бағанадан бері қолыммен мытып отырған дәкеге ораған ақшаны қарияның алдына қойдым.

	Ақсақал Айманның төңірегінде болып жатқан әңгімеге қанықтығын танытты. Басы артық сұрақ қоймай, дереу қолын жайып, батасын берді. Біз де бейне бір шаруамыз енді шешімін тапқандай ризашылықпен сыртқа беттедік.

	Бізбен ілесе тысқа шыққан Төлеген қариямен де қоштасып, қолын алып тұрғанда:

	– Түн қараңғысында емес, жарықта келгендерің жөн еді. Ұрлық қылып отырған ештемеміз жоқ. Байлап-матап беріп жібере салатын үйде отырған қыз емес. Мектеп көрген, сауаты бар. Бүгінде жастар барамын дегеніне барады. Аламын дегенін алатын болған және Кәдірдің өзін жібергенше ағайындарының естиярлау біреуі келсе болатын ғой,– деп ойланып қалды.

	Бұл ауылдан былай шығып, жолға түскен соң:

	– Ал, Кәдір, оңға басқан қадамың құтты болсын!– деуім мұң екен досым мені қапсыра құшақтаған күйі үстін-үстін сүйіп:

	– Дос, туыс, бауыр деген осындайда екен ғой?! Түн ұйқыңды төрт бөліп, менен бетер уайымдап жүргеніңе жүдә ризамын,– деп енді арқамнан қақты. Сосын сәл бөгеліп, ұмытқан нәрсесі есіне түспей тұрғандай пішімін көрсетті.

	– Ал енді сен үйге қайта бер. Қалыңдықтың үйіне кіріп тұрып жүздеспей кеткенім ұят болар. Сірә, ол да мені күтіп отыр,– деп жадырай күлді досым.

	Е-е, уәделері бар екен ғой екеуінің кездесеміз деген деп топшыладым мен.

	– Жә, ендеше сәт сапар. Мен жүре берейін. Екеуіміз қол алысып екі жаққа қарай кеттік.

	* * *

	Біз Кәдір екеуміздің келіп кеткенімізді түп түгел естіп те, біліп те отырған Айман «Енді Кәдір қайтып келер» деп тағатсыздана күтті. Үйдің шамдарын өшіріп тастағанымен үй де, дала да жап-жарық болатын. Сондықтан үйден ұзамай бөгеліп, сөйлесіп тұрған сұлбамызды терезе алдында қадағалап көріп отырған қызға уақыт безеріп, тоқтап қалғандай көрінді. «Бұл екеуі тағы не мәселені шеше алмай тұр? Әлде ақшаны апарып бергеніміз дұрыс болмады» дей ме екен? «Жоқ» – дейді тағы бір ойы. Ол туралы Кәдір екеуміз ақылдастық қой. «Мен әкеліп беремін!» – деп қояр да қоймаған өзі еді ғой. Өткенде әке–шешемнің екеуі де естіді ғой деймін, – Кәдірге рұқсат бермесеңіздер де анау атастырғандарыңызға бармаймын деп анық айтқанмын. Яғни, ол қарызды ата-анам қалайда өздері төлейді.

	– Уһ, Кәдір ақыры үйге қарай жүрді-ау,– деп Айман сыртқа шығуға икемделе бастады. Қызының әр қимылын бағып, ояу жатқан анасы:

	– Ай–ман! Тысқа шығайын дедің бе? Көп жүрме, қызым. Көрші-қолаңның көзіне түсіп, өсекке қалып жүрмейік. Қазір жұрттың көзі мен құлағы біздің үй жақта ғой. От тисе лап ететін қаудандай әзір отыр емес пе? Абай бол, қарағым...

	Айман: – Мақұл апа, уайымдамай жата беріңіз. Мен үйден ұзамаймын,– деп уәде қылды да есікті жай жауып, шығып кетті.

	Бұл тысқа шыққанда босағаның нақ сыртында тұрған жігіт мұны қапсыра құшағына алды. Осы сәтте бүгін күні бойы, енді түні бойы күтіп, тағаты таусылған Айман қыз да бозбала қалай құшып, қалай сүйемін десе де қарсылық көрсетпей бар білгені өзі де жігітті алма кезек сүйіп, мойынына жабысқан құшағын ажыртпады. Әлсін-әлі бетіне бетін тақап мейірлене иіскей берді, иіскей берді.

	Екеуі тап осылай тұра берер ме еді, қайтер еді, егер бір кез үйдің есігінен қараған анасы:

	– Айман, балам–ау, саң біліне бастады ғой, енді үйге кір, – деді.

	Осы сәтте ғана бойын тез тежей қойған қыз жігіттің құшқан қолдарын әлі де ажыртапай оның маңдайын маңдайын сүйеп тұрып:

	– Сонымен не болды?– деп сұрады.

	– Қобалжу, қорқу, уайым, күдік бәрі бітті! Енді сен менікісің! Оның үстіне апаң мен көкеңнің де қарсылығы жоқ екеніне көзің жетті! Солай ма?

	Айман басын изеді.

	– Екеуміздің қосылуымызға келіспесе де анау атастырғандарына ешқашан бармайтынымды айтқам апама...

	– Ендеше,– деді бар мәселенің басы ашық екеніне анық көз жеткізген жігіт,– енді екеуміз ақылдасып шешетін нәрсеміз–бір-ақ нәрсе. Ол – үйіңнен қашан, қалай, қайда алып кететінімді шешу.

	– Сонда қалай? Үйіңе ше? Үйіңе апармайсың ба? Әке– шешең не дейді?

	– Әуелі бірнеше күн конспирация жасаймыз. Яғни, із жасырамыз. Әйтпесе алайын деп отырған кенінінен айырылғандар үйімізге келіп, шаң-шұң айқай шығарып, қарғап-сілеп дегендей көңіл-күйімізді бұзады.

	– Сен мені алып кеткеннен соң болды емес пе? Оның оң босағасына түсіп қойған келіншегін алып қашып бара жатқан жоқсың?!

	– Иә, дұрыс айтасың. Және ең бастысы жігіт аты бар, намысы қайда десеңші! Әке-шешесіне «қойыңыздар» демей ме? Бәлкім сенің тигің келмейтінін білмейтін шығар?

	– Ол не дегенің?! Ол мені көшеде ұстап алып сөйлесті ғой. Мен сонда-ақ анығын айтқам «әуре болма» деп. Менімше оныкі жұрт: «айттырған қызы тастап кетті» деп айтады деген жалған намыс қой. Мені зорлап болса да үйіне кіргізіп алса, «сөйттің» деп қорламақшы шығар?

	Үйдің есігі тағы ашылып, анасының:

	– Қызым үйге кіре ғой,– дегені бұл жолы бұрйықтай естілді. Кетуге икемделген Айман Кәдірдің бетінен сүйіп алды: – Кешқұрым жолығамыз! деп асығыс қоштасты да есікке қарай жүгірді.

	Қалай, қай сағатта жолығатынын келісіп үлегермеген жігіт не істерін білмей тұрып қалды. Кенет Айман есігінен қарап:

	– Кешке қаншада, қай жерде жолығатынымызды Тұрсынбектен айтармын. Тұрсынбекпен хабарлас,– деді де есігін жапты.

	Айманға қатысты жоспар-ойларының бір жүйеге түсе бастағанына масаттанған қуанышты жігіт тез жүргені сонша үйінің қасына қалай тез келіп қалғанын да аңғармапты. Рауандап таң да атып қалды.

	Өзі үйіне бұрылатын көшеге жетпей үйіне төтесінен өтетін көрші аулаға енгені сол еді қарсы беттегі дуалды жағалай кетіп бара жатқан екеуді көзі шалды. Қоршауға жақындай түсіп, бой тасалады да байыппен қарады. Тап соның өзі. Айманды ата-анасы атастырып қойған «үміткер» жігіт. Қасына сойыл соғарларын ертіп, таң қараңғысында мұның үйін торуылдап жүруі күдік қана емес, қауіп туғызатыны да күмәнсіз. Бұл жүрісіне қарағанда атастырылған жігіт бір тосын әрекет жасауға бекінгені емес пе екен?

	Үйіне келген соң да ол көп ойланды. Ақыры Айманды жедел алып кету керек деген тоқтамға келді. Бұлай етпесе уақыт өткізіп алып, опық жеуі мүмкін екенін түйді.

	Бұл пікірін әке-шешесіне айтып еді, ата–анасы құрақ ұшып қуанды.

	– Қарағым,қайда апарамын десең ықтиярың. Әйтеуір бізге келін әкелсең болғаны,– деп бір-ақ түйді қариялар.

	Кәдір бір сағат та кешуілдетпей әзірлікті тап қазірден бастау қажет деп, дереу маған жетті. Мен әлі ұйқымнан тұрмағанмын.

	– Әй, көке,– деді маған. Менен бір жасқа жуық кішілігі бар еді. Соны малданып кей-кейде «көке» дейтініне көндігіп қалғам.

	– Баяғының қас батырларындай тал түске дейін тапжылмай не жатыс мынауың?!

	Мен де таңға таяу келіп құлағам. Ұйқымды қимай жатырмын:

	– Не болды сонша, жау шапты ма?

	– Соған таяу, көке.

	– Ендігі шара қандай болмақ онда?

	– «Еңку-еңку жер шолмай, ерлердің ісі бітер ме?!» деп Махамбет ақын қалай ғана дөп айтқан? Тура біздің жұмыс жоспарымыз сықылды айтқан дерсің!

	Мен білетін Кәдір бауырымның бұлай тынышсыздануы бір тықырдың таянғанының нышаны-ау деген ой басыма сап ете қалып еді, жаңа ғана ұйқылы–ояу жатқан мен орнымнан атып тұрып, солдаттарша әп–сәтте киініп алғаныма өзім де қайранмын. Ілезде беті-қолымды да шайып, командирдің алдына келген сарбаздай «енді не айтасың» дегендей тұра қалдым.

	– Шәй–пәй ішіп алуға рұқсат етіңіз.

	– Қой, оны бір айналып келіп ішейік. Қазір төтенше жағдай төніп тұр.

	Екеуміз сыртқа шығар–шықпас мен:

	– Ал, сөйле! Айманмен қандай мәмілеге келдің?–дедім.

	– Жоқ көке, сіз әуелі шапқан жаудың сиқы қандай деп сұрасаңызшы.

	– Ал, сұрадым.

	– Айманмен жаңа таң алдына дейін сөйлесіп, бәтуәласқан соң үйге келмеймін бе?

	– Иә.

	– Келсем біздің үйдің сыртында әлігі Айманды «айттыратын» тұр. Қасында тағы бір «серісі» бар.

	– Жолықтың ба? Жолықпаған сияқтысың ғой. Майып болған жерің жоқ. Бүп–бүтінсің.

	– Дұрыс бажайлап тұрсың. Төтенше жүздесу болмады. Олар кетіп барады екен. Әуелі не іздеп жүрсіңдер? деп сұрағым да келді. Бірақ енді ғана жөнге келе бастаған шаруамызды бүлдіріп алармын деп тартынып қалдым. Ақыл қосшы. Олар не іздеп жүр?

	– Меніңше вариант екеу. Біреуі –мәмілеге келу. «Келмесең өзіңнен көр» дегенді айту.

	– Екіншісі,– деді тағаты таусылған досым.

	– Екіншісі–сабап кету немесе Айманды алып қашып па рәсуә ету. Бәлкім өзі күдер үзген болса өңге біреу алып қашты деген лақап таратып, екеуіңнің араңды қожырату.

	– Екі жормалың да негісіз емес. «Шешінген судан тайынбас» демекші тез арада бір кесір жасау ниеті бар.

	– Сондықтан?– дейім мен. Енді не дер екен деген оймен.

	– Жаңа емеурін таныттым ғой. «Еңку-еңку жер шолмай» деп. Қызды дереу алып қашуымыз керек.

	– Қашан?

	– Бүгін.

	– Қай мезгілде? Қайда?

	– Оны енді сен айтшы.

	– Ешкімнің ойына келе қоймайтын, әрі көзден таса, елеусіздеу жаққа әкету керек. Бірақ біз дайын болғанымызбен қыз дайын болар ме екен?

	– Тұрсынбекпен қазір сөйлесеміз. Сол реттей алады.

	– Онда, Түркістанға кешкі поезбен алып кетейік.

	– Онда кімдікіне апарамыз?

	– Менің әкемнің қарындасы Қызбол апамның үйі бар емес пе?

	– Ыңғайсыз болмай ма?

	– Неге? Мен де барамын ғой.

	– Онда тәуекел! Отлично! Бірақ ол кісілермен сөйлесудің керегі жоқ па?

	– Жоқ. Тосыннан топ ете қаламыз.

	– Онда ендігі мәселе – Бекбауовты баулу болды ғой.

	– Онымен енді тек өзің сөйлесесің.

	– Жарайды. Айман: «кешке жолығайық. Оны Тұрсынбек арқылы келісерсің» деген.

	– Онда оңтайы келіп тұр екен ғой. Айманға анығын айтамыз ба? Қобалжып, айнып қалып жүрмей ме?

	– Поездің келетін уақытына қарай вокзалдың маңында ұшырасуымыз керек. Арғы жағын көре жатармыз.

	* * *

	Түні бойы көз ілмеген Кәдір тым құрыса бірер сағат көз шырымын алайын деп үйіне келді де төсегіне жантайды. Содан қанша сағат ұйықтағанын білмейді шешесінің өзін оятып жатқан даусынан шырт ұйқысынан тез оянып, атып тұрды. Сағатына көз салып еді екі–үш сағат болып қалғанын аңғарды.

	– Апа, неге ояттыңыз, не болды?– деп қазан–ошақтың жанында шай қамдап жатқан анасына келіп, бала күннен бергі әдетінше апасын құшақтап бетіне бетін тақады:

	– Апашым менің, анашым менің! Уаймдамаңыз бүгін шешілгелі тұр бәрі.

	– Не дейсің құлыным–ау?! Аузыңа май! Айтқаның келсін! Әкең бейшара да «Не дейді Кәдір, не болып жатыр?» деп күн ұзақ миымды жеп жүр еді.

	– Мен сыртқа шығып, жуынып келейін, сіз дастарханыңызды жайғанша, апа,– деп баласы сүртінетін сүлгісін, тіс щёткасы мен тағы басқа керекті ұсақ–түйектерін алып, далаға шықты. Шықты да аң–таң тұрып қалды. Ауласында үсті–басын қағып, Тұрсынбек жүр.

	– Оу, қайнаға, Сіз қайдан жүрсіз?

	– Бағана азанда Айман маған сіңілісін жіберіпті «Тұрсынбек жолығып кетсінші» деп. Өзі бейсар далаға шығудан сескеніп қалыпты. Өйткені, бүгін елең-алаңда өз үйінің төңірегінде әлігі «айттыратын» неменің жүргенін байқап қалыпты үйіндегілер. Сірә, ол жай жүрген жоқ.

	– Иә, оның рас Тұрсеке. Өйткені, ол иттерді таңертең алакеуімде біздің үйді торуылдап жүргенін байқадым мен де.

	– Оларды айтпа! Ендеше жанұшырып жаңа осы жерге тағы келіп тұр екен қасында бейтаныс бір жігіт бар.

	Мына хабар құлағына тиген Кәдір мүлдем ширығып Тұрсынбекке жақындай түсті. Өзі қызбаланып кетті.

	– Иә, Тұрсеке, сізді көрді ме олар?

	– Көргенде қалай! Бірден тиісті. «Е,е «байланысшы» болып әдемі орналасыпсың ғой. Жеңгетайлығың құтты болсын! Біз бірдеме білсек, бұрын бұл «қызметті» қатындар атқарушы еді, тым құрыса басыңа жаулық салып алмадың ба?– деп кектіп тұр. Менің де мінезім қай оңып тұр?! Қаным басыма шапты. «Өй, шешенсініп тұрған шешеңді!» дедім де екі аттап секіріп жеттім де құлақ шекесінен бердім де кеттім, бердім де кеттім! Менің әрекетімді күтпесе керек абайсызда құлақ шекесіне тиген соққыдан ұшып түсті. Сол сол–ақ екен қасындағы тарғыл жейде киген дембелшесі маған қарай тұра ұмтылды. Келе бергенде жағасынан қос қолдап ұстап алдым да тобығынан оң аяғыммен қағып жіберіп едім, әлігі мықтысынып ұмтылған ит мұрттай ұшқаны!

	– Анаусы қайда бұл кезде?

	– Білмеймін, сірә нокаут алды–ау әлі сұлап жатқан. Ал тоңқайып түскен домалақты көтенінен келістіре бір тептім де: – Қане, тұрыңдар, кеуделеріңде жандарың болса, деп екеуін де сүйрелей бастып едім. Қарасам екеуі де есеңгіреп тұр. Одан әрі сабағанды қойдым.

	– Қане, тез қараларыңды батырыңдар, бұл жерден! Осы үйдің қасынан немесе ана қыздың үйінің төңірегінен тағы да жолығып қалсаңдар аямаймын!– деп бейтаныс «телехранительге» тап беріп едім, жүрегі шайлығып қалған екен, тұра қашты.

	– Әй, ұзынтұра! Жаныңнан безіп жүрген болмасаң жоғал қазір! – деп жақындамақ сыңай танытып едім, құйрығын бұтына қысқан бұралқы ит сияқты “Қыз айттырғыш” имене майсып, анаусының соңынан ерді. Шаруа біткен соң есіктен кіріп, үсті–басымды қағып жатқаным осы еді,– деп ыржиып күліп тұр Тұрсынбек.

	– Бала күнінен гир тасы мен штанганы алма кезек көтеріп, екі иығына екі кісі мінгендей сұлу мүсінді болған ақ көңіл жігітті құшағына алған Кәдір риза болғаны сонша: «Айналайын батырым, тау соғарым! Ерлеген екенсің ғой! Жүр, енді үйге кіріп, шәй ішейік,– деп үйге қарай тартқылағанына Тұрсынбек көнбеді.

	– Қой, шәй қашпас. Менің анау қарындасымның өтініші бар еді. Соны айтуға келдім. Кешқұрым біздің үй жаққа келмесін. Аңдып жүр. Басқа жерде ұшырасайық. Соны айтсын деп еді.

	– Ондай былай болсын. Кешкі тоғыз жарымда вокзалда су айдайтын мұнараның түбінде жолығайық. Поезға міндетіндей болып шықсын...

	– Поезға дейсің бе? –деп Тұрсынбек аңтарылып қалды.

	Сосын іле мақұлдай кетті:

	– Иә, оларың да дұрыс болар. Тоғыз қырық бестегі Түркістанға баратын поез ғой?

	– Ал онда мен кетейін. Кешке уәделі жерде аман жолығайық!

	Алшаң басып, ұзай берген ер тұлғалы досының сыртынан разы қалыппен қарап тұрған Кәдір басын бір шайқап, сәл жымиды да үйіне кіруге беттеді... «Апыр-ай, мына шаруаның қас пен көздің арасында оп-оңай шешіле қалғанын қарашы. «Жолы болар жігіттің» деген осындайдан шыққан шығар. Бұл жолы «Жолы болар жігіттің жеңгесі шығар алдынан» емес, одан да керемет: «Жолы болар жігіттің ағасы шығар алдынан» деген жарасымды. Расы да сол– ау. Айманның ағасы ғой Тұрсынбек! Әрине, олай болса ол енді менің де ағам! «Арыстандай айбатты, жолбарыстай қайратты» дейтін теңеу осындай азаматтарға арналған екен ғой! Еңгезердей екі жігітті мытып жіберіпті ғой!– деп Кәдір жалғыз тұрып өзінен өзі кеңкілдеп күлген күйі үйіне кірді.

	* * *

	Кәдір екеуміз ертерек шығайық деп уәделі жерге жеткенімізге де жарты сағаттан асып барады. Соңғы күндері зымырап өтіп жатқан уақыт қазір, бейне, тоқтап қалды дерсің. Сағатымызға қайта-қайта қараймыз. Кәдірдің тынышы кеткені сонша бірер рет қол сағатын шешіп алып, қатты сілкіп-сілкіп алды да құлағына тосты.

	– Жүріп тұрған сияқты,– деді уақыттың жылжымай тұрғанына тап осы сағаты кінәлідей тыржиыңқырап ұрсып қойды.

	Досымның ойын басқа нәрсеге аудару үшін тосын сұрақ қойдым.

	– Осы Айманның туған күні қашан?

	– А, не дейсің?

	Досым ішек-сілесі қатқанша күлді. Тіпті күтпеген әңгіменің шыққанына рахаттанғаны соншалық көзінен жас аққанша күлді. Ішін басып, басын біресе төмен еңкейтіп, біресе шалқалақтап, ал кеп күлсін.

	– Әй,– дейді күлкісін тыя алмай,– сен Айманның туған күнін не қылмақсың сонда? Өзіңнің қашан туғаныңды өміріңде түгендеп көрмегенсің! Ой, пысығым-ай! Шынымды айтсам, сонысын сұрамаппын. Білмейді екем. Бұйырса тап бүгін түгендеп қоймасам, ұятты!!

	Кәдір әлі разы. Көңілі көтеріліп-ақ қалды. Маған бұл әңгіменің мүлдем керек емесін біліп-ақ тұр. Әдейі, көңілін бөлу үшін істеп тұрғанымды жазбай танып тұр.

	– Әкел, қолыңды! «Сөз тапқанға қолқа жоқ» деген бабаларымыз. Қалай ғана ойыңа келді бұл сұрақ?

	Кәдір әлі күліп жүр.

	– «Байтал тұрмақ, бас қайғы» болып тұрғанда өте оригинальный сұрақ таптың!

	Кенет басын тіктеп алды да: – Әй, әне, аналар келе жатыр! –деп солай қарай тұра жүгірмек болды.

	– «Сабыр түбі–сары алтын». Бізді сыртымыздан бағып тұрған біреулердің жоқ екеніне көзің жете ме?– дедім.

	– Әй, бауырым–ай, сендер болмасаңдар мен әлдеқашан-ақ бір отқа түсіп, қуырылып кетеріме мүлдем шүбәм жоқ,– деп келе жатқан Айман мен Тұрсынбекті көрмегенсіп аулаққа қарап тұра қалды.

	– Әй, әртіссің ғой,– дедім мен де қарап тұрмай.

	– «Заманың түлкі болса тазы боп шал». Жарықтық шалдар бәрін де айтып қойған ғой,– деп рахаттана күлді. Мұнысы енді күдігі сейіліп, ойындағысы рет-ретімен орындалып тұрған жеңімпаздың қалпы еді.

	– Сен тапжылма, болды тұра бер. Мен ептеп-ептеп жақындайын аналарға,– дедім досыма. Үнсіз басын изеді.

	Мен ағалы-қарындасты екеуіне тақай бере саусағымды шошайтып мұнараның ту сыртын нұсқадым. Мұндай ишараға әбден жаттықан адамдай екеуі бір мезетте кілт бұрылып, Кәдір паналап тұрған мұнараның сыртына қарай жүрді. Жақындай бере Тұрсынбекке:

	– «Ымға түсінбеген дымға түсінбейді» дейтін қағиданы әбден санаңа сіңірген екенсің. Саусағымды шошайтып едім, қарындасыңды жетелей-метелей жалт бұрылдың ғой,– деп келіп құшақтастым. Сосын қатты үрпиіп, үрейі ұшып, алып ағасының қасында бір-ақ уыс болып келе жатқан Айманды құшақтап, бетінен сүйдім:

	– Үлкен, жауапты да ұлы жолға шыққаның құтты болсын!

	Айман әзер тұр екен, маған басын сүйеп, солқылдап жылап жіберді.

	Арқасынан қағып: – Қой, жұрт сезіп қояды. Жасыңды тый!– дедім сыбырлап. Байқаймын менің мына сөзімді естіген Тұрсынбегімнің де көзі жасаурап, мұрны пысылдап қалыпты. Беторамалын алып, Айманға берді. Сосын өзінің де көзін, мұрнын құрғатты.

	– Ал енді былай. Мен Кәдірге қосылайын. Сендер поезд келгенде есігі ашылған кез келген вагонға жақындай беріңдер. Біз де сонда жетеміз!– дедім де күйдірілген қызыл кірпіштен Николай заманында салынған нән мұнараны айналып, Кәдірге келдім.

	– Жүр, біз енді перронға қарай жылжи берейік. Көрген жұрт біреуді күтіп жүрген шығар деп ойласын.

	Кәдірде үн жоқ. Бар ойы кәзір келетін поезға бөгетсіз қалай мініп кету керектігінде болуы керек. Поезд келетін жаққа әлсін-әлсін қарай берді.

	– Поезд кешікпесе болар еді,– дейді тықыршып.

	– Жаңа кезекшіден сұрадым ғой. Уақтылы келе жатыр деген.

	Қобалжымасын деп иығына қолымды салдым.

	– Апайдың үйі вокзалдан қашық емес пе?–дейді.

	– Түркістанның киелі топырағына табанымыз тисе жарықтық сүріндірмесе керек. Ақ ниетімізден өзге ештемеміз жоқ. Уайымдап, ыпыныңды қашырма!

	Енді жымиып, ол да менің арқама қолын артты.

	Әне, поез да көрінді. «Иә, сәт!» дедім іштей. Айман мен Тұрсынбек қайда екен деп ту сыртымызға қарап едім, екеуі бізге таяу жерге келіп тұрғанын көрдім. Кәдір де менің әр қимылымды бағып тұр екен. «Аналарды көрдің бе?» деген оймен иегімді сәл көтеріп, басымды артқа қарай сәл бұрып едім досым басын изеудің орнына екі көзін тарс жұмып ашты. «Көріп тұрғанын» білдірді.

	Мың болғыр жол серік әйел вагон есігін, баспалдағын да ашты, ілбіп келе жатқан вагонның есігі біздің тұсымыздан өтер-өтпес кілт тоқтады. Біз бейне іштен түсетін біреуді тосып тұрғандай екі көзіміз жолаушыларда. Жорта өте мұқият қарағансып тұрмыз. Артымыздан кимелеп келіп қалған бейтаныс кісілер де поезға мінбекші сияқтанды. Біз Айманды алдымызға салып, тез-тез вагонға қарғып міндік. Төменде жұрттың арасында тұрған Тұрсынбек қос қолын көтеріп, екі алақанын айқастырып қысып-қысып қойды.

	Айманға қарасам екі көзінен жасы мөлт-мөлт тамып, әлі жылап тұр екен.

	– Қане, жолдастар мына жерге тығылыспай, вагонға кіріп жайғаса беріңіздер. Әлі мінетін жолаушылар таусылған жоқ!– деп жол серік саңқ-саңқ етеді. Билетсіз жолаушылардың үйме-жүйме болып, көп мініп жатқанына көңілі тасып тұрған сияқты. Себебі, біздің станция арқылы өтетін бірде-бір поезға жақын жерге бару үшін ешқашан ешкім билет алуды ойламайды. Өйткені, поездағы қызмет көрсетуші азаматтар жолаушылардың жол ақысын кассаға емес, өз қалталарына салғанын жақсы көреді. Бұл бизнеспен қатар келген үрдіс емес. О заманнан солай.

	Қызбол апамыздың үйіне кешкі асын ішкелі жатқанда барып кірдік. Ешқашан ит ұстамаған үйдің есіктері ашық екен. Қалада отырғанына қарамастан ымырт үйіріліп, әлде қашан көзге түртсе көргісіз қараңғы болса да баяғы ауыл қазақтары сияқты есіктерін ілмепті. «Ассалаумағаликумімізді» алдымызға салып кіріп келгенімізде бізді көрген Қызбол апам қапелімде не істерін білмей еденге төселген кілемшенің үстінде отырған бойы «айналайын, айналайын–ай» деп бір орнында айнала бергені. Мені қыз алып қашып келді десе керек.

	– Қызбол апа, мен емес, мына ініңіз Кәдір қыз алып келе жатқан,– деуім мұң екен әпкем дереу орнынан тұрып, кезек-кезек үшеуміздің де бетімізден сүйді. Сосын төрде отырған жездеме:

	– Әй, Мұсахан-ау, неге отырсың? Келін келді ғой мынау! Жақсы ырым, береке келді дейік айналайындарым! Қане, жоғары шығыңдар,– деп төрге көрпе салды. Разы пейілді жездем де әдетінше шиқылдап күліп, мәз болып жатыр. Қолма–қол дастархан жайылып шәйға отырдық.

	– Ал, қарақтарым, қолдарыңды жайыңдар мен тілегімді айтайын. Мұсахан жезделерің соңында дастарханға бата жасар.

	– Қалқам, Айман! Үлкен өмірге қадам бастың. Әр қадамың құтты, сәтті болсын! Келін болып, тұңғыш біздің табалдырығымыздан аттап, дастраханымыздан дәм таттың. Кейін үбірлі-шүбірлі болғанда да тұңғыш түскен шаңырағыңды айта жүр. Мына менің інімнің жан досы Кәдір екеуің ың-шыңсыз, бақытты шаңырақ көтеріңдер. Дендерің сау болсын!..

	Көп кідірмей мен қайтадан Темірден үйге қайттым. Тағы бір поезға жармасып, түннің ортасында үйге де жеттім. Кәдірдің әке-шешесін барып қуантсама да болар еді. Бірақ мүлдем кеш болып кетті. Таңертең айтармын деп жатып ұйқыға кеттім.

	Азанда шаң–шұң дауыстан ояндым. Егделеу әйелдің даусы екен.

	– Атастырып, алғалы отырған келінімді алып қашып кетіпті. Сол жүгермектердің арасында осы үйдің жетпегірі де бар дейді,–деп шаптығып жатыр.

	– Қарағым-ау, бұл үйге келін келген жоқ. Ал баламыз әне, анау ұйқтап жатыр. Алған баланы да, қашқан қызды да өзге жерден іздегенің жөн. Сірә, сенің балаңды менсінбей, өзі қалаған біреумен кеткен шығар,– деп жатыр менің анам жарықтық.

	Әлгі әйел тағы не деп жатқанын қайдам, төңіректі басына көтеріп, бейпіл сөйлеп барады...

	Қарттың әңгімесі осы тұсқа келгенде отырған жігіттердің бірі:

	– Иә, ақсақал, арғы жағы белгілі ғой. Енді әңгімеңізді ықшамдасаңыз да болар. Бұл екі кісіңіз жақсы отбасы болып кеткен шығар. Балалы-шағалы болып дегендей...,– деп қария енді тоқетерін айтар деп бейімделе бергенімде шалым әңгіме желісін шалт бұрғаны.

	– Е–е, қалқам, адамның қолынан келер ештеңе жоқ. Бәрі де бір алланың құдіретінде ғой. Әйтпесе кім ойлаған осылай болады деп, – деді де едәуір кідіріс жасап, терең күрсініп алды.

	Көңіл–күйінің күрт өзгеріп, баяндап отырған хикаятының соңғы жағын айтқысы келмегендей күмілжіп, өз-өзінен күбірлеңкіреп алды да:

	– Айман аман. Құдай берген балалрымыз өсті. Немере-шөбере тәрбиелеп жатырмыз. Ал, Кәдір досым – опат болған...

	– Қалай, қалайша!? – деп таңырқағанынан орындарынан қалай тұрып кеткенін де байқамаған жастар аң-таң.

	– Тағдыр деген бар емес пе, балалар?.. Осы күнгі жастар: «өз тағдырымызды өзіміз жасаймыз» деп күпірлік жасап жатады. «Маңдайыңа жазылғаннан еш қайда кете алмайсың» демей ме халық. Менің тағдырым халықтың осы қағидасының нақты дәлелі дер едім...

	– Иә айтыңыз ақырын. Не болып еді? –деп жаңағы тосын әңгімеден соң тұрып кеткен жігіттер қатты қозғалсақ, әңгіменің желісін үзіп алармыз дегендей абайлап–абайлап орындарына отырды.

	Мен жаңа қыз алып қашқан досымды әпкемнің үйіне жеткізіп салған соң сол түні асығыс ауылға қайтып кеткенімді айттым ғой. Кәдір досым ауылдағы абыр-сабыр, у-ду басылсын деп әлгі үйде бір-екі күн кідіріп қалады.

	Үйінен күдік туғызбау үшін жеңіл киімімен ғана шыға салған Айманға екеуі Түркістанның арзан базарынан көйлек-көншек алмақшы болып базарға бармай ма?

	Бір тықырдың таянғанын сезген жігіттер демдерін іштерінен алып, тына қалды.

	Базар атаулының төңірегі қашанда ығы–жығы адам, андыздаған машина болады емес пе? Сол базарға қарай өте бергенде қасқа жолмен жөңкіп бара жатқан бір машина қағып кетіпті. Есіл азамат ауруханаға жеткенше о дүниелік болған...

	– Айман аман. Құдай берген балаларымыз бар,– деп қалдыңыз. Сонда... сосын сіз үйленгенбісіз?

	– Иә, балам, ол да бір хикая ғой. Оны сағыздай созбай-ақ бірер ауыз сөзбен түсіндірейін сендерге.

	Келін әкеледі деп қуаныштары қойнына симай отырған кемпір шалға баласының мүрдесін әкелдік қой соңында. Ой, құдай басқа бермесін, зор қасірет болды...

	– Ата, ол екі жас некелескен бе екен?

	– Жоқ ә. Қайдан некелессін. «Аттың жалы – түйенің қомында?».

	Иса Байзақов ағаларыңның «Құралай сұлу» атты поэмасын оқып па едіңдер? Сондағы байдың баласына атастырылған Құралай сұлу да нақ сүйерімен қашып келе жатып, жаздың аптап ыстығында Балқаш көлінің жағалауына жетіп, біраз демалып, ат шалдырып алу үшін кідірген сәтте Құралай сұлу суға шомылып алмақшы болған бірақ, тәнімді жігіт көріп кояр деп көзден тасалау жерде шомылғалы жатқанда қамыс арасынан шыға келген нән жолбарыс көзді ашып жұмғанша оны өлтіріп қоймаушы ма еді? Сол Құралай қыз сияқты Айман да босаға аттап некелескенге дейін пәк боламыз деп өзара уәделескен ғой.

	– Жігіті аяқ астынан өлген соң кеше ғана өз үйінен қашып кеткен қыз қайда барады? Не істейді?

	Қанша ыңғайсыз болғанымен қызды ата-анасы үйіне алып кетті. Перзенті ғой.

	– Сосын?–деді ақсақалдың бір сөзін шашау шығармай байқап отырған тыңдаушының бірі:

	– Е, балам, сосынғасы да сендерді бір таңға жалықтырмайтын хикаят дедім ғой. Ащы ішектей соза бермейін.

	Айман Кәдірдің жылы өткенше үйінде болды.

	– Ал анау «айттырған ше?» Қайтып келген жоқ па?

	– Жоқ, ол сол кеткеннен мол кетті.

	– Сіз Айманды көріп жүрдіңіз бе?

	– Көп ұшыраса қоймадық. Мені көрсе еңіреп жылап, берекесі кетеді.

	Өзі қайтып келген қыз сияқты болып қалды ғой. Ал бар сыры маған ғана қанық еді. Сондықтан көп ойланып жүріп ақыры тәуекел еттім. Жесір дер, кесір дер жұрт. Бірақ бар ақиқаты Айман екеумізге алақанымыздағыдай айқын нәрсе емес пе? Бәрінен де гөрі, еңіреп қалған Айманның тағдыры мені де қинаумен болды... Бейкүнә жан панасыз қалды. Әрі ойлап, бері ойлап, бір күні ұсынысымды айттым. Айман бейшара мені құшақтап алып, ал кеп өкіріп жыласын... Мен де шыдай алмадым. Екі мұңлық болып, ұзақ жыладық... Жолдастық, әменгерлік жолы деген де бар. Бар көңіліме тоқ санайтыным – мен ешкімге қиянат жасағаным жоқ. Ал Айман қыздың тағдырына келсек пешенесіне жазғаны солай шығар. «Жазмыштан озмыш жоқ» демей ме халық? «Көресіңді көрмей көрге кірмейсің» дейтіні және бар. «Ғайыптан тайып» қарақтарым, осындай өмір кештік. Атасына рахмет Айман бейшара өмірінде бір рет те бетіме қарап қарсы сөйлеген емес. Тату ғұмыр кештік. Бұйырған тағдырымыз осындай болды. Тұңғыш баламыздың атын Тағдыр қойдық. Ақсақал соңғы сөзін айтты да қалтасынан темекісін алып тұтатты. Құшырланып әлденеше рет сорды. Сосын ішіне толған түтінді ме, әлде кернеген өкініш шерді ме «Уһ» деп зорға сыртқа шығарды.

	– Солай, балалар. Кейде өмірде «өйтемін, бүйтемін» деп алдыңды кесіп жатудан жасқанатынымыз осындайдан, – деп қария асықпай орнынан тұрып, ілулі тұрған домбыраны алды да әуелі тыңқылдатып бір зарлы әуеннің мақамына түскенімен бірте-бірте Сүгірдің шерлі күйлерінің сорабына ауып алды... Мә, қарақтарым, тағдыр өз дегенін істейді, – деп қатты күрсінді, домбыраны қабырғаға сүйеді...





	https://t.me/kzkitap





