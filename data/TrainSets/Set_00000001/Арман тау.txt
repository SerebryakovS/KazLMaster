	Сұлтан Тəукей

	Арман тау



	Деректі роман





СӨЗ БАСЫ




	Оқырмандарға ұсынып отырған «Арман тау» атты осынау туынды осыдан бірнеше жыл бұрын Монғол тілінде жарық көрген «Сеңгір таулар» (Сүмбэр уулс) романының алғашқы кітабы деуге де болады. Өйткені «Сеңгір таулар» романы Қобда бойындағы қазақтардың 1900-1921 жылғы феодалдық қатынас кезіндегі өмірі мен 1921 жылғы Монғол халық революциясының алғашқы аласапыран оқиғаларын, «Тау бораны» («Уулын шуурга» Улан-батыр 1991 ж.) романы қазақ аулындағы революциялық өзгеріс, сталиндік нəубет зобалаңы, монғолиядағы қазақтардың ұлттық аймақ шаңырағын көтеру жолындағы күресін көрсетуді көздесе, «Арман тау» романы бабаларымыздың Арқадан Алтайға, одан Қобдаға қоныс аударған тарихи көш жолын, қой үстінде бозторғай жұмыртқалаған тыныш өмірді аңсаған арманын, болашақ ұрпақтардың тағдыры үшін жанталасқан күресін баяндайды. Сол күрес басында болған Шеруші үкірдайы – Жылқышы, Жəнтекей батыры

	– Көбеш, Қарақастың ел басы – Тілеуді, Өжекең атанған Қожамжар төре сияқты тарихи тұлғалар шығарманың негізгі кейіпкерлері ретінде суреттеледі. Романның желісі тарихи дерек, болған оқиға, белгілі адамдардың өміріне, қызметіне негізделген

	Автор





БІРІНШІ БӨЛІМ


	КӨШ





АНА ЖҰРТ




	I

	Таң сəріден жайлауға тартқан Көбеш аулының көші Қара ертістің басын межелеп қажымай жылжуда. Қаңтардың аязында беті бір қайтпайтын қара бура желкілдеген шудасын ауырсынғандай. Құлағының түбі, тостағандай көзінің айналасы бусанып, шабынан тер сорғалайды. Қара бураны Көбештің бəйбішесі Қырмызы жетектеген. Жүкті түйелерге қалы кілем, қарала сырмақ жапқан. Қомдағы кереге басы, уық ұшына кигізілген оюлы керегеқап, уық қаптардың ала сырмақпен өрнегі жарасқан. Қара бураға тіркелген сетік сары атанның мойнындағы жезқоңырау сылдырлап баяу жылжыған көшке өз əуенін қосады. Ұзыннан ұзақ созылған жазғы көштің арасында сəнді киініп, басына желек жамылған жас келіншектер мен үкілі бөрік, қимабел бешпетті қыздар түйе жетектеген. Көш алдында көкала айғырдың үйірі шаң көтеріп барады. Құлын шұрқырап, бие кісінеген. Көкала айғыр мойнын жерге салып, үйірін шашау шығармай соны жұртқа асығуда. Асау тайы бастықпаған балалар көш бойында жарысып, əредік жүкті түйелерді кимелеп жас жеңгелерінің мазасын алады. Маусымның мамыражай шуағына шаршаған оркөз қара төбеттер де түйелі көштің көлеңкесіне тығылып, мал мен жанның тынымын бұзған. Жүк ауыр, жол қиыр. Ауылдың азаматтары мен «атқа жеңіл құбаша» жастары түсе қалып, ауған түйенің жүгін басып, тарту арқанның бұрауын қатайтып, тиек ағаштарын бекітеді. Көш артында мөңіреген сиыр, оқыралаған тайынша-торпақтар. Қосшы-қолаңшылар бір күн бұрын айдаған қоралы қойлар əлдеқашан жайлауға жеткен. Ендігі, қойшы балалар ескі жұрттың тезегін үйіп те қойған болар. Сауырынан су төгілмес көктеңбіл жорға мінген Көбеш үкірдай сарыала қамшысымен мықынын таянып көш алдында келеді. Басындағы төртқырлы керей тымағының үкісі шоқпардай. Кең мол, қайырма жаға қара шапанын желбегей тастаған. Қара мақпал бешпетінің сыртынан жалпақ күміс белбеу буынған. Үміт күттірген ұлы Асылбек өз қатарында. Əке мен бала əлдене кеңестің тиегін ағытқан. Көш алдындағы ауыл азаматтарынан да əудем жер озып кеткен. Қапсағай денелі қарт батыр кеудесін жапқан көкшіл сақалын салалы сом саусақтарымен тарап, қабағына жасырынған кəрі көзін алысқа қадады. Ол көзін сығырайтып барып ашқанда көбелектің қанатындай ұзын ақшыл қасы қабағын жауып кетеді. Ұзын қас, биік қабақ, əжім басқан ат жақты, ашаң жүз, дөңестеу келген үлкен мұрын, кеуде толы бурыл сақал, екі иығына екі кісі отырардай өркеуде, кең иық бəрі-бəрі қарт Көбештің қас батырлығының белгісіндей. Ол тізгінін тежеп, мықынын таянған қалпында ойға батып, өзімен өзі сырласуда. «... Талықтырған, сонда да талмаған көш! Таусылмаған көш! Атадан балаға, ұрпақтан-ұрпаққа жалғасқан көш деген міне, осы! Бəтшəғар-ай! Тынымсыз, толассыз осы көш болмаса қазақ байғұстың өмірі құрдымға кетер ме еді, қайтер еді?...» деп күрсінді. Күрсінген күйде Асылбекке қарап, əлдебір сыр тартқысы келгендей:

	– Осы көш толастап тоқтайтын күн бола ма, балам? – деді.

	– Қайдам, əке! Көш тоқтаса көшпелі елдің тіршілігі тəмəм болғаны емес пе?!

	– Солай де. Ендеше көше береміз-дағы... Осы көшті кім бастады, сонда?

	– Бабамыз ғой, əке, солардан басқа бұл көш басында кім болады дейсіз.

	– Рас, балам. Бірақ, бабаңның ішінде талай бабалар бар. Өз басым осы Керей елінің көш басы Жəнібек атаң деп ойлаймын.

	– Батыр атам сол бір құс ұшса қанаты талған, аң жортса тұяғы тозған атышулы Арқадан неге безді екен?

	– «Безді» дейсің бе? Олай деме, ұлым? Бабаң өз ұрпағын ана жұрттан көшірсе де ата мекеннен адастырмайын деген ғой.

	Арқа бойы керей елі үшін он ай омыртқасын талдырған ананың құрсағындай ыстық болса да Керей, Найман елі ежелден Алтайдың арғы беті мен бергі бетін көктей өтіп, күңгейін қыстап, теріскейін жайлап өткен. Аруағыңнан айналайын Жəкең атамыз Алтайдан Арқаны кем көрді дейсің бе! Ұрпағының өрісін кеңейте алмаса əке-əке бола ма? Соны да болжамайсың ба?!

	– Болжауын болжаймын ғой, əке. Сонда Алтай біздің атамекеніміз болған ба?

	– Иə, айттым ғой, Керей, Найман елі көктеп өткен деп. Бұл өңірге қырғыздың да, ұйғырдың да кіндік қаны тамған жер. Бəрімізге жат емес.

	– Жəнібек бабам өзі қайда туды екен сонда?

	– Бəрекелді, кеңестің басы осы ғой, балам. Біркез ке рей елі Арқаның жонын жалпағынан жауып жатқан. Сол дəуірде батыр атаң туыпты деседі. Əкесі Бердəулет малға бай болса да басқа тапшы екен. Бəйбішесі арғынның атақты қаздауысты биі, шашасына шаң жұқпас жүйрігі, сауырынан су төгілмес жорғасы – Қазыбектің кызы. Ұлға зар болған қазақ жалғыз қатынды місе тұтушы ма еді? Жəнібектің тума нағашылары үйсіннің Өмір, Дос батырлары деген сөз бар. Бала көрмей зар болған ата-ана ұл туған соң қағанағы қарық, сағанағы сарық болған шілдехана той үстінде Арғынның шақшақ руынан шыққан, Қошқар ұлы Жəнібек батыр қонаққа келеді. Жорықтан қайтқан жолы болса керек. Ел де, батыр да марқайған. Қуанған ата-ана «ырым болсын» деп аруақты батырдан ұлына ат қоюды сұраған. Тебіреніп толқыған Шақшақ батыр: «Ер туса ел ырысы, күн жауса жер ырысы демей ме? Етектен алған жау мынау, ерегескен ел мынау. Ырымдап өз атымды берсем елге себі тиер ме екен. Əлде аллаға асқандық болар ма? Сөйтсе де ел үшін деп еңіреген ниетімді алла қабыл көрер. Өзімдей бір ел бастаған ер болсын, найза ұстаған батыр болсын» деген ойын ішіне сақтай отырып:



	Керей деген елің көп,

	Ел айналар шешен бол.

	Жағаласар жауың көп,

	Жауға шапсаң есер бол.

	Ел ішінде дауың көп,

	Жұрт алдында көсем бол.

	Жабылған жауды жапырып,

	Қаптаған жауды қайырып,

	Шайқасқанда есен бол.

	Жекеге шықсаң желденіп,

	Кезегіңді бер десіп,

	Жауыңның басын кесер бол.



	«Əумин!» деп бетін сипап бата береді. Сонсоң ата-ана, ағайын туысына қарап:



	– Балпанақтай өзіне көңілім тойды,

	От жалындай көзіне көзім тойды.

	Тілім тасқа, тфу-тфу!

	Жəнібек деп өз атымды қойдым.

	Алла ниетімді қабыл көрсін,

	Лайым тілеген тілегін берсін?!

	Ат атандырып, сүйек сындырмасын.

	Ат жалын тартып мінген соң бетін қайтармағын!



	-деп тапсырған екен.

	Қуанысқан ағайын, ырымдаған ата-анасы риза болып:

	«Қырықтың бірі қыдыр деген. Айтқаныңыз келсін, атаеке!» десіп «Əуминдеп» бетін сипайды. Жəнібек əкеден жас қалса да ақылдан бос қалмаған. Қабырғасы қатпаған жас жиеніне жетімдік көрсетпейін деген Қазыбек би оны қолына алып, қанаттыға қақтырмай, тұмсықтыға шоқытпай өжет ғып өсіреді. Ат жалын тартып мінгеннен жылқышының қосында, жақсылардьң қасында болған Жəнібек ақылы мен жігері тең өседі. Жылқыны «соқса желдікі, қуса жаудікі» деп ұғатын бабаларымыз азаматтың мықтысын ақпанның дауылында, асаудың жалында сынаған ғой. Жас Жəнібек те атпал азамат болғанынша осындай талай сыннан өткен. Жасынан қарына қалқан іліп, қолына найза ұстап, желдің өтінде, жаудың бетінде жүрген Қазыбек шау тартып жасы егделеп, ел ағасы, би атанған шағында əдеттегідей бір қыста салбуырын құрып, үйірдегі жылқысын көріп қайтпақшы болады. Би түнделете жол шегіп, жылқысына таңғы жусау кезінде жеткен. Атқосшы мен қағушыларын қосқа жіберіп, жылқысын аралап əрбір айғыр үйірлерін түстеп-түгендеп келе жатқан бидің көзіне құм төбенің баурында бозқырау болып қаңтарулы тұрған ат түседі. Қаракиіз кебенегін төсеніп, ат шылбырын жанбасына басып жатқан бір адамның қарасын байқады. Ұйқыда жатқан жылқышының үстінен екі көкбөрі арлы-берлі секіріп ойнап жүргенін көрген Қазыбек би əрі таңырқап, əрі жақсы ырымға жориды. Жақындап келсе көкбөрі ойнаған ер-жас жиені Жəнібек екен. Көңілі өсіп, аллаға шүкіршілік еткен Қазыбек би:



	Аруақты батыр боларсың,

	Алысқан жауды аларсың.

	Еліңді ел етерсің,

	Ежелгі жерге жетерсің.

	Егіз бөрің тұрғанда,

	Екіленбей не етерсің?!



	деген екен.

	Осыдан соң: «Жəнібекке аруақ қонған. Оның киесі көк бөрі» деген лақап тарап кетеді. Батыр атаның киесі оңай емес, балам...»

	– Би атамыздың «Ежелгі жері» сонда, Алтай болғаны ма, əке?...

	Көбеш қарттың əңгімесін Асылбектің сұрауы бөліп кетті

	– Иə, ата-бабаңның аңсары ауған Алтай-осы. Атамекен емей немене! Қайран Алтай-ай. Түбінде ат тағанында тозар ма екенсің! ...Көбеш қарт ауыр күрсінді, Қабағын керіп, ұзын қасын көтеріп алысқа қарады. Жайлау жұрттың бараны əлі көрінбейді.

	– Неге олай дейсіз, əке? Алтайдың бір жағы қыр, бір жағы ой. Ертістің шөбі шүйгін, суы тұнық. Құтты мекен емес пе?!

	– Иə, əзірше құт болмаса жұт болған жоқ. Бірақ, ескінің бір кітабында шүршіт жұрты дүниенің төрт бұрышы, сегіз қиыр шартарапты иеленеді дейді екен. Іргесі ұлғайып барады ғой бұл бəтшəғардың...

	– Керейде Жəнібек бабамыздан асып ер туды ма, əке?

	Кімді атар едіңіз.

	– Əкеден асып ұл тумақ емес, балам.

	– Неге?

	– Əншейін солай. Бұл заман дегеніңіз азып отырады. Ат қояндай, адам құмандай болады дегенді естуің бар ма?

	– Бар, əке.

	– Ендеше, азған заманның тозған ұрпағы елжіреп тумайды, еңіреп туады. Берем деп тумайды, алам деп туады. Асса қулығымен алады. Адамдығымен, адалдығымен аса алмайды. Бұрын бір рулы ел бір ауыз сөзге тоқтаған. Енді бір елі ауызды бір рулы ел болып жабудан қалдық емес пе, түге! Азған емей немене. Осындай елден елдігі мол, ерлігі бар азамат туар ма? Туса да мыңнан біреу ғана шығар.

	– Мұнша неге түңілдіңіз, əке. «Ел болып ер туғызбай тұра алмайды» деген қайда?

	– Жаны ауырған тəңірісін қарғайдының кейпі ғой. Иə, туар, тудырар, ұлым! Бірақ, Жəнібек бабаңдай ұл əр дəуірде біреу ғана туар. Он үште отау иесі, он сегізде ел иесі деген солардан қалған жосын...

	– Жəнібек бабам елге ие болғаны мұнда ғана емес пе?

	– Тəйт! Көсемсіп билік айту ғана ел иесіне лайықты қылық емес. Ел басына күн туған шақта халық қалауына жарасаң ғана ел азаматы болғаның!

	– Ендеше бабамның сол ерлігі жөнінде айтыңызшы, əке, жол қысқарсын.

	– Бабаң туралы əңгімені ермек үшін тыңдама, ел болу, ер болу үшін тыңда. Сонда ғана бабаңның аруағы риза болмақ.

	– Жарайды, кеш мені, əке?! Тек Жəнібек бабам туралы анығын айтып беріңіз.

	– Жəнібектің он төрт жасында елге жау шауыпты. Ол он сегізде найза ұстап, атқа мініп, Абылай атаңның жасағына қосылған. Казір сондай жастағы кейбір ұлдар əкесінің оң жағынан шыға алмай жүрген жоқ па. Жəнібек жауға аттанарда нағашы атасы Қазыбек биден бата алуға барады. Бұрын-соңды жауға шауып бұғанасы қатпаған жиенін аяп, кібіртіктеген нағашы атасына:

	– Алдияр ата. Ел шетіне жау тиді. Атадан бала айырылып, ананың жүзін мұң шалды. Қарындастан айрылып, ағаның жаны жараланды. Ел басына күн туған шақта от басында қалсам ертең елдің бетін қалай көрмекпін?! деген екен батыр.

	– Елге берген батаны сенен неге аяйын. Жасыңа жетпей жау тілеген сұсыңнан сескенгенім ғой, дейді атасы. Сонда жас батыр:



	– Ата, он сегіз қандай жас?

	Менімше мынандай жас:

	Өзіңіздей ерден қалған жас,

	Айқасқан жауды алған жас,

	Ата дұшпанды жеңген жас,

	Алдыға жаяу салған жас

	Он сегізге келіп жетілмеді дейсіз бе?

	Алдаспан қылыш кетілмейді дейсіз бе,

	Желкілдеген тудан қалып,

	Жер қайысқан қолдан қалып,

	Жіп иірер қатын дейсіз бе?

	От басын айналған,

	Көбелектей көрдіңіз бе?



	– деп аттануға ыңғайлана беріпті. Жиенінің алған бетінен қайтпасын аңғарған Қазыбек би “қызбалықтан батамды алмай кетер” деп қобалжып:



	Ау Жəнібек, тоқталғайсың,

	Сөзіме құлақ салғайсың!

	Қол басқарсаң жолың киелі болсын,

	Ел басқарсаң сөзің жүйелі болсын.

	Қырық шілтен аруағың қолдап,

	Алла сүйеу болсын.

	Ашу дұшпан, ақыл дос,

	Ақыл қайрат серігің болсын!



	Əумин! деп алтын тонын жамылып, алақанын жай ып, ақ батасын берген. Ата алдынан беті қайтпаған ер анасының алдында қаймықса керек. Қаймыққан емес, жалғызынан басқа алданышы жоқ анасын аяса керек. Бала жүрегін сезінген ақылды шешесі ұлын бекіте түспек ниетпен:

	Оқ қайтпас батырдың алдынан, қашқан сарбаздың артынан тиеді. Оқ алдыңнан тисе, анаңның ақ сүтін ақтағаның! Оқ артыңнан тисе анаңның қарызын жүктегенің! Еліңнің ұлы екенің рас болса, желдің өтінде, жаудың бетінде бол. Жолың болсын, бағың жансын!– деп ықласын беріпті. Əй балам-ай, ана жолы ауыр, ақ сүті киелі!

	...Əңгіме арасында Көбеш қарт тағы да тереңнен дем ала күрсінді. Кезінде өзі де ту ұстап, қол бастаған батыр атанса да жүрегінде бір нəзіктік байқалғандай. Бүгін ақсүңгі қарт болса да ана алдында əрқашан сəбидей екенін сезінді.

	«Ананың арманын ақтай алмадым-ау!» деп көп өкінуші еді. Мүмкін бұл күрсініс содан да шығар...

	Көбеш қарт əңгімесін тағы да сабақтап, жалғастыра жөнелді:

	– Аруағыңа бас батырым-ай! Қандай да қанды майданда адамдығын жоймаған ғой. Кескілескен бір ұрыста Абылайдың қасқа тұлпары қалжырап, шегінген сарбаздарына жете алмай, жау ортасында қалуға таяған. Нағашылары мінгізген жүйрік көк дөненмен бір бүйірден құйындата жеткен Жəнібек:

	– Алдияр тақсыр. Арғымағыңыздың белі босаған екен.

	Менің атыма мініп сарбаздарыңызға жетіңіз! – дейді.

	Балаң жігіттің дөненін мінгеннен намыстанған Абылай:

	– Атың орамды екен. Сарбаздардың алдынан шығып, беттерін бері бұр! – дейді.

	– Тақсыр, көпке жүрер салауатым жоқ. Қолбасшы емес, қосшымын. Сардар емес сарбазбын. Шапсаң алдаспаның, сілтесең айбалтаң болайын! – депті. Қасарысқан от жалынды жастың алдында ат ауыстырудан тағы да намыстанған Абылай жауға ұмтылмақ болғанда көк дөненмен көлденең келген Жəнібек қылышын суырып алып:

	– Хан басыңды жауға қор қылғанша өзім кесіп əкетейін! деп тап береді. Сөзден ұтылып, ержүрек жастың қылығын мойындаған Абылай еріксіз тұлпарынан түсіп, көк дөненмен сарбаздарын қайтаруға құйқылжыта жөнеліпті. Осы қырғын соғыста Жəнібек батыр өз жолдастарымен бірге қаша соғысып, көп қарсылық көрсеткен. Жаудың беті қайтады. Қасқа тұлпардың қанжығасына екі қалмақтың басын байлаған Жəнібек əбден кешке ұлы қолдың артынан жеткен. Сарбаздар итарқа, абылайшыларын тігіп ұйқыға кетіпті. Жəнібек қасқа тұлпарды хан шатырының сыртына байлап, өз қосын іздеп кетеді. Таңертең қасқа тұлпар мен қанжығадағы қалмақ батырларының басын көрген Абылай: «Бекер адамның басы емес-ау деймін. Жаудың тауы шағылып, еңсесі түскен екен. Көк дөненнің иесін тауып келіңдер!» деп əмір етеді. Таңсəріден іздеу салып, қосындарды аралаған Абылайдың жігіттері керейдің қосын басыларын тауып жөнін айтады. Хан бұйрығын естіген Жəнібек:

	– Ханға дұғай сəлемдеңіздер! Үш тілегім бар. Соны орындаса ғана барамын! – депті. Жəнібек сəлемін естіген Абылай:

	– Бəрекелді, өзім де біліп едім. Отты жүректен орынсыз сөз тумайды. «Сендер не айтасыңдар, бас батырлар!»–деп ортаға ақыл салған. Жау жағадан алған күні бірлікті ойлап, жас батырды қолдаған кеңесшілері:

	– Жарлық сізден ғой, тақсыр! «Жақсыны көрмекке, жібекті кимекке» деген. Жас батырды көрейік. Ел бағына туған ұлдың бетін қайтармас болар! дескен. Керейдің қосын басыларын ертіп Абылай алдына келген Жəнібек иіліп: «Алдияр тақсыр, алдыңызға келдік» деп сəлем береді. Көзі отты, көңілі сергек, шиыршық атқан жас батырдың көркі мен мінезіне риза болған хан:

	– Жауды аларыңды жауар күндей түнерген түсіңнен, алған бетіңнен қайтпайтыныңды ашуыңнан біліп едім. Ел үшін туған ер екенсің. Тілегің болса төрт қара көз түгелдей отырғанда айт қазір?! – дейді.

	– Тақсыр, айт десеңіз үш тілегім мынау:

	Керей деген ел боламыз. Ер Қосайдың еліндеміз. Сарыарқаның беліндеміз. Ел десеңіз ел қатарына қойып, оң тізеңізден орын беріңіз?!

	– Бердім тілегіңді, Керей елі оң қанатым болсын. Келесі тілегіңді айт!

	– Келесі тілегім: Сарбазымды жиып сардарымды сайласам деймін. Бұл тілегім егер орындалса ұлы қолыңның да оң қанатында жүрсем деймін?

	– Тілегің қабыл, мұратың асыл болсын! Енді соңғы тілегің не? Сардар сайлап, жасақ жасағанда ұстайтын туымды белгілеп беріңіз. Түскен төбеме, шыққан тауыма қадайын.

	– О да болсын. Бердім барлық тілегіңді.

	Абылай сарбаздарын жинап, ру-рудың қосын басыларын топ алдына шығарды. Кере құлаш ақ жібек туды үш құлаш, қаратамақ найзаның алқымына байлап, қызыл сары шашақ тағып Жəнібектің қолына ұстатты. Астындағы мейіздей қатқан көк дөнені жер тарпып, шиыршық атқан Жəнібек батыр сауытының сыртынан ақ жамылтқысын желге желпілдетіп, ақ туын көтеріп, сарбаздарының алдына келіп, қайта айналып ханға қарап тұрды. Керей сарбаздарының маңдай алдында Жантай мен Байтайлақ батыр бар. «Ие аруақ! Ие аруақ! Аруақтың алдында ант етеміз! Жəнібектің айтқаны-айтқан, сөзі-сөз! Алдынан кесе өтпейміз. Ел намысын жоқтаймыз! Артыңнан ердік, хан тақсыр! Ант етеміз!!» десіп, бүкіл керей елі болып Абылай атаңның артынан ерген тарихы осылай. Аруағыңнан айналып кетейін қайран бабалар-ай! Сол ақ туыңның астында біріге аламыз ба, жоқ па, кім білсін? Кейінгі жастардың ұсбыты жөнсіз. Қотанға тышарлар көбейіп кетті, Асылбек қалқам. «Əкеден ұл тумақ болар, əке жолын қумақ болар» деген ата жолын аттамай жүр!деді Көбеш қарт баласына, əңгіме арасында. Қартайған шақта əлде небір ой əке көңілін мазалағанын сезген Асылбек əлі де белі бүгілмесе де баршындап қалған əкесін іштей аяп кетті. «Ел қамы ғой ойлағаны. Қайтсін-ай!» деді ішінен. Сонсоң оның көңілін сергітпек болып:

	– Əке, сіз өзіңіз сол ата жолын қудыңыз ба? – деді.

	– Ата салтын бұзып, аруаққа шет болған жерім жоқ! Асып айтсам алла кешсін? Ел қамы үшін сақалым ағарғанша ат үстінен түскем жоқ, балам! Шыным осы!

	Ол сөзін шын сеніммен нығыздап, бекітіп айтты. Көш қарасы алыстай түскенмен көш алдындағы ауыл ақсақалдары жақындап қалған екен. Көбеш батыр Көктеңбілді сипай қамшылады. Басын шұлғып, ауыздығын шайнаған көкжорға жұмсақ бүлкілге салды. Асылбек атын тебініп, əкесінің қатарынан қалғысы келмеді.



	II

	– Əке! – деді Асылбек. – Сол ақ тудың астында ант еткен қазақтың көбесі неге сөгіліп кетті. Əлде біздің бабамыз елдіктің, бірліктің туынан айрылып қалды ма? Үш жүздің хан мен билері бір жағадан бас, бір жеңнен қол шығарса қазақтың қамалын ешбір жау бұзар ма еді?

	– Иə, қарағым. «Қазақтың жауы өзінде» деп Бұқар жырау неге айтты дейсің. Қамалға сырттан от ала жүгірсе, іштен шоқпар ала ұмтылдық қой. Бірақ, бұл үшін Жəнібек бабаңды жəбірлеуден аулақпын. Керейді ел қатарына танытқан да, елден іргесін бөле көшкен де сол бабаң. Бұл сұм жалған бабаларды шарасыз мəжбүр еткен. Көш көшіп, керуен өтіп, ізі тозып қала ма деп қорқамын. Мінеу ауыл арасының ақынсымақтарына айтып едім. Əлі бір жыр жаза алмай жүр. Көзі ашық, көкірегі ояу жастардың ойында жүрсін дегенім ғой, қарақ. Сенің де есіңде болсын.

	– Жарайды, əке. Осыны жырға түсіретін бір ақын табылар Жəнтекейден.

	– Содан бері екіден үш ұрпақ өтіпті. Аз уақыт па? Енді міне мен-дағы ескінің соңы сияқтымын.

	– Онда жаңаның басы да боларсыз.

	– Жоқ, балам! Бірімен бірі ұқсас, ұйқас бір дəурен өтіп кеткендей. Бір дəурен-бір дəуір деген сөз. Ендігі дəуірдің нарқы басқа, нышаны өзгеше сезіледі. Жер өспейді, ел өседі. Ендеше жер көшпейді, ел көшеді. Əйтеуір бір көштің бары айқын. Жылқышы үкірдай сəлем айтқан екен. Жайлауға елді қондырған соң өзіңді ертіп барамын. Ел азаматтарының сөз нарқын өз құлағыңмен тыңда...

	– Сонымен, бабалар көшінің аяғы не болды, əке?

	Көш аяғы дейсің бе? Мен көш басынан бастағалы келемін. Жəнібектің атағы жер жарып, Абақ керей ел болған кезде Шақабай, Қаптағайлардан кейін оның бас сарбаздары Жантай мен Байтайлақтар болған ғой. Бірін оң қанатына ұстаса, екіншісін сол қанаты болдырған. «Сабасына қарай піспегі» дегендейін заманына қарай ері болған ғой. Ел басына күн туған сол заманда ұлдар ерте ержетіп, қыздар жастайынан бой түзеген. Батыр ағаларыңның ізін баса Шұбаш, Қотырақ, Қырбас, Көбеген сынды ерлер атқа мініп, найза ұстаған. Көш басында болған да солар.

	– Қотырекең өз атамыз ғой?

	– Иə, Жəнтекейден Қотырақ, Жəдіктен Жантай, Шерушінің Құтымбетінен Байтайлақ, Бақатынан Көбеген, Саңырауынан Қырбас батырлар ұрынарға қара таппай жүрген заман ғой. Қазақ даласын қанға бояған жоңғарларға да бір зауал болса керек. Біржағы қазақ жасақтарының тепкісіне шыдамаса, екінші бүйірден Манж өкіметі қысып, өзара алауыздық дертке шалдыққан Жоңғар хандығы құлаған соң қазақ елі де мамыражай тыныш өмір кешіп, ежелгі жерін көксей бастаған. Қалмақ пен орыстың қатты тепкісі өткен кіші жүз хандары орысқа қосылып тынышталды. Қазақ хандығының шаңырағын шайқалтқан осы оқиғаға Жəнібек батыр наразы екен. Бодандықты ар көріп намысы құлаған батыр ел іргесін орыстан алыстатып, Алтайға көшпек болған. Осы ойын ортаға салу үшін Керейдің игі жайсаңдарының бəрін ордасына шақыртады. Кеңеске тек Қотырақ батыр ғана межелі уақытында келмейді. Қыңыр мінез батырдың қыры сүймеді ме, əлде қыр көрсету үшін кешікті ме, кім білсін.

	«Батырлықтың бір белгісі тасырлық» дегендей жиын тарауға жақын қалғанда тасыр-тұсыр Қотырақ батыр баса көктеп кірген. Тура мінез батырдың сұсынан сескенген үйдегілер:

	– Төрлетіңіз, Қотыреке, төрлетіңіз! – деседі. Орынсыз қолпаштауды жаны жақтырмайтын атамыз:

	– Ие, қорыққаныңнан Қотыреке дерсің! «Есіктен орын тисе төрге ұмтылма» деген, – деп босағаға отыра кетеді. Қотырақ атамыздың сол сөзі ел арасында бүгінгі күнге дейін тəмсіл болып кетті. Төрдегі сый адамдардан қысылған Жəнібек:



	Елден ұялам бетімді көреді,

	Қатыннан ұялам етімді көреді.

	Тентек өзіңдікі болған соң амал қанша.

	Өз қолыңды өзің кесетін емес!



	-деп сыпайы ғана сөзбен Қотыраққа деген ренішін бүлк еткізген. Бірақ Қотырақ өзі аға тұтатын Жəнібектей батырдың шешімін бұза алмаған. Жəнібек Керейдің іргелі руы Жəнтекейдің Сүйіндік деген атасынан тарайтын Сары ұрпағы Бердəулеттің ұлы, Ендеше Қотырақ та Жəнтекейдің Базарқұл руынан тарайды. Ары айтса екі батыр аталас, бері айтса аға-бауыр. Сол жолы керей батырлары Жəнібектің пікірін қош көрген. Осыдан кейін Жəнібек батыр: «Елімді тар түптен кең түпке көшіремін. Ел іргесін бұзды демей рұқсатыңды бер?» деп тілейді Абылайдан. Халқының бір жартысы Орысқа өтіп жатқанда екінші бөлегі Жоңғар жеріне көшуіне наразы болған хан:

	«Керей он екі рулы ел болған соң ғана өзіне өзі қарасын!» деп əмір етті. Керей ол кезде он рулы ел екен, Абылай бір жол жалтаруға осыны сылтау етеді. Жəнібек оған да қарсы амал іздеп бақты. Жəнтекейдің жалғыз қызы Былқылдақтан туған Жиеншораны, екі ұлы Құлтай, Болатпен бірге көшіріп алады. Екі ұл екі ауыл атанды. Жəнібек бірер жылдан соң Абылайға: «Керей елі он екі руға толды» деп тағы да көшуге қолқа салады. Ырың-жырың болған елінің кейпіне кейіген Абылай хан Жəнібекті ордасына шақыртып, бөліне көшпек ниетінің жөнін тағы да сұрады. Хан жауабын неше жыл күтіп шираған Жəнібек:

	– Кіші жүз кəпірдің қолында кетті. Хан ием, халық қамын ойласаң соларды неге бөлесің. Мен Орысқа елімді бодан болдыра алмаймын! «Ерді намыс, қоянды қамыс өлтірер» деген қайда. Жоңғардан қашып, Орыстың қойнына кіргенің қорлық болды. Керейдің ұрпағын өйтіп тоздыра алмаймын, Алсаң басым мынау, əйтпесе ризашылығыңды бер?!–деген.

	Сөзден тосылған Абылай хан алтын тонын иығына таман көтеріп, батырдан сабыр тілеген соң:

	– Əй батырым-ай! Жүген-құрық салғысыз асаусың-ау. Еркін самғаған даланың түзісің ғой ə! Басыңа сар ноқта салғызбаймын дегенің жөн-ақ. Орыстан қашып шүршіттің тырнағына ілінбеймісің? – деп сұрады.

	– Ілінсем обалым өзімде. Жоңғар хандығы болса күлі көкке ұшты. Балта көтергенше дөңбек жол табады, тақсыр. Ойрат хандығы бас көтергенше Орыс пен шүршіт, Арқа мен Алтай арасында бір көсіліп қалайын. Пиғылыңды бер деген тақымдап. Хан ақырғы рет тағы сауал қойып:

	– Ақ ту астында біріккен ел іргесін сөгіп, атамекенді тастап кеткенің күнə болмай ма? Ұрпағың алдында айыпты боларсың. Оны да ойлан, деп ескерткен. Сонда Жəнібек:

	– Алтай атамның ежелгі жері. Қашаннан аңсарым ауған өлке. Ұрпақ тағдыры десең мен сізден кем ойлаған жоқпын.

	Орыстан оқ бойы болса да оңаша ұстасам дінім мен тілімді, ұлым мен қызымды қорлатпаспын деп ойлаймын, деген. Батырдың алған бетінен қайтпайтынын ұққан Абылай амалсыздан көнген.

	Жəнібектің жүрегінде мұз болып қатқан тағы да бір салқын сыз бар-ды. Ағайын арасының ол сөзін батыр бұл жолы ханға айтуды орынсыз көріп, “Бас жарылса бөрік ішінде” деп тынды. Ол жер дауы. Ел өссе де жер өспейді. Күнделікті тіршілік қамынан ағайынның күнде күңкілкикілжіңі де таусылмайтын. Шыңғыс тауы мен Бақанас, Көксаланы айнала көшкен Арғын, Найман, Керей, Уақ руларының өріс-қонысы да тарыла бастаған. Азғана Абақ керейді шет көре бастаған үлкен рулардың да қыспағы аз болған жоқ. Көзге шыққан сүйелдей азғана Абақ қайда барса да көсеу-түрткіден құтылмады. Осыдан ба, көңілін кір шалған Жəнібек батыр қайтып жібімеді. Көкірегін намыс пен реніш кернеген Жəнібек жасында жауынан қайтпаса, жасамыс шағында хан мен бидің қақпайынан жасқансын ба! Хан Абылайдан рұқсат алған соң азаматтарын сайлап, атан түйелерді қомдады. Жиенінің жат мінезін естіген Қазыбек би: «Морт үзілсе, жалғанбас. Өрт лауласа сөнбес. Батыр алған бетінен қайтпас. Нағашы атасына келіп кетсін деңдер. Шақырды десе шамырқанар. Дəм-тұз татып аттансын деңдер!» деген сəлемін айтқызды. Айтқанындай «Дəм-тұз» дегенге жығылған Жəнібек батыр қарт бимен қоштасуға келеді. Би де кішілік етіп үй сыртынан тосып алған. Ақ сақалын төгілтіп, ақ қабағын жабылтып, алтын тонын желбегей жамыла салған Қазыбек би алдынан шыққанда сөзден ұтылып, жолдан тұтылған батыр айбынынан қайтса да адуын мінезін қоймай:

	– Күлдіреуішің қисық болса да түтінің түзу ұшқан екен, үйіңе кірейін. Атам тумаса да анамның шыққан шаңырағы ғой. Дəм-тұздан асып қайда барамын. Бастаңыз, нағашы ата, – деп Қазыбек бидің соңынан ерген. Жəнібек батыр қона жатып, ертеңінде аттанарда, Қазыбек би:

	– Бармасаң алыстайсың. Бермесең алыспайсың. Ата мекенің Алтайда болса да, ана жұртың Арқада. Жыл айланып жаз да келеді. Жазғытұры отына қаз да келеді. Ескі жұртыңа, ел арасына келіп-кетіп жүр. Ұрпақтарды жат қылып жіберме,– деп ықылас батасын берген. Батыр бабамыз сол көшкеннен мол көшіп, Қалбаға келіп ат басын бірақ тартқан. Елдің алды Алтай, Тарбағатайға жетеді. Жоңғар хандығы құласа да жергілікті жеті ру ұранхай, дөрбет, торғауыт төрелерінің тосқауылы күшейеді. Оған да төтеп берген батыр Ақтаудың асуын жасап, жазда ел асырып, қыс пен күзде мал отарлап, өрісін кеңейте түскен. Ақтаудағы Жəнібек асуы содан қалса керек. Кейін найман-қаратай ауылдары мекендеп кеткен. Бірнеше жыл өткенде Алтай, Тарбағатайды жайлап, Ертістің басқы сағаларын күзеген Абақ керей ол өлкеде қыстап та қалатын. Құлашын кең жайған батыр қасына қосшы ертіп, қос атпен Сауыр, Жайыр, Боғда, Еренқабырға, Құмылға дейін жер шалып, торғауыт елімен қой қоралас, ауыл аралас бола бастады...

	...Көбеш қарттың əңгімесі аяқталмаған еді. Бірақ, əке мен бала көш түсетін жазғы қонысқа келіп те қалған. Жайлаудың соны өрісіне жеткен малдың арқа-басы кеңіп, жасыл балаусаға тұмсығын құныға тыққан. Кеше келген ақтылы қой, алалы жылқы төскейде бытырау-тарау жайылып жүр. Бейне бір төр алдына шаша салған, алалы-құлалы асықтай.

	Көбеш ауылы жылдағы ескі жұртына қонады. Желі тартылып, бие байланады. Жүк түсіріліп, үй тігіледі. Онда қарт батырдың шаруасы жоқ. Көктеңбіл жорғасын бүлкілдетіп малын аралап, əдеттегіше ауыл сыртын қыраттан болжайды. Үй тігіліп, ас-су дайын болған соң келеді. Кешке сауықшыл жастарды шақыртып алады да түн ортасы ауғанша əн, күй шырқатып, сауық сайран салатын əдетіне басатын шығар. Жайлаудың жаңа қонысына келген жастар, сал сері топтар майрағайда тайрағай болады. Əкесінің əдеттегі осы қылығы Асылбектің көкейінде сайрап тұр. Ол үлкен үй тігілетін көкорай шалғын ескі жұрттың орнына жете бере атынан секіріп түсіп, көктеңбіл жорғаның шылбырынан ұстай берді.

	Көбеш қарт аттан түсуге ыңғайланғанда Асылбек əкесінің қолтығынан сүйеді. Асылбек екі аттың тізгінін қаңтарып, аяқтарын тұсағанда, күтуші азаматтар да жетіп үлгірген. Біреуі атқа бөктерген масаты көрпені жасыл шалғынға жаюға асықса, келесісі қанжығалаған жан торсығын шешумен əуре. Жасыл балаусаның дымқыл исіне бойы сергіген Көбеш қарт ерні кезеріп, шөлдегенін енді білді. Көш бойы кеңестен аузы босамаған қарт күтуші жігіттің ұсынған шара толы салқын қымызын жұтуға асыққанның белгісіндей жұтқыншағы бүлк ете түсті.



	III

	Жаңа жұртқа қонған ауыл абыр-сабыр. Түйе бақырып, сиыр мөңіреген. Қатын-қалаш шаңқылдап, үй тіге алмай, үзік көтере алмай əуре. Көбеш батыр отыратын сегіз қанат ақ орданың уығын қолы жетпегендер ат үстінен шаншып тұр. Кешікпей ауыл қонып, үй тігіледі. Ас пісіп, шай қайнатылады. Көбештің шаруасы онда емес. Ол көктеңбілді тайпал та төскейдегі малға қарай аяңдады. Қарттың көзі қырда, ойы мүлде алыста. Жəнтекей руының бір шеті Қарақас, Молқымен қанаттас, Бала Ертіс пен Қу Ертіс басында жатыр. Өз ауылы Қара Ертістің үлкен саласында. Қыранды өрлей Шеруші ауылы қонған. Ертіске сол бүйірден қосылатын оннан астам өзен, өзен басы сай-сала мал мен елге лық толған. Сайрамнан Сауырға, Арқадан Алтайға, Қалбадан Құлжаға дейін құлаш жайған қазақ ауылдары күзгі өртше қаулап барады. Олардың ішінде Найман, Уақтар да бар. «Көріп кел қайран бабалар-ай! Қаншама алысты болжаған. Бабалардан қалған ұлан-байтақ осынау атамекенге ие бола алар ма екенбіз? Сиысармыз ба? Жер тарлық көрсетпесе де ел іші тарылып барады, білем! Малдан басқа тіршіліктің көзі жоқ, көшуден өзге əдеті жоқ сахара мен сандал арасында өскен бұл қазақ қайда барып тоқтайды. Керейдің керуенін бастаған қайран Жəнібек бабам-ай! Өзіңдей ұл қайта туар ма, əлде жоқ па? Əй, қайдам?! Төскейдің өр кеудесінен жаңа жұртқа қонып жатқан ауылын бір шолып, алысқа көз жіберген Көбеш оймен оңаша тұр. «Керейдің керуені» дегені онсыз да мəлім. Қарт батырдың: «елді-ел болдырған», деп күрсінуінің ар жағында үлкен сыр бар-ды. Онда өз алдына ел атанып, шаңырақ көтерген Керейдің кешегі елдігі мен ерлігі, бүгінгі мұң-мұқтажы жасырынып жатқан. Атам-қазақ көшіп қонған ауылды, қос-қостан сабылған қосшы-қолаңшыны, қос ат мінген жолаушыны ел демейтіні белгілі. Халық бастаған ханы бар, төбедей төресі, білгір биі бар, сайланған сардар, сансыз сарбазы бар, өз алдына ұйымдасқан бір қауымды «ел» атаған. Ендеше Керей жұрты кеше ғана сондай ел еді. Көбеш ақсақал көңілінде соны пайымдап, бүгінгі күндері сол дəстүрді сақтап қала аламыз ба, жоқ па? деген сауалға тіреліп, қарт қабырғасы қайысып тұр. Ол: «кеден-кеден болып, керек неден болды?» дегендей Керей қалай ел болғанын толғап, Көгедай заманына көз жіберді: «...Жəнібек батырдың бірі оң, бірі сол қанаты болған Байтайлақ пен Жантай батыр ерте дүние салды. Одан кейінгі батырлардың да қатары сиреп қалған. Қарт Жəнібек қанатынан қайырылып, тұғырға қонған сонау шағы екен. Жақыннан жау іздеп, жағасынан алысқан Керей елі тозығы жеткен кіреукедей күйі бар-ды. Ел адамдарының бас араз, бақталастығына жаны күйіп, халқының қамы үшін қабырғасы қайысқан қарт батыр тұйыққа тірелген. Қызғыштай қорып Шыңғыстан Қалбаға жеткізген елі ұрынарға қара таппай, ыдыраудың аз-ақ алдында. Көп толғанған Жəнібек батыр ел адамдарымен ақылдасып,бір жол тапқан. Ол: «төресіз ел, төбесіз жер болмайды. Төре тұқымынан Керей елін билейтін ұлық əкелейік» деген келісім еді. Керей игілері сол мəміле бойынша Тауасар би бастаған ел адамдарын орта жүздің Əбілпейіс ханына аттандырған. Тауасар би Жəнтекейдің шөбересі Қазбектің баласы. Есеғасы мен Қазыбек Жəнтекей немересі Сəмембеттің тоқалы Баданнан туады. Қазбектің жеті ұлының үлкені Тауасар да ортадан озып туған, шешендердің бірі. Қырықтың қырқасында əке орнын басқан. Əбілпейіс хан ел адамдарына ақыл қосып бəйбіше мен тоқалына сөз салып, «Керей елі елдігін сақтап, қолтығыма кірейін деп тұрғанда бетін қақпайық. Төреден ұлық қойса ол ел бізден бөлініп қайда барады. Бауырыма тартайын» деген. Хан керей еліне бас болатын төре тұқымына кісі іздеп қиналады.Бір ұлын жіберейін десе бəйбішесі көнбейді. Бəйбіше ханым кіші жүздің ханы Нұралының қызы, Бөкей ханның емшектесі. Ол үлкен ұлы Жанайды 14 жасында тума еліне төрелікке жіберген. Енді тағы бір ұлын жат елге жіберуге наразы болды. Əбілпейістің келесі əйелдері Қалмақ қызы Чаған мен Қарақалпақ қызы Өзбикеден туған ұлдар Арғын, Найман елдерін билейді. Тоқалдан туған ұлдар бұғанасы бекіп, қабырғасы қатпаған. Сөйтсе де хан: «жас болса да бас болар» деп тоқалы Тұмардан туған он екі жасар Көгедайды таңдайды. Кеңесші санатта ры да мақұлдайды. Тек Тұмар ханымды ғана көндіру керек. Тұмар ханымның төркіні қырғыз-ды. Он екі үйлі қырғыз құлкүңдерімен өз алдына бір төбе ауыл атанған. Əбілпейіс хан, тоқалы Тұмарды айттырған жолда сəуесіне бір нəрсе көрініп, қойнына көктегі ай келіп кіреді. Келесі жылы Тұмар ұл тауып, атын əдейі ырымдап, Көгедай қойған. Ол жасында екі бауырын екі қолтығына қысып шалқасынан ұйықтайтын. Ұлының қылығына сүйсінген хан əке: «Дəу де болса ақылды анасы на тартқан іші жылы, бауырмал боларсың ба?» деп ойлаған. Осынау ұлын жат жұртқа жалғыз жіберуге қимаған Тұмар ханым: «Керей елі сізге айланса, ұрпақтарыңыз да ұзамас. Екі інісі Сəмем мен Жабағы Көгедайға серік болсын. Алып қалмаңыз? Қабырғасы қатпаған ұлдарыма ақылшы болайын. Мені де қиыңыз, тақсыр. Қоса жіберіңіз?» деп өтінген. Хан ақылды тоқалының тілегін екі етпеген. Он екі үйлі қырғыз күтушілерімен қоса Тұмар ханымды керей еліне көшірген.

	Жəнібек батыр Арғын, Найман, Уақ, Керей елінің игі, жақсы ел ағаларын шақырып, он екі жасар Көгедайды ақ киізге отырғызып, Қалба тауына шығарып хан көтерді.

	Керей елінің ішіндегі ала ауыздықты жақсы білетін Жəнібек батыр тағы бір амал ойлап, Көгедайды билікке төселіп, жасы он сегізге жеткен соң, яғни 1790 жылы Бейжиндегі Чин патшасы Пиа-пуңға аттандырды. Ондағы ойы: Чин патшалығының құзырына қолдатып, шеншекпен бергізіп, абырой-атағын қосып, айбарын көтерсе керейдің азуы алты қарыс бай мен билерінен қорғаштай алады. Əрі хан айбарын анадайдан көрсетіп, халқын берекеге шақыру жөні осы деп түйді. Қарт батырдың талайы өсіп, тасы өрге домалап Чин патшасы Көгедайға «гүн» атағын берді. Көгедай жыл сайын сар ноқтаға ат байлап, Чин патшаға салық төлеуге келісті. Бұл керей тарихында «сары ноқта салығы» атанды. Көгедай ханның төңірегіне Жəнтекейден Боранбай, Жəдіктен Байғазы, Қарақастан Майқан, Молқыдан Жанторылар би сайланды. Керейдің ықпалды төрт руынан сайланған төрт би алғашқы төрт орынға осылай ие болды. Керейлер Көгедай мен төрт биді

	«Хан мен төрт орын» деп əспеттеген. Саны аздау Шеруші руы ұлық қасындағы биліктен шет қалса да Шұбаш батыр ел сөзіне килігіп жүрді. Көгедай тұсында керей елі құлашын кең жайған. Алтай, Тарбағатайдың күңгей бетін жайлаған ел Зайсаннан Ұлыүңгір көліне дейінгі жалпақ даланы басып, Сауыр, Жайырға жетті. Ханнан кейінгі мұрагерлер заманында елдің алды Майлы жайыр, Баркөл, Құмыл, Боғда, Еренқабырғаға дейін сілтеді. Талайы асып бетін ешкім қақпады. Ханның мəртебесі жоғарлап, елдің мерейі өскен сайын қарт Жəнібектің көңіліндегі күдік ортая түсті. Көгедай Чин– патшасынан шен алып, төрт орын төрт би сайланғаннан кейін екі жылдан соң Жəнібек батыр дүние салды. Бірақ жақынын жатқа, елді елге танытып, Абақ Керейді іргелі ел болдырып кетті...

	* * *

	...Көкалалы көп жылқысын бір шолып, тау басынан Көбеш қарт еңкейгенде күн батуға арқан бойы қалған екен.

	Ол көктөбелдің тізгінін тежеп, сегіз таспа бұзау тіс сарыала қамшысын бүктей ұстап, аяңдатып келеді. Үй сыртында үшкіл, төрткіл жер ошақтар қазылып, тайқазандар қойылған. Əрбір ошақтан көк түтін будақтап, батар күннің шұғыласымен ақшыл, бозғылт, сарғыш өңге боялған. Жаңа жұрттың «ақсарбасы» сойылатынын Көбеш қарт біледі. Мүмкін бата істеуге ауыл азаматтары қарт батырды тосқан шығар. «Иə, елді ер танытады», «Еріне қарап елін таны» деген қайда. Бұл Керейді танытқан Жəкең бабам ғой» деп күрсінді ішінен Көбеш қарт. Ол ойын тағы сабақтап келеді... Атағы жер жарған аруақты батырдың өлімін Керей елі үш жүзге үш жылға дейін естірте алмады. Əттең дүниеай десеңші! Қорғаны құлаған ел кейпі ме? Қорғалап қалған заманы ма? Кім білсін. Айнала қоршаған торғауыт, ұранхай елінің сұсынан сескенген қылық қой. Жəкең батырдың көзі тірі болса бұл ел осынша бұғар ма еді? Өлім ескіріп, қоршаған дұшпанның көңілінен ұмыт болған соң, үш жылдан кейін Көгедай хан үш жүзге сауын айтып, Жəнібек батырға ас берген.

	Біреудің қабағына қарап өскен кірме ұлдай ел шетінен бөліне көшкен рудың кейпі осы ғой. «Бөлінгенді бөрі алады» деген осындайдан шықса керек. Сол бабамның басы сонау Қалбаның Қызыл суында қалды. Елге басалқа, жауға айбар болған қайран бабамыз сонда да асып-тасып аллаға шет болмаған. Қанша жауды алса да оны батырлыққа санамаған, жеңімпаздықты ақылдылық деп көрген. «Құдай берген жанды құдай өзі алады» деп, «жігіттің ерлігі-саспайтын салмақтылығы, ер қайраты-қайтпайтын қайсарлығы» деп қиын қыспақ сəтте көпке ес, елге қорған болған сабазым-ай десеңші! Дұшпан болса да қапыда алмаған. Ұран салып, кезек күтіп күрескен адалдығыңнан, адамдығыңнан айналайын! Біздің бүйтіп дүрдей болып жүргеніміз сол атамыздың аруағы ғой. Өлі разы болмай, тірі байымас деген. Бүгінгі көкқасқаға құран оқытайыншы... деп ойлады, Көбеш қарт. Ол іштей əлдебір аят, ықлас бата сөздерін қайталап, өзімен-өзі күбірлеумен келеді. Қабағы қатыңқы, көбелек қанат қасы мен ақ кірпігі салбыраңқы. Ашаң жүзі кешкі мезгілдің сəулесімен сұрғылт көрінеді. Қарт көктеңбілмен жорғалатып ат ағашқа таяғанда немере ұлы оны аттан сүйеп түсіру үшін алдын орай жүгірді.





АТАМЕКЕН




	I

	Бұлт арасымен қалқыған күн тау басына қонуға да тақаған. Төбедегі қатпар-қатпар қошқыл бұлттар қоюлана түсіп көк бауырдай бедірейсе, жамбастаған қоңыр ала бұлттардың бауыры алаулап өртеніп жатқандай. Күн нұры шалған аспан жиегі алтынның буына суарылған ақ күмістей. Батар күннің нұрына малынған аспан əлемі неше алуан құбылады. Қақтаған ақ күміс, сары алтын, қызыл күрең жез, сарғыш мыс, қоңырқай қола, қарабатпан темір...

	Бір сəтте сан алуан құбылған бұл дүние Жылқышы үкірдайдың көз алдында іреңі қашып, барандап барады. Тыным-толассыз, күйкі-күйбеңге толы кешкі ауылдың тыныс тіршілігі де өзгеше. Алақақта қыстап, Ертіс бойын өрлей көшіп, Шірік шидің бойында қой қоздатқан үкірдай ауылы Қыран бойына бір дамылдап, тіреме асудағы жайлауына жаңа қонғаны осы. Оншақты үйлі үкірдай ауылының сырты уда-шу. Соңғы сауыны бітіп, жаңа ғана ағытылған мама биелер керіліп созылып бой жазғаннан кейін қырға тартты. Күні бойы байланған құлындар енесінің емшегін құмыға сорса да жебей сауылып, желі бойынан жаңа өрген биеден не шықсын. Əккі биелер қажыған сыңай көрсетіп, өз құлынынан өзі жерігендей, тістеп-теуіп жолатқысы келмейді.

	Торы айғыр мойнын жерге салып үйірін үстіртке қарай қайыра жөнелді. Ол жылқыға ерген азбан, мініс аттарға əредікте тап беріп, қуып жеткенінің сауырына тісін бір батырып алады да, алыстатып тастайды. Жалы желкілдеген торы айғырдың айбар сұсынан сескенген аттар анадайда топтанып, адырая бір қарайды да жылқы баранынан айырылмай ілеседі.

	Балалардың тізген асығындай желі-желі етіп қосақтаған қойдың артындағы əйелдер де мезгілмен жарысып, анда-санда қойдың желініне сарт еткізіп, күрпілдете түседі. Қосақтар да əртүрлі. Қораның басынан аяғына дейін, ұзыннан ұзақ созылған ауқаттылардыкі екені айтпаса да белгілі.

	Ал, қора аяғындағы қораштауы қойшы-қолаңшылардыкі. Бірақ, ол да өз дəулеті емес. Жазғы бір-екі айға сауынға алған бай мен бектің малы. Солардың қатарында шүйкедей ақ кемпір отыр. Ауыл жастары оның аты кім екенін де біле бермейді. «Ақ кемпір» деседі. Жалғыз ұлы Байқозы осы үкірдай ауылының жылқышысы. Ақ кемпір өзіне бұйырған шағын сауынды бұрынырақ бітірді де ұлық үйінің ұзыннан ұзақ қосағын аяғынан өрлете сауысты.

	Кешікпей қосақтар да ағытылып, төбе басындағылардың «айдалаған» дауыстары кешкі ауаны жаңғырта көтерілді. Қораға таман жарысқан қозы-лақтар ылаңғада болып ауылды басқа көтеріп, ұлар-шумен шұбырып келеді. Бастыға бермеген асау тайдың мойнына қағып, тепектеген қозышы бала да қозы аяғын жинай ауылға асыққан. Енесінен адасып жағы сембей маңыраған қозы-лақтар ылар-шу. Ауыл сырты азанқазан. Қой шетінде қозы-лақтарды табыстырған қойшықолаңшы, үлкенді-кішілі адамдар. Бұл жақта ит-құс қатты. Көз жазса іріқараны жарып, қозы-лақты арқалап əкетеді. Сондықтан малды көзден таса жібермеу малшылардың байырғы ғадеті. Байқозы жылқы іңірттетуге аттанарда ертеңгі қойға мінетін, жылқы жиятын дегендей мініс аттарды ауыл сыртына арқандайтын.

	Қыз-бозбалар кешкі ала көлеңкеде қой алдына шығып, қас қарайғанша алтыбақан теуіп, қой мен қасқыр, шешеке, шыт тастау сияқты ойындар ойнап, күлкіге батады. Жігітжелең, қыз-қырқындардың ойын-күлкісі қозы бөліп, қой қоралап, ел орынға отырғанға дейін тыным тапқан емес.

	Ауылдың бүгінгі осынау тыныс тіршілігі де Жылқышының көз алдында. Бірақ ол «ананы сүйт, мына ны бүйт» деп от басы, ошақ қасының ісіне араласпайды. Жастардың ойын-күлкісін де артық көрмеген. Жалшы, малайларға да əкіреңдеп, екіленбеген. Ел арасының ісі болмаса, үй арасының күндегі күңкіліне мұрындық болу бері айтса саркідір бəйбіше, сақа қатындар, ары айтса ауылдың ақсақал-қарасақалдарының ісі.

	Ол кедейдің табан ақы, маңдай терінен, жетімдердің көз жасынан «қорқатын-ды». Елден «қазан алман» алмаған, басқаның қақысын жемеген. Жасында: «төрелер құс жастық, шайы көрпеге ғана отыратын шығар»деп төре үйіне барғанда аяғына əдейі боқ басып барушы еді. Ержетіп, ел сөзін ұстаған шағында да төрге шықса көрпе, жастықты сиырып тастап, сырмаққа ғана отыруды ғадет болдырды. Атадан қалған дəулеті де аз болған жоқ. Сөйтсе де кісі малына көзі түспеген. Байқозыға ат алдырып, ер салдырған сайын:

	«Ерімді жат малына салма! Маңдайға сиса өз дəулетім де, тақымға бұйырса торының үйірі де жетер» дейтін. Шерушінің аға үкірдайы Жылқышы емес Жықаң атаңғалы да бірталай жыл өткен. Оның қырықтан жаңа ғана асқан, қынаптағы қылыштай кезі. Алысты болжағыш, көкшіл көзі қызыл шырайы мен жиренше мұртына жарасып тұр. Өркеуде, кең жауырын, кереқарыс кең маңдай, үлкен ат жағы да құрыштан құйғандай кесек-нығыз бітіміне саймасай. Үкірдайдың қасына ауыл ақсақалдарынан бірнеше адам тағы келіп отырды,

	Зауал уақ өтіп барады екен. Жықаң ерекше діндар болмаса да Ас субх (альфаджр салят) атты ерте намазды, Əз-зухр салят бесінді, Аль-аср салят немесе екінтіні, Аль-мағриб салят ақшамды, Аль-иша салят жəшиықтың қай-қайсысын қаза болдырған жері жоқ. Бес намазы мен бисмилласы аузында, бойын таза ұстайтын адам.

	Жықаң қайырма жағалы көнетоз қарамақпал шапанын жайып, қыблаға қарап «ақшам» оқи бастады. Үйге де барып намаз өтеуге əзір еді, міне үстіне ауыл ақсақалдары келіп қалған. Олармен оңаша ақылдасып мəмлеге келер бір ісі тағы бар. Ақшамнан соң, қатын баланың қақпайынан оңаша кеңесуді жөн көрген. Соңғы келгендер намазын өтеп алған сияқты. Жықаң қолын жайғанда олар да жайысып, жамырай мінəжат айтысып, жамағатқа жалбарынысып жатыр. Жылқышы намазын аяқтаған соң, үлкен саптама етігінен артық шыққан байпағының сырмалы қоншына жабысқан шөпті қағып, шынтақ жең жарғағының сыртынан шапанын желбегей жамыла салды. Бір ақсақал.

	– Жықа-ау, зауал уақ əлда қашан өтіп кетіпті ғой! -деді.

	– Иə, сөйтіпті. Құдай қабыл көрсін?!

	– Айтқаныңыз келсін! Қабыл көрсін! «Көңіл ақ, пейіл дұрыс болса бір ауыз бисмиллаңды да құрандай көремін» депті ғой, жасаған өзі!... Бұл жағалай жапырылған ауыл ақсақалдарының даусы.

	– Керейдің келелі адамдарын кеңеске шақырып едім. Ертең бесінге дейін келіп қалар. Кəрі ата сіз сол кеңестің басы-қасында болсаңыз қайтеді?

	«Кəрі ата» дегені Көбегеннің төрт ұлының бірі, Жылқышының əкесімен бірге туысатын Ырысбай. Ол үндеген жоқ. Мұнысы Жықаң сөзіне «кетəрі» демегеннің белгісі. Бұл ел, Ақтай өлгеннен соң ата-бабаларының көзі тірі болса да, «өткірдің жүзі, асылдың сынығы» деп Жылқышыны əке орнына мұрагер болғызған. Жылқышы бүгін он екі ру Абақ Керейдің алты аталы Шерушісінің үкірдайы.

	Жықаң ала-көлеңкеде ойға батып отыр. Ол: «Бұл қазақ ғана билік пен таққа таласқан жұрт па?» деуші едім. Енді болжасаң əр елдің тарихы тартыс-таласқа құрылған іспетті. Ана орыстың кінəздарын, мына манж мен қара қытайдың қырғи қабағын көр. Шыңғыстан кейін осынау монғолдардың өзі, соның ішінде төрт ойрат қанша қырқысты. Əй дүние-ай десеңші Мəнсап, билік деген сонша ыстық нəрсе ме? Əлде бұл халық босқа арам тер болып жүр ме? Жоқ, жоқ! Ерінің басы бөрінің аузына сыйған бұл заман билікке ғана тоқтап тұр. Өйтпесе бұл жұрт неге билік үшін жанын салады. Жұмыр дүние адамдыққа тоқтау үшін арада əлі талай дəурен өтер. Керей деген халық кейпің осы емес пе, қашаннан. Осы қылығың ғой орта жүзді ойып жеп отыра алмағаның. Осы пиғылың ғой, біріңді бірің аяқтан шалғаның. Қашанда «өз шыққан тауым ғана биік болсын» десең де сендерді заңғар төбесінен көрген жерім жоқ. Бəлкім,биікке өрмелегенінің жағасына жармасып, етегіне оралған қазақ емессің бе, сен керей де! Көгедайдан Ажыға дейінгі көргенім осы. Билікке жаңа ғана ие болған Қасымхан төренің заманы қандай боларын кім білсін...» Жықаң демін əріден алып, жай ғана күрсінді. Босқа қиналғанын білдіргісі келмеді. Жықаң ойының түбі тереңде жатқан. Көгедайдан Қасымханға дейін Керей төрелері Шерушіні шет көрумен келді. Бұған Жылқышы төзсе де əпербақан басқа бір содыры төзбейді. Осыдан «Ел арасына жік түсер» деп Жықаң үкірдай сескенеді. Сесқенгенімен амал қанша? Кімнің аузына кім қақпақ болады. Бүгін Жылқышы болмаса да ертең содыр біреуі сойқан шығармасына кім кепіл?!

	Керей төресінің төңірегіндегі атадан балаға жалғасқан «Теңсіздік» Шеруші руының ықпалды адамдары жүрегінің басына сары су толтыра бастаған-ды. Бірақ, бұл бітеу жара сыртқа теппей, іштен сыздатып көпке созылды. Ұрпақтан ұрпаққа жалғасты.

	Осы жараның аузы тек Көгедай мұрагері, оның төрт ұлының үлкені Ажы билікке отырған кезде ашылды. Ол Керей халқының төңірегіне би сайлағаннан туған кикілжің.

	1824 жылы Көгедай өліп, Ажы мұрагер болғаннан кейін арада бақандай сегіз жыл өтті. Машығына тартқан ру басшыларының басын қосып, береке-бірлікке шақырып, жұмса жұдырығында, ашса алақанында ұстаудың ама лын іздеген Ажы төре 1832 жылы халық құрылтайын шақырып, қасына тағы да төрт орын-төрт би сайлатты. Ел қамы, халық берекесі үшін билер тағы да ант ішіп, ақсарбас сойысты. Бірақ Шеруші шонжарларының көңілі күпті қалпында қалды. Өйткені төрт бидің екеуі Жəдіктен, екеуі Жəнтекейден сайланып, ұсақ рулары тағы көзден таса, көңілден шет қалған.

	Төрт орынға иелік еткен Жəдік руынан: Сегіз Жанат атынан Байғазы би ұрпағы Дөнентайұлы Бейсембі, төрт Мəлік атынан Қуандық батыр немересі Жантеліұлы Құлыбек; Жəнтекейден: Базарқұл немересі, Мамытұлы Көкен, Барқы немересі Сатайұлы Топандар болатын. Түтіні аз рулар билікке кірісуден бас тартқан. Шеруші руын Жəдіктің Бейсенбісіне қаратуын намыс көрген Шеруші батыры, Жылқышының əкесі Ақтай Ажы аулынан іргесін ала қашқан. Ағайын арасының аужайын түйіп, бір салқын сезімнің сызы барын аңғарған Ажы төре Ақтайға кісі салып, жөн сұратқан.

	Сонда, өкпелі батыр:

	– Одырайдың он ұлы болса Керей төресі бұл қылығын керсетпес еді. Жақтан құлақты айырып бұл қай кемсіткені?! деген... Ақтай батырдың жауабын естіген Ажы төре ашу шақырып,

	– Жақтан құлақты айырған өзі ғой, бұл антұрғанның! Сөзінің нарқы неткен салқын еді. Ақтайды шақырып айыптаңдар, – деп бұйырған. Батыр мен Төренің сөз төркінінде тағы да өзіндік сыр бар-ды. Шерушінің бəйбішесі Одырай: «Үстіме тоқал алдың» деп он ұлымен Ауғанға көшіп кетеді. Өйткені, Жəдік өлген соң Шеруші əмеңгерлік жолмен оның əйелін алған. Шерушіге барған соң одан Айтуған мен Күнтуған туды. Ақтай сол Күнтуғанның ұрпағы. Ол

	«тоқалдан тудың деп шет көрдің» деген сыңайды жоғарыдағы сөзінен аңғартқан. Жəне де Жəдіктің əйелін əмеңгерлікке алған Шерушінің екі ұлын Жəдіктер “кіндіктесім” деп көріп, төрден орын бермей отыр. Сөйтсе өткен-кеткенді қазып, ескіні жаңғыртқанын Ажы төре жақамады. Ол Ақтай келісімен дүрсе қоя беріп:

	– Мына бұзықтың басын алыңдар!– деген. Ақтай батыр өз есесін жібермей, – Бас кеспек болса да тіл кеспек жоқ. Ала қойды бөле қырқып, ағайынды өкпелеткен өзің. Айтуған мен Сарт (Күнтуғанды солай атаған) əмеңгерден туса, Жəдік, Жəнтекей, Шеруші үшеуі Бағаналының бел баласы емес. Байлаудан туғанын адамнан жасырсаң да алладан жасырмассың. Ендеше күллі керей елінің билігін Қойлау ұрпағына бер! Не болмаса төрт орынның бірін бізге бер! Сөзім бітті. Алсаң міне басым, деп тақиясын сыпыра мойнын ұсынған.

	Іштей тынып түгін сыртына жиған Ажы төре, істі насырға шаптырмас үшін:

	– Шеруші билігін өзіңе бердім. Бесінші орынды ал. Керей ханы қасында бүгіннен бастап бес би-бес орын болсын, деп бұйырған. Сол күннен бастап Ақтай кейде батыр, кейде би атанды. Ақтайдың атандай тулайтын, арыстандай ақыратын жөні де бар. Бабасынан бері біткен мал-дəулет пен күш-қуаты ешкімге есе жіберткізбеді. Азуы алты қарыс Ақтай батырға бай мен бектің ешкімі беттемеді. Керісінше қолтығына жарлы-жақыбайлылар тығылып, кірме, кедейлер күн көріске келіп, қашқын– пысқындар пана көріп бас сауғалады. Ол Ақтайдың талайын өсірмесе талабын қайтарған жоқ. Мінезі адуын, бітімі де кесек жан. Ақтай жасында малға бай болса да басқа тапшы екен. Содан бəйбіше үстіне екі əйел алды. Алладан ұрпақ қана тіледі. Бала көтермей кешіккен бəйбішесінің: «Құдай-ау, Кетікбайдай болса да бір перзент бере көр!» деп жалбарынғанын естіп: «Тəйт, Кетікбайы несі. Берсе жөндісін берсін! Кетікбайдай ұрпақты алладан тілемеймін!» деп ақырған. «Кетікбайы» сол ауылдың жібі бостау, “жүн жеп, жабағы тышқан” дегендей бір бейуаз қойшысы екен.

	Ол: «Бүрсікүні қойға баратын кезегім еді» деп екі күн бұрын ұйықтайтын болса керек. Адуын Ақтай алладан ондай ынжықты күтпесе керек. Тілегіне жарай үш əйелден он бес ұл көріпті. Он бес ұлы он бес отау тікті. Ұлықтар қымызға қызып, бақталасып, байлық айтысқан бір дау да: «Жүз елу түсел алатын бай осы өңірде бар ма?» деседі.

	Əркім өз байлығын, алты, сегіз, он қанат ордасын мақтап даурыққан. Сонда Ақтай: «Алтайда 150 түселді мен ғана ала аламын. Мал байлығы кімде жоқ? Жан байлығы менде бар. Он бес отауымның əрқайсысына он түсел түссе де жүз елуге саны жетпей ме? Ауылыммен алсам алты жүз түсел де аламын!» деген. Дауға түскендер Ақтай сөзіне тоқтаған. Бұл əрі шындық, əрі айбар. Осыдан соң төрелер Ақтаймен санаса бастаған. Ағасы Тортай бала жасында бір кемпірдің бұзауын құйрығынан алып лақтырып, «Жетіге жетпей желкең қиылсын!» деген қарғысына қалған деседі. Жастай өліпті. Інісі Бозтай аюмен алысты. Ақтай Тұйық дараның аузын жайлап, ауылын басып өткен малдың бəрін дара сайдың басына айдап жіберетін. Малын жоғалтқандар айбарлы батырдың ауылын басып өте алмай жолдан қайтады. Мал Ақтайда қалады. Бірақ ол қарақшылықпен байымаған. Əлгі малдың бəрін кедей-кепшіктерге бөліп беріп, нашарларды жебеген. Ақтайдың осы жомарттығы мен батырлығын естіген талай кедейлер сонау Орта жүз, Арқадан бері сабылып, осы ауылға кірме болған. Міне, сол Ажы мен Ақтай заманы өтіп келесі ұрпақ кезек алды. Ажы ұлы Қасымхан билікке отырғалы жыл болған жоқ. Сөйтсе де Шерушіні көзге іліп: «атаңның орнын ал» дейтін сыңай байқатпады. Оған жалғыз Жылқышы тұр ғой жалпақ Шеруші елінің көңілі күпті. Жүрегінде қаяу бар. Бірақ Жылқышы үкірдай билікке құмартқан жоқ. Ел қамын ойлаған сайын өз ортасынан таршылық көре бастады. Керей ханын қолпаштаған төрт биден Көкен ғана қалып «Кəрі би» атанды. Басқаларының орнын жаңа мұрагерлері басқан. Көкен көзі тірісінде биліктен қалып орнын оның ұлы Жұртбай иеленген. Керей елін билеген гүн, амбы, үкірдай, залың, зəңгілердің үні өктем, үкімі қатты. Билігі күннен-күнге ғаділдікке жат болып барады. Ол аз болғандай манжы елінің ызғары тағы суық. Хан қағажу болса халық наразы. Манжы – қытай елінің іші де бүліне бастады. Тайпундар бас көтерді. Ұйғырдың Садыр палуаны бастаған көтерілісшілері Ілені азат етіп, Алтай, Тарбағатай болып Іле сұлтанына қарап жатыр. Ел ішінде бүліншілік басталғалы манжы-қытай əскеріне де салмақ түскен.

	Құйрығын борбайына қысқан қызыл аяқтар Үрімжі мен Манасты тастап Алтайға ығысуда. Олар қазақ арасына күле кірсе де күннен-күнге мінезі бұзылды. Сауыр, Жылыкөлдегі керей елін шауып, мал-мүлкін талан-таражға сала бастаған манж əскер басы Жанго мен Жансайлар Буыршынға ойысқан жолда қазақтардан тойтарыс көрді. Əсіресе Жəдік, Жəнтекей елі көп шығынға ұшыраған. Бурылтоғай маңында Көбешұлы Қарымбек бастаған ерлер оққа ұшты. Ұлының өлімін естіген Көбеш батыр: «Атадан ұл туса игі, Ата жолын қуса игі! Үйде туып, түзде өлген жігітте арман жоқ. Жылағаннан жау қорықпас. Еріңдер артымнан!»деп ата бабасының ақ туын қартайғанда қайта көтеріп елін соңынан ерткен. Қызылаяқты Бурылтоғайдан қуып, қалған тамтығын Қобдаға асырып тыным тапты. Ел əлі үрейлі. Алтайдың күңгей беті түпкілікті мекен бола ма, жоқ па? Шүршіт елінің көп қатпарлы қу ішінің күңгейі мен көлеңкесі тағы белгісіз.

	Жылқышыны толғандыратын бір жəй ел өссе де жер өспейді. Ордадан отау молайды. Үлкеннен кіші үй бөлінуде. Түтін саны жылдап емес, күндеп өсіп келеді.

	«Əуелгі байлық денсаулық. Одан кейін ақ жаулық. Ақырғы байлық бес саулық» деп ұғатын көшпелі халықтың малдан басқа тіршілік көзі тағы жабық. Өткен-кеткен, бүгінгі мен ертеңгісінің бəрін салмақтаған Шеруші үкірдайы жаңа жер, жаңа қонысты меңзей беретін. Келелі күннің кеңесі де осы болмақ. Бұл істің шет пұшпағын, күні бұрын естіген «Кəрі атаң» Жылқышы сөзінің астарын ұқса да ашылып сөйлеген жоқ. Бір беткей, тұйық мінез ағасы:

	– Ие, өзің біл, қарағым. «Кеңеспен пішкен тон келте болмайды» деген, деді. Басқалар үндеген жоқ.

	Жылқышы тағы сөйледі:

	– Елімді Алтайдан Қобдаға көшірсем, Монғолдай момын елмен, қойдай қоңыр елмен қоныстас болсам, cондай елмен төскейде малым, төсекте басым қосылса деп тілеген кісінің бірі Тəтекем еді...

	Жықаң ауыр күрсінді. Оның ұзын қасты терең қабағындағы əлдеқандай арман, уайым қайғы кешкі қараңғылықтан байқалмады. Тəтекем дегені əкесі – Ақтай. Жықаң келер күнгі кеңесті күткен сайын əкесі туралы ойға ауық-ауық кете берді.

	Əкесі əр нəрсені ойлағанда осылай күрсініп, күмбірлейтінді. Ол: «Алтай! Əттең Алтай! Аңсарым ауып келген Алтайым едің. Шөбің сілбі, көбінде көде менен балауса. Қобданың бетегесі мен тарлауына, изені мен жусанына қайдан жетсін» деуші еді. Əке сөзін естіген ұл: «Батыр ма десем бақташыға ұқсайды ғой...» дейтін. Бірақ, əкесінің: «Түбінде бұл өлкенің жері мал аяғымен, елі ат тағанымен тозады-ау, бəтшағар!» дейтін сөзінің төркінін ұға алмаушы еді... Енді міне, есейіп егде тартқан шағында ұққандай. Қазақ, қырғыз, ұйғыр, дұңған, сарт-сауан дегендей мал тұр ғой, адам аяғы сиғысыз болып барады.

	Иə, əкенің орны енді құлазиын деп тұр. Өзі де əке болды. Қырықтың кылауын да көре бастады. Сөйтсе де əкелік жауапкершілікті өзі əке болған, ел ағасы атанған шақта ғана анық сезінгендей. Иə, ол болашақ үшінгі жауапкершілік. Жылқышы жасында «əкенің жақсысы жездедей-ақ» деген сөзге алданып өткенін, бірден айырылған соң оның орны толмайтынын ұғады. Ұқса-дағы қолынан ешнəрсе келмейді. Ауырып жатқан əкесі Жылқышыға:

	– Балуан тасты көрдің бе, деген. Не мағынамен сұрағанын аңғармаған ұлы,

	– Көрдім. Күшігендегіні айтасыз ба?

	– Е, е!

	– Кішкентай ғана тас екен ғой!

	– Неде болса Бөхбурыл екеуіміз қойып едік.. .

	Бөхбурыл дегенде Жылқышының жүрегі зырқ ете түскен. Монғолдың ағайынды екі əулетінен туған, Алтай, Кобдаға аты шулы Бөхбурыл мен Қонғыштай əкесімен жақын дос.

	«Ақтай көтеріпті» дейтін тасты ел «балуан тас» атап кеткенді. Жылқышы бұл туралы бұрын-соңды естісе де “Балуан тасты” көрмеген. «Əншейін бір тас шығар. “Біз де қатын болармыз, қапқа тары салармыздың” салтымен, «Ондай бір тасты мен де қоярмын» деп ойлайтын. Албырттықпен айтылған сөз екенін Бөхбурыл атын естігенде ғана сезінген. Бөхбурыл көтеріскен болса жəй тас емес!.. Оның қызын шерушінің Саңырау руының бір байы алған, Саңырау əулетінен палуан, мықты ұлдар көп тууы да сонан болар» деседі көне көздер. Сол Бөхбурыл ғой мынау...

	Жылқышы ертеңінде ұрланып барып «Балуан тасты» көрді. Шөккен түйедей екен. Атынан түсіп, қалың шапанын шешіп, киімін жеңілдеткен соң тасты орнынан əзер ырғады. Көтере алмайтыны белгілі тұр. Сөйтсе де күшін парламаққа тастың бір тұмсығынан мықтап құшақтап, ырғап тұрып «Əуф!» деді. Балуан тастың бір басын орнынан əрең жылжытты. Одан əріге шамасы келмеді. Бөхбурыл екеуі бірдей болсын, кезекпен көтерсін, Жылқышы əкесінен аспайтынын сезінген. Əкесі: «Балуан тасты көрдің бе?» дегенде ұлын сынамақ болғанын ол енді ұғынған. Ұғынғанда «əкеден артып ұл тумас» деген сөзге жүгінген.

	Ұрылардың жолын кесіп, Алтай асуын түйедей таспен бекітетін де əкесінің досы Қонғыштай сынды батыр еді. Сол бөгеттен қарғытып өтетін де өз əкесі. Сол асу Қарғуыл атанғанын да ол біледі. Егер аты қарғымаса сол түйе тастарды көтеріп алып тастайтын да өз əкесі.

	Асу бұзылса Ақтай келгенін Қоңғыштай ешкімнен сұрамай-ақ білетін-ді. Осындай жолда нағыз ерлер табысып, айырылмас дос болса керек. Сол асудан елін асыра ала ма, жоқ па? Қазір жер қиырынан ел қиыры қиын болған заман. Кереқар мен Қарғуылдай асу Алтай бойында ғана емес адам ішінде де толып жатыр. Мал баққаннан ел баққан қиын. Əке жүрген жолмен өзі жүре ала ма, жоқ па? Алыс жолдың бұралаңы да көбейген шақ. Əке жеткен Қобдаға бұл жете ала ма, жоқ па? Ал, бабалары болса Сайрамнан Сауырға, Арқадан Алтайға дейін келді. Талайы өсіп, тасы өрге домалаған шағында тайпа елді артынан ертті. Ал бұған қанша ел ереді? Өзінен озғанды көре алмайтын, өсек пен бақталастықты жолдас еткен сор маңдай халқы не дейді? Жылқышыны бүгінгі толқытқан ой осы. Сондықтан да ел ағалары бас қоспай тұрғанда өз ағаларымен ақыл бөлісіп, келелі сөздің түйінін түйіп, тонды ертерек пішпек болған. Оның сөзін ағасы Бектемір іліп əкетті.

	– Төсекте басы қосылғаны несі? Тəтекем сонда, кəпір боламын деп пе еді, – деп зекіп қалды. Оның бұл сөзіне селт еткен Кəрі атаң:

	– Астағыфиралла! Өйтіп күнəкəр болма, балам. Кəпірден қыз алып өз шəриғатыңа жүгіндірсең мұсылман үшін үлкен сəуап дейді, – деп күңк етті… Онсыз да шыққалы тұрған көзді түртіп қалудан Бектемір тайынбайтынын Жылқышының «қу іші» сезеді. Бектемір Ақтайдың үш əйелінен туған он бес ұлдың ең үлкені. Соның ішінде бəйбішенің үлкені. Содан да болар, жас жағынан əке орнын басып, ата баласымен үзеңгілес болып қалған. Оның үстіне Шеруші билігін өзіне бермегеніне іштей наразы ол, онсыз да осы елден іргесін ала қашуға ойы бар-ды. «Өртеніп кетсін мейілі!» Оған бəрібір.

	«Кетеді, ауа көшеді! Жəдік пен Жəнтекейдің жері кеңір. Орнына егін ексін, көрермін!» оның ойы осы... Бектемірдің сөзіне Жылқышының жауабы дайын еді.

	– Манғұл мен Мəнжінің бəрі кəпір емес. Кəпір қазақта да бар, деді. Немере інілерінің ұспынынан сескенген Ырысбай:

	– Керіссең келіспейсің, алыспей беріспейсің! Ағайын бірлігі бұған тоқтамайды ғой, деп сөз аяғын түйетайдыға бұрды. Бектемір Жылқышыға қарай бетін бұрып:

	– Сонда, қазақтың кəпірі кім болды, – деп қадалды.

	– Өтірік-өсек айтса, ұрлық істеп, кісі өлтірсе, кедей мен жетімнің қақысын жесе, дінін күтпей алла мен сəждені ұмытса... Сол кəпір! Жоқ па, осындай содырлар бізде?

	– Е, ендеше мен бе екемін, сол кəпірің?

	– Сен дегенім емес. Сауалыңа орай айтқаным ғой, деді Жылқышы. Қақтығыс одан əрі көп өрбімеді. Төбе басындағылар ертеңгі күні болатын кеңес төңірегінде тағы да біраз əңгіме-дүкен құрды. Ел орынға отырған кез. Ашық от жағатын үйлердің түңлігі айқара ашылған. Ашық оттың алаулаған сəулесі шаңырақтан айқын сезіледі. Кейде тіпті тасжарған мен жиреннің қып-қызыл ұшқындары шаңырақтан жоғары көтеріледі де жылт етіп сөніп қалады. Кейбір үйлер киіз есікті көтеріп қойып, ұзын талды есіктен отқа дейін сұлатып тастаған. Ашық отта түбірі жанған талдың ұшы табалдырықтан сыртқа шығып жатыр. Сайман жимаған бұл көшпелі елге осындай қарекет ебдейсіз де, ерсі де емес. Балталы үйлер ғана мұндай талды төсеніш ағашқа салып шауып шауып тастайды. Ал балта тұрмақ шотқа зар үйлер қаншама?

	Төбе басынан дабырласа тұрған ауыл ақсақалдары мен жақсы-жайсаңдар əлгіндей ашық оттың сəулесі шаңырағы мен іргесінен жылтылдаған үйлерге қарай жамырай жөнелді.



	II

	Ел адамдарының алды күн арқан бойы көтеріле-ақ шұбырды. Бұлар Жылқышы əдейі шақыртқан адамдар. Неше түрлі əбзелді аттар үлкен кермеге тола бастады. Күні бұрын тағайындалған ығай да сығай жігіттер қонақтарды қолтығынан сүйеп түсіріп, аттардың айылын босатып, кермеге байлап жүр. Кейбіреулер аттың ерін алдырып, шоқтығынан қаңтарды да ер-тұрманның үстіне терлік пен ішпегін жайдырып қояды. Кермедегі сəйгүліктер үстінде кең қапталды, жалпақ қасты керей ерінен басқа, қасының ортасына бас бармақтай қызыл маржан, оның екі жағына жасыл тас қондырып, темір қырсау оюларын алтынмен аптап, күміспен күптеген, алдыңғы қасы тікшіл, торғын көпшігінің бастырғысы да күмістен жасалған, əлекей-шүлекейі көп найман ер де көрінеді.

	Олардың өмілдірік, құйысқаны мен жүгенінің сулығына дейін күмістелген. Кейбіреулері сүмсуірмен батыра өрнек салынған жанторсық қанжығалапты. Дəу де болса шалғайдан шыққан сияқты. Қонақтың алды сегіз қанат ақ орданың төріне жайғасып та үлгірді. Бірақ, Жылқышының үміт артқан бір кісісі əлі жоқ. Ол Жəнтекей ішінде Базарқұлдың шөбересі, Қотырақ батырдың немересі, осы рудың үкірдайы Көбеш батыр. Көбеш керей хандарының қасындағы төрт орынның біріне ерте ие болған немере ағайын Көкен бидің баласы Жұртбаймен жұлдызы қарсы болатын. Ол-дағы күллі керей билігіне бір ұмтылып, қолы жетпеген соң «ортақ өгізден оңаша бұзау» дейтіннің бірі. Көбеш түс əлетінде жетті. Жасы ұлғайғаннан болар соңғы кезде ат үстіне самарқау қонатын, сараңдау жайы бар. Қасына ұлы Асылбекті ертіпті. Шынтақ жең, масаты кəмзол сыртынан тақыр барқыт шапанын желбегей тастап, ішінен жалпақ күміс белбеу буынып, басына құндыз бөрік киген жас жігіт орта жүз, арқаның салтына еліктеген сияқты. Қолында жеңіл сары-ала қамшы. Ат əбзелі де жаман емес. Астындағы ақжал шабдар аттың жорғадан басқа жүрісі жоқ. Жер-су баспайды. Ол бой түзеумен қатар ой түзеген талапты жас. Қарт əкесі ел билігін ұстауға баулып қасынан бір елі қалдырмайды. Əрі осы ауылдың күйеубаласы. Бағанадан төбе басында тосқауылдаған ат байлаушы жастар кермеге қарай ұмтылып, батырдың алдын кес-кестеді.

	«Көбеш батыр келді» деген сыбыс үйге де кіріп үлгерді. Жасы үлкен ағаны аттан түсіріп, кішілік етуге Жылқышы өзі шықты.

	– Ассалаумағалайкум, батыр ата?!

	– Оғалейкум! Бар бол, асыл бауырым! Атының тізгінін жастарға ұстата берген Көбеш батыр Жылқышыға қарай бұрылды.

	– Амансың ба, Жылқышы қарағым?

	– Шүкір əйтеу. Ат көлігіңіз аман келдіңіз бе?

	– Е, түбі бір, тұқымы асыл бауырым қонаққа шақырса неге қалайын. Келдік қой, қарағым. Көркіңді көрмегелі көп айдың жүзі болыпты. Келші, төсімді төсіңе қосайын!... Құлашын жаза қауышып, төстерін кезек түйістірген екі үкірдай керей салтымен сəлемдесті. Жылқышы Көбешті қолтықтап қонақ үйге қарай аяңдады. Олар ішке кіргенде үйдегілер өре түрегеліп, жамырай амандасты. Батырға төрдің қақ басынан орын беріп, үй іші гуілдей жөнелді.

	Көбеш Жылқышыны көргенде ет-бауыры елжіреуі де тек емес. «Түбі бір, тұқымы асыл» деуінің де астары бар. Көбеш Жылқышының əкесімен дəмдес болған адам. Жасы кіші болса да, талай жорық пен жортуыл, алыс-жұлыста Ақтаймен үзеңгілес жүрген. «Əкең өлсе де əкеңді көре қалған өлмесін» дегендей Жылқышы бұл батырды көрген сайын олардың сыйлас, мұңдас кездерін ерекше ілтипатпен есіне алатын. Ақтай аюмен күрессе, Көбеш он алтысында жауға шапты. «Отызда орда бұзған» осы ерлер отбасы, ошақ қасында келіспей қалған кездері болғанымен ел басына күн туған күндері елдігін, ерлігін, бірлігін көрсетпей қалған жері жоқ. Жетім мен жесір, кедей мен кепсектер, бұл екі батырдың қолтығына тығылып, отау тігіп, ошақ қалап, енші алып, ел болған. Талай ұсақ рулардың жоқ-жітігі Жəнтекей мен Шерушіге сіңген. Ақтай мен Көбеш оларды басқа ру деп атын атап, түсін түстетпеген. Бұл мирасты Жылқышы да берік ұстап, кірмелерді шетке шығарып, ата-тегін қазғандарға «Жақ пен құлақты айырдың» деп ат-шапан айып салды. Жылқышының тағы бір ғадеті «қаның араласса қасиетің кетеді» деп жақыннан қыз алдырмады, жабыдан айғыр салдырмады. «Əке көрген оқ жонар, шеше көрген тон пішер» дегендей бұл да атадан көргені. Сол атамен дəм-тұзы бөлінбеген Көбештей батыр, бір рудың үкірдайы келсе Жылқышы кішілік етпей не қылсын. «Кішілік деген кісіліктің белгісі» деп ұғады ол...

	Қонақтар əуелі май сапырып, қаймақ қатқан қою шəй ішті. Дастарқан толы тəтті тағамнан үзіп-шоқып ауыз тигені болмаса опырып-жапырып жеген жоқ. Қонақтардың шөлі қанып, терісі кеңіген соң үш-төрт жерден ағаш тегенемен қымыз құйылды. Тегененің ернеуін айналдыра күміспен қаптап, сыртына бедер салынған. Бүйрекбас ағаш ожаулармен қымыз сапырылып, сыры кетсе де сыны кетпеген шар аяқтарға қою сары қымыз құйылды. Қымызға толы аяқты қолға алған Көбеш ішінен күбірлеп бата айтып, оң қолымен бетін сипады да сол жағындағы Жылқышы мен оң жағындағы Өжекеңе бұрылып:

	– Бұйырыңыз! – деді.

	Төрдегілер «бұйырыңыздап» тағы да бір дабырласып алды да түн асқан салқын қымызды сіміре бастады. Көбеш те «қаракөктің» ұрқы. Жəнтекейден Сүйінбай, Сүйінбайдан он бір Сəмембет десек, оның бəйбішесі Сұқсырдан Шақабай батыр, Базарқұл бастаған алты Есентай тараса, Базарқұлдан Көбештің ұлы əкесі Қотырақ батыр туады. Өз əкесі Айтбай да азуы алты қарыстың бірі болған. Ол інісі Айтқұл өлген соң келінін алам деп əуре салды. Қайнағасын қаламаған жас əйел кенже ұлы Елешті жетектеп төреге жүгінді.

	– Аруақтың орнын күтіп аллаға жалбарынып отырайын. Егер осыным шəриғатқа шет болса, кешір, тақсыр. Арашаңызды тілеп келдім? Айыбым болса төлейін, де ген екен. Айтбайды қоса жүгіндірген керей төресі жесір келіншекті мүсіркесе де Айтбайдың талабын тағы да аяқсыз қалдырмай:

	– Келініңнің сөзінде құлқынын ойлау емес, құлшылық еткен адалдықтың белгісі тұр. Төлеген қалыңың текке кетіп бара жатқан жоқ. Келін өз аулыңда қалатын болған соң өтініші орынды. Айтбай, сен ақылға тоқта. Басқа айыбын өзің айт, – деген. Сөзден тосылып, булыққан Айтбай:

	– Ат, атан мен жамбыдан айып тағамын, – деді.

	– Оныңызға да ризамын, ағеке. Айыбыңызды ақтайын. Елешіме серік болсын, Көбешті беріңіз, – деп тіледі келіні. Жындыбас Көбешті елемейтін əкесі:

	– Əй, жүр ғой, əне. Көбеш керек болса, ала бер. Тек Айтқұл шаңырағына ие болсын,– деді. Дегеніне жеткен Айтқұл əйелі ертеңінде қайнағасына қаратөбел ат пен қара кілем жапқан қара атанды ұлынан жетектетіп жіберді. Қара мақпалға ораған жамбысын да берді. Бұл «қаралар» «Сізге беретін басқа айыбымыз жоқ, сөз бітті» деген ата салтының белгісі еді.

	Көбеш осылай немере ағасының ауылына келді. Малға да, елге де ие болды. Ақыры əкесімен араздасып, нағашысы – найман еліне бөліне көшіп, Жеменай мен Алқакөл, Білезік арасын мекендеп қалған. Əке мінезі Көбешке де қонды. Еркелік пен есерліктен кенде болған жоқ. Қойға тиген көк бөрі өзіне ұмтылғанда, құлақтай беріп, қасқырға мініп алған. Ол кезде Көбеш он үште еді. Он төртінде тірі жыланның басын тісімен қыршып алды. Бұл Жəнібек атамның ерлігін қайталағаным деп мастанды. Он алтысында үйленді. Қалыңдығы қыз Қырмызыны нағашы елі найманнан айттырған. Ерке-шолжаң өскен қылжақбас Көбешті елемеген қалыңдығы бір сарт жігітпен көңіл қосады. Мұны естіген қайын атасы Көбешті шақыртып:

	– Бірің ішімнен тусаң, келесің сыртымнан тудың. Елге күлкі, дұшпанға таба қылмаңдар, қалқам? – деп жалбарынады. Көңілі бұзылған қыз:

	– Көбеште ер жігітке лайық мінез жоқ. Еркек шора қыз сияқты шолжаңына бармаймын, – деп бұлқынған.

	Намысына қонған Көбеш:

	– Еркектігімді керсетейін ендеше. Кепілге əкеңнен басқа ешкімді алмаймын, – деп қазан жақта отырған қыздың кеудесіне қона кетті... Сасайын деген қайын атасы:

	– Шығарыңдар мына бəтшəғарды! Анау албастыны Көбештің артына міңгестіріп жоғалтыңдар! Көбеш сен, түбінде ет жүректі болсаң нетті, деген алқынып. Сол шалқақтаған Қырмызыны Көбеш жүндей түтті. Сегіз ұл туған соң үстіне жəне тоқал алған. Тоқалдан бес ұл көрді. Бала Көбеш – Батыр Көбеш атанды. Ерке шолжың Көбеш – Ер Көбеш болды. Жылқы қуған қырғыз, найман қақтығысында талай сыналды. Білегінде күш, жүрегінде түгі бар батыр жаудан шайлығып, жекпе-жектен жеңілген жері жоқ. Қырғыз, найман елінде думандатып, қырықтың қырқасына шыққанша еліне оралмады. Тек, жасынан қызыр қонған інісі Елеш ғана елге тартуға себепкер болған. Найман елінде шешесі дүние салып, əкеден жас, ақылдан бос қалған Елеш елін сағынып, Қазыбек ұрпағы Беген зəңгінің іргесіне көшіп келген. Келуі келсе де Көбешті найман ішіне тастап кеткеніне өкініп, сағыныштың сарығын басқан соң келесі көктемде көлік алып, қос атпен ағасына жетті. Келген күйде:

	– Батыр аға, сəуеме жау көрінді. Жанымдай жақсы көретін ағам едің. Өлсек бірге өлейік. Бол тез көшейік, деген. Бірақ Көбеш қайын жұртына қарайлай берді. Елешті сыйлатын Қырмызы жеңгесі:

	– Елешті жалғыз жібересің бе? Жаман күйеу қайынсақ.

	«Ит тойған жеріне, ер туған жеріне» дейтін қайда? Менің қабағыма несін қарайсың. Төркінін қанжығасына байлап жүретін əйел затын көріп пе едің, – деді. Зайыбының сөзі Көбешке қамшы болып, қытығына тиді.

	– Бізге қарайламай қоныс жайын қамдай бер. Артыңнан көшіп барайық, – деген сөзбен Елешті шығарып салған. Атқа қонар алдында Елеш:

	– Жеңгетай, сабадағы іркіттен құйып берші? Ағамның үйінен ақ дəм татып аттанайын, – деді.

	Шараяқ тола ақ дəмді сімірген Елеш:

	– Алты күннен ассаң алдыңнан тосамын. Аптаға қалма. Жүрегім қобалжи береді?!... деп аға-жеңгесімен қоштасты. Ол үш күн, үш түн түйе қомын шешпей Өр Алтайға тартқан. Елештің соңынан жетінші күні «Көбеш ауылын жау шапты» деген хабар келеді. Найман елінен бөліне, Елеш артынан іле-шала көшкен Көбеш ауылы Қарасеңгірге жеткенде қызылбастар шапқан. Жауға есесін бермеген Көбеш күнітүнімен соғысып, жарасын таңуға да мұрсат болмады. Тек Елеш келіп, жаудан арашалап алғанша ат үстінен түспеді. Арқасына кірген найза ұшын сонда ғана алдырған. Елеш жылқышы Кенжебайға жараны тілдіріп, найза ұшын суырып алған соң көн етігінің қонышын күйгізіп, жара аузына жапсыртып тастады. Көбештің қолына тұтамдап ұстаған бұрау талдан су шыққанша қысса да ыңыранып үн шығаруды намыс көрді. Сөйткен Көбеш əлі де аттан түскен жоқ. Билігін берген емес. Жасы ұлғайса да ұрпаққа белгі болсын деп енді бір белестен асуға дайындалып келді. Жылқышы үкірдайдың жылдыртпалатқан шақыруының нарқын да біледі. Көмейіне кептелген кеңестің де шет жағасын сезеді. Өйткені, олардың өзара күңкіл-шүңкілі де бар-ды. Тек басқа рудың ұлықтарының ау-жайын əуелі байқамақ. Міне, бүгін сол мақсатпен Шеруші ұлығының ақ ордасының төрінде отыр. Керейдің игі жақсылары да жасы үлкен Көбешті сыйлайды. Сондықтан Жылқышының ойын құптатуға дəнекер болсам деп келді. Көбештің өр жағына Өжекең атанған, төре тұқымы – Қожамжар орналасқан. Ол Жылқышымен тетелес болса да тегін пұлдап төрден орын алған. Одан төменгі Қарақастың үкірдайы Тілеуді. Керейлі ел болып, оның да атын атап көрген емес. Ол: «Бəлекең» атанды. Жауға мықты, іске берік, сөзге шешен Тілеуді дау кескенде рулы ел болып: «О, пəлі! Бəрекелді!» десіп қошаметке бөленетін. Сол қошамет оны Тілеуді емес «Бəлекең» атандырды. Тілеудіге тізе қоса Молқы үкірдайы Жуанған мен ұсақ рулар басқарған Мəйті сияқты зəңгі, залыңдар жағалай отыр. Шерушіден Жылқышының ағалары мен Сүйіндік ақын бар. Асылбек күйеулік жолын ұстап, иба сақтап оң жақтағы жастар арасында. Ақ орда адамға лық толды. Үй ішінде иін тірескен жиһаз жоқ. Тек қонақтарға арналып сыпайы ғана даярланған. Төр алдында қалылы кілем, қарала сырмақ. Кереге сыртынан тартылған орама ши, төр жаққа ұсталған оюлы киіздер көздің жауын алады. Күлдіреуіші күмістелген, шаңырақтан төмен сұлаған желбау, тор көзді, тоқсан басты керегені айналдыра ұстаған басқұр, айқыш-ұйқыш тартылған туырлықбау мен үзікбаудың бəрі түрлі түске боялған терме. Шаңырақтан асыра келіп маңдайшаға байланған киіз есіктің термелі бауының ені бір қарыстай. Сегіз қанат ақ орданы айналдыра қошқар мүйіз оюлы дөдеге бастырылған. Босаға жақтағы кереге басында бірер күміс жүген, түйінді сары ноқта көрінеді. Ал, төр жақта қонақтардың пұшпақ тымағы мен Асылбектей жас төрелердің үкілі бөркі ілінген. Басқа артық-ауыс бұдыр дүние жоқ. Егер Жылқышының өзі үйі болса басқаша болмасқа? Онда, кереге басында күміс жүгенмен қоса шумақталған сары қайыс арқандар салбырап, оң жаққа ат əбзелдері жиылатын. Қазан жақ босағаны алған тайқазан мен асадалдың бас жағына əдетінше қара саба жайғасар еді. Одан жоғары бетіне сүйектен ою жапсырған қайқы бас ағаш төсек қойылып, төсек үстіне паң барқытпен көмкерілген төсек– сырмақтар жайылып, 2-3 қабат құс жастықтар сəнмен жиылатын. Төсек басына тірелген адал бақанда Жықаң бəйбішесі Əйеңнің пұшпақ ішігі, ұлықтың қасқыр тоны мен құлын жарғағы, кіселі белбеуі, тағы-тағылар жаудырай ілінетін. Төр алды қос жүк аяқ үстіне қабат қойылған оюлы ағаш кебеже, темір сандықтарға толып, одан төмен шешілмеген тең мен текемет, сырмақ, көрпе, жастықтар уық қарнына дейін тіреле, сіресе жиналатын. Ал қонақ ордасында ондай жиһаздар орын алмаған. Дастархан жайып, қымыз құйып, ас-су қамына кіріскен күтушілер, қатын-қалаш, қыз-қырқын, жігіт-желеңдер қазан жақта отырған Əйеңнің қабағымен қимылдайды. Бүкіл ауыл болып оны «əйе»дейтіндіктен азан шақырып, алладан тілеп қойған Шөте деген атын өзі ғана біледі. Əйең бағана қарт батыр айтқандай «түбі бір» Шақабай батырдың ұлы атақты Ізғұтты байдың қызы, Жылқышының жастай атастырып, қыздай айттырып алған əйелі. Оның да тарихы өз алдына бір төбе. Ізғұтты Ақтай ауылында түстеніп отырса керек. Үш жастағы Жылқышы босағада тұрған қонақтың шынтақ бойлы көкала кебісін киіп төр алдында отырған Ізғұтты алдынан көлденең кесіп өтеді. Жас баланың қылығын қызықтаған қонақ Жылқышыны алдына алып, ашасына тебінгідей алақанын салып көрген соң бітіміне іштей риза болып:

	– «Біздің үйдегі» қыз тапса осы алсын, деген. Айтқанындай Ізғұттының əйелі қыз тауып, оны Жылқышымен атастырған. Əйең қазір алдынан адам кесіп өтпеген ауылдың ұйтқысы. Жықаңның төрт құбыласы тең болуына осы ақылды Əйеңнің де үлесі мол. Ол жас келіндер мен күтушілердің құлағына əлденені сыбырлап, Керейдің жақсы-жайсаңдарына қылп алдырмауға тырысады. Сырттан кірген күтуші жігіттің бірі төрдегілерге, əсіресе, Жықаңа қарап жаутаңдаса да, ернінің емеуірін ешкім ұқпаған соң оң жақтағы Əйеңе «хабар» білдірді. Жықаңды шынтағынан түрткен бəйбіше,

	– Мал келіпті. Жəркемдеуге жəй болып кетер ме екен, деп «Батасын істетіп бер» дегендей сыңайын сыпайы ғана бүлк еткізді. Жылқышы сөз толасын тосып отыр екен. Төрдегілер тым-тырыс бола қалған бір сəтте:

	– Батыр ата, сыртта мал келген екен. Балалар бата тілеп тұр ғой... деді. Көбеш батыр саусағының саласымен көкбурыл сақалын тарап:

	– Жарайды, қарақ. Сыртқа шығып кеңісек те жөн болар. Басқа бауырларым не дер екен? Кəне, не дейсіңдер, – дегенде «Жөн екен», «Сыртқа шығайық» десіп дабырласқан төрдегілер құнжыңдап қозғала бастады.. Үй сыртында дөненнен бесті шығар, тығыршықтай көкқасқа байлаулы тұр. Əлгі күтуші жігіт көкқасқаны ноқтасымен жетелеп жерошақ басына жақындатқанда игі жақсы қонақтар мен ауыл-үй адамдары айтып сойылатын малды алқа-қотан айнала отырысты. Баршаға бұрылып ізет көрсеткен Жылқышы:

	– «Аумин!», – деп қолын жайды. Басқалар да:

	– «Ие, аумин!»,– десті, ақсақал, қарасақалдылардың үлкені, ортаға сыйлы Көбеш қартқа бұрылып:

	– Кəне, Көбеке! Батыр аға! Бата беріңіз, ақсақал, деп жамырай шуылдасты. Болымсыз еңкіш тартса да қапсағай денесі əлі де мығым қарт батыр салалы ұзын саусақтарын арбитып жайған қалпында айнала қарайды. Ақторғын жейдесінің кеңмол жеңі мақпал қара бешпетінің шынтағына дейін сырғығанда түкті жуан білегі бақандай сом көрінеді. Ойлы пішінде əркімге телміріп қараған ол:

	– Жасың кіші болса да жолың үлкен, төрт орынға жуық, төренің тұқымысың. Өжеке бауырым, жолымды саған бердім, – деді. Қысылған Қожамжар төре:

	– О, не дегеніңіз батыр! Əке тұрып ұл сөйлегеннен, аға тұрып іні сөйлегеннен без деген қайда? Жолыңызды алмаймын! Кеш, батыр?! – деді.

	– Жоқ, аласың! «Көп жасағаннан сұрама, көп көргеннен сұра»деген. Ырым тұтып тұрмын. «Жақыныңды жаттай сыйла» деген. «Өзіңді өзің сыйласаң жат жанынан түңілер». Істе батаны. Аумин?!

	Батырдың сөзінің астарын ұқпаса да бұлтарып тартынар жол қалмағанын аңғарған Қожамжар:



	– Ағұұзұ биллəһи, минəш-шəйтан иражийм!

	Бісмиллə һир-рахмəн ир-рахийм!

	Аллахма рүзихна шапағатаһу,

	Қаби-бика, қайрул қауа анам!

	Ə-əлики, ə-əс қабиба бəрəрəтөл кəрам амин!

	Иə, мүжи бессəһили, Аллаху акбар!



	– деп сөз аяғын соза бетін сипады. Жұрт түгелдей «Аллаху акбарын» айтып, қошаметпен қолпаштасып жатыр. Тағы да көп қабағына қараған қарт батыр:

	– Жылқышы Шерушінің елағасы болса да Жəнтекейден қыз алған күйеу балам. «Жəнтекей мен Шеруші төбелессе, Қарақас пен Молқы құн төлейді» дейсіңдер ғой. Ерегессек ептестіретін, алыссақ арашалайтын да сендерсіңдер. Көкқасқаны Тілеуді мен Жуанғанның бірі бауыздасын. Тағы да жолымды бердім! – деді.

	– Бəлекемнің жөні келіп тұр ғой! – деген Жуанғанның сөзінде кішіліктің төркіні бар. «Қарт батыр орайына келтірді, Əрқайсысының көңілін тапты-ау деймін. Елім, жұртым деген қайран батырым-ай. Əлі де елдігіне берік екен. Сендерден кейінгі күніміз не болар. Астау толы қоян жон ет алдыға келер шақтағы кезек енді өзіңдікі болды ғой...» деді ішінен Жылқышы. Бата рəсімі бітіп, көкқасқаның аяғы да байланды. Киімін жеңілдетіп, жеңін түрінген Тілеуді де білегін сыбанып, аузында əлденені күбірлеп, көкқасқаның кеудесіне қонды. Келесі кезекті алған жақсы-жайсаңдар да ақсарбас еркек қойларға бата істеп жатыр.

	Айтып сойған малдардың абыр-сабыр жұмысы басталысымен ел ағалары төбе басына тырмысты. Онда да қалылы кілем, қара ала сырмақтар төселді. Алқа-қотан отырғандардың алдына дастарқан жайылып, тағы да қымыз құйыла бастады. Жылқышы көп күн бойы көңілінде ұялаған ойдан серпіліп ақтарыла алмай отыр. Ол тағы да: «Атам Ақтай асқан асудан аса алам ба, жоқ па? Астым делік. Сонда артымнан қанша ел ермек. Бабалар бастаған көшті жетелей алам ба, жоқ па? Егер жетелесем қанша жерге жеткіземін...» деген сияқты сұраумен толғаныс араласқан тұйыққа тіреледі. Бұл ойының шет жағасын Көбеш батырға айтқан да болатын. Ал бүгін ағайын алдында, топ ортасына салғалы отыр. Шешінген судан тайынбайды.

	– Көшіп қонбаса бабалардың көңілі көншімеген ғой. Сырдан бастап Арқаны бойлай Алтайға өткен көш тоқтағалы қашан. Енді, мына біздер етек басты болып барамыз-ау! – деді ол.

	– Ие, етек басты болмағанда қайда барайын деп едің? Желмаясын желдірткен Асан атаң да жерұйықты тап пай кеткен жоқ па! – деді, Көбеш ел ағаларының емеуірін байқамаққа. Ел ағалары да елеңдей қалды. Жылқышы əңгімесін қайта жалғастырып:

	– Жерұйық деген мысалға айтылса керек. Мал мен басың өсіп, шаңырағың шайқалмаса, заман тыныш, қой үстіне бозторғай жұмыртқалап, жылқы қоя берсін болса жерұйық деген сол ма деймін– деді.

	– Е, е, немене! Шаңырағың шайқалардай не көрдің. Бұл керейдің жылқысы Алтай мен Сауырдың арасын көктеп жатқан жоқ па, деді Көбеш, Шеруші үкірдайының сөз төркінін таныса да көмекейін анық, білгісі келіп:

	– Көктей жатса да тек жатыр ма. Қуғын-сүргін, дау-жанжалсыз бір күн жоқ. Жер тарыла бастаған сияқты...

	Сөзге Өжекең араласты:

	– Керейдің жер мен жесір дауы бітіп пе еді тəйірі...

	Оның үні салмақты, мығым естілді. Жылқышы, үшін енді тартынар жəйт қалған жоқ.

	– Жер мен жесірді қойғанда мал дауы да аз емес. Кең байтақ Керей елін қойып, пұшпақтай Шерушінің өзі бірінбірі түртпектемесе отыра алмайды. Күйелі ағаштар да көбейіп келеді, деді.

	– Оларың кім? Елді былғамай тұрғанда тентегіңді неге тез тыйып алмайсың ендеше!

	Жылқышы тентегінің атын айтпады. Бас жарылса бөрік ішінде, қол сынса жең ішінде. Ал бүгінгі əңгімені салмақтау үшін Шеруші ішіндегі істің шетін бүлк еткізгені болмаса, он екі керейдің игі жақсылары алдында өз етегін өзі ашқысы келмеді. Төлектің Назар бастаған біраз ұрысының дүбірі жер жарған шақ. Ел билері қымыл етсе «Əуелі өз тентегіңді тыйып ал!» десіп шеруші билерінің аузын ашқызбайтын. Назардың бір ағасы ұстара өтпеген соң шашын қайшымен қырыққызып тастап, «Қырыққан бас» атанған əйгілі адам. Жəнтекей мен ІІІеруші байларын қажытқан Төлек ұрыларының қылығы онсыз да осы отырғандарға аян. Сөз бен күшке келсе Ақтай мен Бозтай атасына, малға келсе Саңыраудың Пұшықсарысына тоқтайтын заман емес. Əйтеуір бір қажу бар. Сол жер мен мал дауынан мезі болғаны анық. Жер еме бастаған Алтай елінде су дауы деген тағы шықты. Шұңқыр шиде Жықаңның тараны барды. Ауылдар арықтан суды да кезекпен алады. Су екеш суға таласқан ел түнде суды басқа таранға аударып жіберіп болмады. Жылқышы өз ауылының су алатын кезегінде басқа таранға су беретін көмейге ешкім көтере алмайтын үлкен ақ тасты əкеліп тастайтын. Мал дауын кесе алмай оты рып, су дауына қалармын деген Жылқышы көктің нұрына таласқанды ар көрді. Ақыры, таранын тастап кетті. Ойынан сергіген Жылқышы енді мəймөңкелеудің керегі жоқ деп кесті. Кесетіп айтты:

	– Мал мен жаны қаулап келе жатқан Керей елі келешек Алтай өңіріне сыймайды. Артымнан ерер ел болса іргемді бөліп, Қобда бетіне қоныс аударайын деп отырмын. Бірақ, ел берекесін бұзбаймын!

	– «Араздығың бар ма?» деді тағы да салмақты үнмен Қожамжар төре.

	– Араздығым емес, адал ниетім осы. Ұзында өшім, қысқада кегім жоқ. Елімнің ертеңгі қамы үшін айтамын.

	Сөзін Қожамжар төре бұзып кеткен соң тым-тырыс отырған қарт батыр ойға кезек берген. «Бабам Жəнібек пен Қотырақ бастаған көш қайдан басталып, қайда тоқтады? Арқадан Алтай арасында қанша есілдер ақсүйек болды. Бірақ көшті Алтайға жеткізді. Жетер жері осы болды ма? Əлде жеткен жері осы ма? Жетер жеріне жеткен болса, бабалар аруағына шет болмаймыз ба? Жо-жоқ. Мына жұрттың пиғылына қарағанда Жəнібек айтқан кең түп бұл емес. Əйтеуір оңда ма, сол жақта ма? Бір көшу тағы да кем тұр-ау деймін. Шеруші үкірдайының сөз төркіні дұрыс. Елді бұзған бұзықтардың қылығы бастан асты. Төрт орын тозайын деген екен. Бүйте берсе адамға тыным, малға алал от бермес бəтшағарлар»деді ішінен. Ол осы ойын бір бірден суыртпақтамақ болып:

	– Он екі керей бір Жəнтекейге сияды деуші еді ұлы кəрілер. Ал енді, бір жəнтекей он екі керейге сыймауға айналған түрі бар. Өрісіміз де, пиғылымыз да тарылып бара жатқан сияқты. Жылқышының сөзі рас. Ағасын мұқатып, асылын жоймаса жүре алмайтын қылығымыз бар. Жақындасақ тістесіп, алыстан кісінескен жылқы мінез қазақпыз. Бір жартымыз қоныс аударып алыстан сыйласып жүрсек деген ой менде де болған,– деді.

	Қожамжар төрелігін көрсетейін деді ме, əлде қарт батыр сөзінің тағы бір сырын тартқысы келді ме:

	– Төрт орын неге тозады. Азулары алты қарыс ұрпақтары із басып отырған жоқ па? – деді, сөзін нығыздап. Көбеш іркілген жоқ.

	– Төрт орыннан Көкен ғана қалды. Алжасқан биде адал кесім жоқ. Биқажы іргесін мықты қымтап, Жəдіктерін ғана бауырына балапандай басады. Керей сөзі төре де, биде де емес, Жұртбайда ғана. Оның ұлы Мəми де ұрынарға қара таппай жүр. Мəми Берекенің кісісі бола ма, жоқ па? Оны болжау əлі ерте. Жұртбайдың өз ауылынан басқаға көрсеткен қыспағында қисап жоқ. Тырнадан жасауыл қойсаң басыңнан қиқу кетпейдінің кебі осы,– деді.

	Батырдың сөзі Тілеудіге де майдай жақты білем:

	– Жұртбай Қарақастың жалғыз жесір кемпіріне не көрсетпеді. Сарноқтаға мал бермедің деп ат бауырына алып, іргесінен қуып тынды. Көңілі қара, діні қатты ондай адам басқаны қайдан аясын, деп кіжінді. Көбеш бір серпіле түсіп:

	– Сарноқтаға байлаған екі мың жылқының қақ жартысы жарамсыз болған да «Көбештікі» деп көрсетіпті. Бұл елде бұт көтерер жылқы баласы қалмайтын түрі бар. Манжы-қытай ханы мен Жұртбайдан басқа ел тайға мініп, тайыншаға жүк арта ма сонда?! – деді.

	Өжекеңнің:

	– Қағыс-соғыстан қажығанымыз рас. Оның үстіне манж ханы мен ұйғыр, дұңған елінің қақтығысы көбейіп барады. Мүйіз тұғылды, тұғыл басты қысады. Олар да қазақтарды ығыстыра бастады. Бірдің əлеметі мыңды əкетеді. Өрісіміз тар дегендерің орынсыз демеймін. Сонда бəріміз үрке көшеміз бе?деген сөзінде құптаған сыңай бар. Бағанадан басқаның сөзін барлап, аузын баққан Жуанған үкірдай:

	– Сонда Жылқышыға жеті ел ұранхай жерін текке жегізем деп пе екен? – деді қағытып. Жылқышы да есе бергісі келмей:

	– Текке бермесе, епке келер. Мен саған кесірімді тигізбеймін. Жəне де ұранхай жеріне Шерушіден бұрын Молқының ағайынды екі байы Көде мен Шөде жылқы салды ғой. Ағайынды сол екеуіне арқаңды сүйеп, іргеңді тірерсің, – деді.

	– Иə, тіресек тірерміз, сүйесек сүйерміз. Қарақас, Молқы бір қыс жылқы салып, отарға барғаны рас. Екінші қыс жəне сыйсақ одан арғысын құдай өзі білер...

	Олардың сөзін тағы да Өжекең бөлді:

	– Адамның күні адаммен. Жықаң көзге шыққан сүйелдей болмай, ағайындар айбар болып, алашпен ептесіп-септесіп қонысайық деп отыр ғой. Үй-іші ала болса; кереге басы пəле болар. Осы жиналғанда береке-бірлік үшін жиналып, көк қасқаға бата істедік емес пе?! Бірлік болмай тірлік болмайды. Нар тəуекел десеңдер, Жықаңа серік болайық?! – деді.

	– Төбеден топ ете түспейік. Елмен ел болысып, жол жоралғымен барайық дегені ғой, – деді Тілеуді.

	– Ендеше жер шолып, Қобда елінің аңысын аңдыған жөн, деді Жылқышы.

	Жас төрелердің пиғылына разы болған қарт батыр Көбеш:

	– «Битке өкпелеп тоныңды отқа тастама» деген. Жұртбайға өкпелеп мұндағы ағайын береке бірлік, елдігімізден айырылмайық. Ел төресіз, жер төбесіз болмайды. Қобдаға қоныс аударсақ ондағы елдің сабағына да бір төре керек. Төре тұқымынан Қожамжар бауырымды ала кетеміз. Бұған қалай қарайсыңдар?!– дегенде, қарт батыр көкқасқаның батасын əдейі Өжекеңе істетіп, жолын беріп, кішілік көрсетуінің мəнісін енді ұққандай. Олар:

	– Дұрыс, жөн ғой! – десті. Қожамжар:

	– Көппен көрген ұлы той. Мен Жəнтекей мен Шеруші, Қарақас пен Молқының жақсы, игі жақын ағайындары сендердің сөздеріңнен шығып қайда барамын. Қобда елін де аралап, ұранхай, соён төрелерінің алдынан өтсем деймін. Жер төркінін көріп жүрмін. Алтайдың арғы бетінің шоқтығы мен иығы нулы да сулы, дараларының бəрі жайлау. Жайлауына жер жаннатын бергісіз, жатқан құлын көргісіз. Өрісі кең, тынысы мол. Ал, қыстау мен күзеу жайы қалай болар екен? Бер жағы Қобда, ары кетсе Шүйге дейін шолғыншы жіберелік, деді.

	– Елшілікке, Өжеке бауырым, өзің бар. Шүйге дейін шолғыншыға Жылқышы екеуіміз барайық. Ұранхайдың шығыс ұлыстарына Бəлекең мен Жуанған барсын. Өріс– қонысы жақын ауылдар ғой, деді Көбеш батыр. Ортаға сыйлы, жолы үлкен аға, атышулы батыр – Көбештің сөзі соңғы кесім еді.

	Ешкім басқа билік айтпады. Тек Сүйіндік ақынның күмбірлеген домбырасының үні топты селт еткізді. Үсті–үстіне төпелеген төкпе ақын сабасына жаңа түскендей саябырлата, бір саусағын қос ішекте жорғалата келіп əлдебір термені төгілте жөнелді.



	Арғымақтың-а-а-й баласы,

	Арыған сайын тың жортар.

	Арқа мен қосым қалар деп...

	Азамат ердің-а-а-й баласы

	Жабыққанын білдірмес,

	Жамандар мазақ қылар деп...



	Қыранның үніндей саңқ етіп басталған ақын даусы «А-а-й!» деп созылған сайын жіңішкеріп, үзіліп кетер ау дегенде «Баласы» деген сөз қайта жалғап, қалықтата жөнелді. Ақынның сазды үнімен қосыла бебеу қаққан домбырасы бірде күмбірлеп төгіліп-төгіліп алады да, сұңқылдап жылайды, күңіреніп күрсінеді, толықсып толғанады...

	Ұзыннан ұзақ созылған терме аяқталғанда ақын өзі де ауыр күрсініп, тынысын кең алды. Домбыра да күмбірлеп келіп тоқтады. Қабағы қатып, шүйілген ақынның еңсесі көтеріліп, жүзі жадырағанда демін ішіне тартып тына қалған тыңдаушылар да «үһ» десті. Алқа топ ақынды қошаметтей жөнелді. Қарт батыр қара бүршік майы бетіне шығып, көпіршіген қымызға толы шар аяғын ақынға ұсынды. Терілері кеңіп, сарайы ашылған ұлықтар да сырлы аяқтағы қымызды сіміре бастады. Аяқ түбіне тұнып қалған қымызын бірер сапыртып, ақырын шайқаған Жылқышы демалмастан бірақ сілтеді. Ас-су даяр болып қалған екен. Төбедегі дастарханның жиылу рəсімін тілеген Жылқышы:

	– Аумин! – деп бата қайтаруды тіледі.

	– Тілегің қабыл, мұратың асыл болсын, бауырым! Жортқанда жолың болып, жолдасың Қыдыр болғай! Бəріңе береке, бірлік тілеймін?! – деді Көбеш.

	– «Аумин, айтқаныңыз келсін! Өзіңізге де болсын!» дескен топ, жамырай түрегеліп, дабырласа төбеден түсті. Оларды орда төрінде астауға салған көкқасқа мен табаққа тартқан ақсарбастың басы күтуде еді.





АСУ




	І

	Қасына Дайрабай мен Байқозыны ерткен Жылқышы мен Көбештің жүрісі тым суыт. Соңғы жылдары ел жайламаған Алтайдың терісқей бетінің сай-саласы тусып кеткен. Қар жамылған құзар шыңдардан төмен ақпа қорымдар салбырайды. Дара сайларды көктей өскен жыныс-орман іші балауса, саз. Ал сиыркөз, бетеге, изен, жусан аралас өскен қой шөбі мол, сары жондардың қыртысы киіздей қалың. Дарасайларға жетер-жетпес қонатын Соён елі күзде Қобда бойына еңкейген. Елсіз сай, құба жондар құлазып жатыр.

	Есік пен төрдей ақтабан торы ат мінген Жылқышы басқалардан ат бойы алда. Оның мығым, кесек денесі ат үстінде құрыштан құйғандай нығыз. Əредікте ақтабанды сипай қамшылағаны болмаса бірқалыптан өзгермейді де, қозғалмайды.

	Ақтабанның əбзеліне де көз тоярлықтай. Жықаңның ертұрманының бəрі алтынмен апталып, күміспен күптелген. Кең мол қара мақпал шапанына ақ күміспен безендірілген кіселі белбеуі де жарасып тұр. Басында үкілі пұшпақ тымақ. Қолында бұзау тіс, сарыала, дырау қамшы. Жылқышы сөзге сараң, өзімен өзі ғана.

	Көбеш батырды ортаға алған Дайрабай мен Байқозы əлдебір əңгіменің тиегін ағытып, жол қысқартпақ. Дайрабай атақты күйші-сал сері, Байқозы білек құршын қандырған балуан.

	– Жастық шағыңыздың батырлығынан айтыңызшы, Көбеке, мына жастарға мысал болсын,– деді Дайрабай. Көбеш əдетінше:

	– Е-е, немене, – деп дүрсе қоя берді. «Ер қартайса аруақ, ат қартайса тулақ. Қартайған соң батырлығыңды айтпа» дейтін қайда?!

	– Десе де жол қысқарсын?

	– Е-е, солай ма! Мен енді еріккеннің ермегі болған екемін ғой. Аруақ болғаның осы емей немене! Онанда қанжығаңдағы қаңғырдағыңды соға жүр. Сол ермек болар.

	– Жоқ, батыр, ағат кетсем кешіріңіз?! Мына жастар мен келешек ұрпаққа үлгі болсын деймін. Домбыраға кезекті қоналқа жерде беріңіз. Əңгімеңіз ұнаса, жаңа күй де туып қалуы мүмкін. Шынын айтсам өзіңіз туралы толғанысым да жоқ емес.

	– Е-е, бəтшағар! С-о-лай де... Он үшімде қасқырмен алыстым. Он төртімде тірі жыланның басын тісіммен қыршып тастадым. Бұл батырлық па?!

	– Япырмау, батырлық емей...

	– Қой əрі, былшылдамай! Қасқыр жыртқыш болса да адамнан сескенеді. Аяғы жоқ, қолы жоқ жылан бейшарада не бар. Басбармақтай басы бəріңнің де аузыңа сияды. Бұл – есалаң, жастық шақтың ісі ғой... Мына біздің ел, мал қуған, жылқысын ұрыдан қайтарған дегендей, қуғын-сүргін, ұры-қарылықты да батырлық дейді. Малын ұры алса иесі босқа жалбарынып отырсын ба. Жоқшылық қысса мына ел ұрлық қылмай қалай жансақтасын. Атадан көрген салтымыз емес пе? Мұнда батырлық тұрман дəнеңе жоқ. Жаман жігіт ұрлықты ерлік көрген, деді де кеңкілдеп күлді. Көбеш үнсіз қалған. Дайрабай мен Байқозы батырды одан əрі қыспақтай алмады. Көктеңбілдің тізгінін қысқа ұстаған Көбеш үзілген əңгімесін өзі жалғап,

	– Ел басына күн туған ұрыс-соғыста мықтылығыңды көрсетсең, сол – батырлық! Жауды жеңсең, сол – батырлық! Бізде ненің батырлығы. Атаның аруағы ғой қолдаған, деді.

	– Апырмау, ə! – деді қымсынған Байқозы.

	Жасы үлкен үкірдайды орынсыз қыспақтап əңгімеге шақыруға, əсіресе өзін-өзіне мақтатуға жастардың аузы қайтып бармады. Көбеш батыр мақтан сүймейтін тура мінез адам. Қыңырлығы да бар. Бұдан əрі тақымдаса бүлдіріп аларын сыралғы күйші де ұққан. Тағы да Көбеш қарт күңк ете түсті.

	– Сонымен жаңа күйді қашан тыңдаймыз, Дайрабай?!

	– Осы сапардан қайтқанша бір сəті түсер, Көбеке.

	– Е-е, ол да болсын. Ал нағыз батырлық анадан шығар еді. Бірақ, заманы бейбіт, ел іргесі тыныш қой, – деді алда кетіп бара жатқан Жылқышыны иегімен нұсқап.

	– Кəне, аттарыңды тебініңдер. Сол ұлықпен қатарласайык! деген Көбеш батыр сауырынан су төгілмес көктеңбіл жорғасын тебініп қалды. Дайрабай мен Байқозы да батырдан қалыспауға тырысты.

	Олар осы жүргеннен мол жүріп, Қобда, Жыланды, Соғақ өзендерінің басын көктеп, үш соён елінің шетін жағалай, ел сирек мекендейтін жерді шола, Қызыл кезеңнен асып, Ресей жерінен бірақ шықты. Жолда соённың бай, төре ауылдарына түстенген жерінде түстеніп, қоналқа болса қонақтап, Алтай Қобданың ел-жұрт, жер-су, ауа райы жөнінде əңгімелеседі. Дайрабайға күй шерткізіп, Байқозыға тілмаш істетті. Тойдуман кезіксе оны арысқа да салып бағын сынап, осылайша жарты ай жол кешті.

	Бірақ, орыс жеріндегі жағдай мұндай болмады. Қызыл кезеңнен аса Ресей əскеріне тап болды. Дыва, ұранхайша білетін Байқозының тілмаштығы оларға жүрмеді. Ымдап тіл табысатын түрі жоқ. Мылтық кезеніп, ат шылбырына жармасқан жасақтар оларды қоршап ұстауға айналғанда Жылқышы өзіне жармасқан екеуін ақтабанмен өндіршектен соқтыра, бұзау тіс қамшымен аттарының басына бір-бір салды. Өрменің өзегіне жүгірткен қорғасын мен қамшыгер қол жан қойсын ба? Екі ат қатарынын шыңғырып, омақаса ұшты. Тұмсығынан шаншыла құлаған аттардың иесі де қалпақтай түсті. Көбеш батыр да, Байқозы да есесін жіберген жоқ. Апыр-топыр ат пен адам арасынан мылтық даусы гүрс етті. Шаң-топырақ, дəрінің көк түтінімен араласып аспанға көтерілді. Жылқышының:

	«Қашыңдар» деген үні саңқ етті.

	Күн батып көлеңке жабылған кез. Қазақтар тарсылдатып сонауда селтиген тастарға тартты. Алдынан ұңғыл-шұңғыл, жыра-ор, тас, томпақ не кезіксе де қайтпайтын ақтабан көсілтіп барады. Ырғып секіріп те кетеді. Мейіздей қатқан көктеңбіл де ор қояндай орғытады. Қарт батыр «Жəнібек! Қотырақ!» деп бабалар аруағын шақырып келеді. Мылтық даусы тағы да тарс-тұрс етті. Ышқынып кісінеген ат үні, аһ ұрған адам дауысымен ұласты. Дайрабай оққа ұшқан еді. Осыны сезген Жылқышы ақтабанның тізгінін тартып қайта қайырылды.

	– «Шегінбе, серекке тарт!» деп айғайлап қасынан өте берген Көбешке де құлақ салмады. Атымен қоса құлаған Дайрабайға ұмтылғанда ақтабан алдынғы екі аяғымен көкке шапшып, ышқына кісінеді. Атына оқ тигенін сезген Жылқышы:

	– Қайран жануарым-ай, орыстың оғына қор болдың-ау! – дейді. Ат үстінен иесі де домалап, оң аяғындағы кебісі суырылып үзеңгіде кетіпті.

	– Мына атқа мініңіз! – деген дауыс құлағына шалынды.

	Жедел жеткен Байқозы екен.

	– Өзің қайтесің, қарағым?

	– Бол, мініңіз деймін!

	Жылқышы төртөбелге баладай секірді. Қайта айланып олардың қасына келген Көбеш:

	– Жылдам, мінгес маған! – деп бұйырды Байқозыға. Абыр-сабыр арпалыстан үзілген жүріс қайта жалғасып, аттылар қара серекке де жетті-ау. Гүрсілдеген мылтық даусы естілгенмен аттылар нысанаға келер қашықтықтан алыстап кеткен. Құр айбар қылғаны болмаса, орыстар да баса көктеп қууға дəт қылмады. Серек тастардың тасасына жетіп тізгінін тартқан Жылқышы:

	– Бəрекелді-ау, Дайрабайды тастап кетеміз бе? Өлсе сүйегін далдалап, өлмесе өзін алып қайтайық?! –деді.

	– Қалай алып қайтасың? – деді ентіккен Көбеш.

	– Көктеңбілді маған беріңіз. Шапқан күйінде ат үстінен іліп ала жөнелейін.

	– Алуын аласың ғой. Бірақ, бораған оқтан қалай қашып құтылмақсың? Өзің мерт боласың. Көз байланып қаранғы түскенше шыдайық.

	– Бəрекелді, бəрекелді! Ресейдің кіреніне келгенде шолғыншы шаптырмай. Қап! – деп өкінді Жылқышы.

	Олар тағы да алыстап, қара көлеңкені жамылып Дайрабай маңын бақылады. Орыс əскерлері жемтікке үймелеген қарақұстай, оққа ұшқан ат пен Дайрабайды тіміскілеп жүр. Кешкі қаранғылықта өзгеше ештеңе көрінер емес. Амалы таусылған қазақтар тың-тыңдап көз байланар мезгілді күтті. Апшысы қурылып асыққан сайын кешкі əр бір сəт сағаттай сезілді. Сөйтсе де сабыр етпеске шара не? Екі атты Көбешке ұстатқан Жылқышы мен Байқозы тас-тасты паналап жақындай келіп, жер бауырлап Дайрабайға барды. Күйшінің денесі əлде қашан суып қалған. Домбырасы мойнынан опырылыпты. Əскерлер ақтабанның ер-тұрманын, Жықаңның сыңар кебісімен қоса əкеткен сияқты. «Қайран Дайрекең-ай. Көңіліңдегі күй шертілмей кетті-ау» деп күрсінді Байқозы. Күйші серігінің басын тізесіне қойып үнсіз отырған Жылқышы:

	– «Обалың менен болды-ау, марқұм. Топрағың торқа болғыр. Байқозы, Ақтабанның басын кесіп алшы? Дайрабайға серік болсын!» деді тереңнен дем алып.

	Олар күйшінің сүйегі мен жүйріктің басын көтеріп Көбешке келді. «Өлім қайдан болса, топрақ содан, дəмтұз таусылған күні бұл дүниемен қоштасасың. Қолыңнан ештеңе келмейді. Тағдырдың сызығы деген осы...» бұл уағыз жолаушы үшеуінің де көкейінде сайрап тұр. Сондықтан жазымышқа қарсы тұруға, өкпелеуге, өкінуге ешбір құқы жоқ. Белеске таман Дайрабайды жерлеп, бет сипап, Ақтабанның жарты құлаш басын күншығысқа қаратып, қара серек төбесіне қойды. Жеті қарақшы төңкеріліп, үркер төбеге келген екен,

	– Ал енді қайтеміз? –деді тарыққан Көбеш.

	– Иттің иесі болғанда, бөрінің тəңірісі бар. Дайрабайдың құнын орыстан алмай кетпейміз. Бейуаз жүрген адамды бері айтса қаумалап қорқытып, ары айтса атып шабатын не жаздық бұл елге?

	– Кірен бұзған кесірсің деп бас салмай ма?

	– Манж, монғол, орыс елдерінің кірені онсыз да ашық. Ұшарын жел, қонарын сай білетін бұл көшпенді халықтар ай, күн демей алысып-берісіп, асысып-қонысып жатқан жоқ па. Болмаса, бір екі ауылдың қонысын сұрайық. Иек астында Шүй жатыр. Жері шүйгін, суы таза, əрі құда-құдандал найман елі болса мынау!

	– Тоқал ешкі мүйіз сұраймын деп құлағынан айырылғанның кебін кимесек? Айтқаныңның оңы келсе, құдай асасынан берер.

	– Тілеуді мен Жуанған ұранхаймен тіл табысса, Өжекең үш соённың қолтығына кіріп кетуі қақ. Қобда басына қонсақ Аққол мен Соғақ бойы сырық тастам жер. Түбінде Соғақ пен Шүйдің бірі жайлау, бірі қыстау болмасына кім кепіл.

	– Ақ соён мен қара соён ағайындас болып кетсе де, оң жағыңда ұранхай, сол жағыңда дөрбеттер, ортасынан ойып жеп отырасың. Соғақ бойы нағыз ойы-қыры бірдей орнықты мекен болар. Оған жеткізбейді-ау деймін. Неғылса да Қобда басы құлазып бос жатыр ғой...

	... Иə, Жылқышының жүрегі бір нəрсені сезді ме? Əлде болжамы бір есепке құрылды ма? Өзі айтқандай ойы-қыры бірдей Ойғырға жете алмады. Бірақ құлазыған Қобда басына тағдыр оны жеткізген. Жетпеген жерін ұрпақтар үлесіне қалдырды...

	Көп тартысып кеңескен Жылқышы мен Көбеш дəуде болса орыс жеріне тартты. Жылқышының болжамы рас еді. Ол кез орыс-монғол арасындағы дəл бұл жерде пəлендей аты шулы əскери ұйым болған жоқ. Тек Ресейдің ішкі толқуынан сескенген Александр II Шығыс-Сібір Генерал-губернаторын үсті-үстіне қыспақтап жатқан кез. Атыс-шабысы көбейген патша əскерлері Томск, Бийск қамалын басып өтіп, таулы Алтай өлкесіне шолғыншы шаптырған. Жылқышылар қақтығысқан топ солардікі болатын. Кешегі қашып құтылған топтың бүгін əдейі іздеп келгеніне таң қалған əскерлер «құдай айдап келдің бе?», дегендей тарпа бассалып ұстап алды. Қынаптағы пышақ, қолдағы қамшыдан бастап қыйсыпырды да, алдына салып айдай жөнелді. Жарты күншілік жер жүрген соң тау қойнындағы бір əскери жатаққа əкелді. Оларды тосып алған біреуден Жылқышы:

	– «Бастығың қайсы, тілмаш бар ма?» дегендей ишарат білдіріп ымдады. Сақал-мұрты өскен, бұйрабас күрең жігіт:

	– Вы казахы? Сен казақсын ба? – деп қадалды.

	– Ə, құдай жар бола көр! Қазақпын дейсің бе? Біз де қазақпыз. Басшыларың қайсы?

	– Вот там! «Тілмаш» кішкене дөңбек үйді көрсетті. Əскерлер қазақтарды сол үйге қарай нұсқады. Шағын дөңбек үйдің төрінде төрт бұрыш тақтайша бар. Оның артында офицер киімді, ұзын бойлы, ширатпа мұртты бастық отыр. Қасында Жылқышының кешегі сыңар кебісі. «Өткен күнгі оқиғадан бұл орыс хабардар болды ғой» деп ойлады Жылқышы. «Тілмаш» болған жайды жеткізіп жатыр. Жəне бастығының сөзін аудара бастады.

	– Сен, қазақтарға не керек? – деді тіксінген офицер.

	– Біз өлген кісіміз бен ат-көлігіміздің орнына құн алуымыз керек. Қарапайым халықты атып-шапсын деген Ресей ханының қай статьясында көрсетілген? – деді Жылқышы.

	– Солай ма? Ендеше жайын жүрген хан əскерін неге қамшының астына аласыңдар?

	– Біз емес, өздері бастады. Бұлар құсап кісі өлтірсек көздерің көрмей ме! Оны қойып сыңар етігімді де тартып əкетті...

	Орыс офицері кешегі əскерлермен əлденені дабырласып кетті. Сұстана зекіп те қояды. Өткен күні шолғыншылары болған жағдайды баяндап, қолға түскен ер-тұрман мен Жылқышының сыңар кебісін оған əкеліп көрсеткен. Өзінің екі аяғы қатар сиятын осынау дəу “ботинканың” иесін көруге құштар болған офицер: «Ханның жасанған əскері бола тұра жабайы қазақтан таяқ жеген өлімтіктер! Таңасырмай тауып əкеліңдер!» деп əлек салған. Енді міне бір аяғында мəсісі бар, еңгезердей ер мен жасы егде тартса да одан сорлы емес, ақбурыл алдында тұр. Бұл екеуінің пішім-бітісі мен келіс кеспіріне, кешегі қылығына көңілі толған офицер аздап жұмсарып:

	– Бірден хан əскеріне қол жұмсаған адам кешірілмеуі заңды. Сендерді де атып тастауға қақы бар. Өз қарсылығынан атылған адамға құн төленбейді. Ал ұғыспаған басқа жайды кешіріңдер? Ер-тұрманың мен етігіңді ал, деді.

	Оң аяғының кебісінін киіп жатқан Жылқышы: «Ер кек тоқты құрбандық деген. Дайрабайдың құнын даулап бітпейді, білем. Батыр екеуіміздің тілегімізді қабыл көрсе де талай Дайрабайдың аруағы риза болар» деп ойлады.

	– Бізден де ағаттық болды. Қара теректің тамырындай, қыңыр өскен сиқымыз мынау. Кешіріңіз, аса мəртебелі мырза?! Құзыр, пиғылыңызға ризашылық білдіріп, дидарласқан сəттің белгісі болсын?! – деп қойнынан күміс тайтұяқ алып ұсынды. Жылқышы шегініп енді Көбешке жол берді. Көбеш:

	– Жасың кіші бала екенсің. Менің жасымды берсін. Хан иеңнің мəртебесі аса бергей! – деп тағы да бір тайтұяқ ұсынып сəл иілді. Қазақтардың сый-сияпаты мен мінезін қош көрген офицер:

	– Аттың орнына ат мініңіздер. Басқа не тілектеріңіз бар? Енді сіздерге бостандық беріледі, – деді. Осы сөзді асыға күткен Жылқышы:

	– Көшіп қонған елміз, өрісіміз тар. Қонысымыз жайлы емес, Шүйдің бойына мал жайлатуға пиғылыңызды беріңіз? – деді.

	– Кірен, сауда мен жайылым үшін ашық. Тек жергілікті жердің мына, өздерің сияқты төре, байларымен келісіңдер. Қажет болса мөрлі қағаз қолдарыңа беремін, – деді.

	Рахметті үсті-үстіне жаудыртқан Жылқышы мен Көбеш Байқозыны ертіп аттануға асықты. Былай шыққан соң Көбеш:

	– Кобда бойына қоныстана алмай жүріп, Шүйге асыққанымыз пендешілік болмай ма, күйеу бауырым?– деді күліп.

	– Алла қош көрсе асығыс емес. Жайлап, қыстамасақ та жылқы отармен келеді. Жоны сарылы, өзені түңкелі өлке екен. Біз жетпесек ұрпақтар бар ғой, – деді Жылқышы.

	***

	Ант ішісіп, ақсарбас жесіп аттанған алыс сапардан Тілеуді мен Жуанғанның да қанжығасы құр қайтқан жоқ. Тек Сүйіндік ақынды жанына алған Өжекеңнің жолына тас байланып қалғандай. Ол қара тас – қара соённың төресі Дімік еді. Атасы Буян-Өлзийден бері оның елі осы өңірді төрт мезгілде баса көктеп мекендеген. Бұл елдің Соён жотасынан басталған ұлы көші Қобдаға келіп тоқтағалы да талай жыл өтіп, ата қонысы бо лып қалған. Дыва тұқымдас бұл əулеттің соён аталуы да сол ата-бабасының мекеніне байланысты болатын. Бес төлеңгітті қосқанда ақ соён елі: Ауған, сарғылар, тескіріш, Бұргут, Дэлэг, Шуудах, Ойнар дегендей он екі əулет; қара соён: Қарасал, қаратөш, оршах, чанағаш төрт əулет; қызыл соён: жеті іргіт, тоғыз көйік дегендей негізгі екі əулеттен тұрады. Қызыл соён төрелерінің тымақ төбесіне қадаған, лауазым белгісі көк тасына сай қазақтар оларды “көкмоншақ” атап алды. Осынау жиырма шақты əулеттің басын қосып жеті ел ұранхайға ағаласқан үш соён елі Қобданың батыс өлкесін түгелдей иемденген. Құлазыған байтақ өлкені белінен басып жатқан Дімік төре Өжекеңді ауылына түсірмеді. Қосшысы мен ауыл сыртында атын ұстап отырған Қожамжар төренің төзімі таусылып, Діміктің үйіне баса-көктей кірген күйі:

	– Армысың, асыл төре?! – деп сəлем берді. Өзінен жасы кіші, көк көз, сары түсті қара соён төресі басын көтермеді. Өжекеңнің сəлемін алмады, төрден орын бермеді. Тек оң аяғын көтеріп ишарат білдірді. Бұл күні Дімік төре сайсала толы жылқысына, дала толы қойына мас емес, көктің суындай шарабтың шəрбетіне мас еді. Əрі ызаланып, əрі намыстанған Қожамжар қолын теріс жайып, ішінен əлденені күбірледі де:

	– Алланың қарғысы тисін. Айықпас дертке жолық!– деп шығып кетті.

	Селт етіп жаңа ғана есін жиған Дімік:

	– Қазақтың төресін шақыр! – деп бұйырды, үйдегілерге.

	Сыртқа жүгіре шыққан қатын, баласы:

	– Қазақ төресі кетіп қалыпты, десті.

	Сол кеткеннен мол кеткен Қожамжар төре ауылына келіп жарты ай өткен соң Сүйіндік ақынды шақыртып алды:

	– Дімік төренің тамағында тесік бар ма екен. Біліп кел! – деп бұйырды. Басы бос басқа сөз болған жоқ. Өжекеңнің сөз төркінін бағдарласа да қайта сұраудан жүрексінген ақын үйіне келіп домбырасымен ұзақ толғады. Қабырғасымен ақылдасты. Өзімен өзі болды. Ақыры ауылымен ақылдасып ат пен атан бастаған тоғыз-тоғыз тарту алып Дімік төренің ауылына қайта келді. Тарту-таралғысын үй сыртына түсіріп сəлем бере кірген Сүйіндік ақын домбырасын күмбірлетіп, өлеңмен төкпелей, термелей келіп:

	– Керейдің төресі орынсыз кəрін төккеніне кешірім сұрайды. Ат, атан бастаған тоғыз-тоғыз тартуын қабыл алыңыз?! – деп иіліп кішілік еткен күйі шығуға ыңғайланды. Ұйқылы ояу, меңзығыр қалпы басын көтерген Дімік:

	– Даяннан бері қонбасын! Арғысын өзі білсін! – деді де тағы да құлап түсті. Сүйіндік ақынның көңілі қош қайтты. Ол түні қара соённың төресі де алаңсыз ұйқыға кетті. Бірақ ол таң қылаң бере түсінен шошып оянды.

	– Əй, тұр қатын! – деп ақырды ол.

	– Не болды сізге? Жай ма?!

	– Жай болса жау шапқандай аласұрайын ба?! Түс жоритын ақсақалдарды шақыр! – деді зілді де, мұңды дауыспен.

	Түңілдік ашылып, от жағылған соң ауыл ақсақалдары да келді. Төсегінен басын зорға көтерген төре былшықтанған көкшіл көзін сығырайтып, төр алдындағыларды қиығымен шолып өтті де:

	– Бəрекелді-ай. Бағым қайтқан екен. Қолымдағы бозторғай қойныма кіріп, жеңімнен шықты. Қолыма қайта қонбай шаңырақтан ұшып кетті. Қожамжар төре ұлы Шыңғыс бабамыздың ұрпағынан деуші еді. Əттеген-ай, сол төреге астамшылық еттім-ау?! – деді. Ол өзінің түсін де, түсінің жоруын да өзі айтқан соң төрдегілер жер шұқып, тым-тырыс қалған. Сау екені, мас екені белгісіз төре сол жатқаннан төсек тартып мол жатты, «Дімік төреге ұшық жабысыпты. Жатқан орнынан тұрмайды. Тұрса сөйлемейді. Кіресі– шығасы есі бар. Өжекеңді де құдай бекер жаратсын ба? Тілінің ұшында танадай қара меңі бар деуші еді. Сұғы бар екен ғой. Астағыфираллай!...» десті жұрт.



	II

	Төрелер жер шалған сапардан соң тағы бір қыс өтіп, келесі жаз келді. Ел болып Дайрабайдың асын берді. Ауыл өмірінің абыр-сабыр күйбеңі алма-кезек өтіп жатқан жаздың бір кеші. Қой алдына шыққан жастардың ойыны шешекеден басталған. Іңір болып, қараңғы түсе ақсүйек тастауға кірісті. Ажарбикенің есіл-дерті ақсүйекте емес, басқада. Көзі жерге қадалса да, көңілі елеңдеп тың тыңдайды. Лақтырған ақсүйектің соңынан таласа-тармаса жүгірген жастар бытырап, ағарған нəрсе көрінсе болды, тұра ұмтылады. Алакөлеңкеде анаған да, мынаған да тесілген Ажарбикенің көзі бұлдырап кетті. Осы сəт қасындағы құрбы қызы жүгіріп келіп:

	– Анау, бір топ қарағай ішінде Байқозы тосып тұр. Күтем дейді, деді.

	Жүрегі лүпілдеген Ажарбике:

	– Мені іздегендерге «Шешесі сүт пісір деген екен.

	Ұмытып кетіпті. Асығыс үйіне кетті де», деді.

	Жастар əдетінше ақсүйек іздеуге кіріскенде келесі шеттен біреудің «Таптым!» деген даусы шығып, төрешіге қарай тасырлата жөнелген дабыр естілді. Сол-ақ екен, екі жақ болып бөлінген жастар оған жабырлап, ақсүйекке таласа кеткені сол. Біреуді-біреу білмейді. Шат күлкі, шадыман қуаныш. Жастықтың мас көңілі. Ажарбике топ қарағайға тартты. Жүрген сайын жүрегі алқынып, ентіккен қыз артына қарайқарай жүгіреді. Оны санға санаған ешкім жоқ. Өз қызығы өзінде, ырғынға батқан жастар. Қарағай шетіне іліне ентігін басуға отырған қыз, «Бикем!»деген дауыстан селк етті. Байқозы үні екен. Қыз түрегеліп орман ішіне қарай аяңдады. Асыға тосқан ғашық жары, асық жаны оны күтіп тұр.

	– Біреу қуған ба? Мұнша неге ентігесің?

	– Жоқ. Əншейін...

	Ентігін басып, демін алған қызды Байқозы құшағына тартты.

	– Бикем?! – деді тағы да, айтуға сөз таппай ынтызары ауған жігіт.

	– Ау, қалқам?... Қыздың үнінде діріл бар. Арыдан тыныстап күрсінген оның ыстық лебізі Байқозының бетін шарпып, өзегін өртеп өтті. Ақ мамық тамағынан иіскемек болған жігіттің бетін Ажарбике қайтарды.

	– Неге бетімді қағасың, бикем. Əлде сүймейсің бе?

	– Сүйемін. Сүйгенде сырттай ғана емес, жан дүниеммен сүйемін. Сені сүйгенім үшін өзімді бақытты санаймын. Бұл дүниеде ешкімді сүймей өтсем жас өмірім не болды деші? Қалың мал үшін бір шалға кез болсам қайтер едім деп те шошынамын! Кедей болса да малға сатпай, «Жалғызымның көз жасына қалмайын» деп ешкімге құдаласпай ырқыма жүгірген шешем мен əкеме ризамын. Сенімен жолықтырған тағдырға да шүкір. Сондықтан, сені сүйгенім үшін қуанамын. Бірақ, келешек махаббат отына күйерімді ойласам жұбанамын.

	– Қалайша күйемін дейсің, Бикем-ау?І

	– Күймегенде нем қалды. Біздің үй Қобдаға көшпейтін болды. Əкем: «Аттыға еріп жаяудың таңы айырылған. Неміз оттамай барады. Төмендегі тараңда қалайық. Ертіс түсіп жер еміп, егін егеміз» дейді.

	– Онда көші-қонның аяғы саябырлағаң соң алып кетемін.

	– Мені алып кеттің дейік. Өлмелі əке-шешем қайтеді?

	– Əке-шешеңді де ала кетерміз.

	– Олар қоржынға салатын қой тұяқ емес. Не үшін бізге ереді. Ел бар, жұрт бар.

	– Ендеше артынан келіп көшіріп аламыз да.

	– Білмеймін. Күдіктенемін. Кəрі шешеңнен өзге байлығың жоқ саған мына керей елі билік сала ма, жоқ па? Мені алып кетуге шамаң келе ме? Тағдыр оған мұршат бере ме? Сенбеймін.

	– Сен Бике, маған сенбесең де, Жықаңа сен. «Қорамдағы қосшым болсаң да қоң етімді кесіп берер досым болдың. Жасың кіші болса да құрбымдай көремін. Не тілегің бар айт. Қол ұшын берем!»деген-ді, сонау сапардан қайтқан жолында.

	– Ендеше көңілімдегі күдігім арылды. Ал сүйе бер?!...

	Байқозы Ажарбикенің ақ мамық тамағынан, оймақтай қызыл ернінен, күлім көзінен кезек-кезек сүйді. Сүйе берді. Бірақ ынтызары қанбады. Мысы құрып, əлденені тіледі. Оң қолын қыздың өр кеудесіне қойған. Оның қос анарын ақырын сипады. Көзін жұмып, балбыраған қыз қарсы болған жоқ. Керісінше Байқозының сом саусақтарын жібектей жұмсақ алақанымен сыйпап, емірене сүйді. Қызды бауырына қысып, жан жүрегі балқыған жігіт өзегі өрттей жанып, елжірей түсе:

	– Түнде үйлеріңе барамын,– деді, жалбарынған, рұқсат пиғыл тілеген пішінмен.

	– Қой, өй-бүй! Қайдан болады?! – деп селт етті Ажарбике.

	– Болатын жолын мен саған айтайын. Жылқыны іңірлетіп тастап, абыр-сабырда үйлеріңнің іргесін көтеріп жіберіп, сенің төсегіңнің астында жатайын. Əкең мен шешең ұйықтағанша тосамын.

	...Қыз мырс етіп күлді де:

	– Əке-шешемнен бұрын өзің ұйықтап қалсаң қайтесің? – деп сықылықтады.

	– Ақырын, даусыңды біреу естіп қалмасын! Құдайдай шыным осы, Бике?

	Қыз булығып тағы да біраз күлген соң басын оның кеудесіне сүйеген.

	– Өйтіп, тентек болма, «Күйеу жігіт». Мен қашанда cенікімін. Сабырлы бол. Сабырдың түбі сары алтын, сабырсыз қалар ұятқа, сабырлы жетер мұратқа демей ме. Адамның қорғаушысы – сабыр, таусылмасы – арман, қымбаттысы ар! Үзілмес сол арманың болайын. Қымбатты арыңмен күт. Қорғаушың сабыр болсын. Мен өзіме-өзім берікпін. Тек тез орал?!

	– Ақылыңа болайын, Ажарым, асыл Бикем!

	– Тағы да сабыр тілеймін, Қозыжан. От шаласы өрт, сөз шаласы дерт. Менің осы сертіме сенсең шынбайлы шешіміңді, соңғы кесіміңді айт, жаным.

	– Сөзім сөз. Асу бекімей қайта ораламын.

	– Онда қоштасайық. Ел орынға отыратын уақыт жақындап қалды. Апам іздейді ғой.

	...Қыз бен жігіт тағы да ұзақ аймаласты. Айырылуға қиыспады. Қиысу да қиын еді. Маралдың егіз лағындай қатар өскен ғашықтар Алтайдың екі жағында қалғалы тұр. Осы күнге дейінгі кешкен өмірі де айдан ашық болған жоқ. Қара көлеңке, бұлтарыста, тасада өтті. Тек сол қараңғылықтан ғана лəззат алды. Бұқтырып, зарықтырып қойған заман-ай десеңші. Дариға-ай, бар құдірет адамның өз қолында болса, нетер еді. Онда бұл өмір нағыз мағынасыз, мəнсіз болар ма? Адам екеш адамдар онда арман, үмітінен, ар намысынан айырылған бір жəдігей, мылқау пенде болып кетер ме?!



	III

	Иə, тынымсыз көш. Қажытып қалжыратқан, сергітіп, сейілткен көш. Көшпесе жұрты тозып, еңсесі көтерілмеген ел ғой, бұл қазақ. Арқадан Алтайға келіп тоқтаған көш дəл бір ғасырдан кейін қайтадан шеру тартты. Тағы да толассыз бір көш басталғандай.

	– Тəте, шаңырақ артқан ақ атанды кім жетелейді? – дейді бозбала, жеңгесіне.

	– Төрем-ау, кім жетелегені несі! Əйем тұрғанда басқа кім жетелеуші еді. Əйемнің көшін ақ атанға тіркеңдер! – деді жас келіншек. Бүкірлеу кер жорғаға мінген Əйең «Бисмилла, құдай жол бере көр?!» деп ақ атанның бұйдасын қолына алған соң:

	– Көшті тағы қайда баста деп тұрсың? – деді жұбайына. Ол қайда бастарын білмей тұрған жоқ, қыр көрсетіп тұрғаны.

	– О, қайда болушы еді?! Төскейде малым, төсекте басым қосылатын елге! Алтайдың арғы беті – Қобдаға баста. Айтпадым ба, күні бұрын! – деп ақырды Жылқышы. Кір жуып, кіндік кескен жерден көшуге басынан бастап наразы болған Əйең тыжырынып:

	– Толассыз, тоқтаусыз неткен көш еді. Анадан баланы, ағадан бауырды айырған лағнет дүние-ай! Жақынды жат қылып, қонысты алыс қылған бұл көш тоқтайтын күн бар ма? Барған жерде, бастарың қалғырлар! Сонда ғана бұл көшке тыным болар! – деді, сөзінің соңын естіртпей...

	Жер қайысқан көш Алтайдан Қобдаға тартты. Жылқышы бəйбішеден едел-жедел төрт қыз көрген. Бой жетіп қалған Шошахан мен Ботажан көш артынан ере алмай, ат жалын құшып жылағанда ет бауыры елжіреді. Қыздардың шылбырына оралып, мойнына асылған Ажар бике:



	Қара нар жүк көтермес бел кеткен соң,

	Кең жайлау құлазиды ел кеткен соң.

	Бірге өскен кішкентайдан құрбым едің,

	Ойнаймын енді кіммен сен кеткен соң,



	– деп көріскенде етегі жасқа толып, еңіреген екі қыз одан əрі, іліп алып,



	Шабалмас арғымақ ат тер қатқан соң,

	Көрген жер, көз жаздырар ай батқан соң.

	Бірге өскен кішкентайдан құрбым едің,

	Ойнаймын енді кіммен сен кеткен соң-ей.

	Жолыққанша аман бол,

	Амал қанша-ай, ау!



	– деп əн қосты.

	Егіз қозыдай жамыраған əпекелі-сіңлілі қыздардың үні де мұңды. Үш қыздың көрісі көш бойын тербеп барады. Қырда жылқы айдаған Байқозының көз алдынан тізбек-тізбек салтанатты көш өтіп жатыр. Құлазыған жайлау, қоқыр– қоқсыға толы, ұйқы-тұйқы сары жұрттар қалды артта. Қыздардың сыңсыған даусын еміс-еміс құлағы шалып, көңілі қобалжып, ана-жұрт, атамекенге қарайлай берді. Амал жоқ, тек, тағдыр бізді тоғыстырғай, Бикем!... Жолыққанша аман бол, амал қанша-ай, ау!...» дейді ол да ішінен. Көш бел асты. Белден асқан бұлтпенен араласты. Иə, көрген жер көз жасымен бұлдырады.

	...Жықаң басқа тапшы, ұлға зəру жан. Ажардың əкешешесінен бесіктегі ұлын қалап-сұрап алған. Құл мен күң, қойшы мен қолаңшы деген жоқ. Ғұмыр берсе бір қара тұяқ артында қалуға ырым болсын деді. Əрі Байқозы мен Ажарбике жайын қатын, баланың ыбыр-сыбырынан ұққан үкірдай ағайын арасына «ұзын арқан, кең тұсау болсын» деп те ойлаған. Осы оқиға Ажарбикенің ет бауырын одан əрі елжіреткен. Ол бір жағы ата-анасынан тірідей айырылған, тұлымшағы желбіреген жұдырықтай бауырының тағдырына мұңайса, екіншіден екі емшегі сыздаған анасының халін ойлап егілген. Оның үстіне тағдыр көші алыстатқан ғашық жары – асыл затының күйігі ішін удай өртеп барады. Көш бараны көз ұшынан үзілгенше үйге сүйеніп телмірген Ажарбике, ел қарасы батқанда үй сыртына отыра кетті. Өксідіай келіп. Екі көзі бұлаудай болғанша жылады. Талдырмаш нəзік денесінен хал кеткен. Оның жұбанышын бөлісетін, жұбататын ешкім жоқ.

	Емшектегі ұлынан айырылған шешесінің мұңы одан да аз емес. Жылқышы сауынға берген аз ғана қой-ешкісін қайырып, қолқанатқа жарамаған жас балаларымен бірге үй маңында күйбеңдеумен күн өткізген əкесі күні бойы күңк етпеді. Омырауы сыздап бағасы бек кеткен əйел күйеуіне:

	– Əй, андағы атты ерттеші! Болмаса құлынымның маңдайынан бір иіскеп қайтайын. Ұзақ жолда таңдайы кепті ғой, омырауын бір сорғызайын! – деп теріс қарап көз жасын төгіп жіберді.

	– О, сорлы байғұс-ай. Үкірдайдың кəріне қаларсың!– деп күңк еткен күйеуі белдеудегі торыны үн-түнсіз ерттеді. Ескі шапанын желбегей іле салған əйел атқа қонысымен қамшыны басты-ай келіп, Қой торысы бірде шауып, бірде шоқырақтайды. Шешесінің күйін көріп, жаны ауырған Ажарбике «битіндей пендені алып келсе екен» деп ойлады. Шешесінің қарасы үзілгенше сары белден көз алған жоқ. Торы атты үсті-үстіне қамшылаған əйел тізгінін тартпады. Ұзақ шапқылады. Жазық, төскей, бұйра таусылып жол қысаңды өрлегенде, қозы көш жерден елге жетті. Ол ешнəрседен тартынған да, тайынған да жоқ. Атының басын көштің алдынан бірақ тартып, Жықаңның алдынан топ ете түсті де иіліп сəлем берді.

	– Жəйша ма, қарағым? Мұнша неге қапаланып тарықтың? – деді бір істің болғанын сезген Жылқышы.

	– Жəй... Омырауымның сыздағанын бір басайын, сағыныш сарығы сарқылсын деп келдім. Ағат кетсем кешіріңіз, тақсыр?!

	– Алла кешсе кештім, қарағым. Бесікті алып беріңдер!

	Қабағы қатқан Жылқышы ана мен баладан көз айырмай ойға батып тұр. Терең қабағын түйіп, тобылғы сапты сарыала қамшысын мықынына тіреген. Теріс қарап баласын емізген əйел ұлының қарын шашынан иіскеп, көз жасын байқатпай төгіп-төгіп жіберді... «Бекер істеген екемін. Алдымда ана тұр ғой. Омырауы сыздағанын айтып ақ сүтін алдыма көлденең ұстады ғой. Ана сүті киелі болар. Пай-пай, бұл əйел жұртының ісі қандай жіңішке!! Бүгінгі көш қанша ана мен баланы айырды екен!» деп ойлаған Жылқышы:

	«Жоқ!» деді өзіне-өзі. «Мен босасам ел босайды. Түбінде екі елді қосса бесіктегі осы қарақұлақ ұл қосады. Зарыққан ана, сағынған жар келсе осы ұл үшін келеді. Сонда ғана ана сүті ақталып, жетім мен жесірдің көз жасы тыйылар. Еркек басыммен əйел алдында былқылдамайын, бекиін» деп шешті. Қамшысын көтеріп ишарат білдірген Жылқышы:

	– Болыңдар, көш жылжысын! – деп бұйырды. Ұлықтың əмірін екі етуге еркі жоқ əйел омырауын жауып, бесік көрпені бүркеп, баланы Əйеңнің алдына алып берді. Ұзыннан ұзақ созылған көш қайта жылжыды...



	IV

	Айырылысқан елдің сағынышы оңайға салқындасын ба? Ана баланы, аға ініні, қыз төркінін, жігіт қайнын өгейлейді. Көптің қабағы салбыраңқы, жүзі жүдеу екенін ел ағалары аңғарса да іштей тынып, сыр білдірмейді. Иə, бұл қазақ, қатын-баланың қабағына қарамаған жұрт. Ел сөзінің тізгінін екінің біріне қайдан да берсін. Жүзден жүйрік, мыңнан тұлпар сынаған ел емес пе. Сөз байласқан күні жақындаған сайын Ажарбикенің күпті көңілі қобалжи бастады. Жұртта қалған бірер үйді Жұртбай би жаз өте Қыранның құйғанына бір-ақ түсірді. Екі көзі төрт болып, ішкені ірің, жегені желім болған Ажарбике жол қараумен күн өткізуде. Қар ерте жауса Алтайдың тіреме асулары қоңыр күзде бекитін. Ойы он жаққа, санасы сан жаққа тартқан қыз: «Япырмау, Қозыжанға не болды! Төренің малы қолына бұғау, аяғына тұсау болды ма екен. Тіршілік тағдыры түйенің қомы, аттың жалында өткен көшпелі бұл халыққа не жоқ... Асу бекіп қалмаса игі. Əлде ол айтқан сертіне жетпегені ме? Жоқ, жоқ!... Қозыжан опасыздық етеді деуге жүрегім дауаламайды. Аузым бармайды оған. Егер солай болса ше? Алда-ай, десеңші! Онда менің көрген күнім не болғаны. Жұртбайдың сілтеуімен қаңбақтай ұшармын. Өйтіп шала жанған тезектей бықсығанша өшіп жоғалсамшы. Сүймеген жанды құшқанша Ертістің иірімін құшармын...» деп налыды.

	Түнде ұйқы, күндіз күлкіден айырылған қыз жынын алған бақсыдай болды. Көзі кіртиіп, аққұба өңі қуқыл тартқан қыздың күйінен шошынған шешесі:

	– Не болды, күнім. Көңіліңнен бір қаяу, көкірегіңнен бір мұңның салқынын сеземін. Тұлабойым тұңғышым, бірнеше қарақұлағымның арасындағы жалғыз тұзым деп бетіңе түзу қарағаным жоқ. Табаныңа енген шөгір маңдайыма кірсін. Неге мұңаясың. Айтшы, балам? – деді. Мұңайып ойға батқан Ажарбике ауыр күрсініп, жер шұқып отырды да қарақат көзінен жасты жаудыртты-ай келіп. Сөйлей алмай өксіді. Шешесі бəйек болып одан əрі жалбарынды.

	– Жаман ырымды бастап жылама, күнім. Жауқазындай жасың бар. Үмітің алда. Неге осынша қамығасың. Əлде əлгі əкең бірдеме деді ме?

	– Жоқ. Əншейін...

	– Енді бұл не ырым бастағаның?!

	– Адамнан жасырсам да анамнан несін жасырайын, шешетай. Менің тағдырымды алла бұл Алтайдан жазбаған сияқты.

	– Бетім-ау ол не дегенің?! Кір жуып, кіндік кескен Алтай мен Ертістен өзге қайда жазушы еді тағдырыңды!

	– Жоқ, жазбаған сияқты. Ұрса көрме, шешетай! Кеш мұңлы қызыңды? Кешесің бе, айтшы?!

	– Ойпырым-ау не деп келесің!

	Шешесі өксіп-өксіп алды да ескі шайы көйлегінің жеңімен жасын сүртіп, мұрнын қорыс еткізді.

	– Кешпей не қылайын...

	– Шеше, мен жат жұртқа жаратылған, шашы ұзын, ақылы қысқа əйел затымын. Қашан да қанжығаңа байлап, өзің де оң жағыңа отырғызып қоймассың. Қабағыма қарап осы күнге дейін атастырған жерлерің де жоқ. Пиғылыңды берсең мен Байқозының етегінен ұстадым.

	– Қарашығым-ау, қайтейін. Ақкемпірдің ұлын айтасың ба?

	– Иə, шешетай.

	– Алтын басты əйелден бақыр басты еркек артық дейді ғой. Байқозының өз басын кемсінбеймін. Бұл заманың сиынған тəңіріңнен сүйенген иең күшті болсын деген кез. Сүйенішсіз қаласың ғой, қарғам.

	– Мұнда да сүйенер иеміздің тегі белгілі. Өлмелі екеуің кімнің іргесіне кіріптар болмасыңа кепілің бар ма? Құл болсақ та, күң болсақ та жетім мен жесірге көзі түзу Жықаң ауылының іргесіне барайын...

	Ойға батып, ауыр күрсінген шешесі кібіртіктеп,

	– Сонда қалай... қашан?.. – деп күмілжіді.

	– Қозыжан асу бекімей келем деген сөзі бар.

	– Не дейді, ойбай! Елімді екі бөлді деп жағасын жұлып жеген Жұртбай тірідей түтіп жібермей ме. Не болмаса жесірімді ат сауырына салып əкетті деп атой салар.

	– Жесір болатын, жегеніміз жоқ. Жұртбайдың жұтқызып қойған қалыңы белгілі. Басым бос қызбын, шеше!

	– Ойбүй, күнім-ай! Бұл Жұртбайдан қалған қулық бар ма. Сыныққа сылтау іздеген төре сырттай кімге «атастырып» қойғанын қайдан білдің. Бұл төрелер мал бақпаса да ел баққан жандар. Жылқышымен жұлдызы қарсы ол не қылса да бір сылтау табады. Сонау күні жұртта қалдың деп бір табалаған. Енді ел арасын бұздың деп екі табалар. Табалап қана қоймас, жаман əкеңнің төбесіне əңгіртаяқ ойнатады ғой, ол.

	– Сонда қайт дейсің. Қапа болып, құсадан өл дейсің бе?

	Қызын қаусыра құшып маңдайынан иіскеген шешесі тағы да көз жасын сығымдап алған соң:

	– Жалғыз басыңа жамандық ойласам бүйтіп отырамын ба. Өзің білші, күнім. Не көрсек біз көрерміз! – деді. Шешесін əрі аяп, əрі разы болған қыз оны құшып жылап жіберді.

	***

	Қар бір жауса да Байқозыдан хабар жоқ. Енді күн жау са асу бекиді. Қызына жаны ашыған шешесі момын күйеуін тілге көндірді. Күйеуі өзінше жігіттігін көрсетіп едіреңдесе де адуын əйелі, «Мұнда да көз қырын қадаған жан аз емес. Əркім сөз салып та жүр. Арпа ішінде бір бидайыңды сүймеген біреуге қайтып ұстап бересің, қосақтайтын мал емес! Сенің де маған төлеген қалыңыңның тегі белгілі еді ғой. Ақкемпірден алғанымыз да, бергеніміз де жоқ. Қызды қолымыздан бердік деп қоялық. Жалғыз үйлі жарлыны кім бағып отыр дейсің!» деп дес бермеді.

	Ел күзем алып болған кезде зарықтырып талықтырған Байқозы да жетті-ау, əйтеу. Бірақ ол түн жамылып келген.

	«Қызыңды алуға келдім» дегендей, қайын атасының үйіне баса-көктеп кіруден жасқанып, Ертістің ыңғыл-жыңғылын тасалаған жігіт кешкі апақ-сапақта отын су алған баладан Ажарбикеге белгі берді. Кішкентай бауырының құлағына сыбыр еткен сəлемін естіген қыздың жүрек лүпілін, қан жүгіре бастаған ақ құбаша бетін, балқыған қорғасындай дене ыстығын, дауа таппай шиыршық атқан мінезін кешкі бейжай мезгілдің ала-көлеңкесі жасырған.

	Байқозының келгенін шешесіне айтқысы келсе де əдеп сақтап, ыңғайын таппаған қыз, ғашық жарын көруге асығып үйден шыға жөнелді. Ол қайың, қара ағаш, жиде, терек, тал аралас орман арасын сүзіп, бауыры сілтеген жөнге қарай зытып келеді. Асыға-үсіге жүгірген қыздың жүрек лүпіліне екі өкпесінің алқынуы қосылып көп ұзай алмады. Оның үстіне қалай тартса да шытырманға тіреліп, тұйыққа қамала берді. Сүріне-қабына біраз жүрген қыз үй орнындай алаңқыға тоқтап, ентігін басуға тырысты. Жүгіргеннен өзегі өртеніп, өкпесі күйіп тұр. Айнала құлаққа ұрған танадай. Алакөлеңке жеңген меңіреу кеш. «Қабанға кезігіп мерт болармын» деген қорқыныш сезім қызды биледі. Қорыққанға қос көрінер дегендей, əр ағаштың артында əлдекім көлбеңдеп, əр тұстан бір нəрсе ербеңдегендей болады. Ентігі басылып, елегізе бастаған қыз шошиын деді. Осы кезде оң жағында ағаштың шарт-шұрт еткен дыбысы естіліп, əлдекім:

	– Бикем! – деді. Қуанышы қойнына сыймаған қыз:

	– Қозыжан! – деп жылап жіберді. Ол тарамдай жас шілікті жеңімен сиырып, алға ұмтылды. Келесі алаңқыға шыққанда алдынан атын жетектеген Байқозы көрінді. Сағыныш, қорқыныштың жасы бетін жуған қыз ғашық жарының құшағына сүңгіп кетті. «Бикем!», «Қозы!» деген нəзік үндер, ыстық құшақтар айқасты. Шерменде көңілдер табысып, ғашық жастар мейірі қанғанша аймаласты. Сөзге мұршат бермеген.

	– Аманбысың, бикем!?

	– Шүкір, əйтеу... Осынша тостырарсың ба, Қозыжан, мені?

	– Жылағансың ба, жаным. Мұның не, Бикем?

	– Жəй əншейін... Сағындырдың ғой, Қозыжан. Күн өткен сайын көңілім күпті болып, алақыза түсіп едім. Енді өзіңмен бірге өлсем арманым жоқ.

	– Не қылған өлім? Жаман ырымға бастама. Мен, Бикем, сен үшін келіп тұрмын, сонау ит арқасы қиядан. Ат арытып, тон тоздырсам да сені алмай кетпеймін.

	– Дидарыңды көріп, пиғылыңа риза болдым. Ал жарайды үйге барайық.

	– Үйге дейсің бе? Сонда қалай?...

	– Қалайын несіне сұрайсың. Үй сыртына барған соң өзім «тосып» аламын. Қолтығыңнан сүйеп түсірген соң атыңды белдеуге байлайсың. Күйеу-жігіт қоржыныңды түсіресің. Хэ-хэ-хэ...

	– Қойшы, Бике, Қалжыңдамай жөнін айтсаңшы, көктен түсіп, жерден шыққандай тосыннан қалай кіріп барамын. Көңілім ауса да арым дауаламай тұр.

	– Қорықсаң қосты неге тонайсың?

	– Тонағам жоқ, өзің шақырдың емес пе, Бике.

	– Ендеше үйге жүр деп тұрмын ғой.

	– Ажарбикем, Ақбикем! Айтқаныңа көнермін. Бірақ, албырт сезім, аптықан көңілмен адамдықтан асып кетпейік. Əке көрмеген мен байғұсқа өз əкең асқар таудай. Анаң өз анамдай. Қайта кірер есігіңді қатты серіппе демей ме?

	– Тағы да разымын пиғылыңа, Қозыжан! Мен бұл жайды шешеме күні бұрын айтып, бетімді ашып алған жанмын. Əкем де құптаған екен. Шешінген судан тайынбас. Шегіншектер жер қалған жоқ бізде!

	– Онда, нар тəуекел...

	Өзінше ұрын келіп, қайыншылаған жосынды бірақ жолы өтеген Байқозы сол түні қайын жұртына қонды. Ертеңінде атын орман ішіне матап, көзден тасада күн өткізді де, түн жамылып Ажарбике екеуі аттанып кетті. Көз жасын сығымдап кемсеңдеген шал мен кемпірге:

	– Қайғырып бізге қам жемеңіздер, істің соңы оңалса келесі жазда көшіріп аламын. Не көрсек те бірге көрерміз,– деді.

	Байқозының кешеуілдеп келуінде де өзіндік есеп бар-ды. Ол Алтайдың қары қай күні жауып асуы қашан бекитінін аймен емес, күнмен санап біледі. Бике екеуі кеткеннен кейін бірер күннен соң қар тағы да басып салды. Ой жерге ери жауған қар жон жерлерде қатқақтап, Алтайдың асу-құздары қар мен мұзы аралас ақ көрпесін жамылған. Аңнан басқа тірі жан олардың соңынан келе алмайды. Оның үстіне күзгі шабындықты жаңа алып, мал қыстағының əуресімен əбігер болған Алтай елі бірін-бірі білмей, күнделікті өмір күйбеңіне кіріскен...

	Алды-артына ұстаған жалғыз ұлының мұндай қызығын көрем деген үміт үш ұйықтаса түсінде де, ойында да жоқ Ақкемпірдің қағанағы қарқ, сағанағы сарқ. «Отымның басы, суымның тұнығы!» деп Ажарбикені жалғыз қызындай əлпештеді. Ажарбике де Жықаң үкірдай бауырына басып əкеткен кішкентай бауырын көріп мауқын басты. Балалы үйдің ұрлығы жатпайды. Абысын-ажын өсек-аяңсыз бола ма? Қатынбаланың күбір-сыбыры кешікпей Жықаңа жеткен. Қу іші осылай боларын сезген үкірдай Байқозыны шақыртып алды. Сəлем беріп босағадан сəл жоғары отырған Байқозы от басын шұқып жерден көз алмады. Сөзді Жықаң өзі бастап:

	– Жə, Байқозы қарағым, шешең екеуіңе «Келін берекелі болсын» айта алмай жатырмыз. Қосағыңмен қоса қартай. Мына қатын-қалаштар кіріп шығар! – деді. Мұндай сөз күтпеген Байқозы тұтқиылдан сөз таппай қарбаңдап аз отырған соң:

	– Кеш тақсыр! Жөн-жосығын ашып айта алмадым. Жалшыңыз болсам да жалқыңыздай көруші едіңіз. Мен де əміріңізді екі еткен жерім жоқ сияқты. Арашалар бір Жықаң бар ғой деп өзіңізді бел көріп, пана тұтып Ажарбикені алып келіп едім... деп күмілжіді.

	– Е немене. Арашалар артыңда қуғыншы, алдыңда торуыл бар ма еді?!

	– Жоқ, тақсыр, жоқ!

	– Енді, неңді тұтатып отырсың? Əлде елмен елді, ермен ерді араздастырар орайың бар ма?

	– Ол да жоқ, тақсыр. Атастырған жері жоқ, басы бос көрінеді. Қалыңсыз қыз, қарымтасыз мал дегендей... Бірақ, бұтаға қорғалаған торғайдай біз байғұсқа қоқан-лоқы көп қой. Сорлыға сойыл бұрын тиеді.

	– Ие, қайтсін! Пана тұтып отыр ғой... деді Əйең сөзге араласып. Төрдегі жүкке арқа сүйеп, сол аяғын баса, оң аяғын сəл көтеріп, жартылай малдас құрған Жықаң оң тізесін шынтағымен тіреп, салалы ұзын саусақтарын кереқарыс кең маңдайына қойып, ойға батып отыр. Ешкім лəм-мим деген жоқ. Үй іші тым-тырыс. Үкірдай тыныштықты өзі бұзды.

	– Жұртбай екені рас болса, жұртта қалған жұрынын жоқтаушы еді. Іргесінен бір шүйкебас қалыңсыз кеткенін естісе буынып өлер, тəйірі! Темірдің екі басы да ыстық. Ыңғайына қарай ұстармыз! – деді.

	Басқа сөз болған жоқ. Ойға батқан үкірдай тағы да үнсіз қалды.

	Сөз біткенін жұбайының ернінің емеуірінен білетін Əйең:

	– Бара ғой, қарағым. Келін-кепсектер шашуын алып, жол-жоралғысымен барар. Мұжықсынып ескермеді демесін, əлгі шешең!деді. Осы сəтті асыға күткен Байқозы есіктен қалай шыққанын да білген жоқ.

	... Күз аяғында ери жауған қар асу біткенді «сылап» тастады. Оған ерте келген қыстың ақ бұрқағы жалғасып, Жылқышы үкірдай ауылы Қобда ішіне еңкейіп соёндармен қыстырыла-қымтырыла, аралас-құралас қыстаған. Ұшқан құстан өзге қатынас жоқ Алтай, Қобда елдері бірер ай болса да тым-тырыс қалатын кезі осы. Бұл ел екі бөлінгеннен бергі дағдыға айналған. Ақкемпірдің қара борша үйіндегі тіршілік те өзгеріп, өз реңін тапқан.

	Бірақ бұл қуаныштың бір қыстық ғана ғұмыры бар еді. «Құтыла алмай отырғандай қалыңсыз қыз беріп, халық сүйегіне таңба салдың!» деп өрекпіген Жұртбай Ажарбикенің əкесін ат бауырына алған. Асу бекіп қалғанына назаланған Алтай елінің биіне алты ай алты жылдай сезілді. Жатса-тұрса өзегі өртеніп, азуын шайнады, тісін қайрады. Ақыры асу қары еріп те үлгірмей көктем ортасында Мəмиді атқосшыларымен шаптырды.

	«Атқа жаңа мініп» ел билігін ұстауға құмартқан жас жігіт əке сөзін екі еткен жоқ. Бірақ ол əдептен аспай, ағайын аралық дəнекерді ұстана келді. «Іргеде отырған бір елдің адамын ат сауырына салып əкететіндей Шерушіге не жетті. Жаман-жақсы болса да төрт бидің біреуінің көзі əлі тірі екенін ұмытпасын!» деген ата сөзін арқалай келді. «Атам» дегені бұл күндері жасы жетпісті қусырып, биліктен қалған, төрт орынның бірі, Жұртбайдың əкесі – Көкен би. Ол керей гүннің қасынан 1830-жылдары орын алған төрт бидің біреуі, Жəнтекей ішінен Базарқұл руынан. Алтай елі оны ескінің көзі деп сыйлайтыны да рас. Сондықтан да немересі əдейі атасын көлденең ұстап отыр. Жылқышы жасы кіші Мəмимен əдейі өзі жүздескен. Өйткені тентек өзінікі. Ел іргесін бөліп үдере көшкен жерін тағы да өзіне томпақ санайтын. Бұл жолы май өкшесін ойлап, ел берекесі үшін «буынсыз жерге пышақ ұрмайын» деп бекінген. Сөйтсе де елшілердің тамырын басқысы келіп, Жұртбай ұлының сөзін тыңдап болған соң:

	– Қызды кім алмайды, қымызды кім ішпейді. Атастырған жері жоқ, керейдің бір қызын бір ұлы алған екен. Ата-анасы ризашылығын беріп, өз қолынан аттандырыпты. Бұған Алтай елінің несі шығып барады? – деді. Жас Мами жасы үлкен ағамен шекісуді көздемеген екен. Тек,

	– Атам сізге сəлем айтқанда мұндай сөзді ел арасына тасы деп мені жіберген жоқ, – деді.

	– Енді не үшін жіберді?

	– Екі ел арасына дəнекер болсын деді сізге!

	– Дəнекер болмай немене, жауласайық деп отырмыз ба?

	Қыз алысып, сүйек жаңғыртып жатқанымыз жоқ па?

	– Қыз алғанда жалғаннан жасырып аласыз ба?

	– Əкең Жұртбай не дейді?

	– Шеруші елі бір қызды ұрлап алатындай тықырға таянған жоқ еді. Елдігінен айырылғаны осы ма? Қыздың қалыңын берсін, не қызды берсін деді.

	– Е, солай ма?...

	Жықаң алған бетінен қайтпаған Мəмиді бастан аяғына дейін шолып ойға батты. «Жұртбайға тартсаң теріс азу боларсың-ау. Кəрі биге тартсаң ақылға тоқтарсың. Ағайының болса дұшпаным жоқ деме. Абысының болса күндесім жоқ деме. Аузынан «елдігі» түспеген Жұртбай алыстан дұшпан іздесе нетті. Бұрынғының арты, ендігінің қарты Көкемнің көзі тірісінде сыйласайын. Одан кейінгісін мезгіл көрсетер. Отқа қарап, суға сүрініп отырған жоқпыз...» деп түйді. Сонсоң:

	– Қараның қызы болса да хан қызындай көрелік. Қалыңына қырық байтал алыңдар. Өлмелі əке-шешесі Байқозыға сүйеніп жан сақтасын. Жаз шыға көшіріп əкеп беріңдер, – деді.

	Жылқышы үкірдайдан жылы жауап аламын деп ойламаған Мəми жастығынан ба, мастығынан ба, əлде ара ағайындық көрсетті ме, сөз қуған жоқ. Атқосшы билеріне қарап аға сөзіне тоқтаған Мəмиге көңілі толған Жылқышы үкірдай:

	«болғалы тұрған ұл екенсің. Боларсың да, толарсың. Алдың ашық болғай...» деп тіледі.





ЕКІНШІ БӨЛІМ


	ЖАҢА ЖҰРТ





БƏЛЕКЕҢНІҢ БƏЙГЕ ТӨБЕСІ




	I

	Көш артынан көш жалғаса берді. Ертіс бойымен Буыршын, Қаба, Қыран құйғанынан, күңгей беттен үздіксоздық көшкен ел бірер жылда Алтай асуының теріскей бетіне нығалып қалды. Алтайдың тіреме асуының күңгей мен теріскей бетін аралас жайлайтын ел күз болса, жылы жақтың құсындай Ертіс пен Қобда бойына жарыла, жапырыла түседі. Кейбір ауылдар Қобда бетіне жайлап Алтайға асып қыстайтын.

	Соңғы, жылдары Қобда бетіне қоныстанған елдің малы Алтай бетін жерсінбейтінді шығарды. Өжекең төре жазда Даян, Жалаңашты баса көктеп, Қарабұйра, Ыдықойық, Сұмдайрыққа жетті. Қолағаш, Жолты, Құрымтыны жайлайтын Көбеш ауылынының жартысы қыста Қыран Шіңгілді құлдап, Ертіс бойына түссе де өзіне тарап үйлердің көбі Алтайдың теріскей бетінде Сагсай өзенінің жағасында қалатын. Айбарлы батыр, адуын би ұранхай елімен тез тіл табысқан. Шеруші ауылдары əр бағытқа бөлінді. Онда өрістің де, көңілдің де тарлығы бар-ды... Саңырау байла ры мен ұсақ рулар жазда Қорымдық, Елікті, Құлынембес, Қом асуларына тірей қонды. Бұл өлке ну орманды, қар көп түсетін болғандықтан күзеу, қыстауға лайықты емес. Сондықтан Саңырау елі үш соён елімен аралас-құралас ойға түсіп қыстады. Жер ыңғайынан Жықаң алпыс үйлі ауылын бытырау-тарау қоныстандырды. Орда маңындағы өз ауылын Өрмегейті, Даянға жайлатып, бірер Жəдік ауылымен бірге Мыңшұңқыр, Есік, Құйтасты күзеп, қой қоздатты. Қазақтар үшін жайлау, күзеу кең болса да қыстау қыспақта. Малдың қысқы бағымының сайда саны, құмда ізі жоқ отыр. Жұт жылдары Жықаң ауылының іріқарасы Соғақ, Шүйге дейін сілтеді. «Тау-тауға қосылмайды, ел-елге қосылады» деген ғой. Екі ел арасы жақындаса бастады. Сөйтсе де, Алтайдың торғауыты мен Қобданың ұранхай əулеті момын Молқы ауылына тыныштық бермеді. Оның үстіне «Шегіртайда Шөде бар, көрген жерде Көде бар» десіп, Бекті, Жолты басын жайлайтын Бектемір ауылы келесі жылы Бортыға баса қонды. Бозайдың осы ағайынды екі ұлының жылқысын торғауыт пен ұранхай ұрылары кезек қуып мазасы бек кетті. Бірақ, момын рудың ұлығы мен ұлтанды байлары ұстамдылық көрсетті. Шəй деспей шыдап баққан. Осыдан болар, Жуанған үкірдай елп етпей Алтайдың күңгей бетіндегі қонысына қарайлай берді. Ал, ағайынды Шөде мен Көде болса алған бетінен қайтқан жоқ. Шөденің байлығымен қатар жомарттығы тағы бар-ды. Оның сол мінезі екі ел арасына дəнекер болған. Қою қасты, сары жүзді, сарымсақ тұмсық байды замандастары: «Батыр Тұлғалысың!» деп қолтығына су бүркіп те қоятын. Мақтан сүйгіш, ақ көңіл бай ала жазда еркек қойды алымсынбай дос-жаранға тай сойып тастайтын. Бірнеше ғана шақырым Қасқа тұмсықтан қайрақ əкеп берген кісіге бесті ат мінгізген Шөдеге жайылым жерін жалпағынан берген ұранхай əулеті үшін қоралы қой, табынды сиыр, үйірлі жылқы айдату сөз емес-ті. Жылы сөйлесе жылан да інінен шығады емес пе. Тағы бір оқиға оны ұранхай хошуының əкімімен жақындасуға септігін тигізді. Қоныстас ұранхай əкімі аңшы, сері, балуан, емқос адам болатын. Бірде ол қосшы-қолаңшысымен аңға шықты. Тау бөктерін өрлеп келе жатқан аңшыларға бір топ елік кезігеді. Қосшысы бір елікті көздесе де жыға алмай жаралы жібергеніне назаланып жаман ырым көрген əкім:

	– Хайуанның обалына қалдың! – деп аңшы жігітті айыптаған. Сол жаралы елік төскейдегі бұлақтан күнде келіп су ішеді. Сырттай аңдыған аңшылар еліктің жарасы жазылып, үйіріне қосылғанын əкімге айтқан.

	«Дəу де болса осы бұлақта бір қасиет бар» деп түйген ұранхай əкімі суды көріп «Арасан» екен деген. Шөде ауылына қонып отырған ұранхай төресі оның жас немересінің ешкі қотырын көріп:

	– «Ағұйты» бұлағы арасан екен. Андағы баланы жеті рет шомылдыр. Содан жазылмаса маған кел! – деген. Арасан басындағы жартас қуысын монғолдар «агуйт» десе қазақтар өз тілінің орайына қарап «Ақүйті» ақыры «ахунты» болдырып алған. Айтқанындай баланың қотыры жазылып, Шөде бай ұранхай төресімен дос болып ат мінгізіп, шапан жапқан. Бұл молқы билерінің ұранхай төресімен қауышуына кесірін тигізген жоқ. Керісінше ел мен елдің арасына дəнекер болды



	II

	Қарақастың Тілеуді үкірдайы мен Жалғыз ағаштағы дүңкір мешітінің бас ламасы арасындағы кикілжің көпке созылды.

	Тілеуді əділдігімен танылған би. Əрі үкірдай. Бұл да «қара көктің» ұрқы. Кезінде əкесі Кенен ешкімнен кем болған жоқ. Нағашысы найман, Қызыл би. Солардың аруағы қолдап жебеді ме? Жасынан билікке араласқан Тілеуді əділ кесімі арқылы «Бəлекең» атанды. Ұл туып, ұрпақ өсірді. Үлкен ұлы Тырқай қайыспас қайқы болат, жеңілмес жез таңдай. Ортаншы ұлы Бітімші ақыл парасатымен биік көрінді. Кіші ұлы Қоңыр қойдан момын, қозыдан сүйкімді өсті.

	Бірақ, Бəлекең қашанда күпіршіліктен гөрі шүкіршілікке жақын адам. Дүңкір мешіт əміршісінің тəлкегіне көнді. Тышқан мұрнын қанатпай келісуге тырысты. Сөйтсе де хүрээ əміршісі Қарақас елін Жалғыз ағаштағы хүрээ жайлауына жолатпады. Қонған ауылды бақандап, сойылдап бір күн əмір таптырған жоқ. Көшкен елдің жылқысын қуып, шырқын бұзған. Тек дүңкір хүрээ Үш құйғандағы күзеуіне түскенде ғана құлаққа тыныштық болады. Егер бұл жақтың əміршілері кең пиғыл көрсетсе Дэлүүн мен Буянт өзендерінің алқабы ауқымды да, ұшы-қиырсыз. Ел етекке түскен қоңыр күздің осынау мамыражай бір күні ойда жоқта дүние ойран асыр болып, қамсыз отырған қазақ ауылының шаңырағы ортасына түсті.

	«Жау шапты!», «Ұры əкетті!», «Аттан, аттан!» деп қиқулаған үн, апақ-сапақ мезгілде атой салған ұранды дауыс жайын жатқан елді дүр сілкіндірді. Ес жиып, етек жапқанша сақадай сайланып қаруланған ұранхай елінің жасақтары үкірдай ауылын төпеп берді. Шаңырағы ортасына түсіп күйреп қалған үйлер де аз емес. Атой салған жасақтар өткінші жауынның бұршағындай сабалап-төбелеп өте шықты. Бір емес, бірнеше мəрте басынған бұл елдің ноян тайжысы мен ламасына ызаланған Тілеуді ашу шақырып, аруағына бас ұрды.

	Сол аяғын сылтып басатын үкірдай, қиралаңдап үйден шыққан бойы босағада сүйеулі тұрған бақанды алып, жайдақ атқа ұмтылды. Ол бозбаладан кем емес жалғызақ секіріп ат үстіне қонған. Сол-ақ екен:

	– Қаптағай! Қаптағай!! Иə, аруақ! Аттан, аттан! – деп қораны айлана атой салды. Қаптағай Қарақастың ұраны. Үкірдай даусын естігендердің əуселесі қозып, ыза кек пен намысы жаңа оянғандай. Атты жаяулы Тілеудінің артынан ерген азаматтар ұры, жасақтардың соңына түскен. Дара сайды өрлете қуған жылқының көбін арашалап алды. Алтай ұрыларымен ымыраласқан дүңкір бұзықтары жылқының алдын шұбама асудан асырып та үлгерген. Жанын қолына ұстап, жүрек жұтқан кейбір қуғыншылар «мал ашуы, жан ашуы!» десіп өлеріне қарамай ұрылардың ізіне түсті. Сойылға жығылған ұранхай азаматтарын да матап-байлап алысты. Сабасына симай булыққан Тілеуді: «Қарақастың бойында жаны бар еркегінен бір жан қалмасын! Атқа мінер қатын-қалаш болса да еркекше киіндіріп əкелсін! Бұл кəпір, бұға берсең сұға берейін деген екен. Əмірімді екі еткен ағайын болса айып саламын. Өкпелемесін!» деп кесіп айтып, түні бойы жар салғызды. Ертеңінде күн көтеріле төрт жүздей қол жиналды. Қақ жартысы əйелдер. Тілеуді олардың басын шытпен оратып, сойыл, соқа, бақан, күрек демей қаруландырды. Еркектер алдыңғы шепте. Бірер шиті, бердеңке ұстаған мергендері екі қанатта. Ат жетпегені түйеге мінген. Топ көбейтіп, жер қайысқан қол Тілеуді үкірдайдың соңынан ерді.

	Шалқар түс. Қаннен қаперсіз жатқан Дүңкір хүрээсі аяқ астынан ат тағанында қалды. Қатын, бала жүк артына тығылып, атқа мінер азаматтары бас сауғалай қашты. Жас жігіттерінің көбі мешіт медреседе отырған. Ол жалаңбұт бəнділер (шəкірт) қол көтеруге жарамады. Көзі қанталап, ашу шақырған Тілеуді үкірдай:

	– Дүңкір хүрээсі бүгіннен бастап Буянт өзенінен өтсін, бұл бір. Екіншіден, жайын жатқан еліме жаудай шапқанын қойсын. Бұған келіспесе хүрээ имамы тұрысатын жерін айтсын! Жауабын қазір аламын! – деп тақымдады. Тарыққан ұранхай елдерінің басты адамдары ақылдасып, ақыры Тілеуді талабына көнді. Бірнеше күннен кейін қарақас ауылдары дүңкір хүрээнің күзеуіне келіп қонған. Бұл алқап олар үшін əрі күзеу, əрі қыстау. Ал Жалғыз ағаш, Үш сала басы онсыз да жайлауға жарасымды.



	III

	Тілеуді үкірдайдың жанын жегідей жеген бір ой бар.

	«...Елім бір ілгерлеуі ілгерледі. Бірақ, баянды қоныс болар ма екен? Ұранхай əулетімен жүз шайысып тындым. Бұл да іргелі ел. Берекеге шақыратын қандай жол бар? Мұндай елмен қақтығыса беру əбүйір əкелмес, сірə! Қағажу көбейсе басыңнан қиқу да кетпейді. Ұранхай əкімі ашуға мініп, намысын қорғауға келсе қара бақан, қамшыдан өзге сайман жоқ бұл халқым не күй кешеді. Иə, бұл заман білектің күшіне тоқтаудан қалып бара жатыр. Сонда неге тоқтамақ? Білімге ме, епке ме? Білім-парасат. Оны екінің бірінің маңдайына жасаған жазбайтын шығар. Еп – қулық. Ол түбінде қораның аймағынан аспас. Бүгіндік ғұмыры болса да ертеңдік баяны жоқ, жалған дүние ғой. Сөйтсе де бұл үшеуінен үзіп-жұлып бойыма сіңіргенім бар ма екен? Ойланшы, өзіңді өзің парлашы, Тілеуді! Қатын қарызы ерде, ел қарызы төреде демей ме, халық. Жел аударған қаңбақтай, су аударған дөңбектей тығырдан шыққан жеріміз мынау. Түбінде ұрпағым: «Бəлекең атамыз алып берген орын» десіп жүрсе бір сəрі. Кім біледі, əлі қанша аумалы-төкпелі тағдыр тосып тұрғанын. Əр ханның тұсында бір сұрқылтай. Не қылғанмен манжы ханынан қайыр кеткен. Ал монғол ханы не дейді? Оның өзі манж елінің қабағына қараған күйі анау. Тұрымтай тұсында, балапан басында. Не де болса шегінбе, Тілеуді. Сыңға түсіп, сындырғыдан өтетін кезің келді. Соңыңнан ерген сор маңдай еліңнің, топ көбейткен тобырыңның көз жасына қалма!...» Көп толғанған Тілеуді бірнеше күн тас бүркеніп жатып қалды. Тамаққа да тəбеті соқпады. Тіс жарып ешкіммен кеңеспеді.

	– Əкəу, сізге не болды? Бұқпа тигендей бұл не қылғаныңыз?! деген бəйбішесіне:

	– Ей, не дейді мына ақымақ! Ірігеннің аузынан шіріген сөз шығады. Доғар! – деп ақырды.

	Одан əрі сөзге келуге бəйбішесінің жүрегі дауаламады, білем. Тегеуірінді үкірдайдың зілді сұсынан беті қайтып қалды.

	Тек күн еңкейген кезде басын көтеріп, дəретке шыққан Тілеуді үлкен ұлы Тырқайды шақырып алды да:

	– Дүңкірдің бас ламасына барып кел! – деді.

	– Жайша ма, əке?

	– Неге жайша болсын. Қос күреңді жетегіңе ал. Апарып белдеуіне байла!

	– О, не қылғаның, əке?!

	– Не қылсам да өзімдікі өзіме жөн. Билігіме араласпа!

	Айтқанымды орында!!!

	– Кеш, əке?! Сонда қалай? Басқа айтар бір ауыз сəлеміңіз жоқ па?

	– Ие, солай деп сұрасаңшы! Былай де ендеше: «Қазақта мал ашуы жан ашуы деген сөз бар. Мал ашуымен буынсыз жерге пышақ ұрған жəйімді кешсін де! Адам күні адаммен деген. Алтайда да Торғауыт пен Ұранхай əулеті біздің ағайындармен ауылы аралас, қойы қоралас отыр. Шəй десіп, тышқақ лағын қумадық. Бір баласының шекесіне шерткен жеріміз жоқ. Мұнда да ағайынды екі ел, елбесіп-селбесіп отырайық. Райынан қайтсын де» деді. Əке мен бала арасында басқа сөз болған жоқ. Əке бұйрығын екі ететін еркі жоқ ұл жол қамына кірісті. Тілеудінің көңілі күпті күйі қалды. Өйткені ұранхай хошуының ысқаяқ əкімі мен сырын жақсы түймеген дүңкір ламасы құйрығын сыртына салып, төбе шашы тік тұрар ма екен деп қобалжыды. Бірақ Тырқай жылы жауап əкелді.

	– Бас лама құдайдан қорқатын сияқты. «Бізден де қате кетті. Үкірдай малын қуса да жөнімен қумай, жайын жатқан ауылын ойран-топыр қылғанымыз томпақтау болды. Құдай қолдап екі жақтан кісі өлімі шықпағанына шүкіршілік. Бұдан былай күшпен емес еппен келісейік» деді. Ал, əлгі əкімі бір сайыпқыран сұмырай көрінеді. Жақсы жібімеді. Білем, бір илеуі шала қалды! – деген.

	Бұл жауапты естіген Тілеуді тағы да тіс жарып сөйлемеді. Қуанып ағынан жарылмады. Ренжіп қара көңіл болма ды. Пікірі ішінде. Тағы да өзімен өзі аз күн болды. Ақыры ойламаған жерден ат шаптырып, той жасауға жар салды.

	Жөн сұраған ағайынға: «Қырықтың бірі қыдыр, мыңның бірі уəлі» демей ме. Бұл да іргелі ел. Ел болған соң қыдыры да, уəлісі де болар. Сыйласып, сырласпай қалай қатар отырамыз. Ұранхай елімен тіл табысып ағайын-туыс болысқанның рəсімі болсын» деді. Тойға ұранхай əкімі мен бас ламасын да шақырды. Ақсарбас айтылып, аспа-төкпе дастархан жайылды. Құралайдың көзінен өткізген мергендер сыналып, түйе палуандар күш сынасты. Жорға салынып, ат шаптырылды. Осының бəріне Алтай, Қобдаға аты-шулы мықтыларды Тілеуді əдейі астыртын алдырған-ды. Бəйгенің біреуін де Дүңкір еліне бермеді. Оның да өзіндік сыры бар. Тілеуді Ұранхай əулетіне Қарақастың сұсын танытып, алдын ала жүрегін алып, айбар көрсетпек еді. Жүйрік ат шабатын жерді таңдаған жігіттерге Тілеуді:

	– Атты Буянты өзенінен өткізіп жарыстырыңдар. Бүркіттің қысаңынан жіберіліп, Дэлүүн суының құйғанынан жоғарғы Көктебеден тосылсын! – деп бұйырды. Жүрексініп, дүдəмəлданған ел адамдарының кейбіреуі:

	– Бəлеке-ау, шыққалы тұрған көзді онан əрі шұқып алмаймыз ба? Өз ауылыңыздың өңірі тұрып, ұранхай жеріне ат шаптырғаныңыз қалай?! – десті. Артық-ауыс сөзі жоқ, кең ойланып кесіп айтатын Тілеуді үкірдай:

	– Жоқ! – деді қолын сілтеп, – Дүңкір жерінде ат тағанын қалдырамын. Бəйге төбе де келесі ұрпаққа белгі болсын. Жер алланыкі болса, рыздығы адамдыкі, қазақ пен ұранхайға ортақ!...

	Міне, Тілеудінің бұл қылығының сыры осы еді. Ол – «Тілеудінің жайлауы, қыстауы», «Бəлекеңнің ат шаптырған алқабы» деген атақты артқы ұрпаққа қалдырмақ болған. Бұл бері айтса айбар, əрі айтса тарихқа дəлел кепілдік деп түйген. Ел іргесін бекіте түсетін бір сылтау осы деп ұққан. Жүз қаралы жүйріктен Тілеудінің кертөбелі алдымен келді. Екінші келген ұранхай əулетінің көкаласына бірінші аттың бəйгесін əдейі бергізді. Əкім мен бас ламаға да үлкен сый-құрмет көрсетіп, көңілін қош қайтарды. Сол көктөбе бүгінгі ұрпаққа «Бəлекеңнің бəйге төбесі» деген атпен қалды. Келешекке бел де, белгі де болған. Осыдан соң, ұранхай ауылдары ат шаптырған алқаптан бері қонбады. Арада бірталай жыл өткен соң Тілеуді үкірдай үлкен ұлы Тырқайдың иелігіне Хөндий, Сарговь, Ахунтымен қоса Үш саланы алып берген. Ұрпағы үшін осыдан артық аманат болсын ба?





	ҮЗІЛМЕГЕН ҮМІТ




	I

	Көбеш үкірдай ұзын кірпік, терең қабағының астындағы кəрі көзін алысқа қадап отыр. Қолағаш иығындағы жайлауына жаңа қонған. Ауыл сырты күнде көрген күйкі-күйбең. Көз ұшында Даян көлі мұнартады. Алтайдың ұлы асуларының қаптал, бөктері əлі де аламыш қар. Ойқарағай бөктері мен Сарыбұйра шұңқырына да бірер ауыл келген. Ақбоз үй мен шудаланған көк түтін қарт көзіне көлбеңдеп жақсы көрінбейді. «Ай айдың оты басқа, ілгері салым күнге жетсек ештеңе етпеспіз» деп сіресіп, тарамысқа таспа жалғаған жұрт осы мезгілге зəр болғаны қанша?

	«Əй, бəтшағар-ай! Малдың жаны қай жерінде тұратын нəрсе. Үһ, əрең іліндік-ау. Шеруші елінің алды да келген бе немене? Жылқышы үкірдайдың көші қашан өтіп кеткен?» деп күбірледі ішінен, таңданған қарт. Оның күрсінуі орынды болатын. Өткен қыс Қобдадағы керей елі үшін бұрынды-соңды болмаған жұт əкелді. Күздің қара басынан ери жауған қарға қатқақ суық жалғасып, шөпті мұзбен сылап тастады. Мал отармен баратын қоныстың бəрін қар басып, ерте шиыр болған қыстау маңы тозып, жайылым кете бастаған. Там-тұмдап алған пішен шөп тайыншаторпақ, тоқты-торымнан аспады. «Жаудан қашқан, жұттан көшкен құтылардың» кебін киген қазақтар сары аязда сабылып қоныс іздеген. Ақ қар, көк мұзда ошарылып елдің алды Шүйге, арты Қобда бойына түсті. Ішінен шөп кетіп, қара суық өткен мал қысқы айдаудан өле бастады. Жағаласса жан қалатын заман. Көшпенділердің жарғақ құлағы жастыққа тимей, жатпай, тұрмай мал қамымен болды. Батыр бір оқтық, бай бір жұттық дегендей қыс аяғы көрінбестен жемтіктен қора салғандар көбейген.

	Олардың сорына, көктем тағы ұзаққа созылды. Көтерем мал қой қоздататын өлкеге əрең жетті. Қалың жауған қар, сыланған көк мұз оңайға ерісін бе? Қыстай қармен араз болған ел, тарыққан соң: «қардың басын қар алар жауып, ханның басын хан алар шауып» деген үмітпен жазғытұрғы мысал біліне ұлпа қар жаууын тіледі. Бірақ, тілектерін алла қабыл көрмеді. Көктем қара суықпен басталып, қарттардың «түске дейін мүйіз, түстен кейін киіз» дейтін мамыражай, күншуақ көктемі болмады. Оның үстіне мал шұқ туды. Атаулы қоныс, айтарлықтай қорасы жоқ ауылдар елдің иесіз, күн шалған қорасы мен мал жатқан ескі көңіне таласты. Онсыз да қоңыр қалта тіршілік қолын буған кедей мен жалшылар бере ме деп ұмсынып, бермей ме деп қымсынып бай мен бектің қабағына қарайды. Бермесе де бай жақсы, жемесе де май жақсы. Көбеш, Жылқышы сияқты көпес ұлықтардың қолтығына тығылғандар қарап та қалған жоқ. Қапты құрт, қарынды май болмаса да қаужаңдайтын бірдемелерімен қарайласады. Сонымен кердеңдей басатын кекіре əдет ұмтылып, жіңішке үзіліп, жуан созылған, тоқты тоймас, шөміш кеппес «ұзын сары» басталды.

	Тоғыз қабат торқадан тоқтышақтың терісін артық көретін көшпелі жұрт күн райы қайтқанша иініне жөні түзу киім де іле алмады. Наурыздың айтшылары да сəукілдеп қыдыруға елдің жайы жоқ. Сүреңі қашқан жабырқаңқы күндер жұпыны өтіп жатты. «Жұтқан жұтамайды, үрген қарын шірімейдінің» күнін кешкен ел бұлттың ар жағында күн бар деген үмітке алданады. Əйтеуір, жетті ғой бүгінгі күнге!

	Биылғы ораза айт та осынау қалыңның жұқарған күндеріне қабаттасты. Наурыздың ортасында басталып, көкектің сол шамасында аяқталды. «...Сұраушы мен тілеушінің қотыры осындайда қозбай ма? Бəтшəғар, сол бір жарапазаншылардың зарқақсаған дауысы-ай! Жау жағадан алғанда бөрі етектен аладының кейпі ғой. Онсыз да тұралап, қалжыраған елді тақымдап, қадалған жерінен қан алмай қойсашы, шіркіндер!..» деп кіжінген Көбеш қарттың құлағында,



	Астымдағы тай еді,

	О да жатып барады.

	Қасымдағы бала еді,

	Бауыры қатып барады...



	деп өмешегі үзілгенше өзелеңген жарапазаншының жалбарынышы мен қаңқу сөзі əлі ызыңдайды... «Біреу үшін ғұмыр кешкендей бəтір-ай, беттің арын белбеуге түйіп, ындыны кетен заманның зары, нысабы кеткен елдің пиғылы боларсың ба?...» деп күрсінген Көбештің ойын «Шүйіншілеген!» дауыс бөліп кетті. Көкке жаңа тойып, кабырға жүнін толық тастамаған қотыр құнанын тебінген немересі екен. Төбеде отырған атасына асығып келеді.

	– Шүйінші, шүйінші!

	– Ой не болды сонша, шірік неме!

	– Шүйінші ата! Əйем ұл тауыпты – дейді.

	– Е, кімнің қатыны ұл таппай жатыр. Сол ма еді, осынша бүлініп келгенің?!

	... Жас бала ата сөзінен қысылып қалса да ағайын аманатын ұмытқан жоқ.

	– Жықаң үкірдай тілеуім бар депті!

	– Е, тілеуі қабыл болсын!

	– Айтсын, ата.

	– Шүйіншіңе астыңдағы андағы қоңыр құнанды ат қылып мін. Жарайды, ауылға бар. Қуанышты хабарыңды жеткізе бер...

	...Көбеш айтуын айтса да: «Бір ұлға зар болған, түбі бір қарындасымнан Жылқышы үкірдайдың қуанышын артық көрдім бе? Əлгі шірік неме қатын-қалашқа жаңағы сөзімді айтып жүрер...» деп өзінен өзі қымсынды.



	II

	Жылқышы төрт қыздан соң көрген ұлының тілеуі үшін дүние-малды аяған жоқ. Бір қызына Ботажан деген ат қойып, «Ботам», «Боташым» десе енді бір қызы Қожаханды «Қошақаным» деп еркелеткен. Қазақ қашанда шаңырақ басар ұл тууын тілейді емес пе. Ал Жықаңдай ұлық үшін мұрагер болатын ұл күтуі заңды. Бірақ, Əйең қызды бірінен соң бірін шұбыртты. Жықаң ұрпақсыз болмағанына шүкірлік етсе де жат жұртқа жаралған қыздары үшін ерекше қуанған да жоқ. Кейінгісінің аттарын да əрі-сəрі Шошахан, Бүкірбай деп қоя салды. Енді жас тоқал айттырудан ойы бар кезде Əйең ұл тауып, аллаға шүкіршілік етіп, атын да Сүкірбай қойды. Ақ түйенің қарны жарылып, ағынан риза болған үкірдай он екі керей елінің жақсы-жайсаңдары мен жауырыны жерге тимеген палуан, атақты бапкер, атқұмарларға, аты шулы ақын, күйші, қобызшы, сыбызғышы, сырнайшының бəріне жар салған. Ол ауыл басына арнап ту бие, қысыр емген жабағымен қоса, жеткен еркек қойлар сойғызып, əр руға бірнеше үй тіктірді. Өз ауылдарының биесін тұтас байлатып, құрама қымыз əзірлетті. Қысқы соғымға сойылған ту биелердің кепкен терісін құрымға салдырып, жаңа саба піштірді. Жаңа сабалар қазы, қарта, жал, жаяның майымен майланып, ысқа ұсталды. Ағаш ожау, тал піспек, үйеңке астау, ескі көнектердің қаңсығын шығарып, майлап ыстау дегендей абыр-сабыр дайындықтар басталған. Саумал құйылған өркеш торсық бөктеріп қор іздеген жастар бие байлаған ауылдарға шапқыласты. Той хабарын естіген ел тайлы-тұяғы қалмай жетті. Оның ішінде Сүйіндік ақынның салтанаты елден ерекше.

	Ол сонау Қобда басынан Саңырау тобын өзі бастап келді. Тойшылардың арасында ашамайға мінгізген жас балалар да көрінеді. Жал құйрығы өріліп, кекілі түйіліп, кежімделген сəйгүліктер жетекте алшаңдайды. Олар əредік құлағын тікірейтіп алысты болжайды да, шұлғып-шұлғып қояды. Ақынның ер-тұрманының бəрі күмістеліп, өрнектердің буындарына көк, қызыл түсті асыл тас отырғызған. Сауырынан су төгілмес, шашасына шаң тұрмас керітөбел жорғасының тұсауына шылдырмақ шолпы байлаған. Өмілдірік, құйысқан мен былғары тоқым өрнегінің астына көксауыр төсеп, тұрман салпыншақтарын алтын, күміс шоқтармен шашақтаған. Ақын айырбалақ, оюлы шалбарын мəсінің сыртына салып, күмістен тіреме отырғызған көксауыр кебіс киіпті. Басында қарала сырма қалпақ. Кəмзəл сыртынан құндыз жағалы, кеңмол қара мақпал шапанын желбегей салған. Тізгін ұстаған сол қолының саусағында ақық көзді алтын жүзік, оң қолына қамшы орнына қаптаулы домбырасын ұстап, мықынынан төменірек таянған. Күні бұрын тағайындалған ығайда-сығай, ыспар жігіттер тойшыларды тосып алып, қолтығынан сүйеп түсіріп, аттарын кермеге байлап жүр. Жер ошақ басындағы мұнтаздай бес аспап, қылап азаматтар ас-судың қамында. Қонақтарын үй сыртынан тосып алған Жықаң мен Əйеңе сəлемдесіп, «Тілеу қабыл болсын. Баланың бауы берік болсын» айтқан Сүйіндік ақын:

	– Иə бармасаң алыстайсың деген. Анда-санда өзің басымызды қоспасаң жат болып та кетер ме едік, Жықа! «Бермесең алыспайсың» деген тəмсіл тағы бар. «Ұлыңның көрімдігі!» деп үкілеген тығыршықтай жирен тайды көрсетті. Ақынның атқосшы жігіттері шашуға əкелген қоржын-қопсағы мен қара саба толы қымызды көтерісіп жатыр.

	– Рахмет, ақыным! Көріспегелі көп айдың жүзі болыпты.

	Келші, замандасым, төсіңе төсімді тигізейін?

	Заманы бір, жасы құрдас ұлық пен ақын қауышып төске төсін тигізді. Жылқышы қашанда əлекей-шүлекейге құмар емес. Қоңыр қалта киінетін. Бұл жолы да керей салтымен ұзын қоныш саптама етік, шынтақ жең құлын жарғақ, тақырбарқыт сырмалы қалың шалбар киіп, беліне кіселі күміс белбеу буынған. Басына керейше пұшпақ тымақ киіп, сыртынан қайырма жаға қара шапан жамылған. Ал, сары бəйбіше өзінше сəнденген. Ақжібек шытыра көйлек, өңірін оқалаған коңырмауыт мешбет, қызыл мақпал шапан бірінбірі ашып, жарасып тұр. Шұлауышының құйрығына екі жерден маржан тізген сылдырлауық шолпы тағып, маңдайына қоңырау салпыншақты, күміс ай түйреуіш таққан. Кимешек жақтауын шықшытына дейін қызыл жібек жіппен шалып, алдын шыраштап, əр жеріне алтын оқадан ою басқан. Жықаң мен бəйбішесі екеуі əр ауылдан келген қонақтарды өздері бас болып осылайша тосып алды. Сай саладан ағылған тойшылар төбе-төбенің басына ошарылып, арнаулы үйлерге орналаса бастады. Түс ауғанша шұбырған тойшылардың аяғы кешке жетті. Ауыл жастары алтыбақан теуіп, сағынысқан құрдастар күліп-ойнап, ақындар сайысы басталған. Бір күн болса да арқа басы кеңіген ел өткен қыс пен көктемдегі жұбанышын ұмытып қалғандай. Алтыбақанды Жықаңның қыздары қыздырып жүр. Ақындар айтысы күн батып кеш болғанда төбе-төбеден тарап үй-үйге бөлінді. Бүйірі қызып, терісі кеңіген сөз дүлдүлдері дес беретін емес. Оған ұйтқы болған Сүйіндік ақын. Сыналғаны сонымен айтысуға келіскен. Ақындар ұлт, руының байлық салтанаты мен батыр бағландарын тілге тиек етіп, бір-бірінің кем-кетігін қазып, одан жеңісе алмағандары жұмбақ айтысқа ауысса, кейбіреулері тантыраңтап бəдік айтыс төңірегінен шыға алмайды. Тайталасқан тартыс таң атқанша жалғасты. Ертеңінде жүйріктер жіберіліп, палуандар ұрысқа түсті.. Қобда бетінде Сүйіндікті жеңетін ақын, Байқозыны жығатын палуан онсыз да жоғын Жылқышы біледі. Бірақта бəйгенің бəрін өзі алуды бері айтса астамдық, ары айтса ағайынның береке, бірлігіне дəнекер болмас деп көрген. «Жүйрікті жəнтекейге, жорғаны қарақасқа, көкпарды молқыға беріңдер! Қалған жолды тағы да бөлісе жатарсыңдар!» деген ескертіп.

	Ат келіп, палуан біткенше жастар қыз қуарға шығып, жігіттер теңге іліп, көкпар тартып, күш сынасқан тойға Жылқышының ұзатылған қыздары да келген. Олардың арасында Шошахан да бар. Оның басында айналдыра құндыз ұстаған, шошақ төбелі кəмшəт бөрік, аяғында көкала кебіс. Қос етек, ақ жібек көйлегінің сыртынан шынтақ жең, қима бел, етегі тізеден жоғарылау, екі өңірін оқамен оюлаған, күрең мақпал камзол киген. Белінде күміс тоғалы, кере қарыс жалпақ белдік. Екі білегінде қақтаған ақ күміс білезік. Құлағында шолпы-сырға. Əйеңнің кенже қызы Бүкірбай да қалыспаған. Бүрме етек, жұқа, қызыл шəйі көйлек сыртынан жаға, жеңі жоқ, қысқа қызыл мақпал кеудеше мешбет киген. Дөңгелек сырма тақиясының үкісі шоқпардай.

	Кексе келіншектер арасында желегін əлі алмаған жас келіндер мен сəукелесі қарағайдай жаңа түскен келіншектер де бұрала басып былқылдайды. Биік төбе күмбез бен маңдай сүрмесін күміспен зерлеген, екі жақтауына асыл ақық маржанды шолпы, алтын сабақты сұлама сырға салбыратқан, меруерт салпыншағы тірсек соққан, алдына гауһар көзді алтын алқа ілген, торғын-торқаны алтын, күміс, асыл тастармен безендірген биік сəукелелі келіншек те көз тартады. Ол да осы ауылдың жаңа түскен текті келіндерінің бірі. Үкірдай ауылының қыз-келіншектері үйіріліп керме қасына келгенде күтушілері аттарын көлденең тартып, қолтықтарынан демей аттандырды. Əбзелі келісті, мейіздей жараған сəйгүліктер алып ұшып, «жібер мені» дегендей, жер басқысы келмейді. Қыз келіншектер төбе басына ілінер ілінбестен əлекедей жаланған жігіт-желеңдер бір-бірден жетектеп қыз қуарға ала жөнелді. Келесі жақта екіге бөлініп апыр-топыр алысқан жастар көкпар тартысқан. Той тамашалаған ел төбе-төбенің басына үйіріліп, үйездеген қойша топ-тобымен шоғырланған. Онда да дастарқан жайылып, сусын құйылған. Ойын-күлкі, жазғы жайлау, жадыраған көңіл жарасып, жұрт бір серпіліп қалғандай. Қарттар қаужаңдасып өткен-кеткенді еске алса, сағынысқан жастар шүйіркелесіп, сыр ақтарысқан. Қыз төркіндеп, күйеу қайыншылаған. Жалқыны екеу, жартыны бүтін еткен жазғы жайлау, той-думан неге жаман болсын. Көптен кезікпеген абысын-ажындар да от басы, ошақ қасының ыбыр-сыбыр кеңесін ағытып, өліктен соң бет көріспегендер «арты қайырлы болғай» айтысып жұбатысады. Тілеу екі күнге жалғасып, үшінші күні той тарқарда Жылқышы үкірдай Қожамжар төремен қоса жəнтекей, қарақас, молқы руларының үкірдайларын алып қалды. Орда төрінде оңаша қалған ел ағалары көрпе үстінде көсіле жатып, қою сары қымызды сімірді. Ұлықтарға арналып қайтадан сыбағалы ет асылған. «Ет піскенше көсеу ермек» дегендей үлкенді-кішілі ұлықтар гуілдесіп əңгіме тиегін ағыта бастаған.

	– Бұрынғы соңғыдан, солды оңдыдан қалған ата мирас қой, – деп сөз бастаған Жылқышы:

	– Байлығымды көрсетіп мақтанайын деген марқа жүрек емеспін. Əйтеуір мінеу «ұя басар немені» сылтау етіп елдің басын қосқаным ғой, – деді.

	– Жөн ғой. Жарайды, қарағым! – деді Көбеш, ризашылық ниетпен. Ол сөзін одан əрі жалғастырып, – Елдің басын қосу деген бекерге айтылмаса керек. Қазақ атаң бір атым насыбайға алданған халық! – деді. Оның сөзін тосып отырған Жылқышы:

	– Бөлек ақыл, бөтен ойымыз жоқ. Сөйтсе де соңғы кез ауыл арасы алшақтап барады. Қоныс жайы да солай болды ма? – деді, үздік-создық сөйлеп. Елең еткен Көбеш қарт:

	– Көмекейіңдегі сөзді жұтпа, Жылқышы. Айтпаса білмейтін, ашпаса көрмейтін қарабайырлау халықпыз ғой. Ойыңдағыны ірікпей түгел айтқын?! – деді.

	– Иə, алтау ала болса ауыздағы кетеді. Төртеу түгел болса төбедегі келеді. Айнала қараса, осы елдің төрт құбыласы төртеуіңсің. Ат байласа, төрт діңгегі сендер. Мұнда айтпаған сөзді қайда айтасыңдар? – деді Қожамжар.

	– Неге төртеу дейсің? Керей баласы сені “төре” дейді. Өз басым, Өжеке, өзіңді арамыздан алшақ қараған жерім жоқ. Жақтан құлақты айырмаймын. Халық болып хан көтерген Қобда керейлерінің төресісің. Белімізді буысып, бесеу болып келіскеміз. Ел сөзін бесеу болып тыңдалық, шешіселік, – деді Көбеш батыр серпіліп.

	– Менде айтар ел арасының енжар сөзі жоқ, Көбеке! Жай бір көңілімдегі ойды... деп кібіртіктеді Жықаң.

	– Көңіліңді көлеңке шалса, көкірегіңе мұз қатады. Ашып айт ойыңды? – деді тақымдаған Өжекең. Жылқышы сөзін жалғастыра жөнелді.

	– Бай бір жұттық. Жалғыз қыс жұт көргенде жанымыз мұрынның ұшына келді. Бүйте берсе бүйір шыға ішіп, иін тола киіну оңайға түспес. Барар жер, басар таудың бəрі санаулы. Үш көшік болса, ол орнап жатыр. Қарап отырамыз ба? – деді.

	– Қарап отырмай қайтесің. Патшаң кəпір болса əмірін тұт деген. Ойың орыс, қырың қытай. Бір жағың манжы, келесі жағың монғол. От алып қопаға түсейін деп пе едің? – деді, Көбеш. Оның даусында торыққандық белгі бар.

	– Қойға келген қотыр ешкідей күніміз мынау. От алмай елдің сөзін алып барсақ деймін.

	– Жағаласпай жан қалмайды. Жылқышының сөзінде бір нарық бар. Кезекті дүние, кезбелі несібе ғой. Үш көшікті түсірген манж-қытай елі де кезіп жүріп кез келген жерден несібесін тасып жатыр. Тіпті орнығып та алды. Алтайдың ақ қар, көк мұзы қанша жыл қоныс болсын. Қар жамылып, мұз төсенген жұрт биыл-ақ тіршіліктің түбі неге соғарын сезіп, істің анық-қанығына көзі жеткендей. Халықтың көз жасына қалмай, тағы бір талпынып көрсек болмай ма? – деді Қожамжар.

	Төренің сөзі əрі талап, əрі сауал сияқты. Үш көшік дегені соңғы жылдар манж елінен түскен үш қарауыл еді. Олар кейбір жерге қазақ, ұранхай ауылдары қоныстануға шек салған. Жолты мен Сүңгітінің алтыны, Асқынтының күмісі, Усайдың сынабы манж елінің атты əскерлерінің қарауында. Ел шетіне қарауыл қойып. алтын, күміс, сынабын ат арбамен тасып жатыр. Қарауылдан ары тірі пенде аттатпайды. Алтын мен күміс қазса да көзден таса да, тек ауыр жүкке арқасы қайысқан ат арбалар ғана манж еліне тыныс-толассыз тартады. Күнді-күн, түнді-түн демейді. Оны да ешкім тектеп, тексеруге құқығы жоқ. Көз алдында көлбеңдеген осынау құпия құбылысты ұранхай ұлыстары «хөшиг» деп атады. Шымылдық дегені. Қазақтар оны ұранхай ағайындардың атауымен көшік болдырып алған. Жылқышы мен Қожамжардың көңіліне қаяу түсірген осынау үш көшік еді. Бағанадан басқаны байсалды тыңдап, сөзге қонақ берген Тілеуді үкірдай:

	– Қонысты кепілді болдырған жөн. Өгізге туған күн бұзауға да туады. Бүгін қазақ, монғол арасындағы қақтығыс аз емес. Ертең манж гүндері келіп шықбайталдамайтынына кімнің көзі жетіпті. Осы монғол елінің өзі соларға кіріптар ғой, – деді. Көбеш үкірдай оған бұрылып:

	– Сонда, кімнен қол таңба сұрайсың? – деді, алара қарап.

	– Қобда, Хэбэй амбыға барып төрелік сұраған жөн. Мына монғол-ұранхай ұлыстарымен бірге өсіп, біте қайнасақ та бірде олай, бірде бұлаймыз. Қабағына қараған бұлтты күндей. Ал, үлкен амбының аузынан бірауыз сөз шықса айбар емес пе?!

	– Тілеудінің сөзі дұрыс. Бірақ, қой қоралас, ауыл аралас отырған мына іргелес ұранхай, соён төрелерімен де тіл табысқан жөн, – деп ескертті Өжекең. Жылқышы сөзге кезек алды.

	– Керейдің басқа рулары орын теуіп қалған сияқты. Көбекең қыс болса Сагсайды жалпағынан басып жатыр. Оған симаса Далакөл де аңырап тұр. Қарақас пен Молқы Буянты асып Дэлүүнге жеттің. Шерушінің бір пұшпағы əлі де болса сендердің қолтықтарыңда жүр. Ал енді бір бөлегіміз Шыбарайғыр ауылымен бірге Тұлбаға ойысты. Қалғанымыз қайда барамыз? Ақкөл мен Соғақ барсам деймін. Дөрбет ұлығына да аман-сəлем айту қажет болып отыр.

	– Жарайды, жолың болсын. Сонда Хэбэй амбынға қайсың аттанасың? – деп сұрады Көбеш.

	Қожамжар төре оған:

	– Төңіректің төрт бұрышын тең болжайық. Шұғылаңда манж амбын болса, сол жағыңда Орыс, Төлеңгіттер жатыр. Соғаққа жетсең Шүйге барғаның. Ендеше орыс, төлеңгіт төрелерінің алдынан тағы өткенің түбінде баянды болар! – деп ақыл қосты.

	Төрелер кеңесі түс ауып, көлеңке еңкейгенше жалғасты. Тай қазандағы ет те пісіп қалған екен. Жылқышының қабағына қарап отырған сар бəйбіше: «қонақтар қол жуса» деген ишарат білдірді.





САПАР




	I

	Қоңыр күз. Көкмоншақтың Шар Да атанған ұлығы Очиржавтың ауылы Жыланды өзенінің құйғанына жақын қонған. Қазақтар Сар төре атанған Соён елінің бір ұлығы жеті ел ұранхайдан өзіне тиесі жерді қызғыштай қорыса да Жылқышы үкірдаймен тіл табыса бастаған. Сыртқа шыққан ауыл адамдары:

	– Жетегінде қос аты бар Жылқышы үкірдай келді деген хабарды төрде отырған Сар төреге жеткізді.

	– Қос атты болса алысты меңзеген ғой, – деді сабырлы төре.

	– Мініс ат емес сияқты. Жал-құйрығын өріп үкілеген ат екен.

	– Е, онда қазақ ұлығы бекерге келмегені. Сыртқа шығып, ит қорыңдар, үйде үймелемей. Діні басқа болса да тілеуі бір. Ұлықты ит қапса қазақ елі ат шапан – айып тағатын əдеті бар. Жықаңды аттан түсіріп алыңдар…

	Қазақтардың ғұрпын жақсы білетін Сар төренің көңіліне «қалау» деген салт берік ұялаған.

	– Ат, атан жетелеп, алтын, күміс алақанына салып келген қазақ бір нəрсені қаламай бекерге келмес. Келсе көздегенін алмай тынбас. Бұл үкірдай не сойқан бастағалы жүр екен, деді қу іші əлденені сезген Сар төре.

	Сырттан сəлем беріп Жылқышы мен атқосшысы Байқозы палуан кірді. Төлеңгіт пен Тыва елінің тіліне дейін қазаққа ұқсастығы мол. Жергілікті адамдар онсыз да тіл табысып, түсінісе беретін. Төре сəлем алғаннан кейін тура қазақшылай жөнелді.

	– Жол болсын, Жылқышы үкірдай! Қос ат мінгеніңе қарағанда қоналқы жерден қайтпайтын түрің бар. Алған бетіңді айтшы?

	– Алған бетім өз ауылың. «Айран сұрай келіп шелегіңді жасырма» деген біздің қазекеңдер. Өздеріңдей ағайын туыс елдің арқасында жайлау мен күзеу кеңісе де қыстау шіркін қысып барады. Бір қысқы жұтта ақсүйек жинап алуға тақадық. Көріп отырып ағайынды елді өлтіресіңдер ме?

	– Өлсін десек өкпе тұсымыздан орын береміз бе? Бұл не дегенің Жылқышы?!

	– Өткен күннің реніші мен назы ғой! Өзім деп айтып отырмын.

	– Не ренішің бар еді үш соён елінде?

	– Ренішім еліңде емес, өзіңде төре. Он екі керей елінің басын қосып той істеген тілеуіме шақыртып едім, келмедің. Сөйтсе де кішілік етіп алдыңнан тағы бір өтейінші деп тойдың дəм-тұзы мен шашуын ала келдім. Жетегім сол тілеудің кəдесі. Белдеуіңе байладым,– деді тымағын алып оң аяғын көсіліп орңыға бастаған үкірдай.

	– Бəрекелді, алдыңнан қалай орағытсам да аңғалдығымнан сүрінер жерімді байқамаппын. Сөзің орынды. Жеңілдім. Мен босқа теріс жорыған екенмін. Құтты қонағым бол! Жықаңа мал əкеліңдер! – деп бұйырды. Əзіл-қалжың аралас əңгіме тиегі ағытылды да кетті. Мал сойылып жатыр. Үкірдай мен төре бірде ілісіп, бірде шалысып ит жығыс отыр. Көңілінде бір күдік арылмаған төре əңгіменің бетін аша түскісі келіп:

	– Қазақ үкірдайы қайда өндіршектеп келесің, шыныңды айтшы? – деді жұлып алғандай.

	– Өндіршектеп өктемдік еткен жайымыз жоқ. Ежелден қой қоралас, ауыл аралас өскен, төскейде мал, төсекте басымыз қосылған ағайынбыз. Осыным орынсыз ба?

	– Қай жерде мал, басың қосылып еді?

	– Міне, мына Алтайды көр. Шіңгіл мен Көктоғайда ұранхайың, Еренқабырға, Боғдада торғауытың, Тарбағатай мен Шүйде төлеңгітің аралас отыр. Қыз беріп, қыз алысқан бабалардың дəстүрі де жалғасып келеді. Тілеуді мен Көбешті көр, ұранхай төрелерімен Сагсай, Дэлүүнде əлдеқашан араласып кетті. Ал, Дімік екеуің бірнеше ауыл Шерушіні Қобда өзенінен ары асырмадың. Отармен тозған малшыны көзің көрмей ме? Өтірік пе осыным, айтшы өзің?

	– Иə, шын. Сонда мен өз қолымды өзім кесейін бе?

	– Мойныңды ұсын, қолыңды кес демеймін. Атадан қалған Алтай саған да ортақ, маған да ортақ! Кеше Соённан сен көшіп келсең, бүгін Алтайдан мен келіп отырмын. Оның алдында қай елің көшіп, қайсысы қонып жүргенін кім білсін. Алланың жері – адамның ырыздығы!

	– Сонда не қыл дейсің?

	– Күзеуіңе қыстап, қыстауыңа ірі қара мал отармен апарайын. Жұртыңды жеп, жайылымыңды тоздырмай, бостықтан тусыған жеріңнің пұшпағын қи деп отырмын.

	– Жарайды. Бұйымтай шаруаңды жүрерде айтарсың.

	Басқа кеңесің бар ма?

	– Манж елі ішінен бүлініп, бітеу жарасы жарыла бастады. Үрімжі, Құлжа ойран-асыр. Ұйғыр, дұңған елі бір қара көрсетпей тынбас. Сонда Манжының қабағына қараған Монғол елі тыныш отыра ала ма?

	– Бір сиырдың мүйізін қақсаң мың сиырдың мүйізі сырқырайды деген ғой. Түбі оңайға соқпас.

	– Бүгінгі менің киген кебімді ертең сен кимесіңе көзің жете ме? Оң бүйірден қысқан дерт насырға шауып бара ды. Қызғанғаның қызыл итке жем болмасын. Алтын менен күмісіңді онсыз да тасып жатқан жоқ па?

	– Иə, тасып жатыр. Боғда иемнен тартып шамасы келмеген нəрсеге боқташақты бір ноян не істеймін? Патшаң кəпір болса əмірін тұт. Манж саған да, маған да ортақ əмірші!

	– Ендеше, үш көшікті бірігіп шабайық. Шаппасақ та жабайық! Соның өзі тəмам қоныс.

	– Жылқышы! Мен қанқұмар жан емеспін. Құлағымның тыныштығын, ел арасының бейбітін тілейтін адаммын. Үш көшіктің ар жағында жеті басты дəу жатыр. Ол – Манж хандығы. Отпен ойнаған жанады, сумен ойнаған батады. Бұл іске ақыл керек...

	– Мен қанқұмарлықпен айтып отырғам жоқ. Ата дан қалған Алтайды ұранхай мен қазақтан қорығанына қорланамын. Бұдан артық үстемдік бола ма?!

	....Дағдарған төренің салбыраған иіні, түсіңкі қабағы, ойлы пішінінде тарыққанның белгісі бар. Ол бұл жайды білмейді емес, біледі. Манж елінің қылығына, баса көктеген өктемдігіне қанша опық жесе де күресуге дəрмен жоқ. Да Хүрээде Сандован, Қобдада Хэбэй амбы, Улиастайда Гүан қолбасшы дегендей манжлар төңіректің төрт бұрышын иеленген.Азуы алты қарыс арыстандай. Осыны ойлап қамығып, көңілі жарым болған Сар төре айланып келгенде қазақтан өзге жақын ағайын да таппағандай. «Əлдеқандай күн туып, басына іс түссе бақан ала жүгіріп, арашалайтын осылар» деген үмітте.

	Үкірдай мен Төренің əңгімесінің «басы қатты болса да аяғы тəтті» дегендей ұғысуға апарды. Оларды ұғыстырған ортақ мүдде, ел арқасына түсіп жауыр қылған ортақ жүк. Манж елінің жүгі күннен күнге ауырлай түскенін олар сезінді. Сезінді де келісті. Қона жатып əңгімелескен Жылқышы үкірдайды ертеңінде аттандырып жатқан Сар төре:

	– Биыл қыс елің Қобданы өтіп қыстасын. Ақ соён мен Қара соён төрелеріне өзім сəлем айтайын. Олар сөзімнен шықпас, – деді.

	Жылқышы үкірдай мен Байқозы палуан осы алған бетінен қайтпады. Сар төренің кеңесі бойынша күзгі самалды төске алып Дөрбет еліне беттеген. Онда да ісі теріс болмады. Соғақтың түлкі жөн жалпақ сазына жүз қора мал сиятын. Оған жылқы салуға келісті. Одан əрі Шүйге тартты. Найман, Төлеңгіт елінің төрелерімен келісіп, баяғыдағы орыс əскер басына сəлемін жеткізген.

	Батыс сібір генерал губернаторы қазақ, төлеңгіт ауылдарын бірнеше уез, округқа бөліп, Томск губерниясы арқылы билейтін. Қазақтар Семей уезіне, төлеңгіттер Алтай округіне қарайтын. Жылқышы үкірдай жетсе Семей, Томскге дейін жол шекпек еді, тағы сəті түспеді. Таулы Алтай Төлеңгіт елінің жолы əрі алыс, əрі күдір. Оның үстіне ісі оңға айналып, Алтай округін билеуші шекаралық əскер басынан бұйымтайы аспады. Шын мəнісінде Төлеңгіт, Найман елдерінің төрелері билік ұстаған атағы ғана. Олар тек көшпелі руларды қауымдағаны болмаса ел, жердің шешуші билігін əрі айтса Алтай округ билеушісі, бері айтса шекаралық əскер басы бұлжытпайды. Жылқышы үкірдай атан серке терісінен илеткен қоржын тола тайтұяқ пен қойтұяқ, күміс жамбы теңгені аяған жоқ. Шүй мен Қызылкезеңге жылқы салып, қой отарлатуға ресми рұқсат алды. «Атың барда жер таны желіп жүріп, асың барда ел таны беріп жүріп» дегендей Шүй елінен қос атпен шыққан Жылқышы мен Байқозы Бөхмөрөн өзенінің басынан Дөрбет жеріне тура түсіп, шетсіз-шексіз осы алқапты көргенде аң-таң болды. Шөбі жұмыр, суы тұнық, тынысы кең осы өлкеге жүз айғырлы жылқы салса да толар емес. Елі де жеріне сай кеңпейіл екен. Бөхмөрөннің бұлдыраған алқабы сағым қуып қанша жортсаң да бір таусылмайды. Алдыңнан үйіріле үріккен бөкен мен жирен қорақорасымен қашады. Ертегідей сипатты қызыл шоқыларында арқар мен тауешкі қойша өриді. Осынша байлық, кең алқаптың иесінің де пиғылы қалай тар болсын. Дөрбеттің Далайхан елі төрт құбыласы тең тұрған шақ.

	Жүрген сайын үкірдайдың көзі ашылып, көкірегі оянғандай. Дөрбет елі Жеті ел ұранхай мен Соённың Дывасынан да іргелі екені көрініп тұр. Шыңтуайтында 7 ел ұранхай мен дывалар осы өлке əкіміне қарасты болып шықты. Олар осы кеткеннен мол кетіп, бір ай бойы жол жүрді. Бөхмөрөн даласын көктей өтіп, Өрікті көл, Қызыл асу арқылы Қарақырқа (Хархира) тауын айналып шықты. Бұл да мал мен егіншілікке қолайлы кең алқап. Дөрбет елін аралағанда тап болған тағы бір таңғажайып оқиға Хотындар еді. Жықаң бұл туралы жақсы білсе де Далайхан Хотындардың қалін осынша мүшкіл еткеніне қайран қалды. Қарттары болмаса, жастары тілінен де, дінінен де айырылып қалған. Далайхан Хотындар үшін қатал заң шығарған. Ол: «Еркегі мыңнан, ешкісі жүзден асса басын алу, қазақша сөйлесе тілін кесу, қызын тек дөрбетке ұзату, ұлын əскерге беру, мұсылманша рəсім істегеннің шаңырағын ортаға түсіріп, отқа өртеу, жайлау, қыстауын Қарақырқа белінен асырмау, көші-қон, жүріс-тұрысына тұсау салу...» сияқтылар. Осыдан: «Хотын ел емес, ешкі мал емес» деген тəмсіл тарап кеткен. Хотынның тегі өз қайын жұртының бір сабағы екенін де Жылқышы біледі. 1836 жылы Қарасеңгірде Сайнноёнхан Жəнтекей руын шапқанда Жылқышы он жастағы бала. Шақабай батырдың ұлы Ізғұтты, Қазыбекұлы Иман, Халықбайұлы Жарқынбайлар дөрбетке қарсы ұрыс салған. Бірақ, елдің алды көшіп, жұртта қалған бейғам ауылдар жау қолына түскен. Отыз отауды айдап, Ізғұттының басын алған жау жеткізбеген. Жолда бейуаз ерлерді өлтіре бастағанда жау ұспынынан шошыған Беген ауылының бір малай сарты басына қара жамылып, «Біз қатынбыз!» деп жалбарына берсе керек. Содан отыз үйлі жəнтекей ауылы «қотын» аталды. Олардың ішінде Хотанлықтар да аз емес болатын. Сайнноян хан үшін Хотанлықтар да “Қотын”, қазақтар да “Қотын”! Қарасеңгірден Қарақырқаға дейін ақтабан болып айдалған ауылдың ерлері қырылып, шал-шақпыт, қатын-балалар ғана тірі қалған. Ақтабан шұбырынды болған ел неше күндер өтіп Қобда өзеннің бойы Қаратауға жетті. Ол бүгінгі ұрпаққа

	«Қотын қара» деген атпен танымал. Сонда бір үйдің жалғыз қызы өліп «О,қызым-лап» зарлаған анасының даусымен ол жер-«Оғзым» аталып кетті. Сормаңдай қазақ елі бұл тарлан тарихта не көрмеген. Осының бəрін ойлағанда Жылқышы үкірдайдың өзегі өртеніп тұр. «Содан бері елуге жуық жыл өтіпті-ау! «Елу жылда ел жаңа, жүз жылда қазан» деген. Мына Қотын байғұста мұсылмандық нышан қалмаған-ау! Сұпыты неткен жаман, сүреңі мұндай жөн болар ма?!деп қынжылды Жылқышы. «Ел ішіне Қазақ төресі келіп, Қотын ішіне суық сөз кіріпті» дегенді естіген Далайхан Жылқышы артынан астыртын қуғын салды. Қотын елінен осы сыбысты естіген Жылқышы көп кешігуге дəт қылмай, ел азаматтарына «елдігінен айырылмауды» аманат етіп, түнделете Қобда бойына тартты.



	II

	Жылқышы үкірдай қайта оралғанда күзгі қара суық басталып, қазақ ауылдары құлазып қалған. «Тілеуді үкірдай Хэбэй амбыға ұсталыпты» деген қауесет ел ішінде гу-гу! Жылқышылар кешіккенін жаман ырымға жорыған Шеруші ауылдары да елегізген. «Япыр-мау, тірі болса бір хабар келетін уақыт жетті. Үкірдай жолына бір пəле айланбаса игі еді!» деп қобалжыған Көбеш қарт пен Өжекең төре де күн сайын ат шаптырып, кісі жіберіп, тың тыңдаумен екен. Сар төреден тартып Орыс басшылары мен Дөрбет байларына дейін кең пейіл керсетіп, Шүй мен Соғаққа жылқы салуға келісіп, Қобда өзенді құлдай қыстау алғанына ел болып қуанысты.

	Жылқышыға амандасуға Көбеш батыр мен Қожамжар төре өздері келген. Бір қанаты жайылса да екінші қанаты қайрылғанына қынжылған Қожамжар төре,

	– Бір бауырым келгеніне қуансам да енді біреуі жат қолында қалғанына қабырғам қайысып отыр. «Төрелер қарап отырып Тілеудіні қаматып қоя ма» деп Қарақастың ақсақалдары да сəлем айтқызыпты. Ол да арқама аяздай батып барады. Не ақылың бар, Жықа? – деді.

	– Жөн ғой, Өжеке! «Еркек тоқты құрбандық» деп байлап-матап беретін ел басына күн туған жоқ. Иттің иесі болса, бөрінің тəңірісі бар. Түйені түгімен жұтатын Хэбэй амбының тамағына тас тығылды дейсің бе. Манж төресіне сөзіміз жүрмесе де бөзіміз өтер, – деді жирен мұртын ширата, биік қабағын көтеріп, көкшіл көзін қадай түскен Жылқышы.

	– Хэбэй амбын сақалға тоқтаса мен барайын. Жасымды сатып отырғаным емес. Бетім қайтса сағың сынады ғой деймін, – деді Көбеш.

	– Тосқандарың мен болсам барайын. Тартынатын жөнім жоқ. Тілеудінің бетін ертең қайтіп көреміз,– деді Жылқышы.

	– Пиғылдарыңа разымын. Кісі керек болса мен де даярмын ғой. Мал керек болса айдап алдына салайық. Үкірдай басы бір азамат ертіп беріңдер. Ертең жолға өзім шығайын,– деді Қожамжар төре.

	Жылқышы, Көбеш, Тілеуді үшеуі-ру басы болса, Қожамжар-төре тұқымы, хан ұрпағы болғандықтан-ел басы. Ол бір саты жоғары тұрғанына қарай ауыр салмақты өз мойнына алғанына Көбеш қарт риза болды, білем!

	– Жарайсың, Өжеке бауырым! Мен шегінейін демеймін, білектен күш, жүректен қайратты алған кəрілік қаймықтыра береді. Асылбек бірге барсын. Малды жолдан қосамын, – деді. Басын изеп Көбеш сөзін құптаған Жылқышы,

	– Ердің құны елу қара ғой. Жамбы-күмісін де қосайық. Тілеуді бас жарып, көз шығарған жоқ шығар. Төреге томпақтық істеген жері болса Хэбэй амбын осыған тоқтар. Жасың тетелес болса да жолың үлкен. Сен биіктен көрінгенің жөн. Қобдаға мен барайын. Амбыға бір емес екі үкірдай керек болса, артымыздан іздеуші ие бізге де қажет, – деді күліп.

	Көбеш те еңгезердей екі иығын селкілдете, кеңк-кеңк күлді. Өжекең: «Оның да орынды. Тілегенің қарныңа» дегендей бас изеп,

	– Төренің алдында Төре құрақтай құламасын деп отырсың ғой. Хэбэй амбын бір емес екі үкірдаймен ойнаса біз де қарап жатпаспыз! Бəрің сау етіп Қобданың қамалына кірмей, іш-сыртқа тіл болатын жігіттерді екі ортаға жүргізіңдер. Əуелгі хабар өзіңнен болсын, – деп кесті.

	Бас төренің кесімі – кесім. Сөзі – сөз!...



	III

	Жылқышы үкірдай елден жинаған елу қараны алдына салып, Сүйіндік пен Байқозыны қасына атқосшыға алып, Қобдаға аттанды. Жолдан Асылбек, Тырқай бастаған ел азаматтары қосылған. Кейбіреуі шиті, бердеңкемен қаруланып, сойыл, шоқпар ұстаған. Жылқышы үшін қашан да бұзау тіс, сарыала дырау қамшыдан өзге қару керек болмаған.

	Жылқышы тобы араға бір қонып Қобда қаласына жетті. Қара суық жонда тұрғанмен ой жер əлі жылы екен. Қобданың тар көшелері тіпті қапырық. Базарға барып бақ сынаған жұрт. Малын өткізе алмаған қазақ, ұранхай, дөрбет, мыңғыт, захшын, торғауыт, астық сатқан қара қытай дегендей неше түрлі адам қайшалысады. Əр тілде шүлдір-былдыр дауыстан құлақ сасиды. Ұлар да шу, азан-қазан орта. Көкке шаң көтерген мал мен жан. Дүкендер терезесінің қақпағын ашып, жоғарыдан күн қағар тартып қойған. Қазақтар қалың ел қайшалысқан базар мен тар көшелерді көктей өтіп Манж амбынның ақ қамалына тартты. Қамал сыртында да алақанын жайған сұраушы мен қанжыға, мəліш саудагерлер. Иық ағаштың екі басына жүк ілген жаяу саудагерлер дедек қағады. Қос атқа жеккен күймемен қатар жаяу арба сүйретіп, тізесі қалтақтаған арбакештердің алты айрығынан тері сорғалайды. Сөйтсе де дамыл таппайды. Арпалысып, жанталасқан, «қайтсем бұл өмірден өз үлесімді табам» деп талпынған жұрт, қым-қиғаш өмір. Қалалы жердің қат-қабат көрінісі қыр қазақтарына сонша таңсық болмаса да əрі ерсі, əрі жат сияқты. Жылқышы Асылбек пен Байқозыны қамал маңын барлауға қалдырып, алдына салған елу қараны таныс саудагер сарттың қорасына қамап, өзі тас шəй ішіп, аз тынықты. Бірер жігіт мал қарауында. Үй иесінен қаланың жай-жапсары мен Хэбэй амбының қылығы жөнінде тамтұмдаған кеңес тыңдап, онымен жолығу жолын қарастырды. Қамал неше қабат қоршаулы екен. Амбының қонақ күтетін ордасы да, мешіті де, зынданы да осынау кірпіш камалдың ішінде болса керек. Аптасына бір рет күймеге отырып, бой жазады дейді...

	Жылқышы көп күнгі жортуылдан бері əлі тыныға алмай жүр. Ат соғып, ыстыққа қапалап, шаршап қалған. Үй иесінің кеңесін тыңдап, қисайған күйі қалғып кетті. Тасыртұсыр дыбыс пен ағаш есіктің шиқылдаған даусынан оянса, дабырласқан Асылбек пен Байқозы екен. Олар да бусанған. Киімдерін жеңілдетіп, төртбұрыш кірпіш үйдің оң жағына қатарласа отырды.

	– Қамал сыртында күзетшілермен «Сауда айтысып» кешіктік, – деді Байқозы.

	– Е, немене саудалайды екен?

	– Жақсы сөйлессе апиын, темекі сатамыз дейді.

	– Тəйт, ондайдан аулақ болыңдар! Жымиып күлген Асылбек сөзге араласып:

	– Біз басқа саудаға келістік, Жықа. Бір қойтұяқ беріп қарауыл басына сөйлестік. Оған: «Хэбэй амбынға жолығып аманшылығын білмекпіз. Тартатын тарту-таралғы, сыйсияпатымыз бар», дедік.

	– Иə, жөн! Сонан кейін?

	– Оның да көңілін қалтырғамыз жоқ. «Хэбэй амбын кешікпей Бежінге жүреді, жол дайындығынан мұрша жоқ», дейді. Десе де, бір қойтұяқ алған соң күліп жіберді, кəпір!...

	– Əй, қу дүние-ай! Алтын менен əйел заты ханды жолдан тайдырған деседі, балам. Не болса о болсын, бізді амбын төремен жолықтырса болды ғой!

	– Жолықтыратын болды,– деді Байқозы, – бүгін Хэбэй амбынмен тілдескен соң пісіріп қояйын, жауабын ертен тəңертең алыңдар,– деді.

	– Иə, жаббар жасаған жар болып, əмбием қолдай көрсін?!

	– Айтқаныңыз болсын?!

	– Мен екінті оқып алайын. Қалалы жерді сынайтын емес. Өзіміз де қоралы жанбыз ғой. Мал сойыңдар!

	– Жарайды, тақсыр!

	...Тырқай бастаған ығай да сығай жігіттер қонақ асы малды жəркемдеуге кірісті. Кейбіреуі малдың күзетінде. Мұндай көрініс саудагер сарттардың ауласында күнде болатын. Көшпелі қазақтар қоралы қойды айдап əкеп, күні бұрын тапсырған затын осы саудагерлерден алып қайтады. Кейбіреулері қорасына малын қамап, ол өткенше сабы лып жүреді. Үкірдай, залың, зəңгі сияқты лауазымы артық ұлықтар мен бай манаптар бүйтіп біреудің ауласына кіріптар болмаған. Бұйымтайын сарт-сауандарға күні бұрын тапсырады. Олар артынып-тартынып барғанда мал мен жүнжұрқа, тері-терсегі дайын, ұлықтардың сый-сияпатына қарық болған бай саудагерлер əзілі жарасса кедей-кепсек қазақ қыздарын тоқалдыққа айттырып, бай төрелерден атшапан алып қайтады. Жылқышы үкірдай түскен сарт саудагер де солардың бірі.

	Жылқышы Қобда қаласында көп сабылып қамалған жоқ. Қарауыл басына таңертең барып сөйлесіп, жең ұшымен жалғасқан Асылбек пен Байқозы жақсы жауаппен келді. Ертең түсте Хэбэй амбың Жылқышы үкірдайды қабылдауға келісіпті.

	Ол уағдалы мерзімінде үкірдайды қарсы алды. Қамалдың қабырғасының қалыңдығы сонша, үстінен арбалы ат жүргендей. Қақпасы екі қабат. Қамалдың іргесін айнала терең арық ағып жатыр. Одан көпір арқылы өткенде ортада бақша, екі жағында екі орда. Екі орданы қосқан қамал тағы кезікті. Одан əрі үлкен орда, мешіт, тағы тағысымен қызылды-жасылды, оюлы ауыр қақпалы, еңсесі аласалау, шатырлы үйлер. Үлкен орда қамалдың төрінде екен.

	Қақпасының өзі бір қабырғадай. Қызыл шаңқан бояулы. Ала шұбар өрнек, айдаһардың суреті салынған. Білезікше дөңгелек тұтқасының жуаңдығы білектей. Терезелері шытыра көзді.

	Қақпа ашылғанда ұзын кілемше төселген дəліз. Одан да өтті. Ішкі кішкене қақпадан соң қарала кілем төселген шағын орда. Хэбэй амбын төрдегі тақта отыр. Басқа ешбір орындық, тақ жоқ. Уəзір санаттары есіктен кіре тікеден тік тұрады екен. Қолын кеудесіне қойып иілген Жылқышы үкірдай қазақша сəлем берді. Торғын-торқаға бөленген Хэбэй амбын орнынан тұрып сəл иілді. Екі қатар болған қазақтар амбын алдында қаздай тізілген. Бірінші қанат алдында Жылқышы, екінші қатарды Асылбек бастаған. Аман сəлем алысып жайғасқан Жылқышы:

	– Ұлы манж патшасының құзырына құлдық еткен халықпыз. Керей деген елміз, өзіміз дегенге кеңбіз, сыйласқанға бармыз, сенбегенге тармыз. Қонысымыз Алтайдың аржақ, бержағында. Көшіп-қонып тіршілік еткен жайымыз бар. Жартымыз осы бетке қоныстанғалы да бірер жыл болды. Алдыңыздан өтіп амандық сұраспаған біздің қатеміз. Бір азаматымыз тентектік қылыпты. Айыбымызды мойнымызға ала келдік. Ат басындай күміс пен ата дəулетінен елу қара сыйға əкелдік. Кешу, кешпеуіңізді құзырыңыз білсін ? – деді.

	Тілеудінің қамалуы шын мəнісінде Хэбэй амбынға байланысы жоқ-ты. Хэбэй амбын Манж Чин патшасының Қобдадағы ерікті өкілі. Батыс монғол мен қазақ руларын қабат билейді. Ақ дегені алғыс, қара дегені қарғыс. Бөліне көшкен ел соңғы кез төрт орын, Керей елінің билігін ұстаған Қасымхан мен Жұртбайға бағынғанды қойған. Манж патшасына төлейтін сарноқта салығын да бермеген соң, салмақ Жұртбайға түскен. Осыған ызаланған Жұртбай Қобдаға қоралы қой, табын сиыр, айғыр үйірлі жылқы айдап əкеліп саудалаған бір жолында Хэбэй амбынға ат-шапан сыйға тартып, Қобда қазақтарын барынша жамандап баққан. Қолына түссе кешірмеуін тілеген.

	Жұртбайдан соң келген Тілеуді қарауылдардың көзге ілмегеніне ызаланып қиқарлық мінез көрсеткен. «Ханнан қазаншының пиғылы тар» дендей қарауылдар Тілеудінің «қылмысын» өсіріп, қылығын тұздықтап əскер басына жеткізген. Пəле басы сол болып Тілеуді жабылған. Хэбэй амбынға да жолдағылар істің мəнісін өсіре жеткізді. Жылқышының тартуы Жұртбайдікінен неше есе асып түскені Хэбэй амбынның пиғылын жұмсартып, кеуіп қалған кенезесін жібіткендей болды. Сырты түк, іші боқ елу жылқы қазақтың рулы елі үшін бұйым ғұрлы болмаса да Манж амбын тамағы тесік пенде емес пе. Жылқышының дəтін тыңдап аз отырғаннан соң,

	– Тағы не тілегің бар? – дегендей сөзге қонақ берді.

	– Алдияр тақсыр! Алтайдың қай беті болса да Чин патшасына бəрі бір. Біз болсақ бергі бетіне қоныс аударып, мал жерсініп, адам үйір болып қалды. Жеті ел ұранхай мен үш Соён төрелері де əрі кет деген жоқ. Бірінші: осы қонысымызды кеңейтіп, кепілді болдырып беріңіз. Екіншіде, Алтайдың арғы беті шалғайлау. Көбінде асу бекіп қалады. Алым-салықты монғол төрелері арқылы өзіңізге төлеп тұралық? – деді. Сөзге сараң, қозғалысы аз, бəрін көзімен бақылап, ойымен болжаған Хэбэй амбын ербиген ұзын мұртын сұқ саусағының ұшымен немқұрайды сипап, селдір шоқша сақалын сауып өтті де сəл иіліп, айдарлы тымағының құндыз маңдайына қолын сəл пəл тигізе.

	– Бүгін ордада дем алыңыз. Кешке əлгі тентегіңізбен бірге құтты қонағым болыңыз. «Тентек болса текті болар» деуші ме еді қазақтар?

	– Иə, сондай бір тəмсіл бар...

	– Жарайды. Басқа тілегіңізді ақылдасып, кешкі мəміледе байлауын айтайын, – деді.

	Жылқышы бастаған ел адамдарының жоғарыдағы тілегі түгелдей қабыл етілді. «Тек монғол төрелерімен тіл табысып, қақпай-соқпайсыз өмір сүріңдер!» деп ескертті манж амбын. Сол қанатта Алтай округінің əскери-шекара басынан, оныңда Хэбэй амбыннан кепілдік алған Жылқышы: «Жұртбайға енді қамшы ұшын бермеспін» деп ойлады. Ұранхай, дөрбет, дыва, торғауыт төрелерімен тіл табысса осы орны беки берерін ұқты. «Алым-салықты да манж, монғол арасында домалатып, аяғын түйе тайды, сиыр құймышақ болдырып, артын шөмейте түссе ағайын-туыс азғана елінің де арқа басы кеңіп, еңсесі көтеріліп кетер. Манж елінің түрі жаман. «Түбінде Алтай жері ат тағанында тозады-ау» деген атам Ақтайдың өсиеті рас болса, Керей елі түгін сыртына жиып, Алтайдың арғы-бергі бетінде ықтай жалдап, сырттай жүргені жөн. Қытайдың іші үш қатпар. Бірін ашсаң да қалған екеуін аша алмайсың. Ал монғолдар аузын ашса жүрегі көрінетін халық. Осынау ұлыс өзіміздей қоңыр қалта, күштінің қабағына қараған, момын да ел, қойдан қоңыр да ел...» деп түйді ішінен.





ТОСЫН ҚОНАҚ




	I

	Ел Қобда бетіне қоныс аударғалы табаны күректей он жыл өтті. Сөйтсе де елдің бір тобы қос мекенді құстай Ертіс бойына еңкейіп қыстайды. Шеруші, Қарақас, Молқы ауылдары Қобда алқабына іштеп кірген. Қонысы да, өрісі де осы бетте.1876 немесе тышқан жылының Қыркүйек ортасында сары жұрттан əлі еңкеймеген ел «Орыс жерінен жиһанкез келіпті!», «Жер шенейді екен», «Самырхан төренің ауылына қоныпты. Ет жеп, шай ішпейді дейді. Сонда бұл көк көздер шөп жеп, су іше ме?» десіп гуілдеп кетті. Қатын, баланың сөзінде жан бар-ды.

	Ауылына жат қонақ келген Самырхан Даян мен Ойқарағайдағы əкесі Қожамжар мен Жылқышы үкірдайға кісі жіберді. Көбеш ауылы онсыз да өзімен жақын Қолағаштағы жайлауында. «Ұлық төрелер мен ел басылары алыстан келген қонақпен табақтас болсын. Алыс-жақынның жаңалығын естісін» деп ойлаған. Қожамжар төре Самырхан, Батырхан атты екі ұлды. Екеуі де өзіне тиесі елді басқарған хан тұқымы. Көбеш пен Жылқышыны əкесіндей сыйлайтын. Төре ұлы болса да олардың алдынан кесіп өткен емес. Замандас төре мен үкірдай барғанда Көбеш қарт төр алдына əлдеқашан жайғасып та үлгірген. Оң жағында қапсақал, дөңгелек көз, орта жастағы, қызыл күрең орыс отыр. Қасында атқосшы, тілмаш, жолшы дегендей бірнеше кісілер. Үйдегілер ел басыларына үрке түрегеліп орын берді. Өжекең мен Жылқышы қапсақал орыстан кейін орналасты. Қапсақал орысқа атқосшылары тілмаш арқылы соңғы келген кісілердің аты-жөнін де білдіріп өтті. Əлгі сақалдының қазақша шай ішерлігі бар екен. Иіліп, кішілік көрсеткен пішінмен:

	– Менің атым Потанин Григорий Николаевич! – деді, соңғы сөзін бірнеше қайталап. Жат елдің аты жөнін тоқтатып үлгермеген үйдегілер «Ботамын дей ме?», «Кəдімгі Кіри-көрін ғой!», «Е, Николой болса орыс ханының ілік-жілік бірдемесі де» десіп əр саққа жібереді. Самырханның əйелі қазаққұмар сарт. Дастарханы мол, асы бапты. Қонақ алдындағы дастархан толы ақ тағамға дөңгелек, төртбұрыш, ширатпа неше түрлі бауырсақ пен нан, тоқаш қосылған. Қазақ ауылдары үшін мұндай тəтті тағам таңсық. Аман-сəлем алысып, ас-су ауыз тиген соң Өжекең мен Жықаң тосыннан келген қонаққа сұрақ жаудыртып алыс-жақын жаңалығын қазбалай бастады. Жылқышы:

	– Орыс патшалығы тыныш па, қарағым? – деді. Өжекең сөзге қонақ бермей:

	– «Қарағым» демекші қауғадай сақалың болса да қалтиған бойыңа қарағанда жасың үлкен емес сияқты. Нешедесің? – деді жанамалап.

	– Қырық бір! – деп қолын шошайтып, саусақтарын ербеңдетті Потанин.

	– Бəсе, жасың кіші бауырым екенсің. Мына отырған Самырхан менің балам, анау келінім...

	– Дə, дə. Мен ұғады!

	– Ұқсаң сол, ендеше!

	– Сонымен жүрген жеріңнің жаңалығын айта бер?!

	– Орыс жерінен шыққалы айдан асып кетті.

	– Бəрекелді-ау, содан бері ай қарап жүрсіңдер ме?–деп таңданды ақжарқын Өжекең.

	– Дə, дə! Ай қарап, ай болды, – деді орыс қонақ.

	– Жоқ-жоқ. Айдан асқанын айттың ғой жаңа. Осынша неғып жүрсіңдер деймін?

	– Алтай елін араладық. Қыранның құйғанында, Ой шіліктегі Жұртбай бидің ауылында бірнеше күн болдық.

	«Жұртбай біледі ме?»

	– Е, біледі. Оны білмейтін кім болсын! Əкесінің дені сау ма екен? «Мынандай сақалды», деп Өжекең Көбеш қарттың ұзын сақалын меңзеді. Орыс қонақ тағы да қалбалақтап, əдеттегі бір сөзін тағы қайталап.

	– Дə, дə! Жетпіс жетіде. Қарт ауыру, – деді.

	– «Дə, дəсі» несі-ей мынаның тақылдаған, – деп қалды аңғалдау сөйлейтін, морт мінез Өжекең.

	– «Иə, иə» дегені ғой.

	– Жөн-ақ екен. Алтай елі биыл жұт болады дей ме, не дейді?

	– Жұт жөнінде біз білмейміз. Алтай елі егін орып жатыр. Жұртбайда ат тиірмен бар екен. Мына сіздер неге егін салмайсыздар?

	– Егін етекке шығады. Біз Алтайдың асқар жонындамыз,– деп Жылқышы үкірдай төбесін қолымен көрсетті. – Олар мына етекте, – деп жерді алақанымен басты.

	– Түсінікті. Жұртбай Семипалатинскге екі рет барыпты.

	Орыс базарынан пұл əкелеміз дейді.

	– Ие, əлгі Семейге ме?

	– Дə, дə!

	– Ой «дə, дəңнан» айналып кетейін. Сол Семей мен Сарымсақтыға екінің бірі барады. Біздің мына жастар да жылына бір бармаса көңілі көншімейді.

	– Жақсы. Жұртбай Қобдадан келгелі он күн болыпты. Қоралы қой, қалың мал айдап барыпты. Шай, дəйлімбі, астық алатын көрінеді. Сіздерде сондай сауда бола ма?

	– Болғанда қандай. Біздің мына Жықаң үкірдай елу қара жылқыны апарып текке беріп келді, – деп күлді Өжекең.

	– Неге текке береді. Күрек шай, тас шай, астық алмай ма? Əлде сауда білмей ме?

	– Біз сауданың жөнін білмейтін қой артына ерген қоңыр қалта ел боламыз, – деді Жылқышы Өжекеңнің қалжың аралас сөзінің бетін басқаға бұрғысы келген ниетпен.

	– Малдан басқа бұл елде қандай тіршілік бар? Аң аулайсыздар ма?

	– Жоқ.

	– Ендеше мына қалың бүркітті қайтесіздер?-Потанин босағадағы тұғырда отырған бүркіт пен сұңқарды қолымен нұсқады.

	– Əншейін ермек, саятшылық қой. Қазақ халқы бүркітті көңіл көтеріп саятшылыққа ұстағаны болмаса кəсіп етпеген ел. Ата кəсібі – мал.

	– Ұғынықты! – деп бас изеген Потанин былғары жандорбасынан дəптер, қарындаш шығарып əлденені түртіп отыр. Сөз арасында сұңқар мен бүркітті қалай ұстаудан бастап, оның бабы, күтімі, жемі, аң аулау тəсіліне дейін тəптештеп сұрап шықты. Əр сауалдың жауабын қалт жібермей жазып та отыр. Əңгіме ұзын сонарға кеткен. Орыс жиһанкез керей елінің ел билеу жүйесі, ру сүйек, ата-тек айырмасы, Қобдаға қоныс аудару себебінен тартып күнделікті тіршілік жөнінде де жездей қақтап қояды. Аузында да, қолындағы қағаз бен қарындашта да тыным жоқ. Осынша жан алқымға алған сұрауға таң-тамаша болып, əрі сезіктенген Көбеш қарт,

	– Жатқанның жанын суырған неткен бəтшəғар еді! – деп күңк етті. Күзгі семіз бағланның еті пысқанша сыртқа шыққан қонақтар бие бауды тамашалап қымыз, ақтағам дайындау дəстүрін де қазбалап жатыр. Қос айғырдың үйірін қатар байлаған ұзын желі бойында құлын жусап, мама биелер айқасып, өзара қасынысса, жаздай мініс көрген қақпыш құнан, байталдар ауыл төңірегінде құныға жайылады. Айбарлы айғырдың сұсынан қорыққан күзгі семіз аттар анадайдан одырайып осқырынса, айғырдан əлдеқашан шыққан əккі биелер жаман-жəутік азбанды теуіп-тістеп жолатпайды. Кейбір үйдің сиыры өрістен ерте келіп, кеңес үстінде бұзау жамыраған. Ауыл сыртының азан-қазан өмірін бақылап тұрған Потанин əртүрлі шөпті көрсетіп, атын сұрайды.

	– Мынау не?

	– Сиыркөз. Қой шөбі.

	– Мынау?

	– Изен. Малға ең жұғымды шөп.

	– Мынау ше?

	– Теріскен. Ол да.

	– Ал, анау жылғадағы?

	– Қарақұйрық, Селеу.

	– Тауда өсетін шашақ сияқты?

	– Жусан...

	Потанин мен ауыл адамдары арасындағы мұндай кеңес көп жалғасты. Бəр-бəрін жазып алды. Ол: «Осынша жылқы, қой өсірген ел түйе мен сиырға неге тапшы екенін де» сұрап үлгірді. Жылқышы үкірдай:

	– Қой жесең ет, ішсең сүт, дайындасаң тағам, кисең киім. «Тоғыз қабат торқадан тоқтышақтың терісі артық», дейді бұл қазақ. Сиырды тек сауынға, түйені көші-қонға ғана керектенеді. Түйе жыл аралап туатындықтан өсімі жай мал ғой,– деді. Потанин іңген түйе жыл аралап туатынын естігенде таң болды. Ол Қобда өлкесіндегі көл, өзен, жерсу аттарын да жазып, сызып отыр. Онда қандай құс, балық өсетінін де сұрайды.

	– Даян көлінің жағасына монғолдың бір ханының сүйегі қойылған,– деді ол сөз арасында.

	– Шыңғыс па екен, – деді Өжекең.

	– Жоқ, Даян деген хан. Ел аузынан қазақтың ертегі, аңызын да жазып алдым. Қазақта Қарынбай деген бай болыпты. Өмірі тағлымды екен.

	– Сараңдық пен қаталдықта не тағлым болады?

	– Үлкен тағлым бар. Адам қасиеті дүниеге сай қалыптасады.

	...Күні бойғы кеңесті шын ықыласымен құлақ салып, құлап отырған, аз сөйлеп, көп тыңдаған Көбеш қарт:

	– Осынша нəрсені жазып қайтесің, балам? – деді.

	– Орыс патшасының құзырына ұсынылады.

	– Патшаңыз Ресей жерінің аң, құсы мен жер-суын суретке түсіріп, хат-қағазға жаза берсе жетер тəйірі!

	– Орыс жерінде қағазға түспеген нəрсе қалды дейсіз бе?

	–деді Жылқышы мысқыл-шыны аралас.

	– Бұл ғылыми маңызы бар үлкен жұмыс. Ғылым-білім талапсыз бітпейді. Көшпелі ел малдан басқаға талаптанбаған жұрт, – деді Потанин.

	– Рас, біз малдан басқаны байлық көріп, місе тұтпаған халықпыз. Алланың уысында, таудың қуысында қалғанымыз да сол қылығымыз ғой! – деді Жылқышы. Көбеш ақсақал Жықаңның сөзін жақамады білем:

	– «Таудай талап бергенше, бармақтай бақ бер» дейтіні қалай атамыздың? – деді.

	– Алладан бақ тілеу асасынан дайын дүние күту деген сөз. Талап – еңбек, ізденіс. «Мал баққанға бітеді» демей ме. Ол да талап. Талап болмай – бақ қонбайды. Кəпір болса да осы орыстың сөзіне мен құлап отырмын. Біздің қазақ қашанғы салпы етек болып қой артынан ереді. Қашанғы сабылып көшеміз. Жерде де шет, қоныста да есеп бар шығар. Осының нарқын соңғы жылдары бастан кешіп келеміз емес пе? – деді, ойлы пішінмен.

	Орыс қонақ Жылқышы үкірдайдың сөз нарқын, ой парқын қанша ұққанын кім білсін. Тағы да «Дə-дə-дə!» деп тақылдады. Ол Жұртбайдың ертіп жіберген жершісі Дауайды осы арадан қайтаратынын айтып, Самырханнан жаңа жолшы сұрады. Бағанадан үлкендердің кеңесіне бөгет болмаған Самырхан, енді сөзге араласып:

	– Қобдаға дейін екі-үш жол бар. Сагсайдың құйғанына түсіп, Тұрғынды басып Тұлба арқылы барасың. Екіншіде, Сағсайдың басын орап, Дэлүүнге түсіп, тура тартасың. Соңғысы төтелеу болар, – деді.

	– Уақыт ұттырмау үшін төтесі жөн ғой.

	– Қобдада не шаруаңыз бар?

	– Тағы да осындай əңгіме өткіземіз. Онда да өмірі қызықты көп ұлт тұрады. Жəне Қырғыз көлін зерттейміз.

	– Бəрекелді-ау, қырғыздар да сол өлкені мекендеген бе?

	– Иə, бұл Алтай аса қызықты өлке.

	– Ендеше Қасымды ат қосшыға алыңыз. Жерді де, елді де жақсы біледі, – деді Самырхан. Қасым сарт Самырханның балдызы еді. Айтып айтпай Қобда мен Алтайды сапырған саудагер сарттың бірі. Ол Самырхан ауылында өскен...

	***

	Жат елден келген жиһанкездің қонақасына ортақ болып ауылға кеш қайтқан Қожамжар мен Жылқышы үзеңгілес келеді.

	– Бұл орыс жайын жатпай Қытай, Монғолда несі бар? Орыс ойына келгенін істейдінің қылығы ғой, – деді Қожамжар.

	– Жоқ, Өжеке! Орыс не істесе де ойнап істемейді, ойлап істейді. Орыстың тімтінгені жақсы мысал емес. «Жалпақ даласын жөндеп алып, Алтай, Тарбағатай қалып па» дейсіз ғой. Не нəрсені бүлдірсе де, жөндесе де Орыс пен Шүршіттен шығады. Атам Шыңғыстан кейінгі заманды ойлашы. Жоңғар, монғол, ұйғыр, дүңген, сарт-сауан, қанша бүлінсе де, жағаға соғылған сеңдей осы екеуінен аспаған. Əлі де аспайды.

	– Сонда, бұл кəпірлер жердің құрты мен көктің құсын, көлдің балығын санап, ойдағы орысына қоныс іздеп жүр ме?

	– Құтты қоныс табылса кім-кімге де артық болмас. Кімнің көңілінде не жатқанын қайдан білейін, ішіне кіріп шыққан емес. «Қандай мал асырасам нендей шөп жейді? Қанша адам əкелсем, қайсы жеріңді мекендеп, қандай байлығыңды қазып, нендей аң, құсыңды азық етеді?» деп отырған жоқ па, сол қапсақалың?! – деп күлді Жылқышы. Сөзінде зіл, жүзінде ой бар еді Үкірдайдың.

	– Əй, бұл орыс пен шүршіттің ойына жамандық келмесін.

	«Қасқырдың ойына қой жегенді салмасын» демей ме?!

	– Иə, «ойда орыс, қырда шүршіт тыныш болсын» деп бабамыз неге жалбарынып өтті дейсің...

	Төре мен үкірдай тым-тырыс қалды, əрқайсысы өзімен өзі, оймен оңаша. Жол екі айырылуға таяған. Бірақ екеуінің де көңілінде ортақ үміт ұялаған. Ол: «Байтал жусап, бала ұйықтаған, қой үстіне боз торғай жұмыртқалаған, жылқы қоя берсін болған бір заман келер ме еді?» деген аңсау-арман болатын.





ҮШІНШІ БӨЛІМ





АРМАН





ДҮРБЕЛЕҢ




	«Қара бұта – Бардам» атанған күзеуге жаңа қонған Жылқышы ауылы ойран-асыр. Күтпеген жерден Алтайдағы Жəдік руының билері жесір дауымен жалғыз кеш сау ете түскен. Сөз ұстаған биі Өміртай қажының өзі. Қанненқаперсіз отырған үкірдай тосыннан келген топтан тарықты. Балта шапқанша дөңбек жол табадының қылығымен төрелерді бөлек үйге кіргізіп, мал сойып, қымыз құйып, Қайырдан зəңгі мен Сүйіндік ақынды алдына ұстаған Жылқышы жан-жаққа дереу ат шаптыртып: «Ата аруағына шет болмайтын, ат жалын тартып мінер Шерушінің азаматының бəрі таңсəріден қалмасын!» деп бұйырды. Ел арасы шалғайда. Саңыраулар – Қобда басында, Бектемір – Дэлүүнде, Кəрі атаң ауылы – Тұлбада, тағысын-тағы көк қуған қойдай ел. Ауыл ақсақалдары мен «пəле басы» болған інісі Бəйімбайды үйіне шақыртып алған Үкірдай:

	– Уа, Бəйімбай! Бір емес, бірнеше рет бұл қай шуылдатқаның. Қалауын өзің табасың ба, əлде қалыңын төлейсің бе! Немесе қылша мойныңды талша етіп Жəдіктің алды на тосасың ба. Əлсін-əлі ат атандырып, сүйек сындырдың ғой түге! – деп ақырды. Үкірдайдың ашулы үні аса өктем. Ашынып та, ұялып та отырған жайы бар. Ауыл арасындағы сыбысты алдын ала естіген Жылқышы осындай бір пəленің боларын сезсе де жаздан бергі дымқос дерттен істің алдын алып үлгірмеген. Оң жақ аяғының ісігі асқынған. Соңғы кез ат үстіне отырудан да қалып барады. Бəйімбай немере қызы Жұлдызды өткен жазда Шүйдегі найман еліне ұзатқан-ды. Абысын-ажынның ауыл-үй арасындағы өсек-аяңына қарағанда: «Бəйімбай қызын Алтайдағы Жəдік ауылына берем деп жең ұшымен қалың алыпты» десетін. Ақыры міне айпарадай ашыққа шығып кеше қалың төлеген жəдік билері бүгін жесірін даулап келіп отыр. Мəмілеге келіп малға тоқтайтынын, бас жарып, көз шығарып кететінін кім білсін? Жылқышы үкірдай туысының бүгінгі жылдыртпалатқан қылығына ашу шақырса, «бір емес бірнеше-рет» деуінде де сыр бар-ды. Олар бірнеше жыл бұрын Байқозыны жіберіп, Шүйдегі бір найманның атақты жүйрігі Көзгерді ұрлатып алған. «Кісі малына ер салма!» деп тапсыратын Жылқышы Байқозыға бірнеше дүре соқса да, тентек өзінікі болған соң өз қолын өзі кесе алмаған. Онымен тоқтамай келер жылы Шүйдегі үлкен тойға Көзгерді кебіндеп апарып, жасырын қосып бəйге алған. Қазақтар жүйрікке жабатын жамылтақты кежім деп атаса, жұқа шүберектен тігілген, əр жерінен жел үрлеп тұратын, аттың көзі мен сирағынан өзге денесін түгелдей жасыратын кепті «аткебін» дейді екен. Найман елі Бақаттардың бұл қулығын сезіп, астыртын кісі салып, Көзгерді таныған соң дау шығарған.

	«Көзгер өлген, бұл басқа кері ат» дегеніне де көнбеді.

	Аттың орнына ат ал дегенге де келіспеді. Тек: «Көзгерді ұрлаған кісіні алып бітісеміз. Не, тұрысатын жеріңді айт» дегенге жеткен. Амалсыздан ұтылған Бақат жігігіттері қуғыншыларды ертіп Жылқышы үкірдайға жүгінген. Ақыры:

	«Ісі теріс жігіт екі жарылған найман елінің арасынан өтсін. Артынан оқ атпаңдар. Қуып жетіп ұстап алсаңдар құнын сұрамаймыз. Рулы ел болып бір кісіге жете алмасаңдар өкпелерің болмасын!» дегенге келіскен. Шеруші болып жер қиырына мықты, ең таңдаулы жүйрікті Байқозыға мінгізген. Ат жалын құшып, екі жарылған топтың арасынан ағызып өткен Байқозы топтан алыстаған соң қырқадан-қырқаға, қорымнан-қорымға тартып, көз жаздырып үлгірген. Қобда бетінің есік-тесігін түгел білетін Байқозы ұранхай, дөрбетті аралап із тоздырып, көз жаздырып кеткен. Сөз аяғы ескірсе де «түбі тыныш болсын» деген Жылқышы үкірдай ат иесіне бір жүйрікті жетектетіп жіберді. Осымен екі ел бітісіп, тыным тапқан. Көзгердің дауына да себепкер болған осы Бəйімбай. Жылқышының: «ат атандырып, сүйек сындырдың» деуінің нарқы осыдан. Ызаға булыққан Жылқышы: «Жəдік кісі алса өзінді, мал алса жылқыңды беремін! Əуселеңді ертең көрейін. Атыңды ертте!» деп ақырды. Сүйекке қарысып, «өлімнен ұят күшті» деген Жықаң ауыруын да ұмытып, таяғына сүйеніп екі ру билері отырған үйге тартты. Қызыл кеңірдек болған билер Жылқышы үкірдай келгенде су сепкендей басылып, сүйекке сірессе де, кішілік етсе де əйтеуір сəлем берісіп, сүлесоқ амандасты. Қымыз құйылды. Үй іші тым-тырыс. Тек Сүйіндік ақынның домбырасы күмбірлеп «Кеңес» күйі күңіренеді. Күй иесі аты шулы Бежең би. Жəдік Қара Оспанның əкесі. Ол қандай қысылтаяң шақта да істі осы күймен кеседі дейтін. Домбыраға «шамасы» келмеген манж төрелері 63 жасқа жаңа шыққан бидің үзеңгісіне у жағып өлтірген. Қабірі Буыршында. Сүйіндік ақын да сол бабасының піріне сыйынып отырғандай. Көзін жұмып, көңілінде əлденені тоқыған. Домбыраның қаз мойнында саусақтары ғана жорғалайды. Тереңнен дем алып күрсінген Жықаң сол қолын сəл көтергенде күй үзіліп қалды.

	– Сонымен келісімге келе алдыңдар ма? – деді ол. Жəдік биі «құланның қасуына мылтықтың басуы» дегендей, өзіне тиген кезекті қалт жібермей:

	– Жоқ, Жықа! – деді. – Қазақта отағасы, төрағасынан тартып, ауыл аға, ана аға, мына ағалар толып жатыр. Өзіңді ауыл емес ел ағасы, ру басы –үкірдай деп келіп едік. Ескермедің бе, бұл елдің ағасы жоқ па білмеймін. Залыңмен келісер бізде сөз жоқ!

	– Онсыз да шыққалы тұрған көзді түртіп қайтесің, Өміртай, пүшек іздемей-ақ қой. Тентек біздікі. Кішілік етіп отырмыз.

	– Мен ондай биалай-бикеш, бəймөңкелеген сөзіңді білмеймін.

	– Затың басқа, атың қасқа демей-ақ қой. Арғы жағы бір атаның баласымыз! Ағайынның береке-бірлігін ойлайық. Шеруші де отқа қарап, суға сүрініп отырған жоқ. Жəдік еліне қыз керек болса бір шүйке бас тағы да табылар. Не сырты түк, іші боқ малға тоқтарсың.

	– Мал да, қыз да іздеп келіп отырғаным жоқ. Жəдіктің арын аяғыңа таптап, аруаққа шет болғаның үшін кек алғалы келіп отырмын!

	– Не дейсің, Өміртай! Елдік пен береке-бірлікті екеуміз ойламасақ бізден кейінгі ұрпақ не болады?!

	– Маған есек дəме жауабың да, бит терісінен биалай пішкен қылығың да керек емес! Тұрысатын жеріңді айт шапшаң?!

	– Қанжұтып, қапа болма, Өміртай. Жау қуып, жабағыға сүрініп келген жоқсың. Жесірдің жолымен келіп отырсың. Келісетін жолын іздейік.

	– Тіл тигізіп, тікендей қадалма, Жылқышы! Екі шоқып, бір қарап, ызбалаған сөзің керек емес маған. Жаным – арым садағасы. Тұрысатын жеріңді айт, менің қолым қырқаның астында дайын тұр!

	– Не дейді мына би! Жақыннан жау іздеп келіп пе едің?!

	– Жау емей неменесің, мына қылығыңмен?!

	– «Жауластырмақ жаушыдан, елдестірмек елшіден». Жау мен жақынның қайсы боларымыз мына екеуімізден болар.

	– Көп сөзді мен білмеймін. Басқа кесімім жоқ.

	– Көп қорқытып, терең батырады дейсің ғой. Көптігіңді көрсетпе, Өміртай. Баймын деп мақтанба, көппін деп топтанба!

	– Мақтанып көзге ілмеген Шерушінің ұлығы өзіңсің. Рулы елді ит пе, кісі ме демей қалың берген жесірімді найман еліне саудаға салатын не жетті осынша? Жырынды би – жылпос үкірдай сенің қылығың, осының бəрі!

	– Сөз сүйектен, таяқ еттен өтеді. Осынша жерлегенің жетер сенің де?! Ендеше тілегенің не? Соны айт!

	– Аруақты қорлап, ата дəстүрді бұзған өзің! Тірідей өлтірдің. Жегідей жедің. Ер құнын аламын! Əйтпесе ауылыңның үстінен ат ойнатып, шаңырағыңды ортасына түсіремін. Шеруші елімен қанжығада ғана көрісемін! Біздің кесім осы! Бұл менің кесімім емес, Жəдік елінің шешімі! Болды біздің сөз!...

	...Текетірес көпке созылса да екі үкірдай келісімге келмей ажырасты. Жəдік билерін осынша ерегеске апарған да Жұртбай еді. Төрт орынның екеуіне Жəдік билері отырған Ажы төре заманында Жəдіктің Мəлік руынан шыққан Жантелі ұлы Құлыбек төрт Мəлікпен қоса Итемген, Қарақас, Молқы руларын билесе Байғазы бидің немересі, Дөнентайұлы Бейсенбі жəдіктің төрт жанаты мен қоса шеруші, шұбарайғыр руларын биледі. Құлыбек пен Бейсембі өлген соң орнына Өміртай мен Оспан отырды. Бүгін Жылқышы үкірдай бастаған шеруші руы Қобда бетіне қоныс аударғалы шын мəнісінде жəдіктің мұрагері Бейсенбі ұлы Оспан үкірдайдың билігінен сытылып кеткен. Оның үстіне қалың төлеген жесірін найманға ұзатып жібергені мынау! Осы кикілжіңді білетін Жұртбай Оспан мен Өміртайдың қолтығына су бүріккен. Қолды Өміртай өзі бастап келіп отыр. Жəдік қолы бері аттанарда кейбір жігіттер Жəдік ауылына келін болып түскен Жылқышының қызы Қожаханға: «Əкеңнің басын алып, шешеңді күңдікке əкеп береміз!» деп кекеткен. Бір қыздан болып екі рулы елдің осынша бүлінгеніне, қайындарынан осынша ауыр сөз естігенге ренжіп, өзегі өртенген Қожахан: «Шерушіні де құдай жаратты ғой. Жəдік жау іздесе, шерушіні де əулие əмбием жебеп, құдай қолдайтын шығар. «Нас басқанды тас басады». Кеуделеріңді көтерген азаматтар алдың қар бір жауғанда, артың бір қыстап, келесі көктемде келіп жүрмеңдер!»деген ашумен. Əйел байғұста бұдан артық қарсылық көрсетер күн қайда?!... Рулы екі елдің қолы Қарабұта-Бардамнан жоғары Құлатөбенің бауырына жиналды. Бейғам отырған Шеруші елінің алды-арты жиылғанша Жəдік биі қолын ауылға жақындатып, жаналқымға алды.

	«Жасақты күні жау келмейді. Жабдықты күні дос келмейді» деп қапаланған Жылқышы үкірдай сыналған азаматтарын аз да болса көптей көріп, топ алдына шығарды. Қолдың екі қанатына шиті, бердеңке, білтелі қара ұстаған бірнеше мерген жігіттерді айбарға қойған. «Кемедегінің тілеуі бір» десіп Жəнтекей руы мен Қожамжар төренің осы ауылдан қыз алған кейбір азаматтары да астыртын кірісіп жүр. Көбеш батыр:

	«Көзге шыққан сүйелдей болып біз барғанымыз сөдегейлеу болар» деп Жəнтекейдің немересі, Сəмембеттің ортаншы əйелі –Тасбикеден тарайтын Қалмақайұлы Далай мергенді жіберген. Жылқышы Далай мергенді өз тобының қақ ортасы, маңдай алдына отырғызды. «Жау көріп жүрегі тоқтасын» деп он беске жаңа толған жалғыз ұлы Сүкірбайды да сауыт-сайман асындырып аттандырған. Оң аяғын «Уа құрт» шалған Жылқышы да: «Жаман ит өлімтігін көрсетпес, өлсем үйде жатып өлмей, ат жалында өлейін» деп Ақтаңкерге ер салды. Сүйіндік ақын домбыра орнына найза ұстап, саңыраудың Құбақұс жүйрігіне мінді. Байқозыға Жылқышы ұшпа қоңырын мінгізді. Жылқышы ауру оң аяғына киіз байпақ киіп, алдыңғы қанжығасына көтеріп байлатты. Қолына дырау қамшысы мен бос мойын шоқпар алып, көкшегір өткір көзін қарсылас топқа қадап, алға шықты. Тақаты таусылып, ширыққан Жəдіктің қол басылары да алға шығып, үш жүзден астам атты кісі сап түзеп қозғалуы мұң екен, найзасын шошаңдатқан бір батыры:

	– Жекпе-жек! Жекпе-жек! – деп айғайлады. Мұндайда қызба ерлер не айтып, не қойғанын да білмей қалатын əдеті. Шерушінің қолының алдында ақ ту байланған, қара шашақты ұзын найза көтерген Көрінбай батырдың аруағы қозды білем: «Жекпе-жектеп» тұра ұмтылды. Ол – төртбақ кішкене денелі, шапшаң қимылдайтын, қамшыгер, сойылшыл, жаудан қайтып көрмеген, ержүрек батырдың бірі. Сол-ақ екен, қарсыластар жағынан мылтық гүрс етіп, Көрінбайдың тор аты омақаса құлады. Аттан секіріп үлгерген Көрінбай туын жықпай, көтергенқалпында тік тұра қалды. Осы сəтті аңдамай басқан Байқозы ұшпақоңырды борбайға осып жіберіп, екі-ақ секіртіп жеткен. Атынан секіріп түскен Байқозы ту көтерген батырды дереу атқа отырғызды. Қарсылас жағынан келіп қалған жекпе-жекшінің атын Көрінбай бұзау тіс қамшымен тастөбеден ұрғанда ат ышқынып барып құлап түсті. Арттағылар Байқозыға ат əкеліп үлгірген. Далай мергеннің мылтығы гүрс етуі сол екен, Жəдіктің ту ұстаған батырының аты да, өзі де жер қапты. «Атым Далай, атуым қалай!» деп өзінен-өзі марқайған мерген жекпе-жектеген біреуін тағы домалатты. Екі қанаттан кезелген мылтықтар да шаң-шұң, тарс-тұрс етіп, түтіні бұрқырап көкке көтерілді. Жəдіктер де атып жатыр. Қарсыластарының алдыңғы қатарынан бірнеше ат омақаса құлағанын көріп аруағы қозған Жылқышы:

	– Байтайлақ! Ақтай! – деп қиқулатып, атой салды.

	Қарсыластар туын көтеріп үлгірмей алдыңғы шептер араласып кетті. Байқозы Жылқышыны қорғаштап сойыл дарытпады. Жылқышы да жастық шағын еске алғандай бұзау тіс дыраумен талайдың атын омақастырды. Туы жығылып, алдыңғы қатардағы батырларының бірнешеуі омақаса құлаған Жəдік жігіттерінің арты күтпеген жерден тым-тырақай қаша жөнелді. Оның да өзінше сыры бар-ды. Байқозы бірнеше жігіттердің атының құйрығын өргізіп əдейі сайлаған. «Екі жақтың қолы араласа бастағанда келесі топтың сыртын орап: «қаш-қаштап, зытыңдар!» деп тапсырған. Өйткені жəдік жасақтары түгелдей атының құйрығын сымпитып өрген екен. Басқадан өзін айыратын бөгенай белгісі сол. Байқозы осыны алдын ала білген. Байқозының ылпыңжылпың жігіттері пысықтық істеп: «Жеңілдік! Қашыңдар, Шегініңдер!» десіп қиқу сала «қашқан». Жөпелдемеде туы құлап, қол басылары жекпе-жекте жеңілген Жəдік жігіттері:

	«Өлген деген осы екен» десіп тым-тырақай қашқаны сол. Артқы қатары қаша жөнелген Жəдік жасақтары шарасыз шегінді. «Тоқта, атаңа нəлет, күшіктер! Ой, өңкей өлімтік иттер!» деп айғайлаған Өміртайдың сөзіне де құлақ асқан жан жоқ. Қалғанының қатары онан əрі сиреген Жəдік жігіттерінің соңғы тобы да табанын жалтыратып, құйрығын қысқан күйі зытты. Сол-ақ екен: «Ие, аруақ! Байтайлақ! Ақтай!» десіп ұран салған Шеруші азаматтары өрекпи қуды.

	«Қашқан жауға қатын мықты» дегендей бағанадан топтың артында тығылып, қара басын қорғаштаған қорқақтардың да əуселесі қозып, аруақтанып алған. Қуып жеткендерін сойылға жығып, кемінде дырау қамшымен дыритып барады. Қарсылас елдің тобынан жон терісін сыпыртуға жақын қалған соңғылары да атын шамасынша борбайлатып, жаны мұрнының ұшында зытты. Шеруші жасақтары сойылға жығылған, аты болдырған дегендей шабан-шалағай бірнеше адамдарды қолға түсіріп, байлап-матап алды да, дүркіреген жауын бел асырып тастады. Шеруші жағынан бір кісі өліп, екі кісі жараланған. Оның біреуі оң аяғына оқ тиген Шерушінің бас имамы Тілеуберді молла. Қазіреттің алдынан дəріс алған, атақты Тоғызақ молланың шəкірті. Жəдік жасақтарынан екі азамат өліпті. Қолға түскен кейбір азаматтарға «Жемтігін» көтертіп қайтарған Шеруші үкірдайы өз кісісінің сүйегі мен жаралыларын зузаға салғызып ауылға əкелді. Екі найза арасын шылбыр арқанмен торлап, үстіне шапан-шақпыт төсеп жұмсақтаған көтерме төсекшені қазақтар зуза дейді. Төрт жігіт, екі найзаның ұшын ат үстінен қолдасып жүреді. Не найза ұшынан шылбырын байлап, келесі ұшын тақымға басып отырады. Ауруды да, жаралыны да көшпелі ел осылай алып жүрген. Жайын жатқан ауылдың астаң-кестеңі шығып, қосақ арасында кісісі босқа өлген үй қара жамылып, қан жұтты. Қапаланып қамыққандардың өзегі өртеніп, Жəдік билігін ұстаған Өміртай мен Оспанға деген өкпесі қара қазандай болып қабынды. Ыза-кекке мінді. Ашуымен қолға түскен бейуаз бір адамның сақалын да кесіп алды. Оның аты Сергекбай екен. Шығынын санап, есебін айыруға ақылдасқан Жəдік билері жансыздар салып қолға түскендерінің де жəй-күйін білді. Сол «жансыздар» Сергекбайдың сақалын кескені болмаса басы аман, малы түгел екенін хабар лап, кемпірінен шүйінші сұраған. Қуанғаны, намыстаны, ызаға булыққаны белгісіз кемпір: «Өзі аман келсе болды ғой. Сақалымен көтімді сүртейін» депті деген қауесет кешікпей екі рулы елге де тарап үлгірді. «Əкеңнің басын алып, шешеңді күңдікке əкеліп береміз!» деген батпандай сөз бетіне басылған Қожахан да: «Айтқаным келді ме, жоқ па?! Осыдан былай алланы ұмытушы болмаңдар!» деп есесін алған. Қожаханның айтқанындай қолға түскен Жəдік азаматтарының алды қар бір жауғанда, арты асу ашылуын күтіп, Шеруші ауылының отын, суын тасумен қыс өткізіп, келесі көктемде еліне бет алған. Жəдік елі де қарап жатсын ба? Асу ашыла өлген екі кісінің құнын жоқтап сөз сала бастады. Бірақ, Шеруші үкірдайы қамшы ұшын бермеді. Сонда да Жəдік билері оның алдын алатын бір жол тапқан. Келер жазда Алтай еліне құдалыққа барған Жылқышы туысы Туратауды қолға түсіріп, кепілдікке алған. Оның үстіне «Сақалдан сақалдың артығы жоқ!» десіп Туратауды да «күзеп» тынды. Жылқышы үкірдай ел арасын шиенелістірмеуді жөн көріп, Жəдік билерімен келісімге келді. «Жəдіктен екі кісі өлсе, Шерушіден бір кісі өліп, екеуі жараланды. Кем-кетік болған екі адамның бейнеті бір кісінің өліміне тең. «Екеуге екеу!» десіп, төлемсіз бітісті. «Жесірдің орайы» деп Шеруші жағы қалыңсыз қыз беруге тоқтасты. Сонымен Жəдік пен Шеруші рулы екі ел қайтадан қыз алысып, қыз берісіп, сүйек жаңғыртқан құда, сүт ішісіп, ант беріскен ағайын жолына көшті.





АЛАСАПЫРАН




	I



	Қазақ рулары үшін мал дауы онсыз да жетіп жатады. Қоныс аударып, жер дауынан құлақ тыныштала бастаса да жесір дауы үзілмеді. Оның соңы Жəдік пен Шерушінің арасында ер азаматтың қанын төгіскен қаралы іспен тоқтады. Істің түбі насырға шапса ел арасының береке-бірлігіне нұқсан боларын білетін Жылқышы үкірдай соңғы жылдары Алтайдың арғы бетінен ат тонын ала қашып, алыстан сыйласуды жөн көрген. Ол Ертіс бойы, Күшіген, Ой шілік, Шірік ши, Алақақты қыстап қалатын ауылдардың да іргесін бөліп, біржолата асырып алған. Ендігі ойы: «Ат ізін Алтайға сала бермей, асудан қарауыл қарап, аңысын аңдау». Қобда құт мекен. Мал өсіп, жан қосылып, түтін молаюда. Жеті ел ұранхай, үш соён Дыва руларымен тіл табысып, қоян-қолтық өмір кешуде. Бір қанатында төре тұқымы Қожамжар ауылы мен алты шерушінің азғана Ожық, Жаппас, Саңырау, Бақат, Құтымбет, Құрман– аталас ағайындары. Келесі қанатында Алтайдың теріс бетін құлдай қонған Көбеш ауылы Жəнтекей руы жалпағынан жатса, одан əрі Тілеуді үкірдай мен Шөде, Көде ауылы. Жалғызсырар жері жоқ. Оның үстіне орыстың шекара басы мен Хэбэй амбыннан алған хаты бар. Қайтсе де төрт орынның төрешісімін деген Қасымхан мен Жұртбай алдында ықтай-жалдайтын кезі емес. Көкен би дүние салған. Енді Алтай елі де тозығы жеткен жібектей жібі сөгілуге жақын тұр. Жаздан басқа мерзімде Алтай елімен қоныс айқаспайды. Көбінде Алтайдың тіреме асулары берік. Бұлғын, Шіңгілді орап, аяғымен айланбаса жер күдір. Бүйтіп ат арытып, тон тоздырар істің мəнісі белгілі. Жұртбай арқылы сарноқтаға жылқы байлағанды да қойған. Алым-салық та өтелмейді. Салмақ Жұртбайға түсіп, чин патшасының жергілікті əміршісінің үкімі қатайып, мүйіздей қысқан. Жылқышы, Көбеш, Тілеуді үшеуі: «Ортақ өгізден оңаша бұзау» десіп, саптаяққа ас құйып, сабынан қарауыл қарап, Алтайдың арғы бетін алыстан болжайды.

	Үзеңгі бауы төрт қабат шіренген Қобда үкірдайларының осы қылығы Жұртбайға қатты батты. Намысына да ыстық көсеудей тиген. Əсіресе Көбеш пен Жылқышы үкірдайдың жоғарыдағы қылығы қитығына тиген Жұртбайдың шабына шоқ түскендей бұлқан-талқан болған. Ол бірнеше қызыл қойын айдап Еренқабырға-Іледегі Жиан-Жұнға, Тарбағатайдағы Ши амбысына да барды. Тілінің жеткенінше Көбеш пен Жылқышыны жерлеп, жамандады. «Тілеген тілегіңді екі етпей орындаймын» деп Чин патшасының жергілікті əкім-амбысы мен əскер басына да аманат етіп, қолтығына суды бүрікті-ай келіп!..

	Жықаңның өзіне қарасты алпыс үйлі Бақат ауылдары Аққорым, Тұйықаша, Ой қарағай, Сарбұйра, Өрмегейті, Қара бұйраны жайлап отырған. Өжекең ескі мекені болып қалған Ыдықойық, Сұмдыайрықта. Саңырау руы Қобда басы Қорымдық, Ақсуға тартқан. Үкірдайдың өз ауылы Даян көлінің шүмегінде. Аяғының сырқаты қозғалып, ерте оянған Жылқышы үкірдай аунақшып-дөңбекшуде. Ол, жаңа алған жас тоқалы Бақтыбаланың отауында. Бəйбішесі Шөтеден төрт қыз, бір ұл көрген Жылқышы үкірдай басқа əлі тапшы. Жат жұртқа жаралған қыздары бой жетіп, кісінің кісісі болған-ды. Жалғыз ұлы Сүкірбай ер жетсе де артынан ерген інісі жоқ. Бауырына басқан Ажарбикенің бауыры мен ағайын-туысынан алған балашағасы есейіп кетті. Жас иіске зəру. Оның үстіне дертінің айығуына себеп бола алмаған бақсы бəлгерлер: «Есігің тозған екен, Жықа! Төсегіңді жаңғырт!» деген сылтау айтқан. Жылқышы үкірдайды кейбір бақталас ағайыны неше саққа жүгіртіп: «Сар бəйбішесінің сұпыты жөн ғой. Ертіп ел аралағанда бетін өзі опалап береді екен»десіп мысқылдаса да ел болып «Əйең» атанған бəйбішесін «береке бірліктің адамы» деп құт көретін. Шыққан аруағын ойласа да «Шақабай батырдың немересі» деп сыйлайтын. Осы жасқа келгенше сыйласып өткен. Бірақ, ел адамдарының да сөзін далаға тастаған жоқ. Алпысқа келген шағында қыздай айттырып тоқалы Бақтыбаланы алды. Ол да текті елдің қызы. Жəнтекейдің Сүйіншіəлісінен туған Көбек сүйекті, Жазықбай байдың қызы. Ерте намаз мезгілі жақындап қалған. Үкірдай Бақтыбаланы тұрғызды. Тоқалы от жағып, мосыға шəйнек ілді. Үйдің таңертеңгі ызғары арылып, дəрет алатын су да жылынды. Жылқышы сыртқа шыққанда шөп басына болымсыз шық тұрыпты. Таңертеңгі салқын ауаны көкірегін кере жұтқан үкірдайдың денесі ширап, серги түсті. Үкірдай дəрет алып үйге кіргенде азаншының: «Аллаһу əкбар, Аллаһу əкбарлаған дауысы жер жарып, Əшпəду əн лəілаһə, іллаллаһ! Əшпəду-əннə, Мұхамдедə-Рəсулұллаһ!!» деп саңғырлаған үні ауыл үйдің бəріне жетті. Жылқышы үкірдай жайнамазын алып тəңертеңгі ерте намаз – Ас субх альфаджир салят өтеуге кірісті. Азан-қазан ауыл үйдің таңертеңгі тіршілігі басталып, шудаланған көк түтін əр үйдің шаңырағынан шұбатылып, қой өріп, қозы маңырасады. Күнмен жарыса тұрған қатын-қалаштар шелегін қол қарына іліп, сиыр саууға бұзау желісіне таман аяңдады. Бие жиған жылқышылар тау бөктерінен бері жылқы еңкейтіп қиқу салған. Жылқышы үкірдай таңертеңгі шайға отыра бергені сол еді: «Аттан, аттан! Жау келді, жау!» деп алқынған жаушының айқайы естілді. Аттандаған жаушы жігіт дүбірлеткен қалпында үкірдай үйінің сыртына түсті. Сыртта: «Не болды? Жау шапты ма?! Иə, жау» дескен абыр-сабыр дауыстар жаңғырығады. Айтып ауыз жиғанша аттандаған жігіт үйге де кіріп үлгірген.

	– Ей, не болды? Айтсаңшы босқа өрекпімей!

	– Манж атты əскері келіп қалды. Жұртбай ертіп келеді дейді.

	– Манж əскерінің не алты аласы бар еді, бұл Шерушіде?

	Жұртбай да өз жайына жатқан ел емес пе!

	– Жайына жатпай жайпап, жалмап келеді, Жықа!

	– Е, Жұртбай бастап келеді де. Жұртбай келсе текке келмейді. Жұт əкеле жатпаса, құт əкелер дейсің бе? Десе де не талабы бар екен. Естіген ыбыс-сыбысың болса айтшы, кəне?!

	– Сарноқтадан бас сауғалап қашқан Қобда елінде есем бар депті Жұртбай. Жəнтекей мен Шерушінің əр қайсысынан бір түсті мың ат, оның үстіне бес мың қой аламын. Жеті күннің ішінде жинап алдыма салмаса ел билеген ерінің басын аламын депті əскер басшысы!

	– Кісі алса Көбеш екеумізді алар. Даулағаны мал болса Жəнтекей мен Шеруші құрып қалды дейсің бе! Басқа?!...

	– Басқа талабын білмедім, Жықа! Кəпірдің ұспыны неткен жаман, сөзінің төркіні мұндай суық болар ма?!

	– Е, манж жүрген жерде жылылық болмайды, қарағым. Ақпанның аязындай, қаңтардың қарындай қақап, түтеп, қарып келеді бұл кəпірің. Жəне де Жұртбай сияқты ел адамдарының жүрген сиқы мынау. От алып қопаға түскен күйелі ағаш қой, ол. Былғамаса жүре алмайды...

	Жылқышы үкірдай от шашқан көкшегір көзін ошақ үстіне қабат тұрғызған-үшбұт мосыға қадап отыр. «Олай тартсаң өгіз өледі, былай тартсаң арба сынады. Бір бұтын тартсаң қираң етіп құлауға дайын тұрған мосыдай, керейдің кейпі осы болды ғой...»

	Алты қанат ақ орда ауыл адамдарына лық толды. Айтысып-тартысып отыруға уақыт шамалы. Өмірі аттың жалы, түйенің қомында, тағдыры пышақ жүзінде. Тағы да жанжаққа ат шаптыртты. «Өгізге туған бұзауға да туады. Бүгін мені шапқан манж əскері ертең саған тап береді. Үш көшік менің ғана емес сенің де қол-аяғыңды буып, қонысыңды қори бастады. Кемедегінің тілеуі бір деген. Елдің алды алыста. Қол ұшын берсін?» деп Сар төреге де сəлем айтқызды.

	Жұртбай мен əскер басына үй тіктіріп, мал дайындатқызды. Хабаршының арты аттанып үлгірмей жасанған əскерлі қалмақ пен Жұртбай керме ағашқа ат тұмсығын тіреп үлгірді.

	Аман-сəлемге келмеген Жұртбай:

	– Үйіңе түспеймін! Төріңе отырмаймын. Шұбар аттың жүніндей Шеруші мен Базарқұл үкірдайы алладан асып, аруақты қорлауың жетер. Ескінің өзі кетсе де, көзі кеткен жоқ. Солардың көзі болған Қасымхан əлі тірі. Көкемнің топырағы да суыған жоқ. Елден безіп, алманнан аулаққа басыңды салардай не болды?!деп дүрсе қоя берді.

	Тік келсе бүлдірерін білген Жылқышы үкірдай:

	– Айтқаның орынды, Жұртбай. Аласұрмай ауылға түс. Ағайынды елміз ғой. Алыспасақ та берісуге жарармыз. Өз шаңырағыма түспесең өзіңе арнаулы үйге түс. Басқадан үлкен болсаң да дəм-тұздан үлкен емес шығарсың. Көрмегелі көп жыл болды. Өткен-кеткенді де еске алайық. Аруақты аттама, – деді.

	Өкпесі алқынып, аласұрған Жұртбай қанша ашулы болса да аруақ пен дəм-тұздан қорықты ма, жүйеге жығылды ма, əйтеу тігілген үйге түсті. Ол сонша сəнді киінбейтін. Бұлғын, сусар мен құндыз қолға түссе, өз бойына ілмейді, сатады. Ішкен мен кигенге де қолын тартқыш, ат үстіндегі саудагер мінезді жан. Қара елтірімен жұрындаған, төрт қырлы, жасыл торғын тысты керей тымағының бір құлағын үнемі ішіне жымырып кигендіктен тысы май болып қалған. Қара мақпал қалың шапанына кіселі күміс белбеу байланған.

	...Сыртта қысырдың тайына бата істеліп, еркек қой сойылды. Арнайы тігілген үйдің төріне Жұртбай мен əскер басылары жайғасып, дастархан жайылып, шай құйылды. Сары қымыз сапырылды. Сыртта жасанған жау əскері қаздай тізіліп ауылды қоршап алған. Үй сыртында күзет. Бұрын-соңды мұндай сөлекет қылық көрмеген ауыл-үй адамдары қылыш асынып, мылтық кезенген əскерден шошынып, үдірейген. Жылаған бала уанып, жынданған сотқар жуасыған. Қарабұта басына қорғалаған торғайдай халі бар аңқау халық жасағанға жалбарынып, «Жықаң үкірдай бір амал істер» деген есек дəме үмітке алдануда. Жұртбайдың қасындағы дарын – Цагаан гэгээн атты қалмақ болып шықты. Тегі – торғауыт, Ерен кабырғаны билеген Сары уаңның баласы екен. Іледегі Жиан-жұнының əскери өкілі. «Дарын» дегені – Чин патшасының атты əскер бастығының шені. Бірер ауыз монғолша тіл білетін Жықаң дарынмен де арғы-бергісін сұрасып отыр. Байқозыны тілмашқа салып, ай мен күндей Ажарбикені ас-су басына қойып, əйтеуір тіл табысуға тырмысып бақты. «Жан бермек оңай ма?» Не де болса жағаласып қалмақшы. Жау да болса жан емес пе. «Жылы-жылы сөйлессең жылан інінен шығадымен» Цагаан гэгээн де түгін ту сыртына салған ашуынан аздап қайтты. Керіссе де керейдің бір ұлы емес пе? Жұртбай жайғасып, дəм-тұз татқаннан кейін:

	– Мойнымда бір Жəнтекей емес он екі керейдің жүгі бар. Ағайынның араздығы маған да оңай болып отырған жоқ. Оның үстіне манж үкіметі, чин патшасы аяздай қысып, үскіріктей қарып барады, – деді.

	Малдасын құрып отыра алмай екі жамбасымен кезек аунап тыныш таппаған дарын неше қабат құс жастыққа шынтақтап, жаңа жайғасқандай:

	– Чин патшасына əділ қызмет етуден бас тартқан кім болса да аяусыз жаза тартады. Бұл – заң жолы. Одан ешкім құтыла алмайды. Бұрмалауға біздің де еркіміз жоқ. Тек орындаймыз! – деді. Жылқышы:

	– Чин патшасының үкімін екі етпейміз. Тек көшіп– қонған етек басты тіршілік пен қат-қабат өмірдің арпалысында жүріп иқуатын таппағандық қой, деп сөз аяғын түйе тайды етіп, жайлақтатпақ болды.

	– Не болса да бір аптаның ішінде бір түсті мың ат, бес мың қызыл қойды алдыма салмасаңыз өз басыңызға кесірі тиеді! – деп есқертті, Цагаан гэгээн-дарын. «Бір түсті дейді! Қылаң мен қызыл деуін мына бəтшағардың. Бір мың ақ атты қос-қосымен күймеге жегер деймісің. Шыдасаң осы, шыдамасаң қылша мойның талшаның қылығы ғой» деп күрсінді, іштей тынған Жылқышы үкірдай. Содан соң:

	– Қызыл қойды табармын-ау, тақсыр. Бір қылаң түсті жылқы қайдан табылсын. Əмбе, жасы жеткен ат деп отырсыз. Ол да бұл елден табылмайды. Мың қаралы баран түсті жылқы салайын алдыңызға. Аты да, дөнені мен бестісі де аралас болсын. Жетпесе ту бие қосайын.

	– Чин патша əмірін мен екі ете алмаймын!

	– Ендеше қанға құмартып отырсың ғой. Жұртбай екеуіңе адам жаны керек болса мені алыңдар. Басымды байладым! – деді қапаланған үкірдай.

	– Оны əлі де келісеміз. Уақыт ұттырмай бұйрықты орындауға кірісіңіз...

	... Дарын мен Жұртбай талабын ауыл ақсақалдарына жеткізген Жылқышы үкірдай таң атқанша сабылтып, азаматтарын тағы да ел адамдарына салды. «Келсе бозғыл түсті ат пен қызыл қой айдап келсін. Əйтпесе, мені манж əскеріне байлап берсін» деген сəлемін кесіп айтқызды. Алыстан ат өксіткен ел адамдары да ертеңгі бие байлар мезгілде жетті. Олардың ішінде Бақаттың бас имамы Тілеуберді, Саңыраудың имамы Уəли хажы, Арық пен Құл атынан Ұтыбай бай, Саңыраудың байы Құралай, ақыны Сүйіндік жəне Жылқышы үкірдайдың өз аға-бауырлары бар. Жүз қаралы жылқы айдаған Сары төренің жігіттері де жеткен.

	«Іргеміз сөгілмеген елміз ғой. Ат орнына ат алармыз» депті, Сар төре. Болған жайды ел ағаларына жеткізген Жылқышы.

	– Жеті күнге сиыстырып қылаң түсті бір мың жылқы, қызыл түсті бес мың қой аламыз. Талабымыз уақытында орындалмаса кісілей құн аламыз дейді. Жеті күннің екеуі өтіп барады, – деді.

	... Сандалып ошарылған топ опық жеп, отқа түсуге əзер тұр. Ана-мынаны айтып шуылдап кетті.

	– Құдіреті күшті құдайым-ау. Манжінікі манжі, мына Жұртбайдікі не?!

	– О заманда бұ заман қылаң жылқы, қызыл қойы несі? Манж əскерінің тамағынан ақтылы қой, алалы жылқы өтпеуші ме еді?І

	– Қасарысқан қастығы ғой!

	– Бұл кəпірге не зауал бар?!

	– Жықа, ел сөзін ақырғы рет жеткіз. Қызыл қойы табылар. Жылқы орнына жылқы алсын. Кілең ақ пен қара болмаса да қылаң, боз, ала-құласын берейік. Осыған келіссін де! – десті. «Не болса да тəуекел» деген Жылқышы Жұртбай мен дарындар жатқан үйге тағы да кірді. Көп кешікті. «Үкірдайға қастық істемесе игі еді?» десіп үй жабығынан сығаламақ болғандарды əскерлер қақпайлап жолатпады. Анда-санда ассу, аяқ-табақ алуға шыққан Ажарбике ғана: «Келісер емес. Үкірдай атам тартысып отыр» дегенді айтты. Екі сауатын қой қораға келер мезгіл–түс əлеті болды. Қалай бұраласа да Жылқышы Цагаан гэгээн дарынды көндіре алмады. Тек жылқы түсі ала-құла аралас болуға келісті. Салықтың санын азайтпады. Уақытын созбады. Еңсесін жаңа көтерген елінің белін қайыстырар ауыр жүк салғанша, не көрсе өзі көрмек болған үкірдай ауыл адамдарымен ақылдасуға Байқозыны ертіп сыртқа шықты. Қызыл сары жүзі күреңітіп, жирен шашының арасына дейін тершіген үкірдайдың самайы нан тер сорғалап, барлық денесі бусаңған. Жылқышының тарығып, болдырғаны сонша, үйден шыққан соң оны Байқозы қолтығынан демеп алған. Жанын жегідей жеген уақұрттың да зардабы батқан. Қабағы түсіңкі, көзі шүңірейген. Ол сылти басып топ ортасына келгенде төбедегілер:

	– Не дейді? Қандай келісімге келді?! – деп сұрақты жаудыртты.

	– Ешқандай келісім болмады. Салықтың санын азайтпады. Уақытын созбады. Небəрі бес күн қалды ғой. «Еліңнен бес мың қой, бір мың жылқы жиып бер, не өзіңнің басыңды аламын!»дейді. Ал жылқы түсі не ақ, əлде бір ыңғай қара болмаса да, ала-құла аралас баран болуын рұқсаттап отыр. Кедейдің қақысы мен жетімнің көз жасынан қорқатын басым келісе алмадым. Арқа басы жаңа босаған елімнің қабырғасын қайыстырып, омыртқасын опырып, беліне ауыр жүк салмайын. Не болса да өз басыммен көрейін деген ойға келдім. Алса мені алсын! – деді, Жылқышы. Сол ақ екен, аттан секіріп түскен Сүйіндік ақын:

	– Қайран Жықаңым-ай! Ел болып, ер болысып, төрт қара көз түгел отырып басыңды байлап, қол-аяғыңды матап береміз бе? Бүйтіп ел болғаны құрысыншы, онда! Бермейміз Жықаңды. Шеруші елі, естисіңдер ме сөзімді! – деп айқай салды.

	– Естіп отырмыз!

	– Ақынның сөзін қолдаймыз!

	– Өліспей беріспейміз!

	– Мал керек болса ағын да, қарасын да алсын!

	– Жылқысын да, қойын да берейік!

	– Діні бөлек, қаны бөлек Сар төре құрлы болмаймыз ба?!

	– Қашанда өзіңмен біргеміз, Жықа! Туыңды жықпа, сағыңды сындырма!...

	– Сындыртпаймыз!

	...Болдырған Жылқышы үкірдай төбе басындағы топ ортасына отыра кетті. Ел шешімі, сөз кесімі осы. Сүйіндік ақынның байлауына тоқтаған ел жан-жаққа тағы шапқылады. Бірақ, алысқа бармады, жақыннан қармады. Ең жақындағы Құралайдың жылқысы мен Ұтыбайдың қызыл қойын айдап əкелді. Кеткенін келтіріп, кемін толтырады. Ағайын арасында есеп болса жата-жастана, қаруын өзара қайтарысуға тоқтасқан. Мың қаралы жылқы, бес мың қой жеті күнде емес бас аяғы екі-үш күнде дайын болды. Аларын алып, араздығын ұмытқан Жұртбай мен Цагаан гэгээн-дарын мыңғырған малды əскерлерге айдатып, Сүңгіті асуынан асырды. Өздері Қу үйге ақ отауды тіктіріп, уағдалы мерзім болғанша Көбеш үкірдайдың малы келуін тосты. Неше мың қойын жалғызақ күн жау алдына салып берген Құл руының атақты байы Ұтыбай: «Болмаса екі аяқ айранға тоятын кісі емес. Қызыл қойдан кейінгі күн не болар екен?!» деп жылаған. Сөйтсе де зерделі үкірдай – Жылқышы, Құралай мен Ұтыбайдың малын айдатып беріп, босқа қарап отырсын ба. Шеруші де іргелі ел ғой. «Еруліге қарулысын» қайтарған.



	II

	Құрымты басындағы Көбеш ауылының жағдайы өзгеше. Елдің бас-аяғы күдірде болғандықтан тіл де толық жетпеді. Əрі-сəрі болған елден мал да оңайға жиналмады. Оның үстіне қарт батырдың қиқарлығы ұстап қасарысқан бетінен қайтар емес.

	– Сексеннен асып селкілдеген түрім мынау. Кəрі қойдай жасым бар. Алтай тауындай ақбурыл басым бар. Дарын кісі алса мені алар! – деп сіресті.

	– Өйтпеңіз, əке! Манж патшасы кəрін төгіп, заһарын шашса көптің қаны төгіледі. Көз жасына қаласың, – деген Асылбектің сөзіне көнбеді.

	– Малым жаным садақасы болса да Жұртбай бауырымның, қылығы асып тұр. Таяқ еттен, сөз сүйектен өтеді. Тілінің де уы қаныма тарады.

	– Қазірше бас жарылып, көз шыққан ештеме жоқ. Малын беріп құтылайық.

	– Ол кəпір мал алғалы отыр ма! Жан тілеп отыр. Мал алса ағы не, қарасы не! Бірыңғай ақкөк жылқы атаңнан бері бітпеген. Көкала жорғаның үйіріне Жұртбайдың көзі түскен ғой. Соған қастық қылғанда бір тышқақ лақ бермеспін!

	– Елдің көз жасына қаласың ба дегенім ғой...

	– Ағайынның ақтылы-көктілі жылқысын жосытып алсаң, одан əрі қандай обал болады? Онанша қолыңмен істегенді мойныңмен көтерсең ғаділдік деген сол!

	Əке мен баланың əңгімесі одан əрі өрістемеді. Əңгіме төрін тарылтқан қарт батырдың өзі. Ол ақбурыл сақалын сылап, екі мұртын тараған күйде ойға батып отыр. «Қасапшыға мал қайғы. Қара ешкіге жан қайғы» заман-ай шіркін! Қайғықасірет басыңнан бір арылмаған қайран халқым-ай! Желдей ескен өсек жеріңе жетер, түбінде. Жылқы жусап, түйе боталаған біраз жылым Жұртбайға артық көрінді ма екен? Əй бəтшəғар-ай! Ындыны қашуы жаман еді. Бір пəленің басына бола келген ғой» деді күбірлеп.

	Ол жуан саусақтарын арбитып, айқастырған күйі қолының мойнын қозғап-қозғап қояды. Буыны қатып, сарсу ұялаған саусақтар күтір-күтір етті. Малдасы құрулы, кеудесі еңкіш, басы салбыраңқы. Қапталдай ат жақ, ашаң жүзі тіпті əжімге толып кеткендей. Өзінен өзі налып, қайғырған. Қабырғасы қайысып, белі бүгіліп отыр. «Қайғы мен қуаныш алмасқан қайран дүние-ай десеңші. Бір күні бұлттан жарық етіп күн шықса келесі күні көлеңкесі тосып тұрғаны. Байға – мал қайғы. Жаманға – жан қайғы. Ерге – ел қайғы. Менікі сонда қайсысы болмақ. Жоқ, неғылса да мал мен жан маған қайғы емес. Артымнан ертіп, Алтай асырып əкелген сормаңдай елімнің қайғысы батады. Солардың көзінің жасы, мұрнының боғына қалмасам екен!..» Толғанған қарт батыр:

	– Ат əкеліңдер! Көкала жорғаны тынышты етіп ерттеңдер! Цагаан-гэгээн-дарынның уағдалы күні болды. Кешіксек жайын жатқан елдің ойран ботқасын шығарар. Бір мылтықтың аузына рулы ел сиған заман ғой. Жасанған жауға не қыларсың. Іздетпей өзім барайын! – деді. Үйдегілер ұларшу жыласты.

	– Өлтіреді ғой ол кəпірлер!

	– Көкемді жібермеңдер! – десті.

	– Көкеңді құдай алса да бірге барасыңдар ма? Көкеңнің дəурені біткен. Ұрпақтарыма бақ-дəулет берсе Көкеңде арман жоқ! – деді Көбеш қарт.

	Бағанадан əке-шешелерінің сөзін барлап отырған Асылбек:

	– Ендеше мен барайын! – деді.

	– Қайын атаң от пен судың ортасында жатыр. Енді сенің килігуің қалып па?

	...“Қайын атаң” дегені Жылқышы үкірдай. Көбештің бəйбішесі – Найман қызы, Қырмызыдан Асылбек бастаған сегіз ұл, тоқалынан бес ұл туды. Қарымбегі өзіне тартқан қайратты еді. Қарасеңгірде манж əскерлерімен атысып оққа ұшты. Одан кейін үміт артқан ұлы Асылбек пен Мұрындық. Əсіресе ел сөзін өзі қартайғалы Асылбек ұстай бастаған. Қарт оның сөзіне ден қоя құлақ асатын. Асылбектің бетін қайтару үшін əлгі сөзді айтса да абыржып қалды. Асылбек тағы да қадаланып:

	– Ел болып бір ұл тумаған ба, – дейді ғой, көке! Бəріміз саумаладай болып отырып қурайдай болған сізді қалай жібереміз? – деді.

	– Мен қурай ма екемін сонда?!

	– Қурай болмасаңыз да, қурайдай болған халіңіз мынау. Ел бар, жұрт бар – намысымыз қайда! Сізді жібермеймін! Дарын да тірі жанды адам ғой. Мезгілін созып малын алар. Мəмлеге келер. Өзім барып сөйлесемін!



	– Болайын деген ұл едің,

	Боларсың да толарсың.

	Барарсың балам, барарсың!

	Барарсың да келерсің,

	Келерсің де кетерсің...

	Не дейін сөзің орынды.

	Бердім жолымды!



	– деген қарт күрс етіп отыра кетті.

	– Қозым-ау, аман келесің бе, жоқ па, қайдан білейін. Мына кəпірдің пиғылы тарылып тұр ғой, – деп шешесі кемсеңдеді. Ауыл болып Асылбекпен жылап қоштасты. Мұрындық Асылбектің атын əкеп қолтықтап аттандырды. Артында елі, ақ отауда жары қалды. Көңілі күпті болса да ешкімнен беті қайтып көрмеген өжет ер Ақжал атын өрге салды.

	«Сөзге келсе амалын тауып, бір ыңғайын келтірермін» деген сенімде. Қу үйде шиыршық атып Көбештің малын тосқан Цагаан гэгээн дарын мен Жұртбай ерте жатып, жай тұрады. Жазды күні жегені жас жылқының жал мен жаясы. Ішкені қымыз. Цагаан-гэгээн арағын қоса ішіп, айдаһардай ашуын шақырады.

	– Ажарбикені əкеліңдер, – деп əлекке салды. Берерін беріп құтылған Шеруші үкірдайы қайтып қамшы ұшын ұстатпай, «анау-мынау» десіп алдарқатып қояр еді. Бірақ

	«Көбеш ауылына кесірі тиер» деген ниетпен Ажарбикені күтушіге жіберді. Ай қабақ, ақша бет, қызыл ерін Ажарбике дарынның заһарын сəл басты. Есі шығып, мысы құрыған Цагаан-гэгээн дастархан жаймақ болған Ажарбикенің ақ білегінен ала түсті.

	– Еш нəрсенің қажеті жоқ! Тек сен ғана, – деп тілін шайнап, көбік шашып əуре. Суханы ұшқан Ажарбике əскер басынан сонша жиренсе де сыр білдірмей тырысып бақты. Цагаан-гэгээннен кейін отырған Жұртбайдың да аңсары ауып, аузынан сілекейі шұбырса да дарынның алдына түсетін шамасы жоқ. Жас келіншек пен əскер басы ұмар-жұмар болып жатқанда сырттан Асылбек келгенін хабарлап күзетші əскер кірді. Сұлу келіншек құлқынынан өтпей қалғанына ызаланып:

	– Шық! – деп ақырды. Əскер де зытып берді. Артынан Асылбек те кірді. Киімін түзеп, кимешек жаулығын көтерген Ажарбике:

	– Төрлетіңіз, төре күйеу?! – деп иіліп сəлем берді. Даусында жездесініп сыйлаған қалжыңның нышаны бар. Асылбекті көре сала ашу шақырған дарын «Мал қайдалап» дүрсе қоя берді. Аңтарылған Асылбек:

	– Кеш тақсыр! Елдің бас-аяғы алыс, мал жиналып үлгірмеді. Құзырыңызға құлдық. Уақытын енді бір аптаға созыңыз? – деді, өтінішпен.

	– Осы күнге дейін етек-жеңін жинауды бір ұқпаған, неткен сұмырай халықсыңдар! – деп ақырған дарын мылтығына жүгірді. Əлуетті Асылбек те шегінген жоқ, алға ұмтылды. Қапыда қалмаса ол да ешкімге есесін жібермес еді. Амал қанша үлгірмеді. Ажарбике əскер басының аяғына оратылған. Бəр-бəрі кешіккен екен. Мылтық үні ауыр гүрс етті. Денесі талмаураған Асылбек жүрегін басқан қалпы оң жаққа құлап түсті. «Ағалап» жылаған Ажарбикенің даусы көкке жетті. Сырттан асығыс кірген əскерлерге:

	– Басын кесіп, қанжығаңа байлан! – деп бұйырды Цагаангэгээн. Əскерге ұмтылған Ажарбикені дарын теуіп ұшырды. Қайқы бел, сала құлаш, ақ қылыш қынабынан суырылып, жарқ етті. Өлік үстінен аттап-бұттап өткен жау, аласұрған айуандай апыл-ғұпыл, абыр-сабыр атқа қонған. Асылбектің басын бөктерген əскерлер Жаматымен төтелей асып, Қу үйден Сарсүмбеге тартты. Көзі қанталаған Жұртбай да «екі туып бір қалғандай» олардан бір елі қалатын түрі жоқ. Жездесініп қалжыңдайтын арыстай азаматтың жансыз мүрдесінен шошынды ма, ыза-кек буды ма, əйтеуір шұғыл қозғалған Ажарбике киіз есікті серпе көтеріп, жалғыз-ақ секірді. Ол белдеудегі атына міне сала ошарыла қашқан əскерлердің артынан «Аруақтап» аттан салып келеді. Қайқайыста атының белі талған бір əскер топ артында борбайлатып барады екен. Өзі де жібі бостау, жүн жеп, жабағы тышқан бейшара болса керек. Ажарбике оны қуып жетісімен дырау қамшымен арқадан сыдыртып-сыдыртып өтті. Тас төбеге де салып қалды. Өлмесе де естен танған əлгі əскер аттан ұшып түсті. Алды-артына қараған басқа жан жоқ. Өзіне-өзі жаңа келгендей «үһ» деп күрсінген Ажарбике ат жалына моншақтай жасын төгіп-төгіп жіберді. Өзегі өртеніп, іші-бауыры езіліп кетердей егілген келіншек ат жалын құшып ауылға қайтты. Əскерлер əлде қашан кезең асып кеткен. Артында қан жұтқан қара жер, қайысқан асқар бел, қайғы басқан мұңлы ел қалды. Ақ отау тігулі қалпында түңілігі желге желпілдесе, қара қазан қайнаған қалпында бұрқылдап, желілі құлын байланған күйінде шұрқырайды.



	III

	Өлік шыққан ауылдан жыл уағына дейін кісі үзілмейтіні белгілі. Көбеш ауылы да келімді-кетімді ағайын мен баташылардан бас көтермеген. «Асу бекімей бет көреміз» дескен Алтайдағы ағайыннан тартып Қобда бетіндегі он екі керейлі елдің сабағы тұтастай келісіп-кетісіп жатыр. Көбеш ауылы əлі де Құрымты басында. Даян көлінен бір күншілік жер. Аяғының сырқаты күннен-күнге меңдеткен Жылқышы үшін бір күншілік ат жүрісі оңай болсын ба?! Ат қосшыға Сүйіндік ақынды алып, он бестен он алтыға шыққан Сүкірбайды ерткен. Жылқышы ат үстіне қонса жалғыз ұлы Сүкірбайды жанынан бір елі тастамауында тағы да мəн бар. Былтырғы Жəдік пен Шеруші дүрбелеңінде де жарағын асындырып жасанған жауға салды. Ел арасының дауын шешкенде де қасында болады. Ел аралап қыдырса да тастамайды. Міне, бата жолына да ертіп барады. Тағы бір сылтауы Жəнтекей ауылында жастай атастырған Сүкірбайдың Ықтиярдай жары бар. Кешікпей əкелмек. Жылқышының ойы жалғыз мұрагерін «атаң барда ел таны еріп жүріп, атың барда жер таны желіп жүріп» дегені. Сүкірбай да алғыр, зерек өскен ұл. Сар бəйбіше «Əйең» саба толы қымыз артқан сетік атанның бұйдасын қолына алып, сойысқа апаратын жылқы жетектеген Байқозы мен қой айдаған күтушілердің алдында келеді. Жасыл торғын жамылған жазғы жайлау масатыдай құлпырған. Көл жағалай өскен құрақ, балауса, көк жасаң, гүл бəйшешек, жоңышқа көздің жауын алардай. Көл жақтан ескен салқын самал бой сергіткен. Баташы топ көлдің шығыс бөктерін көктей өтіп бұталы саймен белге қарай тырмысты. Көптен бері үйден шықпаған Жылқышы үкірдай ауыруын ұмытып, бой жазып, ойы сергіген. Сүйіндік ақын екеуі жол қысқартуға əңгіменің тиегін ағытып, атам заманнан бүгінгіге дейінгі ана-мынаны алғау етіп келеді.

	– Бұл кəпірдің пиғылы тар, ындыны жаман! – деді манж патшалығын меңзеген Жылқышы үкірдай,-Ұранхай, дөрбет, қазақ, дыва демей бəрімізді үш көшік ілгері бастырғанды қойды.

	– Үш көшікке зауал болар ма?

	– Манж елі билеп-төстеп тұрғанда зауал болмас. Менің болжауымша Жолтының алтынын, Асғытының күмісін, Усайдың сынабын алып бітпей бұл «үш көшік» ашылар ма екен? Əй, ашылмас лағнет!

	– «Даладан келіп қора менікі, қораға еніп қой менікінің» қылығы десеңізші, Жықа-ау!

	– Ие, солай деп ұқ.

	– Түбі не боларын кім білсін, Жықа. Кəпір өрекпіп тұр ғой. Қызыл аяқтар шапқан жылы қолұшын бермеген қыпшақтарға ренжіген Жəнтекейдің бір ақыны:



	... Қотырақ батты батпаққа,

	Жəнібек өтті шатпақта.

	Керей деген бір елді,

	Болар ма, қыпшақ сатпаққа.

	Сарыарқа жерім-ай,

	Керей деген елім-ай.

	Қызыл аяқ жау келіп,

	Киген сенің кебің-ай...



	деген екен.

	Енді қандай кеп киерімізді құдай білсін?!

	– Не кисең де орыс пен шүршіттен киесің. Монғол мен қазақ жақыннан жау іздемеуі жөн.

	– Бəрекелді, тақсыр-ай. Осыны жастар ойында берік ұстаса ғой! – деп ақын Сүкірбайға бұрылды.

	– Жаны кейіген тəңірісін қарғайдының қылығы ғой, жаңағы ақынның өлеңі. Əйтпесе қыпшақ та, Жəнібек пен Қотырақ та өз ұрпағына жамандық ойламаған. Керейдің туын көтеріп, елді-ел болдырған осы тұстас батырлар емес пе?!

	– Қыпшақ сөйтсе де ертеден елдік, хандық құрған іргелі ру. Жасы кіші ағайын туысын бауырына тартып біртұтас ел болдырғанның орнына, етек-жеңін жия алмай, əуелі өзі тозған ел ме деп ойлаймын.

	– О, не дегенің ақын! Қыпшақ – қыпшақ болмаса, қазақ ел болар ма еді?

	– Жаңағы жырдың нарқы алыста. Жəнтекей туралы ескі жыраулардан қалған деседі.

	– Ой, ақыным-ай. Қайдағыны еске саласың. Бір нəрсені ұмытыпайтының-ай. Кəне, айтшы, сол жырыңды. Жол қысқарсын.

	Сүйіндік ақын мықынын сарыала қамшысымен таянып, алысқа көз жіберіп, шіренген қалпында;



	... Қыпшақта жалғыз ауыл-ай,

	Меркіттің өткен дəуірі-ай.

	Қоңырат деген бір бала,

	Қаңғып жүрген ауыл-ай.

	Меркіттен бар бір ауыл бізде қонған,

	Қоңырат елестеме бізге жалған.

	Жəнтекей ішіндегі Базарқұлым,

	Айтбайым, Айтқұл, Тұғыл жандай арман...



	...Сүйіндік ақын Меркіт пен Қоңыраттың Қыпшақ қолтығына тығылған заманнан бастап Жəнтекей, одан туған Жəнібек, Қотырақ батыр заманына дейін жалғасып, Көбеш атасы Айтбай, Айтқұл, Тұғылдарға жететін ұзақ жырдың сүрлеуіне түсіп көп сілтеді. Шежіре-жыр аяқталғанда самал ауаны жұта жаңа ғана кең тыныс алған ақын, қабаттап ұстаған қамшысының ұшымен тымағының шекесін сəл көтерді. Самайы тершіп келеді екен. Терісі кеңіп, көңілі көншіген осындай шақта домбырасын қанжығадан шешіп, киіз қабынан шығарған соң, бірнеше айландырып көреді де, қағып-қағып жіберетін. Ондай да жаңа жыр туып қалатын. «Өлім жолына бара жатып өрекпімейінші!» деп өзін-өзі тежеді.

	– Көбекемнің жеті атасын жездей қақтадық-ау. Топырағың торқа болғыр, аруақтар! – деді Жылқышы ойлы пішінде.

	***

	Олар «ой бауырымдап» ауыл сыртына келгенде-ақ орданың алдынан Көбеш қарт өзі тосып алды. Жылқышы мен Сүйіндікті құшақтап кезегімен көрісті. Сүйіндік ақын «сөзді кімнен сұраймын» дейтін емес көріс арасында Асылбектей еріңді алтын ердің қасына, ағайынның басына теңеп, жыр тізбегін төгіп жоқтау айтты. Үйде де ылар-шу көрісіп, жоқтау айтқан қатын, бала. Əйеңді Қырмызы бəйбіше, Сүкірбайды Асылбектің келіншегі құшақтап ұзақ көрісіп, айырылыспады. Көбештің бір келіні жағы сенбей зарлайды.



	Ол Мұрындық əйелі,

	Əжекем өтті Жықай-ау,

	Арым бір пыр-ау Нысай-ау.

	Айналайын ағакеш,

	Ұшып бір кеткен құсай-ау.

	Айналайын Жықай-ау

	Құрып бір қойған тұсау-бау.

	Шүршіт деген бір пəле,

	Аса алмастай қысаң-тау...



	...Мұңын Жықаңа шағып, егіліп отыр. Төрдегі молланың

	«Ағүзбиллаһи» деген өктем үні күңіреніп, құран екі қайта оқылғанда жылағандар зорға уанып, жоқтау толастап барып тоқтады.

	Жылқышы үкірдай Көбеш қартты жұбатып, «Алды иманды, арты қайырлы болсын» айтып, «Ат тұяғын тай басар» десе, Сүйіндік, «Ие Көбеке, тұяғы бүтін тұлпар жоқ, қанаты бүтін сұңқар жоқ. Армансыз пенде жоқ!» деп термелей келе ұзақ сонар жұбатуды тақылдатып, тақпақтап өтті. Төрде отырған Алтайдың асқар биігіндей, шоқтығы озық ұлық, төре, молла, ақсақал, қарасақалдар əрі жұбатып, көңіл аулап, əрі кеңестің түбін түсіріп күмбірлейді. Ысқат шығарып, құран оқыған моллалар да бір-біріне кезек бермей:

	– Иа, расул алла!

	– Əмбие, əулием қолда?

	– Иə, пəруəр, пəруəрдігар!

	– Жүз бір атты қатер, мың бір атты пəлеңнен сақта?!

	– Құдайым сақта, аруағым қолда?! – десіп, бет-бетіне гуілдесіп, өз алдына жалбарынып, іштей: «Атам мұсылман, дінім ислам. Құдай бір, құран шын, пайғамбар қақ! Алланың құлы, пайғамбардың үмбетіміз» десіп, мақшардан үлкен үміт күтіп, жаббарына жалынғандай. Дүмшелеу кейбіреуі төрдегі төбе би, білікті молла алдында күмілжіп, шариғат таласына кірісуден тайсақтап, жауырды жаба тоқыған момақан, түкпіш мінез көрсетіп, мүлəйімсиді. Алдыға ас келіп, тағы да құран оқылып, дастархан соңында ықлас бата қайтарылды. Ел аяғы сиреп, оңаша қалған төрдегілер тағы да күмбірлесіп кеңестің түбін түсірсе, қазан жақта үрпиген қатын-қалаш, абысын-ажындар күңкілдесіп, жыбырласып-сыбырласып өзара, мəре-сəре. Уанған қатын, бала, жұбанған қарт бір сəт болса да қайғысын ұмытып, қасіретін бөлісіп, келер күннің шуағын көңілге медет тұтқандай. «Өлгенге иман, қалғанға қайыр береке» деген осы болса керек.



	IV

	Күз аяғы ұзаққа созылған. Жылқышы үкірдайдың асқынған сырқатына ешнəрсе шипа болмады. Халі күнненкүнге төмендей берген. «Есігіңді ауыстыр, төсегіңді жаңғырт» деп жас қыз айттырып əперген молда, қожалардың кеңесінен де пайда болмаған. Тағы да тəуіптер шақырылып, құмалақ салынды. Ол да дұрыс сөйлемеді. Құмалақ иесі жаңылды ма, құмалақ жаңылды ма, əлде Жықаңның көңілін аулап, қабағына қарады ма,«Жазыласың! Төрдегі сандықта бір асыл бар екен. Соны садақаға шығар!»деді. Қол басындай тайтұяқ күмісті алып ол кеті! Бірақ Жылқышы сергімеді. Ауыл үйден рулы елге дейін атақты моллаларды əкелді. Олар да дем салып, дұға ішкізіп, батар күнге табынып үшкірді. Көңілге болса да бас көтерген үкірдай бірер күннен кейін тағы да жатып қалған. Қазақ, ұранхайдың білгір тамыршылары көріп:

	«Сырқаттың төркіні жаман екен. Уа-құрт деген текті жара болады. Ыстамай беті қайтпас» десіп тотыйайынның түтініне, сынаптың буына ыстап, алтынмен аптап, күміспен күптеді. Халі азайған үкірдай улы емнен есі ауып, «өліп тірілді». Арғы беттен келген, дұңған, сарт моллалар шөп дəрі беріп күтті. Бұлттан шыққан күндей селт етсе де сергіп кете алған жоқ. Ел болып тарыққан, тарыққан да қамыққан. Қолдан келсе бір Жықаң үшін жанын қиюға жақын Сүйіндік ақын мен замандасы Өжекең де барынша айла-шара іздеді. Бірақ таппады. Бақсы ойнады, бəлгер келді. Бəрі-бəрінің қасиеті сырқаттың заһарынан аса алмады. Саңыраудың атақты бақсылары суға түсіп, отқа күйіп, ыстық темір жалап, айбалтамен кеудесін соғып, ышқына айқайлап айбарға басып, «бүркіт» жынын шақырды. Жыны буып өзінен-өзі құтырынған бақсы одан бетер əлек. Ес кетіп, жан шығуға жақын қалғанда «бүркіт» жыны жаңа ғана түскен бақсы құстай ұшып шаңыраққа қонды. Бүркітше піштəктап шақырды. Екі иығын жұлып ақырды. Қайта жерге қонды. Ел болып есі кетіп, бақсыдан үрейленген қатын-қалаштар жаббар аллаға жалбарынып, бала-шағалар үлкендердің қолтығына тығылды. Неше сағат арпалысып ойнаған бақсының шабыты қайтып, жыны тарқаған соң сылқ етіп төрге құлай кетті. Алты айрығынан тері сорғалап, ентіккен бақсы ұзақ жатты. Сонан соң басын көтеріп, кіртиген көзін зорға ашып «Сусын!» деуге тілі əрең келген. Суық сүтті аяқ-аяғымен жұтқан. Ауыл адамдары: «Иə құдай қуат бере көр?! Жықаңның дертіне шипа болса екен!» десіп шын жүректен тілеу тілесті. Көңілі сергісе де, сенім үміті туса да бірер күнге бас көтерген үкірдай ағайын туыстарын қуантып тастады. Алтай елінен жолаушылай келген бір ақсақал:

	-Жұртбай би де дардай ауыру. Сырқаты салмақты. Күңгей бетте бір диуана бар екен, соған ақтатыпты. Жықаң да ақталса артықтық болмас. Тегі асылдың ұрқы ғой. Бойын буған пірі бар шығар! – деуі мұң екен үйдегілер гуілдесіп кетті.

	– Жұртбай төре не ауру екен байғұс?

	– Есі кіресі-шығасылау, жынданған деседі.

	– Құдай тілеуін берген екен. Асқанға тосқан емес пе!… Төсек үстінде аяғын салбыратып, арқасын құс жастыққа сүйеген Жылқышы:

	– Тек, жау болса да жақының ғой. Пендешілік етпе! – деп зекіді жаңағы қарғыс айтқан адамды.

	– Сонымен диуананың ақтауы сəуəп болып па?

	– Жоқ. Жағасын жұлып жеп, жақындаған адамды ұрыпсоғып бой бермеуге айналған соң бөлек үйге қамап, сырттай күзетеді екен. Астына атан өгіздің терісін төсепті. Одан өзгеге төтеп бермейді деседі. Атан өгіз терісінің пұшпағымен жағаласып жататын көрінеді...

	Тағы бір орма ауыз жолаушы ақсақалдың сөзін бөліп:

	– Көптің көз жасы текке жіберсін бе? Қарғыс атқан ғой! – деді.

	Ақсақал:

	– Осы Шерушіден көңілін сұрай барған бір батыры:

	– Жемеңгер ит, жеріңді жеген екенсің! Елдің кеткен есесі аз емес. Мойныңда қарызым бар. О дүниеге барғанда аламын, деп жағасынан алыпты деген қауесет бар,– деді.

	– Жарайсың-ау, тіпті сол батырың ер екен! – деді, əлгі орма ауыз жігіт. Оның қылығын жақтырмаған Жылқышы:

	– Тəйт! Бір емес, бірнеше рет болды ғой енді! Бізді де кім, не деп қарғап-сілейтінін қайдан білесің! – деп қабағын түйіп, құс жастыққа қисайды.

	– Құдай одан сақтасын! – деді Жылқышы үкірдайды сыйлайтын жолаушы ақсақал.

	– Əркімнің несібесі əртүрлі ғой. «Кезекті дүние, кезбелі несібе» деген. Сіздің өз тілеуіңіз өзіңізде. Ақталыңыз, Жықа?!.. Ақсақалдың сөзінің нышаны: «Артық айтқан сөзіңіз бен елдің көңіліне алған кірі болса, ақталған соң шайылар!» дегенді меңзеп отыр. Ауыл ақсақалдары ақылдасып сол диуананы алдыруға қос атпен кісі жіберді. Асыға күттірген ақтаушы да араға бірер күн салып жетті. Ақтаушы – ақбоз ат мініп, аққу терісін басына жамылған, аса таяғын алды на көлденең ұстаған, ақбурыл-шоқша сақалды, кішкентай шал екен. Ол ауыл шетіне таяғанда атын тебініп, желдірткен күйде:

	– Əу, пəлекет кет! Алла тағала пəлеңнен қақ! Əу пəлеңнен қақ, пəлеңнен қақ! – деп айқай салып үй сыртынан атының басын бірақ тартты. Үйдегілер: «Құдайым қақ? бісмілла, бісмілла! Шипа бола көр жасаған» деп жалбарынады. Аса таяғының шығырық, шылдырмағы шылдырлап, ұшына байлаған ақтығы желге желбіреген диуана шал:



	Ақбоз атқа мінгізген,

	Аққу терісін кигізген.

	Көндірмеске көндірген,

	Қу ағашқа төндірген.

	Алпыс бесте жасым бар,

	Əуре болған басым бар.

	Аһ, Кет пəлекет, кет!

	Қақ пəлеңнен қақ?!

	Аса таяқ мойнымда,

	Алса құдайдың жолында.

	Диуана келер есіктен,

	Пəлекет кетер тесіктен!



	Аһ! Аһ!– деп ақырып, үрпиген қалпында атынан секіре, үйге жүгірді. «Бісмиллалап» шошынған қатын-балалар, киіз есікті көтеріп, жол берді. «Иə, құдайым сақта! Аруақ қолда?! Əу, пəлеңнен қақ!» деп айқайлаған диуана аса таяғын алып, абыр-сабыр үйге кіріп кетті. Тағы да ойнап, жынын шақырып əлек болуда. Ол да неше түрлі ырым жасап, дем салған суға əлдебір дəрі салып, ішірткі ішкізді. Күшті дəрі бойына тараған үкірдайдың өзегі өртеніп, өне бойы бір ысып, бір суыды. Алты айрығынан тер кетіп ол тағы да талықсып кетті. Қайтып есін жия алмас деп шошынған сар бəйбіше жылап та жіберген. Жылқышы екінші рет «өліп-тірілді». Жұртбай өлімін естірте келген диуана бір қонып қайтты. Алтайда ел билігін Қасымхан мен Мəми ұстайтын болыпты десті. Онымен ешкімнің ісі болған жоқ. Тек ел болып Жылқышы үкірдайдың тілеуін тілеуде. Жылқышы: «өлімге де қайрат керек» деп қасарысып бақты. Өлсе де бел шешпей отырған қалпында өлуге серт етті...

	Ауру созыла берді. Үміті үзілген ел пері түсіретін бақсымолла бар екен десіп оны да əкелді. Одан да жəрдем болмай, Жылқышы үкірдай үшінші рет «өліп тірілді».

	«Жықаң үш рет өліп, үш рет тіріліпті. Қасиетіңнен айналайын, қайран жарықтық-ай! Өлімге берілмей отыр екен!» дескен сөз елге тараған. Тек сары төренің жіберген Ұнзыт гэлэңі ғана: «Аурудың заһары денеңізге жайылып кетіпті. Біліне бастаған əуелгі кез болса амалшара істеуге болар еді. Енді қолымнан келмейді!» дегенді тура айтты. Айтса да бетің-жүзің демей кесіп айтты. Оның кесімі: «Өмірден үміт үз. Аллаға кішілік ет. Астамшылық адам бойына жараспайды. Қайтпас қайсар болсаң да алланың пендесісің. Пендешілік жолмен бұл дүниеге келіп, о дүниеге аттан!» деген хабардай. Көзі жас, көңілі қара елдің еңсесі түскен.





АМАНАТ




	Жылқышы үкірдай Өжекең мен Сүйіндік ақынды шақыртты. Тамыршы, құмалақшы, бақсы-балгер, диуана, ақтаушы, емқостардың бірін де үйге жолатпады. Тек Тоғызақ молла мен Сар бəйбіше-Əйеңді бас аяғына отырғызды. Күн еңкейіп көлеңке ұзарған мезгілде Қожамжар төре жетті. Ол үйге кіре ескі досының қолын алып, бетіне салқын бетін тигізді. Іштей елжіресе де хал үстінде жатқан Жылқышы «əлі де босай бермейін» деген ниетпен.

	– Көңілімді босатпа, бекіте түс, Өжеке досым,–деді.

	– Шерушінің бір ұлы десем, басыңды көтермей бұғып қалғаның не?

	– Жарайды, көңілімді осылай көтерсең нетті!

	– Ендеше басыңды көтер, Əңгімелесейік.

	– Үш өліп, үш тірілсем де оңалмадым. Қасиетім қайтайын деген екен. Енді өлімді жеңбеспін. Жеңбесем де жатып тоспай, белімді буынып, күтіп алайын. Басымды көтеріңдер, – деді.

	Иманын үйіріп, аузы күбірлеген Тоғызақ молланың қолында дұғалық. Өжекең мен Əйең Жылқышының еңсесін көтеріп, жастығын биіктетті.

	– Аллаға қарсылық қылмас болар. Көңіліңде кір кетпесін.

	Өкпе назың болса айтып кет? – деді Қожамжар.

	– Менің сенде өкпем жоқ. Өкпем Құл мен Арықта. Атам Көбегенмен бір туысқан сол екі атаның ұрпағы көрінбегелі көп күн болды, деп күрсінген Жылқышы:

	Жақсы көрер бауырым Құл мен Арық

	Келмеді ғой бір адам көңіліне алып... деп, тақпақтай күмбірледі. Жақсы көретін осы ағайыннан Көрінбай батыр бастаған топ көңілін сұрап қайтқалы айға жуық мерзім өтті. Күйкі-күйбең тіршілік қамымен соңғы күндері хабарсыз жатқан. Арық пен Құлдың ұрпағын үкірдай көксеп отырған. Ондағы ойы төрт қара көзді түгелдей отырғызып айтар арыз-арманы бар-ды. Кешке таман Сүйіндік ақын да келді. Сағынып қалған ақынымен де қалжыңдасып, өзін барынша берік ұстаған Жылқышы пұшпақ ішігін киіп, кіселі күміс белбеумен белін буынып, таяғын ұстай сыртқа шықты. Ол Қожамжар төрені ерте шыққан. Күзгі салқын ауаға денесі бір сергіп, бір қалтыраған Жылқышы қора шетіне барғанда алдынан тайыншадай ақсарбас еркек қой көлденең өтті.

	– Əй Сүкірбай! – деп жалғыз ұлын жанына шақырған Жылқышы:

	– Осы ақсарбасты бүгін Өжекеңнің қоналқасына сойғыз! – деді.

	– Жарайды, əке!

	Қожамжар төренің сол иығына сүйенген Жылқышы:

	– Əттең, Өжеке-ай! Адам ғұмырының қысқасы-ай десеңші. Осы қойдың төсінің етегі мен екі бүйрегі пысқанша төзетін ғұмырым қалғандай. Соны өзіңмен бөлісіп жеуге алла тақат берсін?! – деді.

	– О, не дегенің, Жықа. Мен білетін Жықаң сен болсаң өмірден əлі де үміт үзетін болған жоқсың.

	– Айтқаның келсін. Үйге кірейік. Қыстың басы жақынау деймін сірə. Кешкі ызғардың түрі жаман екен...

	Олар қолтықтасып үйге кірді. Ауыл ағалары ғана емес рулы ел Шерушінің атқа мінер, ақсақалдары жиналған. Жылқышы үкірдай бел шешпеген қалпында төсегінен сəл жоғары малдасын құрып отырды. Сол отырғаннан аяғын жазған жоқ. Əңгіме тиегін ағытып отыр.

	– Шерушінің жасы үлкен ағасы мен жақсы жайсаң азаматтары, менің түрім болса мынау. Торға түскен торғайдай болдым. Меңдеткен дерттен медет күтер үміт қалмады. Айналдырған ауру алмай қоймас. Не ақылдарың бар? – деді.

	– Құдай сақтар. Аллаға шүкіршілік етелік, Жықа! десті үйдегілер.

	– Шүкіршілік айтсаң да, күпіршілік етсең де, берген жанын бір құдай алуға жақын тұр. Он басынан мың басына дейін сайлаған ата салты бар. Екі аққуға бір басшы керек. Мен кетсем елдің тізгінін кімге бересіңдер? – деді Жылқышы. Төрдегілер селк етті. Кейбіреулердің көңілі босап, көзіне жас алған. Үкірдайдың бетіне тік қарап, тіс жарған ешкім жоқ. Бəрі қаймығып отыр. Тыныштықты Жылқышы өзі бұзды.

	– Ұл тумақ бар да, ата салтын қумақ бар. Ол дəуір мен үшін өтіп кетті. Өмірге келмек бар да, кетпек бар. Кезеңге шығып келелі орынға кеткелі отырған адаммын, – деді. Жылқышыға етене, үйір болып қалған, қашан да батыл сөйлейтін Сүйіндік ақын:

	– Мына еліңді сонда кімге тапсырасың, тақсыр? – деді нар тəуекелге тартып.

	– Елімді ел адамдары сендерге, еңіреген ерлерге тапсырамын.

	– Ойбүй, тақсыр-ай, ер дегенде де «Қырықтан қыдыр, жүзден жүйрік, мыңнан тұлпар» біреу болмай ма? Лайықты бір ұлдың атын атасаңызшы?

	– Көп жортқан сыншы демей ме. Алтайдың күңгей, теріскейін сапырып, ел аралап еркелеген сері-ақынсың ғой. Ел бастайтын ерге лайық қандай қасиет болады? Өзің айтшы?

	– Жықа, менің пірім – қос ішекте ғана ғой.

	– Ендеше:



	Жақынына тартпайтын,

	Жауынан қайтпайтын.

	Жанын елден аямайтын,

	Жарлыны қорламайтын.

	Қатын сөзіне ермейтін,

	Бала еркіне көнбейтін...



	Сондай ерді атаңдаршы? Осыныма толған ер ғана ел берекесіне дəнекер болады.

	...Күмілжіп төмен қараған ел адамдары Жықаңның шын көңілінен туған талабын қайтарғысы келмей алты рулы шерушіден сегіз азаматтың атын атады.

	– Құдай берген мұрагеріңіз Сүкірбай бар ғой.

	– Ол əлі жас. Он бесте отау иесі болғанмен он алтыда ел иесі бола ала ма? Бұғанасы бекіп, қабырғасы қатқан жоқ.

	– Қайырдан зəңгі ше?

	– Қайырдан пысық болса да, ісік-желігі бар. Тырнадан жасауыл қойсаң басыңнан қиқу кетпейді.

	– Құрманда Майтақ бауырың бар.

	– Шолақ мылтық шаңқылдақ деген.

	– Бошаң ауылынан атқа мінер Серікбай ғой?

	– Діні қатты бауырым шаш ал десе бас алар. Шерушіні тоздырады білем!

	– Ендеше ең ақсақалына тоқталық.

	-Жоқ, ол да емес!



	Көп жасағаннан не пайда,

	Өткен күнді білемесе.

	Ерте тұрғаннан не пайда,

	Кеткен малды көрмесе!..

	Ерте туып не керек,

	Ескілікті білмесе.

	Ерте тұрып не керек,

	Бейсауатты көрмесе...



	...Жылқышы үкірдайдың көңіліне ешкім толмағанын үйдегілер сезді. Сезді де тым-тырыс болды.

	– Ұлық ғаділ болмаса ел тозады.

	Ұлың жаман болса, əкесін түйенің үстінен ит қабады, – деген ата сөзі бар. Əлі де кең ойланып, бірақ рет пішіңдер. Мен-жалғыз, сендер көпсіңдер. Мен кетіп, сендер қалып бара жатқан елсіңдер. Елдіктен айрылмаңдар, – деді Жылқышы.

	Төрдегілердің көзі қошқар мүйіз, құс мұрын, оюлы тұскиіз басына ілінген үкірдайдың қара көк тасына түсті. Бабалары барқы руының атақты ұстасы Иманқұлға алтыннан сабақ салғызған қара көк тас көздің жауын алған. «Осы тас өз үлесіме тиер ме еді?» деп армандаушылар топ ортасында болса да көптен именді, құдайдан қорықты. Не ойласа да əркімнің ішінде сақталған...

	Аз үзілістен соң Жылқышы үкірдай сөзін жалғады. Ауыру батып қиналса да көкейдегі өсиет, арман, тілегін айтып қалуға тырысты. Ол əр ойын үш нəрсемен мысал етіп отыр:

	– ЬІрыс алды – ынтымақ. Ынтымақ тек дəнекерлікке тоқтайды. Ынтымақтың үш дəнекері –абысын, ағайын, ұрпақ. Абысын тату болса ас көп, ағайын тату болса ат көп. Бала тату болса жат жоқ.

	Үш ырыздық бар. Ол бірлік, тірлік, саулық. Сол ырыздыққа қол жеткізуге үш кемдік бөгет болады. Содан сақтанғайсыңдар.

	Өктемдік – бірінші кемдік. Ол – өрекпіген, марқа жүрек. Менмендік – екінші кемдік. Мен деген – шөл, біз деген – көл. Өзімшілдік – үшінші кемдік. Өзім десең – өлерсің, өзгені білсең желерсің!

	Үш жауың бар. Ол – өсек, өтірік, бақталастық. Үшеуі де сырттан келмейді, іштен шалады. Содан аулақ болыңдар! Қазақ деген халықтың жауы өзінен шыққан жұрт. Үш досың бар. Орыс ойдағы орманың, Шүршіт қырдағы қорғаның. Монғол мұндағы төрің! Үлкен елге қарсы шаппай, ықтай жалдап өмір сүріңдер. Сыйлассаң үшеуі бірігіп бір қамал болады...

	Жылқышы болдырып екі шынтағына жастық қойғызды. Шалқалап аз тыныс алды. Өткір шегір көзінің ұшқыны бəсеңдеп, қабағы тіпті биік көрінген. Салалы үлкен саусақтарын айқастырып, малдасын құрған қалпында алдына қойған.

	Тістеніп, қарысып отыр. Неғылса да осы түнді ел ағалары арасында сырласып, өсиет-аманатын айтуға бекіген. Ол төрдегі Қожамжар төреге сəл бетін бұрып:

	– Үш арманым бар еді. Сол өкініш болып қалар, сірə! – деді.

	– Айтыңыз, Жықа, Төрт қаракөз түгел отыр ғой. Бізден болмаса да ұрпақтан қайтар. Ұрпақтан қайтпаса құдайдан қайтсын?!

	– Орындалған арман – бақыт. Ал, орындалмағаны өкініш. Талайым тасып тұрғанда жеткен жерім, шыққан биігім көп. Құдайға шүкіршілік етемін. Ойымдағы үш арманымды айтып кетейін.

	– Айтыңыз тақсыр. Естиік, Жықа? – десті төрдегілер.

	– Бірінші арманым үш көшікті шаба алмадым. Қазақ пен монғолдың түпкілікті жауы сол. Манж елінің түрі жаман. Содан сақ болғайсыңдар!

	Екінші арманым елімді Үшқызға қондыра алмадым. Жер қамы, ел қамы ғой. Бір жағы ой, бір жағы қыр, түңкелкі мекен. Түбінде, мал тіршіліктің екі көзінің біреуі ғана болмақ. Екінші көзі егіндік. Үшқыз, Бұлғын сағағы осыған лайықты жер еді.

	Үшінші арманым жақсы əйелдің құнын жаман ерге теңей алмай кеттім. Ат биеден, ер анадан туған. Амалым қанша!...

	...Жылқышы үкірдай өзінен-өзі күйзеліп те, қиналып та отыр. Ойына Ажарбике мен Бəтиме келіні түсті.

	«Осындай əйелді қайсы ерден төмен санарсың» деп ойлады. Ойын ашық айтқан жоқ. Асылбектің басын Манж əскерлері алғанда Ажарбикенің көрсеткен ерлігін естіп тек Жылқышы үкірдай емес ел болып разы болған. Осындай əйел болмаса батыр– бағлан қайдан тусын. Байқозы екеуі жетектесіп келгенде қолтығына тығып қорғаштаған өзі еді. Омырауы сыздаған Ажарбикенің анасы бесіктегі баласының артынан шауып жеткенде екі ел арасына дəнекер болар деп бермеп еді. Сол есептері теріс болмағанына іштей марқайып, содан кейін Ажарбикеге деген ықылас-құрметі өскен. Туған келінінен кем көрген жоқ. Өз туысы Сəйімбай əйелі Бəтиме құй батпаққа түскен тайлақ түйенің екі өркешінен ырғап тұрып суырып тастай берген. Сонда қара былғары мəсісінің шажамайы айырылып кеткен. Күйеуі Сəйімбай сабамақшы болып жігіт мінез көрсеткенде қамшысын жұлып алып тізесіне жалғыз басып сындырған. Ақтайдың сол адуын келіні көшкенде «Жылқышы көшінен озам» деп жүк артқан өгізін қуып өлтірген. Осындай келіннің ер мінезі мен мықтылығына риза болған қайын атасы Ақтай: «Бəрекелді, Жылқышыға айттырып əперетін келін осы ғой! Екі жақсыны қоспағаным-ай» деп өкінген. Бəтименің мықтылығы мен өжеттігін Жылқышы да мойындады. Оның қылығы былайша қарағанда кісіге сөлекет болса да Жылқышы сүйіне қарап: «Палуан, батыр ұл, қылықты қыз осындайдан туады. Бəтиме мен Ажарбикені қатынға санап қорлаудың өзі күнəһарлық болар» деп ойлаған. Сол ойынан соң: «Жақсы қатынның құнын жаман ерге теңесем» деп армандаушы еді. Құдай ол тілегіне жеткізбейтін сияқты. Ақыры міне, арман өкініш болдырып Өжекеңе айтып отыр. Жақсы-жайсаң қонақтардың əңгіме желісі ұзаққа созылды. Ақсарбас еркек қойдың еті де пысқан екен, төрт-бес жерден табақ тартылып, төрге астау толы қоян жон ет келді. Тамақтан сүле ауыз тиген Жылқышы үкірдай қойдың бір майлы бүйрегін өзі жеп, екіншісін Өжекеңе ұсынды. Қойдың төсін де бөлісіп жеді. Еркек қойдың басын мұжып екі көзін де бір-бірден асады. Бұл: «Төстік жеп, төс қағысқан ағайынбыз. Екеумізді де еліміз осы бүйректей майға орап қадір тұтты. «Өжеке, Жықаң» деген сол елім қалып барады. Елдің екі көзінің бірі сенсің. Шеруші еліне көз қырыңды сала жүр?!» дегені еді. Қожамжар төре Жылқышы үкірдайдың ниетін айтпаса да ұқты, жүрекпен сезіп, көңілге түйді. Ет желінген соң сорпа ішіліп, қою сары қымыз сапырылды. Тыншыға алмай отырған Жылқышы үкірдай:

	– Сар төреге сəлем айтыңдар, Түбінде осы екі ел бір-біріне құт болар. Құй батпақтан атан түйе суырған жігіт шағымның белгісі еді. Өлсем сүйегімді Құйтастың бөктеріне қойыңдар. Мүрдем ел шетінде жатса жат жұрт ел ішіне кірмес. Жастарға бел, ұрпаққа белгі болсын десеңдер елдің шеті менің мəңгі ұйқыдағы орным болсын? Жерлеген соң үстіме үйдей тас үйіңдер. Кəпір сүйегіме қол тигізе алмасын! Оның үстіне қазандай ақ тас қойыңдар. Ақ ниетім белгісі болсын. Қабірім басына ұзын құрық шаншыңдар. Жылқышы екенімді жұрт содан танысын?! – деді.

	…Оның даусында болымсыз діріл бар. Ерні кеберсіп, жүзі қуаң тартқан. Одан əрі сөйлеуге халі келмеді. Сірескен қол-аяғы салқындап, тынысы тарылған. Малдасын құрған Жылқышы түлкінің пұшпағынан тіккен, мақпал қара ішігінің жоғарғы түймесін ағытып, арқасына сүйеген құс жастықты болымсыз аласартқызды. Кеудесін кере дем алып, көзін жұмған үкірдай шалқайып отыр. Үйдегілер оны «тынышталып көз ілер» деген үмітте. Бірақ Шерушінің үкірдайы мəңгі ұйқыдан қайтып оянбады. Таң бозарып келеді екен. Ол дəл осы мезгілде шыр етіп ананың құрсағынан жерге түскен ді. Бұл дүниеге қонаққа келген керейдің батыр-бағлан, жақсы жайсаңының бірі Жылқышы үкірдай келмес ұзақ сапарға аттанғаны сол. Қара жамылған қазақ ауылы тағы да ұлар-шу болды. Көзінің жасын көл қылып, шашын жайып, қара жамылған əйелдер жоқтау айтып аңырайды. «Ой бауырымдаған» ағайын, туыс, ілік-жілік, дос-жаран, қосшықолаңшы, ел-жұрты дел-сал!

	Ақ орданың белдеуіне қара жауып тұлдаған ақ арғымақ байланып, ұзын найза алқымына байланған қарашашақты ақ жалау көтерілді. Ошақтың оты өшті. Он екі керей, алты шерушіге хабаршы аттанып, «ой бауырымдаған» елдің қатары молая түсті.

	Екі күн еру болған үкірдай мүрдесін үшінші күні таңнан ақ атанға артқан жұрт, жер қайысқан қол, егілген ел үкірдайдың өзі атаған Құйтастың бөктеріне қарай қозғалды. Мəуедей салбыраған елдің алдында Қожамжар төре, Көбеш батыр, Тілеуді үкірдай, Сүйіндік ақын бар. Ақ атанның бұйдасын Тоқаң молла атанған Тоғызақ имам ұстаған. Ол кезінде пері түсірген, киелі имам, шаруасы шамалы, кедей молла. Сүйегі Жағалбайлы. Тамыршы Смағұл, молла Ысқақ атты екі ұлынан өзге байлығы жоқ. Жылқышы көзі тірісінде жаназасын Тоқаң моллаға шығартуды өсиет еткен. Сондықтан да, ол ақ атанның алдында келеді.

	Шұбатылған жұрт Құрғақ қобыда күзеген үкірдай ауылының сыртынан қозғалғанда қарауытып түнерген күзгі бұлт көз жасын төгіп те жіберді. Күн күркіреп, қар мен жаңбыр араласқан бұршақ төпеп тұр. Үй сыртында қара жамылған əйелдер дауыс қылып, өлікті артқан ақ атанның қарасы төбе басынан асқанша жоқтау айтты. Күн таласа қозғалған азалы керуен Құйтастың бастауына жақындағанда бұлт сейіліп, күн қайта шықты. Ел:

	«Қайран жарықтық Жықам-ай! Көктің нұры тегін кісінің, өлігінің үстіне жаумайды деуші еді. Иманды болғыр ай!» десті. Жылқышы үкірдай өлімі бұл елге қанша ауыр болғанымен қара жер былқ еткен жоқ. Нелер жақсыжайсаңды жалмаған жер қойнын айқара ашқан. Сұр бұлт қаптап, реңі қашқан аспан да қабағын салбыратып, қайғы үстіне қара жапқандай, еңсені көтертпейді.





ХИКАЯ АҚЫРЫ




	I

	Алтайда керейдің Қасымхан гүн төңірегіндегі төрт бидің берекесі ыдырап, ықпалы төмендей түскен кез. Сөйтсе де, төрт орынды Жəнтекей мен Жəдік екі-екіден бөліскен қалпында. Жəнтекейден Жұртбай орнын оның көреген ұлы Мəми басып, Жақып амбы орнына Оспан мұрагер болған. Жəдіктен Оспан орнын Кəкен, Өміртай орнын Қылыш мұрагерлері жалғастырған. Керейдің түтіні мыңнан асқан əр руы өз алдына үкірдай сайлап, ортақ өгізден оңаша бұзау дегендей бөліне бастаған. Қобда бетіндегі рулар онсыз да дербес. Жылқышы өлімінен кейін төрт-ақ жылдың арасында Қобда керейлерінің жақсы игі ұлықтарының қатары бірінен соң бірі сирей түскен. Асылбектің қайғысынан болып қайыспас қайсар Көбеш батырдың да белі бүгіліп, қабырғасы сөгілген. Құса боп қапаланған қарт үкірдай сол меңдеткен сырқаттан серги алмай келесі жазда дүние салды. Ел-жұрты оны Сагсай өзені басындағы Жайлау қонысына жерледі. Мың жылқының құйрық жалынан қылшық алып, ақ батпақпен қоса илеп, қорған тұрғызды. Қалған елдің қолынан келер ендігі ісі сол. Көбеш орнына ұлы Мұрындық мұрагер болып, Қобда бетіндегі Жəнтекей үкірдайы атанған. Енді Жылқышы мен Тілеудің орны үңірейіп тұр...



	II

	Шерушінің залың, зəңгі, атқа мінер, он басы мен жүз басылары бір емес бірнеше рет əңгіме-дүкен құрып, бір пəтуа байлауға келе алмай қиналса да, ақыры Жықаңның аруағын сыйлап, əлдеқашан отау иесі, ұлдың əкесі атанған, он жетіге келген Сүкірбайды Шеруші үкірдайы болдырмақ мəмлеге келді. Манж ханы ру басыларының тек-төркініне қарайтынын да ескерді. Ол кез дербес рудың үкірдайын Манж ежен ханының Шынжандағы жергілікті өкілі немесе Қобдадағы Хэбэй амбының рұқсатымен тағайындайтын. Қайырдан зəңгі бастаған Шеруші өкілдері дəу де болса үлкен жерінің құзырына құлдық етіп, Жылқышы мұрагеріне шен-шекпен əперуге Сүкірбайды ертіп Үрімжіге аттанған. Оның үстіне Қасымханның қағажуынан қақпайда, Кəкен мен Қылыш, Мəми мен Оспандар қатарында өз үкірдайының мəртебесін жоғары ұстау үшін істеген іс, көрсеткен қылық болатын. Шеруші өкілдері ат атан, алтын, күміс бастатқан тоғыз-тоғыздан торқалы тартуын да аяған жоқ. Чин патшасының жергілікті əміршісі жайы жарасып, тарту-таралғыға көңілі көншісе апарған кісінің баранын көріп қана шен-шекпен бере салуы да ықтимал. Оның осы мінезі мен құлқынын жақсы білетін қазақ өкілдері шерушінің мал-дəулетін несіне аясын. Манж ханының ел басқару ісінде тағы бір сыр барын сырттай ғана бағынатын қазақ елі болжай бермейді. Чин патшасы ұсақ ұлт, руларды төменде өз өкіліне ғана басқартып, ішкі ісіне көп араласпай, өзімен-өзін соқтырып отыратын, жең ішінде жасырған қолшоқпардай жымсыма саясатын көшпелі қазақтар көре бермейтін.

	Шеруші ұлықтарының ішінде Жылқышыдан басқа тереңнен толғап, алысты болжайтын зерделі саясаткерлер аз еді. Бұл жолы да қаракердің үйірі мен қоралы қызыл қойына сеніп барды.. Əміршінің есігін торып, Үрімжі көшесінде тозған Шеруші өкілдері «əзер деп» түйені түгімен жұтқызған соң ғана жолы оңалды. Қайырдан зəңгі бастаған топ əмірші ордасына ошарыла кірген соң жоғарыдан төмен қарай қатарласа отырды. Есіктен кіре иіліп сəлем берген Сүкірбайдай балаға босағадан орын əрең тиді.

	Əміршінің сол қанатында тізіле отырған уəзірлерінің көзінің сұғы Сүкірбайға қадалды. Əмірші солардың кеңесімен ғана кесетін іс бұл. Алдын ала келісім бойынша əмірші уəзірлеріне қарады.

	Бірінші уəзір бас шайқады. Екіншісі таңдай қақты. Үшіншісі басын изеді. Ел өкілдерін шығарып жіберген əмірші уəзірлерінің жаңағы белгісінің сырын сұрады. Біріншісі:

	– Түрі сұсты екен. Ел берекесі кетер,– деді. Екіншісі:

	– Таңдай қаққаным таңданғаным. Неғайбылдау халдемін, – деді.

	Үшіншісі:

	– Болса болар. Алдыңызға иіліп келген кішілігі мен қырындап шыққан арты ұнады. Түбі тыныш болар, деді.

	Манж əміршісі:

	– Ендеше үшеуіңнің аралығыңа ұйғарылсын! – деп бұйырды. Ол ел адамдарын бастап келген Қайырдан зəңгіні қайта шақыртып алды.

	Əміршінің алдынан бір рет пəтуасыз қайтқан Қайырдан қысылып тұр. Ол:



	Қой асығы демей-ақ,

	Қолыңа толса сақа қой.

	Жасы кіші демей-ақ,

	Ақылы асса аға тұт!



	– деген атамыздан қалған салиқалы сөз бар, тақсыр?! Чин патшасының құзырына құлдық еткен ақ сүйек төре, ұлықтың өз тұқымы. «Жас та болса бас болар» деп əкеп тұрмыз. Пейіліңізді беріңіз?! – деп жалбарынды. Қабағын шытып, көзін шүйілте, айбарланған патша əкімі:

	– Жарайды. Тілегендерің болсын! – деді.

	«Ие аруақтап!» күбірлеген Қайырдан зəңгі жұмсақ табан мəсісімен жүгіре басып майпаңдағанда босағадағы кебісін киюге де дəт қылмады. Қайта айланып кебісін асығыс ілді де ордадан шығуға асықты. Сүкірбай Қобдадағы Шеруші үкірдайына тағайындалып, шен-шекпен киіп, күміс сабақты күрең тас тағып қайтты.



	III

	Тілеуді үкірдайдың əкесі Кенен де сырмақ шетінен кетпеген адам. Шешесі Қызыл би найман қызы. Тілді, ауызды, адуын болды. Үш ұлының ішінде соларға тартқан шешен де, көсем де, алғыры Тырқай болатын. Тілеуді соған үміт артатын. Ол өлер алдында:

	– Ел құлақтан тозады, көңілден семіреді. Еліңнің бетін қайтарып, сағын сындырма! – деп үкірдайдың мөр таңбасын көзінің тірісінде үлкен ұлы Тырқайға тапсырған.

	Ұрпақтары мен Қарақастың рулы елі болып, үкірдайды Жалғыз ағаш сайының басындағы Жалпақ саз-жайлауының қасына қойған. Көбеш қабірінен де берік болдырып, шикі ақ кірпіштен күмбез тұрғызып, сыртын сырғауыл ағашпен қоршады. Кезегімен өмірге келген жақсы-жайсаң, ел игілерінің алды осылай, тағы да кезегімен бұл өмірден аттанды.

	Азғана қарақас ауылын қарауына күшпен алмақ ниетіндегі Мəми төре билікке таласып, көлденеңнен жабысқан көкбауырдай сазарды. Ата мөрін қолдан шығармаған Тырқай, ақыры Хэбэй амбынға жүгінуге, Мəмиді ертіп Қобдаға барды. Тырқай Еженхан, Үрімжі, Сарсүмбе əкім, амбысы тұрғанда Хэбэй амбынға тартуының да мəні бар. Жылқышы Қобда қамалына қамалған Тілеудіні жоқтап елу қара айдап барғанда ел адамдары арасында Тырқай да болған. Жылқышы мен Тілеудіден тарту-таралғы мол алған Хэбэй амбын таныс та, табақтас та еді. Бұл жолы Тырқай сол жағдайды бетке ұстап барды. Хэбэй амбын да Үрімжі мен Сарсүмбеде сонша шаруасы жоқ, Манж ханы атынан Монғолдың Қобда өлкесінде отырған толық өкілетті елшісі. Ол сондықтан, Мəмидің дауын ескермеді. Билікті Тырқайға алып беріп, «Қарақас үкірдайының мөр таңбасын ұстайтын заңды мұрагері – сен!» дегенді кесетіп айтты. Амалсыз ұтылып апшысы қурылған Мəми бейс басқа айла ойлады. Бірақ оның ойы арам еді.

	Тырқайға еріп өз атқосшыларымен бірге көңіл баяғыдай елге қайтқан олар сол жолда Буянт мен Дэлүүн өзенінің аяғы Бүркіт шатына түсіп дамылдады. Мəми кенезесі кеуіп келе жатқан Тырқайға ай мүйізді үлкен шақшасын ұсынды. Тырқайдың атқосшы сақшысы көзін қысып, басын шайқады. Өйткені: «Мəмиде бірі у, бірі насыбай салған екі шақша болады» десетін. Кеңілі өсіп, мəртебесі көтеріліп қайтқан Тырқай:

	– Мəмидің өзін жеңгенде шақшасынан қорқамын ба?! – деп масаттана қаракөк темекіні тіл астына атып жіберді. У қосқан темекі тіл астынан бойға дереу тараған. Тырқай тіл тартпады, сөзге келмеді. Аяқ асты дағдарып күйзелген топтың Мəмимен күресер шамасы болмай, алды хабарға шапса, қалғаны Тырқайды зузаға салып ауылға əкелді. Мəмидің бұл қылығына ыза болған ел азаматтары атқа мініп оны шаттың аузынан ұстап өлтірмекке бел буған. Бірақ Мəми басқа жолмен қырқа асып, Шегіртай сайындағы Молқы ауылы Шөдеұлы Қожатайға тығылған.

	– Жасырып, жанымды алып қалсаң қалыңсыз қыз берейін, – деп жалбарынды. Жүк астынан жер қазып Мəмиді жасырған Қожатай ел ішіндегі у-шу, ап-сап басылған соң Алтайға жасырын асырып үлгірген. Мəми қарымтасын қайтарды, қалыңсыз қыз берді. Бірақ қап түбінде біз жатсын ба! Мəмидің бұл қылығы айқын болып, ағайынды екі рулы ел Қарақас пен Молқы арасы қырғиқабақ болса да өз қолын өзі кессін бе? Кешірісіп, кек қумауға келіскен ел ағалары келешек ұрпағының ынтымақ-бірлігін ойлаған.

	Тырқай жиырма беске жаңа шыққан еді. Күйіктен желігіп кеткен келіншегі де күйеуінің қырқына жетпей, Ахунт сайына қойылған жас жарының жанына жайғасты. Махаббат гүлін үзіп табанына таптаған, адамдық жылы сезімге суық су шашқан, ағайынды екі елді араздастырып, қос үйді қоса қондырмаған қазақтың бақталас, күншілдігі-ай десеңші! Жас отаудың түңілігі жабылып, қараң қалды. Бірақ, Қарақас елдігінен айырылған жоқ. Қарақастың үкірдай билігін Тырқайдың інісі Бітімші ұстаған.

	***

	Аласапыран күндер артта қалып, Қожамжарұлы Самырхан Қобда бетіндегі Керей елінің төбе биі болған кез. Керей руларының өзара тартысы бір сəт саябырлаған 1890 жыл!

	Көш көшіп, керуен өтіп, ит үрген өмір доңғалағы өз заңымен айлануда. Ауыр жүкті өмір-арба ақырын болса да ілгері жылжыған. Керейдің аруақты бір ұрпағы өтіп, келесі ұрпақ кезеңге шықты. Алдында қырат-қырат асу, қилы қыстау қырқа, көз жеткісіз, көш өткісіз бұлдыраған сахара, буырқанған дария-шалқар көл, жайсаң жəзира шөл тосып тұр. Келер ұрпақ одан қалай өтері ата аманатын алып жүруіне байланысты.



	Алдыңғы толқын ағалар,

	Кейінгі толқын інілер

	Кезегімен өлінер,

	Баяғыдай көрінер!



	Бірақ, қазақтың көші, керейдің керуені бір сəт толастамай, тоқтамай, дамылсыз алға тарта бермек.



	1991-1993 жыл.

	Баянөлгий-Улан-батор





	Оглавление

	СӨЗ БАСЫ

	БІРІНШІ БӨЛІМ

	КӨШ

	АНА ЖҰРТ

	АТАМЕКЕН

	АСУ

	ЕКІНШІ БӨЛІМ

	ЖАҢА ЖҰРТ

	БƏЛЕКЕҢНІҢ БƏЙГЕ ТӨБЕСІ

	ҮЗІЛМЕГЕН ҮМІТ

	САПАР

	ТОСЫН ҚОНАҚ

	ҮШІНШІ БӨЛІМ

	АРМАН

	ДҮРБЕЛЕҢ

	АЛАСАПЫРАН

	АМАНАТ

	ХИКАЯ АҚЫРЫ





