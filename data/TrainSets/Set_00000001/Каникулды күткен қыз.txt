	Қуандық Түменбай

	Каникулды күткен қыз





	Хикаят





	– Айгүл, біз кеттік. Тұр енді, бөпеңе ие бол.

	Шешесінің жайлы даусы естілгенде, басын жастықтан cелсоқ көтеріп еді, апасы сүп-сүйкімді сәбиді қасына отырғызды. Қолына ұстаған емізік кигізілген кішкене бөтелкеде інісінің «тамағы». Айгүл Жантай үйінің алтыншы перзенті болса, мынау өзіне қарап күлімдеп, арагідік жіп-жіңішке қастарының арасы дір-дір етіп, жыламсырап қойып отырған інісі Талғат – кенже атанған оныншы перзент. Енді бір айда Талғат та бір жасқа толады. Жақында апасы «Ардақты Ана» атағын алды. Он перзенттің алдыңғы екеуі бөлек отау тіксе, олардан кейінгі үшеуі әр түрлі оқу орындарында оқиды. Айгүлден үлкен Талапбек алтыншы класта. Өзінен кейінгі үйелмелі-сүйелмелі екі бала мектепке барып жүр. Айгүл осы оныншы перзент дүниеге келерде, «апам қыз табады» деп құрақ ұшып қуанып еді, бірақ ол да, міне, Талғат деген дүрдей атқа ие болып, кемсеңдеп қойып қасында отыр.

	Айгүлдің інісі алдындағы емізік кигізілген бөтелкеге қарап қыңқылдап, сосын жіңішке қолдарын созып тап-тап беріп, жіп-жіңішке қастарының арасы дірілдеп, жыламсырай бастады. Әпкесі бетін жуып келді де, құндақтаулы сәбиді алдына алды. Кішкентай қос жұдырығын жазып жіберіп, бөтелкені сығымдай ұстаған сәби емізікті аузына апарысымен, апыл-ғұпыл бүлк-бүлк сора бастады. Емізікті бүлк-бүлк сорған кішкентай адам көп ұзамай көзін жұмып, әпкесінің әлдиімен таңғы тәтті ұйқыға кірісті. Танауы пысылдай бастаған інісін жәймен жастыққа жатқызды да, Айгүл сылти басып тысқа шықты. Бүгін сабақтан қалғанына үшінші күн. «Егісті сеуіп болғанша, оқуды қоя тұр, он шақты күнге анықтама алып берерміз, күзде егін жиналғасын, Алматыдағы дәрігерлерге апарып, аяғыңды көрсетеміз деген соң, міне, бүгін үшінші тәулік, даңғарадай кең үйде таңертең Талғат екеуі қалып жүр. Өзі көппен бірге дене шынықтыру сабағына да қатыса алмайды, төртінші класқа көшкелі, үзілісте партадан шығып, көппен бірге ойнамайды да. Оң аяғының едәуір қысқалығына сәби жаны қатты қорланады. Айгүл ұзын дәліздіц қабырғасындағы «16-май» деген календарьдың бір парағын жыртып алды. «Бүгін он жетінші май ғой. Мен күн санап жүрсем, бұлар календарьды да жыртпайды. Күзде, егін жиналғасын, апам мен көкем Алматыға, үлкен дәрігерге алып барады...». Тұлымшақты қыз жыртып алған календарь парағының артына қарап еді, «Сіз білесіз бе?» деген жазуды оқыды. «Жер бетіндегі сүт қоректілердің ең үлкені – көк кит. Оның ұзындығы 33 метр, салмағы 190 тоннаға жетеді. Оның жаңа туған баласының ұзындығы –7-8 метр, салмағы 3 тонна болады.

	Жер бетіндегі ең ірі көлбақаның салмағы үш-төрт килограмнан асады, бойы – 34 сантиметр, Африканы мекендейді.

	Дүние жүзіндегі ең кішкентай мақұлық – жарқанат. Оның салмағы екі-ақ грамм».

	Адамдар ең кішкентай жәндікке дейін қамқорлыққа алып, жағдайын біліп отырады. Қандай қызық». Айгүл календарь парағын бүктеп, кітабының арасына салып, түкпіргі бөлмеге кірді.

	Айгүлдің апасы мен көкесі бұл кезде күріштік басына жеткен-тұғын. Бүгін үйден күндегіден ерте шықты. Өйткені егістік басына қалай да Аймаштан бұрын жету керек. Жеңіл машина шаңдатып, қараша үйдің алдына тоқтағанша, алдыңғы орындықта күйеуімен қатар отырған Рәзия үйде қалған жөргектегі сәбиі мен кемтарлығы тұлымды жасқа жеткенде, жанына батып жүрген Айгүлін ойлады. Оныншы балаға босанған соң: «Үйде-ақ отырайын, онсыз да көп балалы ана ретінде пенсияға шықпаймын ба?» – деп еді, күрішшілер бригадасының бригадирі, өз күйеуі Жантай көнбестен, көлденең тұра берді. Биыл Ардақты Ананың Жұлдызын тақтың. Он балаң бақытыңа жол ашады. Он баламен қүріш егіп жүрсің, енді еңбектің геройы боласың. Төрт жылғы өнімің жаман болмаса... Жаман болмайды, колхоз председателі Құсекеңді он бес-жиырма гектар артық жер егуге неге көндірмейміз. «Күзде кассадан алған артық өнімнің тең жартысын алақаныңа салам десең, неге көнбесін» деп бір қойып, «Талғатжан да дәл бесжылдықтың соңғы жылында дүниеге келіп, айымыз оңынан туғанын қарашы, он бала өсіріп отырғаның анық, кім не дер екен?!» – деп жер ортасына келген Жантай жел мен судың өтінде жүрген жарының күн қақты өң-жүзіне қараңғыда танымас адамындай шұқшия үңілген. Керек десең, оныншы балаңды бақшаға да бермей, қолда бағып отырсың. Міне, осының бәрі айтылмай ма? Құсекеңе осының бәрін айтқыздырамыз», – деп, жұбайын сендіре сөйлеген. Он шақты шақырым борпылдақ жолда жеңіл машина ыңыранып, күшеніп, қос басына жеткенше, Рәзия жөргектегі он бір айлық сәбиімен бірге Айгүлін де ойлаған.

	«Сабағынан бекер қалдырдық-ау. Бір жасқа толмаған баланы бақша алмайды. Сонда да кемтарлығын көзінше пайдаланып... Осыдан егін-терім жиналып, күзге аман жетсек...»

	Жантай жеңіл машинаның алдыңғы есігін тарс еткізіп жапты да, бірден киіз үйден әудем жердегі үюлі сабанға қарай асыға жүрді. Аяғын аннан-мыннан бір басып келе жатып, айналасына көз салып еді, қыбыр еткен жан көрінбейді; ауа таза, шөп арасының қалың шығынан керзі етіктің басы малмандай боп суға малшынды.

	Күйеуінің соңынан Рәзия да асыға ілесіп келеді. Бүгін көрші Аймашты машинаға отырғызбай, егіс басына әдейі ерте келді. Бұлар үшін дәл қазір бөтен көздің болмағаны оңды еді.

	* * *

	Теңкиген сап-сары кенеп қапты жеңіл машинаның артқы есігін ашып кіргізе бергенде, жақыннан гүрілдеген дауыс естілді. «Қап, жартысын тасып үлгере алмадық. Осы құрқылтайдың ұясындай болған тұқымың құрғыр түк сыймайды...» Жантай аузын шымшып буған дән толы қапты қайта түсіре бастады.

	Бригаданың күрішшілерді жеткізетін машинасы ши-ық етіп киіз үйдің алдына тоқтаған кезде, Аймаш та биік қораптан секіріп түсіп, әудем жердегі үйілген сабанға қарай беттеді. Таңертең бригадир Жантай жүріп өткендегідей емес, шөп арасы құрғап, тырбық мия мен сояудай-сояудай жантақтан аяғыңды жеңіл алып жүресің.

	Аймаш қазір бір үйде жалғыз өзі. Қолға қондырған жалқы перзенті әскерде. Бір жылды артқа сала бергенде, Ерболаттың әкесі – өзінің отыз жыл бірге түтін түтеткен сырлас серігі дүниеден қайтып, ұлын шақыртып алып, он бес күн үйде болып кетті. «Енді қалған он бір айын аман-есен өткізсе... Ауған жерінен аман оралса... Сабан астында қатар түскен екі күрішші – өзі мен Рәзияның бүгіннен бастап себетін тұқым күріші тығулы жатқан. Жақындай бере көзге шалынды – төмпешік боп үюлі жатқан қап-қап тұқымдықтың үстіндегі сабан алынып, айналасында жел ұшырған шашындысы қалыпты.

	«Бригад ерте келіпті ғой, өзі білер». Аймаш теңкиіп-теңкиіп жатқан нән қаптарға көз тоқтатып қарамастан, үстіне отыра кетті. Бүк түсіп отырды да, әке өліміне келіп, жылап-сықтап қайтқан ұлын тағы да көз алдына әкелді. «Биылғы ризықты аман-есен жинап алсам, Ерболатым аман-есен оралса... бәрін соның жолына тәрк еттім» деп тізесіне шынтағын қойып, етсіз сүп-сүйір иегін алақанына салып, қимылсыз отырғанда, осылай келе жатқан бригадир бұны көріп қалт тұра қалды.

	«Неге қаптың үстіне сіресе қалды екен? Бірдеңе сезді ме, әлде?» Аз-кем ойланып тұрды да, даусын көтерді.

	– Аймаш апа! Ау, Аймаш апа!

	Аймаш тосын дауыстан селк етіп басын көтерді де, қол бұлғап қарап тұрған ұзын бойлы дембелше келген «бригад» Жантайды көріп, қап үстінен ұшып тұрды. Бригадирге қарай шалт екі-үш аттады да, қолын қара кеспесінің қалтасына салып, қайта кері айналды. Теңкиген дән толы кенеп қаптың бір бұрышында шет-шеті жыртылған солдаттың маркасыз хаты жатыр. Жаңа ғана ұстап отырып, қалтама салдым деп, қап үстіне тастап кетіпті. Хатты қолына алды да, бригадирге қарай асып-сасып жүгіре жөнелді.

	– Жаңа егістің дәні себілетін күні... асықпайсыз ғой. Кеше колхоз бастықтың өзі келіп, атыздарды көремін деген. Сеялкаңыз дайын. Себілетін дәнді сеялкашылардың өзі осы жерден тасып алады. Сіз сеялка басында болыңыз. Дәннің... – деді де, тосылып қалды.

	Осы кезде айдау жолдан шаң көрінді.

	– Әне, Құсекеңнің өзі де келе жатыр. Дән себуді сізден бастаймыз деп едім, «әлі жүрсіңдер ме?» дейтін болды, Сізді, Аймаш апа, таңертең ала кеткенде де болатын еді. Асып-сасып жүріп есімнен тарс шығып кетіпті.

	– Осындай ұлы күні де ұмытасың ба? Жаңа егістің дәні алғаш себілетін күні... оның үстіне құрметтеп, менен бастамақ екенсіңдер.

	– Жарайды енді. Орныңызға бара беріңіз. Тракторшылар бастай берсін. Мен Құсекеңді күтіп алайын.

	Айдау жолдың шаңы бірте-бірте жақындап, ең ақырында, дөңгелентіп тігілген қараша үйдің алдына «Қызылтаң» колхозының председателі Құсайын Замановтың жеңіл машинасы келіп тоқтады.

	– Оу, Жантай, бастап кеткенсіңдер ме? Бригадир «Иә» деп күмілжіп қалды да:

	– Бастадық. Аймаш Аймауытовадан бастадық, – деді.

	– Оларың дұрыс болған екен. Аймаштан бастағандарың тіпті дұрыс болған. Аты ауызға іліге бастаған күрішшіміз, – деген кезде, Жантай әнтек төмен қарап, жерге шырт түкірді.

	– Жаңа дәнді себердің алдында митинг жасап, күріштен рекорд жасаған өңірдегі белгіге гүл қойып... дегендей... Ә, асыққансың ғой, бригадир жолдас, асыққансың. Мейлі, бүгін ауданға, аудандық газетке де телефон соғам. Сонда бүгін Аймаштан басқа тағы кімге себесің?

	– Рәзия келініңіз бар ғой. Рәзияға да Аймашпен бірдей себіледі. Көп балалы ана. Жасқа толмаған баласын үйге тастап, өзі егіс басында жүр. Көп балалы ана десеңіз...

	– «Ардақты ана» дейсің ғой. – Председатель қарқылдап күліп алды да, Жантайдың иығына қолын артты.

	– Аймаштың жері қанша гектар?

	– Жиырма ғой, Құсеке.

	– Рәзиянікі?

	– Ол да жиырма.

	Жиырмадан артығын қойын дәптеріңе қондырып, жайлы орналастыра алдың ба?

	Жантай еңкілдеп күліп алды да:

	– Орналасты ғой, – деді езуін жия алмастан. – Бүгін ерте келіп, себілетін тұқым жағын да...— дей бергенде, Құсекең киіп кетті.

	– Жарайды, мен тракторшылармен сөйлесейін. Қалай орналастырғаныңды күзде көрерміз, – деп тосын қатуланып, жеңіл машинаға отырды.

	Председатель машинасына отырған кезде, артындағы дән толы сеялканы ауырсына тартып, қараша үйдің маңына айналма жасауға жақын келген трактордың тырылдаған дыбысы астында Жантай жерге қарап тұрып қалды. «Қойын дәптеріңе жайлы орналастыра алдың ба?» дейді. Қалай тауып айтады біздің Құсекең. Тегі, ел билейтін адамдар ерекшеленіп тұратын әдеті емес пе. Қалай тігісін жатқызып айтады, ә?». Көзін табан астындағы бір шөкім тырбық миядан тайдырып, басын шайқады. «Осы бір Аймаш дегенді қайдан қоңсы қондырдым. Жаңа да алғаш бастаған Аймаш деп аузыма түсе кеткені. Кейіннен Рәзияны айтып ұғындырдым ғой. Құсекең нағыз Құсекең болса, түсінер бәріне де». Қызыл, көк түсті «ДТ-54»-тер тарылдап, тіпті жақын кеп қалды. Миды солқылдатар ию-қию ауыр дыбыстың астында тұрып, бригадир Жантай қойын дәптерін қолына алды. «Аймаш – 20 гектар. Рәзия – 20 гектар – 15» деп, қара қаламмен соңғы екі санды білінер-білінбес етіп жазды. Ерте көктемде түн жамылып Құсекеңнің үйіне барған. Оныншы баласы дүниеге келгенін, енді «Ардақты Ана» атанған Рәзия қолына кетпен алып күрішке шықса, ауызға тез ілігерін сипай қамшылап жеткізгенде-ақ, колхоз бастығы бригадирдің тереңін тез-ақ аңғарған сыңай танытқан. «Екі мәрте ер шығарғалы тұрсың ғой келінді», – деп, қарқылдап күліп ап басын изеген.

	– Бердім он бес гектарды. Бірақ ең сенімді деген тракторисіңе түн жамылып жыртқызып аларсың. Ал, тұқымды өзің табасың. Қарауыңда білдей бес күрішші бар. Сұрап аласың ба, ұрлап аласың ба, өзің білесің. Тек бөтен құлақ естімесін.

	Колхоз бастығы келісім бере отырып, өзіне де осындай зілдей салмақ артқан. Мана ертелетіп келгенде, Аймашқа тиесілі тұқым күріштен алты жүз кило дәнді Рәзияның атындағы қосымша он бес гектарға бөтен көз жоқта жеткізіп алуды ойлап еді. Қалған төрт күрішшіден де тоғыз жүз кило дәнді жырымдап алғандай болды. Алты жүз килосын әрі көрші, әрі артында дау-дамайы бола қоймас деген оймен әдейі Аймаштан алды. «Әр гектарға агрономдық есеп бойынша үш жүз кило дәннен себілсе, осымен-ақ он бес гектарыңның саудасы бітіп жатыр емес пе? Әлгінде тасылмаған төрт-бес қап тұқым қалғанда, Аймаш келіп, қап үстіне шоқиып отырып алды. Отырса отырсын, бірақ, әйтеуір, ештеңеден сезіктенбеген секілді. Оның қазір Ауғанстанда жүрген жалғыз баласынан бөлек ойлайтын да ештеңесі жоқ. Білмесе білмегені керек маған да». Тракторлар айналма жасап бұрылып жатыр. Өздеріне қарап ойлы кейіпте тұрған бригадирді көрген тракторшы жігіттер де тұмсығында қызыл жалауша желбіреген тракторларының тұрмастан жүріп келе жатқанына масаттанатын тәрізді. Ызың-қиқу мың сан дыбыстың астында қалған бригадир қойын кітапшасын жәймен қалтасына салды. «Қойын дәптерге де, қара жерге де бәрі жайлы орналасып келеді». Көз алдына қайдағы бір көп адам қатысқан жиналыс, төсіне Алтын Жұлдыз тағып, төр ағасымен қатар жайғасқан Рәзия көлеңдеп кетті де, мінбеде оған қарап саусағын шошайтып сөйлеп жатқан председатель Құсекеңнің аузынан: «Екі мәрте ер, екі мәрте» деген сөздерді естіп, өз-өзінен жымиды. Сосын Рәзияға «Ардақты Ана» атағын алып берген өң-жүзі әлі ешкімге ұқсамаған оныншы перзентін көз алдына әкелейін десе, қызыл шақа шаранадан өзге ештеңені көре алмады. Оған күн ұзақ қарап отырған Айгүл бұл сәт әке санасынан тіпті алыста еді. «Шешесін бір дүркін батыр еткен бәтшағар», – деп күбірлеп, шарана сәбидің өңінен өзіне ұқсаған бір белгіні көз алдына әкеле алмаған ол ат жақты келген қара торы өңі жиырыла күлімсіреп, жүйткіп бара жатқан тракторларға қарай жүрді. «Дән топыраққа қалай түсіп жатыр екен. Көзіммен көрейін. Рәзияның күріштігі ғой». Жантай адымдап келеді. Оң қолымен жүрек тұсындағы сырты алабажақ, іші тор көзді қойын кітапшасын сыртынан ұстап көрді де, адымын жиілетті. «Рәзияның күрішіне тұқым сепкенде, сеялканы үшінші бірлікке қой деп едім. Қойды ма, әлде ұмытып кетті ме?

	Үшінші бірлік қызыл сеялканың қомағай өңешіндегі ең жомарт жер. Осы өңештен топыраққа сауылдап төгілер дән түсіргіш темірді үшінші бірлік деген кертік тұсқа қойса, ең жоғарғы жомарт бірлік бір шаршы метр жерге отыз дәннен емін-еркін тастап кете береді. Ал, енді агрономдық тастай қатқан ереже бойынша екінші бірліктен бір шаршы метр жерге 25 дәннен түсуі керек. «Отыз дәннен түссе, бірі болмаса бірі көгереді, мол өнім де осындай негізі бар дайындықпен келмей ме? Жер болса ескі. Сеялкаға да әдейі немере інім Жақыпты тұрғызып едім. Әңгүдік ит, ұмытып кетіп жүре ме? «Немере етін жеп, сүйегін береді» дейді. Айтқанымды істемей, жұртқа жария қып жүре ме? Тағы да құлағына құяйын. Рәзия мол өнімші болса, ол да күзде артық өнім деп ақшаны күреп алар. Әңгүдік итке тағы бір ескертейін». Жантай адымдап келеді. Сап-сары «ДТ-54»-ке жақындап қалған сәтте, Аймаштың теңкиген кенеп қап үстінде бүрісіп отырған көңілсіз кейпі көз алдын кес-кестей бергені...

	Үйдегі үлкендер егіс басына кеткен соң, есік ашылып, ешкім де мұнда бас сұқпайды. Қашан мамыр аяқталып, тұқым жамбасы қара жер бетіне түгел тиіп, топырақпен араласқанша, көшеде бейсауат жүрген ешкімді де көре алмайсың.

	– Қаз, қаз, қаз... – Айгүл бөпесінің жұмсақ алақанынан ұстап, қаз бастырып үйретіп жүр. Бөпесі қалт-қалт жер басқанына қуанып, ыржалақтап күлсе, соған қарап қыз көңіліне кірбің түскендей. «Мені де осылай тәй-тәйлатып жүргізді ме екен? Қайдам, Талапбектен ондай ағалық шыға қойса... Қазір алтыншыда, аға болса неге енді үлкендігін көрсетпейді. «Анауым қайда, мынауым қайда?» дегеннен бөлек ештеңе білмейді. Апам қолымнан ұстап тәй-тәйлатқан шығар. Сонда аяғымды көріп тұрып не ойлады екен? Сонда аяғымды жөндеп баса алмай жүріп, дәл мынау Талғат секілді мен де күлген шығармын. Күлсем, несіне күлдім екен?» Айгүл інісін «тәй-тәйлатып» кең бөлмені бір айналдырып шықты. Сосын аю мен қораз, дөңгелек теңбіл доп – бар ойыншықты Талғаттың алдына үйіп тастап, тізесіне басын сала отырып ойға шомды. – «Бірінші класта-ақ аяғымның мүкістігі алдымнан шыға бастады. Күріштің масағын теруге апарарда, класс жетекші апай: «Біздің кластан отыз оқушы барады», – деп, завуч ағайға айтып жатты. Отыз бірінші – мен. «Сен түстен кейін келмей-ақ қой», – деді сонан кейін.

	«Саған жақсы ғой, үйде қаласың. Біз еңкейіп, бір талдап масақ жинаймыз», – деп, парталас Күләйхан айтып салғанда да, ештеңе дей алмай төмен қарағам. «Кластан қалғанның несі жақсы. Күліп-ойнап барып келер едім. Мені апарса, ешкімнен де кем термес едім масақты. Апама айтсам: «Мұғалім барма десе, бармай-ақ қой», – деді. Үй тірлігіне де адам керек. Менен үлкен Талапбек қол ұшын тигізуді білмейді. Конькиін таба алмай жатқанда да бірге іздесіп едім, ашуланып тұрып:

	«Ақсаңдамай тез іздесейші», – деді. Тауып айтқан сөзін. Апам аудандағы дәрігерлерге көрсеткенде, «Мұндайды он жастан бастап емдейді», – депті. Аймаш апаның Алматыда дәрігер боп істейтін інісі ауылға қыдырып келген. Сонда Аймаш апа жаны аши отырып, мен жайлы айтқанда, бұны тек Алматыда, болмаса Москвада жөндейді. Әуелі алдын-ала «қағаздарын» жіберіп, хабарласу керек», – деген-ді. Сонан кейін апам да ұмытты, көкем болса жұмыстан қолы тиер емес...». Айгүл сарт етіп жабылған есік дыбысынан селк етіп, дәлізге шықты. Қарсы алдында класс жетекші апайы тұр.

	Класс жетекшісі келген шаруасын айтты.

	– Ертең 19-Май – Пионерлер күні екенін білесің ғой. Осыған байланысты мектепте пионерлік салют болады. Сосын ертең жаңа егісті сеуіп бітеді екен, егіс басына барып диқандарды құттықтаймыз.

	Айгүл «білемін» дегендей төмен қарады. Кеше апасы:

	«Ертең егіс себіліп бітеді, арғы күні анықтамаңды алып мектепке барасың», – деген-ді. Бірақ бұл сөзді ішіне түйді.

	Мұғалім өзіне тура қараған оқушысының өңінен бұны айтпай аңғарды.

	– Егіс басында ән айтасың деп едім. Бір жағы сол үшін де...

	Осы кезде қыңқылдай бастаған Талғат еңбектеп, дәліз есігіне кеп шоқиып отырды. Айгүлге қарап даусын одан бетер соза түсті. Қаршадай қыз мұғалімінің алдында нарттай қызарып, басын төмен салды. Төртінші кластың әншісі өзі екені рас, тіпті мектеп көркемөнерпаздарының атынан аудандық байқауда ән шырқағанда, қаршадай қыздың болашақ әншілік талабын ұғып, әділ қазылар алқасы бағалы сыйлық ұсынған, облыстық байқауға жолдама берген. Класс жетекшісі үлкен істі межелі жеріне жеткізген диқан апаларының алдында өзінің оқушысы әдемі ашық даусымен ән шырқаса деп, іштей ойлап келіп еді. Айгүлдің егіс басына Талғатты жалғыз тастап бара алмайтыны анық.

	Көкесі де кешкі шәй үстінде енді бір күннен соң апасының үйде қалатынын айтқан. Сосын: «Әлгі он бес гектарды ешкім білмеді, тұқым артық та емес, кем де емес, әйтеуір, жетті де тұрды», – деп бір қойды. Бір кезде үйге жиі қонақ болатын колхоз бастығын мақтап ала жөнелген. «Тіпті кеше оңашада:

	«Он бесіңді қолмен қойғандай еттің бе-ей?» – деп сұрап қойды Құсекең. Қайтсін, ол кісі де алаңдайды ғой, басымен жауап беретін болғасын», - деп, кесесін апасына қарай шиіріп жіберген. Ең соңынан әңгіме тиегі Аймаш апаға ауысқан.

	«Оның күдіктенбек түгілі, дыммен де ісі жоқ, саған оңашада ештеңе демей ме?» – дегенде, апасы: «Аймаш қазір жалғыз баласынан бөлек ештеңе ойламайды. «Балам аман-есен келсе, кетпенмен қоштасып пенсияға шығамын» дейді ғой ол кісі», – деп ыстық шәйдің буын бұрқыратып, күйеуіне қол жалғады.

	«Аймаш апа, жалғыз бала» деген сөздерді естігенде, Айгүл дастарқан басынан тұрып кетті. Түпкіргі бөлмеге барып ұйқыға жатқаннан кейін де, Аймаш апасы мен оның әскерде жүрген баласын ойлады. «Жалғыз баласы» дейді. Біз болсақ көппіз, сонда біздің көптігіміз қайсы көрсетіп жүрген? Аймаш апа қазір бір үйде жалғыз өзі болса да, жалғыз ұлы алыста жүрсе де, сондай бауырмал. Кеше көкесі қайтыс болып, демалысқа шақыртып алғанда да, Ерболат аға біздің үйге кіріп шықты, қиын есебімді шығаруға көмектесті. Ал Талапбек...». Ұйқыға жатар алдында дәлізге тағы да шығып еді, апасы мен көкесі әлі дастарқанды жинамапты. «Ертең «Ардақты-Ана» жұлдызыңды тағып ал, ауданнан біреу-міреу келе қалса, көзге түсе бер», – деген көкесінің сөзін естіп қалып, тағы да Аймаш апасы туралы ойлап кетті. «Қазақстан әйелдері» журналының сыртқы мұқабасына былтыр Еңбек Қызыл Ту орденін тағып шыққан суретін қырқып алып, кітабының арасына салып қойды. Ал орден тағып жүргенін өмірі көрген емес. Көзі ұйқыға кеткенше, Аймаш апасын ойлап жатты. Ерболат демалысы бітіп, әскеріне қайта кеткен күні өксіп-өксіп жылағанын есіне алып, өзін де өксік буып, жастығы суланып жатып біраздан кейін ұйықтап кетті...

	Оқушысының шарасыз кейпіне енді класс жетекшісі аянышты көзбен қарады.

	– Бөпеңді жұбата ғой. Өзіңнің денсаулығың қалай?

	Айгүл енді ғана бар ауыртпалықты иығынан сілкіп тастағандай, жеңілдей сөйледі.

	– Апам күзде Алматыға, дәрігерге алып барады. Сабақтан қалмаймын. Күзгі бір апта каникулда барамын.

	– Дұрыс екен. Бөпеңді жұбата ғой, – деді де класс жетекшісі есіктен шыға берді.

	Апайы аула есігін жауып, үлкен көшеге түскенше, бөпесін құшағына алып, терезеден телміре қарап тұрды. «Апай бәріне де қанықты. Үйде Талғатты жұбатып отырғанымды анық білді. Енді анықтама апарып не керек?!» Айгүл қыбыр еткен жан көрінбеген кең көшеге терезеден көз салып тұрып, ең әуелі егіс басындағы апасы мен көкесін ойлады. «Сабақтан қалдың-ау» деп, көкем ең болмаса дастарқан басында бір ауыз сөз айтқан жоқ». Он жасар қыз өзінің ең жақындары – әке-шешесіне іштей аздап ренжіді. Енді көз алдына өзіне тете Талапбек көлеңдей кетті. Сабақтан келеді де: «Тез шәйді ысытып жібер, болсайшы тез», – деп бұйыра сөйлейді. Қыстыгүні мұзға барарда айтқан сөзін ешқашан ұмыта алмаспын. Бар айыбым – оның конькиін іздескенім. «Ақсаңдамай тез іздесейші», – дейді. Осыдан... Алматыға барып, екі аяғым теңеліп келген соң, көрер менің қалай жүргенімді...». Қыздың мұңға толы кінәмшіл жүрегі ең соңынан әлгінде ғана келіп-кеткен класс жетекшісін айыптай бастады. «Оқушыларды алып жұмысқа барарда, тіпті еңбек сабағында класс ішін тазартарда да, «Сен боссың», – дейді. Қарсы сөз айта алмай жүре береді. Сонда қол жұмысынан босап, үйіне ерте қайтып бара жатқан Айгүлге кейбір кластастары мүсіркей қарайды. «Солар жуған класты мен де жуар едім ғой». Әр кез кемістігін ауызбен айтпаса да, осылай бетіне басқан класс жетекшісі апайына ренжиді. Етпеттеп жатып, екі аяғын жерге кезек ұрғылаған Талғат тізесіне басын қойып көзінен жасы мөлт-мөлт еткен әпкесіне тесіле қарады да, шар етіп бақырып қоя берді. Он бір ай жарық дүние ауасын жұтып, он бір ай адамдар қимылын көзбен көрген сәби қарсы алдындағы қандасының көкірегін жарып шыққан ауыр мұңын жүрегімен қабылдап, айналасына дауыс көтере жеткізді. Сол-ақ екен, Айгүл де өксіп жылап, сәбидің ащы даусы мен тұлымшақты қыздың өксік үні қосылып, іштегі булыққан мұң көз жасымен сыртқа шықты. Өксіген сайын қыздың кішкентай көкірегінен бір кең сарай ашылып, тұла бойы жеңілдей түсті. Бөпесін көтеріп, сыртқы есіктің ішкі ілгегін салып келді. Бұнысы – көз жасымды тосын келген адам көрмесінші деген намыстан туған әрекет еді.

	Өксігін әлі де баса алар емес. Кенже інісі бетін түгел жас жуып кеткен әпкесіне жаутаң-жаутаң қарап, қайта өксіді. Талғатты құшағына ап, терезе әйнегінен көшеге көз тастады. «Класс жетекші апай ендігі мектепке де жетті. Қазір балаларға «Айгүл үйінде бөпесіне қарап отыр екен. Келмейтін болды»,— деп айтып жатыр. Мейлі, айта берсін. Шындықты бәрібір жасыруға болмайды».

	Есік сыртқа қарай әуелі бір-екі тартылып, сосын қатты-қатты қағылды. Тұлымшақты қыз бетін айғыздаған көз жасын екі алақанымен кезек сүртіп, бөпесін құшақтап есікке қарай жүрді. «Сабақтан келген Талапбек шығар».

	– Сені Аймаш апа шақырып жатыр, – Талапбек қампиған сөмкесін лақтырып тастап, қолын жумастан дастарқанды ақтара бастады.

	– Неге шақырғанын білесің бе?

	– Айтқан жоқ. Бірдеңе айтса, дереу бірдеңе сұрайсың.

	Давай, зымыра.

	Айгүл тете ағасына «сөзіңе болайын» дегісі кеп тұрды да, «не де болса үлкен ғой, үлкендігін көрсетіп тұрған болар», деп, айтарын көкірегінде іркіп қалды.

	Аймаш апа ысылдаған самауыр түбінде маркасыз аппақ конвертті қолына алып, өзін күтіп, қисайып жатыр екен. Қуанып кеткен ол солдаттың маркасыз хатын қолына ұстата салды.

	– Келіп кеткелі жазған бірінші хаты. Ал оқи ғой, айналдым, – деп, жастықтан басын көтеріп, құлағын түріп тік отырды.

	Ерболат бөліміне аман-есен жеткенін, қайтадан интернационалдық борышын өтеуге кіріскенін жазыпты да, ең соңында: «Бүгін түсімде көкемді көрдім. Менің автоматымды сипалап, сүртіп отыр екен» дегенде, Айгүл басын оқыс көтеріп еді, Аймаш апасының көзінен қос моншақ жас төмен қарай домалап келеді екен.

	Айгүл аңтарылып қарап қалды. «Қай күні жазыпты?» – деді апасы жаулығының ұшымен көзін сүртіп. Қыз бір парақ хатты арлы-берлі қарап, қай күні жазғанын көре алмады.

	– Барысымен жазған хаты ғой, апа. Несіне әбіржисіз? – деп еді, Аймаш көзін жаулығының ұшымен сүрткіштеп отырып, көңілін қатайта сөйледі.

	– Жыламаймын. Неге жылаймын. «Жас өседі, кәрі өшеді». Шүкір, асарын асап, жасарын жасап көз жұмды ғой әкесі. Баласы азамат болды. Әлгі мылтығын сипап, сүртіп отырғанын ойлап қой, көңілім босағаны. Шүкір, шүкір. Маған енді кәзитте қандай жаңалық бар, соны оқып бер, екеуміз мамыражай отырып шәй ішейік, – деп еді, Айгүл әуелі аңтарыла қарап, сосын аудандық газеттің бірінші бетіндегі арбиған ірі әріптермен басылған сөздерді оқи бастады. «Егісті күтіп-баптау – басты міндетіміз».

	– Дұрыс-ақ. Қазір одан артық міндет болушы ма еді. Бүгін түске дейін су кештім. Арамшөпті қолдан отап үйренген басым, шыдай алмай бір атыздың шетіне түсіп едім, содан түсте бір-ақ шықтым. Қазір тікұшақпен у дәрі шашатын болды ғой. Соны көріп тұрып егіске жаным ашиды. Көк өскінді де, арамшөпті де күйдіріп жібереді. Сол кезде өзімнің не болғанымды білмей кетемін, бір жеті бойына мен де егісімде егіс бола ма, жоқ па деп көз іліндіре алмаймын. Әсіресе, биыл Ерболат екеуін бірдей ойлайтын болдым. Өзінің ережесі бойынша бір жеті екен, бір жетіден кейін қурап қалған көк өскін қылжиған басын қайта көтере бастағанда, осы жолы Ерболатымнан хат алғандай қуандым. Атыз басындағы құрақ пен шиін болса, бас көтерместен қалады. Бұрын мал азығы деп орып алушы ек, енді ол да жоқ. Бірақ анау ұшақ айдаған ұшқышқа риза боламын. Қызыл жалау ұстап атыз басында тұрғанымда, басын изеп, сәлемдесіп өтеді. Ерболат осыдан аман келсе, ұшқыштың оқуын оқы демесем...

	Айгүл аудандық газетті қолына ұстаған күйі апасының аузына қарап аңтарылып отыр еді, бой-бойы шығып терлеген Аймаш терін бір сүртіп тастап, Айгүлдің суып қалған кесесіне қайтадан ыстық шәй құйды.

	– Газитіңді қоя тұр. Ерболаттың хатын тағы бір оқышы, – деп қасында жатқан бешпетінің қалтасынан алып, жазуы аз жалғыз парақты төрт бүктеуін жазып ұсына берді.

	Өрімдей қыз хатты басынан бастап қайта оқып, түс көрген жеріне келгенде, қарсы алдындағы Аймаш апасына бір қарап еді, ол кісінің күлім қаққан өң-жүзінен бір ризалық кейіпті аңғарды. «Келген күні түсімде көкемді көрдім.

	Менің автоматымды сипалап, сүртіп отыр екен» деген тұсқа келгенде, Аймаш Айгүлдің даусын бөліп кетті.

	– Одан әрі не болғанын жазбапты. Әкесі бірдеңе деуі керек еді. Түсін аяқтатпаған-ау, шамасы. Әлгі дабылы ма, бір сұмдық болып қалған-ау, шамасы. Мейлі, тапсырмасын орындап келсе, қайта көреді де. Әкесі қайта бір көрінбей қоймайды, айтарын айтпай кетпейді. Сондай қайсар еді ғой, марқұм. Айтқанынан әсте қайтпайтын. Түсінде қайта келіп, не айтқанын келесі хатында жазар. Не айтар дейсің. «Тапсырмаға берік бол, кәмәндіріңмен ерегіспе», – дейді де... Шал байғұс ерегіс десе жанып кететін. Сонан талай опық та жеді. Баласы да аузынан түсіп қалғандай. Өзім де перзентті кеш сүйгеннен бе, бала десе өліп қала жаздаймын. Осы, Айгүлжан, «Ерболат Ауғанстанға барыпты» дегенде, қорыққан түгім жоқ. Тәніміз де, жанымыз да әйел – түн баласына көз ілмеп едім. Әкесі:

	«Босқа жүдеме. Ерболат дұшпанның сазайын бір адамдай тартқызады», – дегенде, өзімнің де жүрегіме түк пайда болды.

	Аймаш апасы сөйлеп отырғанда, құлағын сөзге, көзін бүктеулі газетке салған Айгүл:

	– Аймаш апа, қараңыз, біздің апамды жазыпты, – деді.

	– Оқиын ба? «Диқан межесі – 60 центнер». «Қызылтаң» колхозының күрішшісі Рәзия Рымбекова қарауындағы 20 гектар егістіктің әр гектарынан 60 центнерден өнім алуды ерте көктемде өзіне меже етіп белгілеген еді. Диқан қазір сөзіне сай еңбек етуде. Күрішті арамшөптен арылтып, үстеп қоректендіруге кірісті.

	– Меже биігінен шығуға толық мүмкіндік бар, – дейді көп балалы «Ардақты Ана» – Рәзия Рымбекова, егісті аралап жүрген колхоз басқармасының председателі Құсайын Заманов жолдаспен әңгімесінде.

	Иә, серт сенімге бастайды. Диқанның өз сөзінен шығуына толық негіз бар.



	Қ. Жарболсынұлы,

	штаттан тыс тілшіміз».



	– Штаттан тыс тілшің Жарболсынның оқушы баласы ма? Оның да сөз қадірін түсініп қалғаны-ау, ә. Бірақ серт, сенім дегеннің бәрі жай әшейін сөз. Оны айтуға әлі ерте. Үстеп қоректендіруді де биыл ерте бастағалы отыр. Мен сол күріштің үстінен себетін тыңайтқыш дәрісін алмай-ақ қояр едім. Осыны бригадқа айтқалы отырмын. Тыңайтқыш беріп, күріштің өнімділігін көбейтіп, дәнін аздырғанша... Мысалы дейік, ішіп отырған тәп-тәтті, орта кесе шәйіңнің үстіне жарты қасық тұзды су құйса, не болар еді. Кеседегі суың көбейгенімен, оны тұшынып іше алмайсың. Кесені де соңынан тұздың дәмін кетіремін деп қайта-қайта жуасың. Жердің де жағдайын ойлау керек қой бір ауық. – Аймаш суи бастаған кесесінен бір ұрттағанда, біраз сөзіне түсінсе де, біразына түсіне алмаған Айгүл:

	– Апа, газетке сізді неге жазбайды? – деді.

	– Ой-бу, Айгүлжан-ай, апаңның пенсияға шыққанша асығып жүргенін білемісің? Гәзитке жастардың аты шықсын. Ендігі бар тізгін солардың қолында ғой.

	– Сіз күріш егуді біздің апамнан жақсы білесіз ғой.

	– Айгүлжан, жақсы, жаман дегеннің айырмасына қарамас болар. Ерінбей еңбек ет, сабағыңды тәуір оқы, әніңді шырқа, өтірік айтушы болма. Міне, сонда жақсы мен жаманның айырмасы өзі-ақ белгілі болады. Сен Ерболат ағаңа хат жаз. Апаңның күрішінің көгі тәуір деп жаз. Торғай қоруға да өзі шыққалы отыр де. Биыл соңғы жылым ғой, бәрін ашып жаз. Сосын өзі азғантай уақытым қалды, әбден үйрендім деп, арқаны кеңге салып жүрмесін. Әлгі қайтар кезді солдатша не деуші еді, и-и-й, ә, «дембілмін» деп жүріп, бірдемеге ұрынып қалмасын. Одан да дембіл-дембіл хат жазсын. Осы өзім кетпен ұстағалы жиырма жыл, ертең дән себеді деген күні түн баласына ұйқы көрмеймін. Орақ түсетін күні де боз ала таңды көз ілмей атқызамын. Қарауылда тұрып мызғып кетіп жүрмесін, үйге келгесін ұйқысы қанар. Осыларды жаз. Сөйт те бүгін салып жібер. Маған оқып бермей-ақ қой. Сен де бір жарым жылдан бері не жазуды үйрендің ғой. Шәйдің орнын өзім жинармын, апаң іздеп қалар, бара ғой. Ойбу-у, осы кесе-шәйнектен құтқаратын күн болса... – Айгүл есіктен шығып бара жатып, Аймаштың даусын еміс-еміс естіп қалды.

	Үйге келіп, ертеңгі сабағын дайындап болғасын», әке-шешесімен бірге дастарқан басында отырып шәй ішті. Апасының бүгін газетке шыққанын айтып еді, көкесі қап-қара бетіне шып-шып шыққан терді бір сүртіп тастап: Атағың шыға бастады деген – осы. Аман болсаң, Жұлдызды да тағарсың», – деп, сөзінің соңын жұтып, жастыққа жантайып жатып, аудандық газетті қолына алып қарады.

	– Тігісін жатқызып жазыпты-ей. Түбі осының оқуына барайын деп жүрген бала ғой мынау. Үйге шақырып шәй-пәй беріп жіберейік. Орақ түсерде тағы бір рет қаламына іліктірсе... Ішіне Құсекеңнің де атын кірістіріпті. «Иә, серт сенімге бастайды. Диқанның сөзінен шығуына толық негіз бар». Қалай қиыстырады-ей, мынау тілшің. Шақырып, шәй беріп: «Тағы бір рет жаз», – деп, айтып қояйық. Ендігісін облыстық газетке шығарса... «Толық негіз бар», – дейді. Әрине, негіз жоқ емес.

	– Жыртыл, бригадым, жыртыл. Онан да тез шәйіңді ішсейші. – Рәзия күйеуінің кесесіне қол созды.

	– Осы Аймаш апаны неге жазбайды?

	Бас жағында отырған Айгүлдің сөзінен кейін әкесінің қолындағы газет көрпеге сусып түсті.

	– Пенсияға шығатын адамды газит неғылсын...

	– Аймаш апа күрішті біздің апамнан көп екті ғой. Қалай егуді де жақсы біледі. «Дәрі-тыңайтқыш дегеннің түкке керегі жоқ», – дейді.

	– Оны қашан айтып жүр? – Көкесі жастықтан басын жұлып алып, түйіле қарады.

	– Бүгін... Осы бүгін үйіне барып, Ерболаттан келген хатты оқып бердім.

	– Қызым, үйдің тірлігі де жетіп артылады ғой. Үй қыдыра бергенше, шешеңе көмектессейші.

	– Қашан қыдырдым? Баласының хатын оқып бердім. Өзі оқи алмайды.

	Әй, қайдам, әр сөзді «Абай ақын айтыпты» деп бастайды. Соған қарағанда сауаты барлығын жасыратын болуы керек.

	Айгүл үндемей қалды. Әке сөзіне жауап беруге жас сананың қарымы жетпеді. «Неге, не үшін жасырады сауатын, оны жасырып неге керек?» – деген сауалдар көкірегінде атойлап, үн-түнсіз орнынан тұрып, түкпіргі бөлмеге кетті.

	– Қыдырдың деп бекер айттың. Он бес күн аяғын сылтауратып бала жұбатқанын мектебі біліп қойыпты. Бірақ мұғалімі ұрыспапты. Соған іштей мажығып жүр. Қыз бала ғой, ештеңе демей-ақ қой. Күз түсіп, Алматыға апарсақ... – Рәзия ақ шәйнектің қақпағын алып, демі басылған самауырдан сыздықтата су құйды.

	– Күз де келер, Алматыға да апарармыз. Ау, Аймашта несі бар-ей?! Сол кемпір де қаршадай балаға әрнені айтып, тыныш жүрмейді. Тыңайтқыш сеппесе қайтып берсін, саған себеміз. Онан да жалғыз баласының тілеуін тілеп, тыныш отырмай ма?!

	Рәзия жалтыр самауырдағы өз бейнесінен көзін алмай, ойланып қалды. Қанжылым су ақ шәйнектен асып төгіліп, жайпақ табақтың ылдиынан төмен қарай сырғи жөнелді. Осы кезде ғана самауырдағы өз бейнесінен көзін тайдырған.

	Рәзия шүмекті кері бұрай беріп дауыстады.

	– Айгүл, а, Айгүл, келіп шәйіңді іше ғой...

	Айгүл бұл кезде түпкіргі бөлмедегі жазу столына жайғасып, торкөз дәптердің ортасынан қос парақты жұлып ап, Ерболатқа хат жазуға кіріскен. Түскі шәй үстінде Аймаш айтқан сөздің бірін қалдырмай жазды. «Аймаш апа қызық. Сөзді кілең бұзып айтады. «Дембіл» жақындағанда, күзетте тұрып қалғып кетіп жүрме» деген сөзін күле отырып өзінше жазды.

	«Ерболат аға! Аймаш апа қайтатын кез (сіздерде «дембль» деп айта ма?) жақындаған сайын, ұқыпты болсын, әскери қызметте өте мұқият болсын», – деп, ескертіп жатыр». Ең астына: «Аймаш апаның айтуымен хатты жазған – 4-класс оқушысы Айгүл», – деп қойды.

	Сосын қыз қиялы тағы да бүгін естігендерін өзінше ой елегінен өткізді. «Ауылда қандай жаңалық барын айтпаппын. Бүгін апамның газетке шыққанын, алпыс центнерден өнім алам деп отырғанын жазайын», – деп, өз ойын қағазға түсірді. «Аймаш апаны да газетке жазуға болар еді, бірақ ол кісі: «Пенсияға шығатын адамды газет не қылсын», – деп ыңғай білдірмейді», – деп жазды. Ол кісі күрішке себетін (арамшөпті өлтіретін ше) дәріге қарсы көрінеді, «жерді бүлдіреді, әрі адам «арганизміне де», – деп жазып», «организм», - деп қайтадан түзеді, – зиянын тигізеді деп отыр. Биыл соңғы жылым, күріштің торғайын да өзім қоримын», – дейді. «Күрішке шашатын дәріні ұнатпағанмен, оны себетін ұшқыштарды жақсы көремін, – дейді. Сізге де, Ерболат аға, келгесін, самолеттің оқуын оқы деп айтамын деп отыр. Биікте жүрген самолетті де, поезды да жақсы көремін. Әсіресе, поезды... Доңғалағы дүрс-дүрс етіп, ән салғандай болады. «Күзгі каникулда апам поезбен Алматыға алып барады, аяғымды дәрігерлерге көрсетеді», – деді де, өз-өзінен қызарып кетіп, «күзгі каникулда...» деген жерден бастап өшіріп тастады. Менің де поезд жүргізгім келеді, бірақ қыз бала да поезд айдай ма? Қанша адамды баратын жеріне тез жеткізесің. Оған отырған адамдар қандай бақытты! «Сіз де қайтарда поезбен келетін боларсыз? » – деп, сұрақ белгісін қойды да, қаламсабын үстелге тастай салды.

	Жартылай ашық есікті жауып, ілгегін салып қойып, жаңа жолдан өзге сөйлем бастады.

	«Ерболат аға! Апам Талғат дүниеге келгеннен кейін, «Ардақты Ана» атағын алды. Көкем сондай қуанып жүр.

	«Біздің үйдің геройы», – деп апамды мақтап отырады.

	Апамның газетке шыққанына апамнан гөрі көкем қатты қуанды. «Жарболсынның тілші баласына тағы да жаз», – деп айтамын деп отыр. Осы жолы енді Аймаш апаны жазатын шығар. Ол кісі бригаданың ең үлкені, жұртқа білмегенін үйретіп жүреді дейді...»

	Хатты жазып болып, басынан бастап оқып шықты. Тағы не жазсам екен деп ойланып, қаламсабын иегіне тақады.

	«Тағы қандай жаңалық бар ауылда? Кешегі хат Аймаш апаның айтқандары болса, бұл өз атымнан жазылған хат. Басқа жазатын да ештеңе жоқ.

	«Сәлеммен, 4-класта оқитын қарындасыңыз Айгүл» деп парақты бүктеп, жастығының астына тастап, шамды өшірді. Бұл хатты жіберсем бе, жоқ па деген екі ұдай көңілмен Айгүл жастыққа қисайды.

	* * *

	Әлгінде келіп еді, әңгімелесіп әлі отыр. Үстерінен өтейін десе өз-өзінен ұялады. Әсіресе, алғаш көрген адамынан, аяғының кемістігін бетіне басардай қысылады. Көшеде кездескендер тоқтатып қарап, ауыз ашып ештеңе айтпаса да, қасынан өткенде, іштей мүсіркейтін секілді. Бұл қаршадай қыз үшін дүниедегі ең ауыр, жаны төзбес сәттер.

	Дәптерлерін кітаптың арасына салып реттеді де, өз атынан Ерболатқа жазған хатты қолына алды. Аймаш апасының атынан жазған хатты кеше мектепке бара жатқан жолда әудем жер бұрылып, пошта жәшігіне салған. Мына хатты көз тоқтатып тағы бір оқып шықты да, аңтарыла ойланды.

	«Осының бәрін Ерболат ағаға несіне жазамын? Қиын жерде ел күзетіп жүрген ағаға ауылдағы жағдайды несіне білдіремін. Бұл хатты алғасын Ерболат аға сөзсіз Аймаш апаны ойлайды. Күзетте тұрып, ой үстінде тапсырмасын орындай алмай қалуы мүмкін. «Қайтатын кез жақындағанда, күзетте тұрып қалғып кетпесін»,— деп жазғызған жоқ па Аймаш апаның өзі. Керегі жоқ, бәрін де келгесін біле жатар. Күзде, 7-ноябрьден кейін Ерболат аға келеді. Дәл сол кезде мен поезбен Алматыға барамын. Ой, қандай тамаша күндер». Айгүл қолындағы тор көзді қос парақты дар еткізіп жыртты да, кітап арасына салды....

	– Солай, жерлеріңе абай болыңдар. Ешкімді жақыннан көз салдырмауға тырысыңдар. Ауданнан, тағы басқа жақтан өкіл келсе, басқа күрішшілер де жетіп жатыр ғой, соларды көрсетерсің.

	– Мен ертеңгі келетін кісілерге: «Өзі көп балалы ана, болашағы зор», – деп, Рәзияның күріштігін көрсеткелі отырсам...

	– Болашақ дейсің... бәрімізге де болашақ керек. – Колхоз председателі Құсайын орнынан тұрғандай болды.

	– Ет те пісіп қалды, қамыры дайын, – деген апасының даусы шыққан.

	– Асқа қарай алмаймын, ауданға баруым керек, бұрынғы жайбарақаттығың көзден бұлбұл ұшайын деді. – Колхоз председателі есікті тарс жапты.

	Айгүл дәлізге асыға шыққанда, бір-біріне қарап үнсіз отырып қалған әкесі мен шешесін көрді. Қолындағы жыртылған хатты ошаққа тастап, дәлізді қайта басып өткенде, екеуі әлі сол күйлерінен жазбапты.

	– Қайтесің, Аймаш апаның күріштігін көрсете бер.

	– Амал қайсы. Көрсетемін. Рәзия Рымбекованы тәрбиелеген тәлімгер диқан деймін. Айтсаң сөз көп қой, бірақ жердің есебін алатын комиссия дегеннің шетін шығарып кетті ғой Құсекең. Тау қозғалса қозғалмайтын ол сасқаннан кейін, не айтуға болады. Түн жамылып келісі тегін келіс емес. Барлық жерде сенің күріштік жерің жиырма гектар деп жазылған. Дәл түбіндегі Аймаш түгіл, аудан, облысқа берілген ақпарда да жиырма гектар. – Жантай сұқ саусағымен астындағы қиық көрпешені сызғылады. – Шіркін туыстың туысы жоғарыда отырса, осындайда түн жамылып жетіп барар едім.

	– Түнің жарық, күнің онан да жарық ғой. Осының баста керегі де жоқ еді. Он баланы бағып-қағып, кең сарайдай үйімде тыныш қана отыратын басым...

	– Ой, осы... Он балаң бар. Олар ер жетпей ме? Олар оқу іздемей ме? Оны оқытуға сенің шашың да жетпейді ғой сонда». Кеудеңде Жұлдызың болса, басшыларға кіріп дегендей, ең болмаса соларды оқытуың оңайға түспей ме? Алматыға барып, қонақ үйіне жатып көр: «орын жоқ» деген ұзындығы екі қарыс жазуды есік алдындағы әйел қақ маңдайына шегелеп тастаған. Жұлдызың болса, Алматы түгіл Москваға барсаң да орын дайын. Осы, осылар үшін ғой. Әйтпесе мен бір Жұлдыз таққызып, көркіңе қарап отырады дейсің бе.

	– Қайдам, Талғат кешелі бері жөтеліп қалды. Өзімнің көзім желденді ме, қарашы, аштырар емес. Осы аспанға адам ұшқан күні, құдайдың күні құтырып кетеді екен. Енді бір жетісіз бұл жел басылмас.

	– Желге жасар шарам жоқ. Құсекең ауданнан не бітіріп келер екен? Біріншінің өзіне барам деп кетті ғой.

	Жантай отырған орнында қалды. Рәзия түкпіргі бөлмеге кірді де, аю мен қоянды тұмсық тірестіріп ойнап отырған Талғатты қолына алды. Қайта-қайта күрк-күрк жөтелген сәбиді құшақтап, «Қазақстан пионеріне» үңілген Айгүлге жақындады.

	– Талғат мазаңды алды ма? Сабағыңды оқи ғой. Осы бала-ақ сенің сабағыңа кедергі болды-ау әбден. Жаным! – деп төбесінен иіскеп еді, Айгүл алып-ұшып кетті.

	–Апа, космонавты көріңіз, – деді газетті шешесіне таман ысырып.

	– Кеше ғой ұшқаны. Кешегі дауылдан бері көзімді аша алмай қойдым. Жел басталса, көз ауруым шығады. Сабағыңды оқып болғасын, келіп дәрі тамызшы, – деп, апасы Талғатты құшақтап бөлмеден шықты.

	Анасының жел мен судың өтінде жүріп жарылып кеткен алақаны басынан сипағанда, көптен бері осындай бір мейірімді аңсаған тұлымды қыздың көңілі көтеріліп сала берді. Бір сәт мана келіп-кеткен колхоз председателінің ауыр-ауыр сөздері, бір сәт көкесінің: «артық жер» деп, жерді тілге тиек еткен даусы құлағына естілгендей болды. «Таза болсаң, судай бол, бәрін жуып кетірген, адал болсаң, жердей бол, бәрімізді өсірген», – деп, Аймаш апасы айтқан сөз де есіне түсті.

	«Аймаш апа хат танымаса да осындай сөздерді қалай көп біледі?»

	Ал өзі болса ол кісінің аузынан шыққан әр сөзді жаттап алады. Аймаш апаға қатысты айтылған сөз болса да жүрегі өрекпіп, аяғы не болар екен деп іштей қобалжиды. «Мана көкем Рәзия Рымбекованы тәрбиелеген тәлімгер, білікті диқан деп таныстырамыз», – деді ғой. Газетке шыққаннан гөрі, келгендерге осылай айтқанның өзі жақсы емес пе?! Апасының басынан сипап, тұлымынан иіскегені бір адам айтқысыз көңілді күйге бөлеп, өзін қоярға жер таппай кетті. Ән де салғысы келгендей. Ана жолы класс жетекшісі келіп, егіншілер алдында ән орындап бер дегенде, кішкентай Талғат қол байлау болып, бара алмағанына қазір өкінгендей. Бірте-бірте үнін көтеріп, әдемі балаң дауыс түпкіргі бөлме ішін шарлап кетті.



	Ананың тілі – қуатым менің,

	Ананың тілі – мені ұғатын...



	Құлағына гүрілдеп ұшқан самолет даусы жетті, көз алдында тарсылдата шауып поезд кетіп барады. Ішінде отырған – апасы екеуі. Алматыға, үлкен дәрігерге бара жатыр. Өзі поезд тоқтағанша сабыры жетпей, тамбурға шығып ән шырқап тұр... Көк сырлы есік әуелі сыртқа қарай бүлк-бүлк тартылып, қатты-қатты қағылды.

	– Айгүл, аш!

	Көкесінің даусы.

	* * *

	Айгүл қырық бес минут бойына класта жалғыз отырды. Енді күнде осылай. «Тү-ү-у, аяғым сау болса ғой, мен де тиісті санды иемденіп, жұрттан қалмай жүгірер едім. Енді күнде денешынықтыру. Жүгірмесем де, есепті ешкімнен кем шығармаймын. Бірақ қатардан қалмай жүгіріп, секіргенге не жетсін».

	Бесінші класс партасына отырған күні Айгүл класта осылай жалғыз қалды. “Енді сабақ жоқ. Үйге неге қайтпаймын?“ Кітаптарын жинастырды да, мұғалімге де ескертпестен, мектептен шығар жалғыз аяқ жолға түсті. «Енді екі айдан соң ноябрь келеді. Егін жиналып бітеді. Сосын апаммен бірге дәрігерге... Бірақ соңғы күндері екеуінің де қабақтары ашылмай жүр. Дастарқан басында отырып та, ұрсысып қалған адамдай бір-біріне жақ ашпайды. Неге бұлай?». Көкесі аңда-санда демін ішіне тартып уһілейді. Бұрын шәй үстінде Талғатты қарнына отырғызып: «Осыным Талғат секілді батыр болады, шешесін батыр еткен, бәтшағар», – деп, қарнын бір көтеріп, бір түсіріп, сәбиді сықылықтай күлдіруші еді. Апасы да өткен жолғыдай басынан иіскеп, бұрымынан сипап елжіремейді.

	«Неге бұлай?».

	Ана жолы «Ананың тілі» деген әнді шырқап тұрғанда, есік қатты-қатты қағылып, ашқан кезде, қабағы салыңқы әкесін көрді. ...................................................................

	– Балам, әнді кейін айтарсың. Маған қазір әдемі жазуыңмен маржандай қып қағаз жазып бер.

	Түк үндеместен, Ербол ағасына хат жазған жолғыдай қос тор көз парақты дәптер арасынан жұлып ап, әкесінің аузынан шыққан сөздерді түсіре бастады.

	«Түсінік»

	Одан кейін еміс-еміс есінде қалғаны:

	«Рәзия Рымбекованың егістік жер көлемі 20 гектар.

	15 гектарды бригададағы 5 звено мүшесіне қосалқы шаруашылыққа берген еді. Бірақ бригада мүшелері бір ауыздан келісіп, бұл жерге күріш екті. Бұдан түскен өнім әр звено мүшесіне бөлінеді. Бригадир Ж. Жандаралов», – деп жазғаны еді. Одан кейін көкесі қолынан қаламсабын алып, «Ж» әрпін көрсетіп, қалғанын адам түсіне алмастай етіп шимайлап, қолын қойған. Сөйтіп, қағазды алып, үн-түнсіз бөлмеден шығып кеткен... Кеше тақылдақ Күләйхан:

	«Алманың көкесін орнынан алып тастапты (Алманың көкесі – колхоз председателі Құсайын Заманов), енді сотталады екен», – деді оңашада. «Папам бас бухгалтерлікті өз еркіммен тапсырам, жай бухгалтер болғаным жүз есе артық», – дейді деп, қолмен қойғандай сартылдатып өтті. Бүгін үлкен үзілісте:

	«Сенің көкеңді де егін жиналғасын орнынан алатын болыпты, заңсыз артық жер егіпті», – деп күлімсіреп тұрып айтып салды. Әйтеуір, бәрін біледі. Өзі мектепті бітіргесін оқуға түспей-ақ, темір жол станциясындағы анықтама бюросында істеймін, сонда істегендерді жанымдай жақсы көремін, поездың қашан келетінін, әсіресе, қанша сағатқа кешіккенін саңқылдап айтып тұрған қандай тамаша дейді. Болса болар...» Сөмкесін ауырсына көтеріп, үй тұсынан өте бергенде, Аймаш бір бау шөпті иығына салып бара жатты. Айгүл жылдам жетіп, зілдей көк құрақты баулығынан ұстап көтере бергенде:

	– Қызым-ау, сабақтан неге ерте қайттың? – деді жаз киер жеңіл көйлектің ішінде құр сүйегі тұрған тырыли арық әйел.

	– Ерболат ағаңа хат жаз. Осы... осыдан кейін бір хат жазсаң, солдаттың өзі де келер езуі екі құлағына жетіп...

	Айгүл өз атынан жазып, жыртып тастаған хатты айтуға оқталды да, түк үндемей отырып қалды. «Жыртылған хатты айтып керегі не?»

	– Ауылдағы жаңалықты айтып жазайын ба?

	– Айт. Түгел айт. Күріштің шығымы жаман емес де.

	Ауылдың, бұйырса ауданның алды болады деп жаз.

	– Колхоз председателінің жұмыстан босағанын да айтайын ба?

	– Астапыралла, оны қайдан естідің?

	Айгүл кластасы Күләйханның сөзін қайталады.

	– Е-е, облыстан кәмиссия келіп, жер өлшеп жүр деп еді... бір емес, он кәмиссия келсін, менің ештеңемді ала алмайды. Егініме су шықпай қалған жылы да кәмиссия менен кінә таба алмаған. Аспанда – Күн, Жерде – Су, басқа не білеміз? Кәмиссия келер, тексерер, кетер.

	Айгүл көкесінің жайын сұрауға оқталды да, қайта іркіле берді.

	–Солай, ағаңа бір хат жазып таста, Өзі, түртпейді-ау, түртпейді. Хат келсе, жазатыны үш-ақ ауыз сөз. Жаз да, бүгін салып жібер.

	Сылтып басып кетіп бара жатқан көрші үйдің қызына сырттай қарап тұрып, Аймаш көз жасын сығып алды. Әлгі тоқ көңіл мен көтеріңкі сөз бір сәтте ізім-қайым жоғалды. Қос алақанымен бетін басқан күйі, көк құрақтың үстіне отыра кетті. Көз алдына әке өлімінен соң әбіржіп кеткен солдат киімді баласы мен анау есейе бастаған шақта, дене мүкісін басына кемдік санап бара жатқан он жасар қыздың мұңлы жүзі келді.

	Колхоз бастығының орнынан түскенін, Жантай бригадирдің артық жерін комиссия тауып, мәселесін егін жиналған соң жалпы жиналыста қарайтын болғанын күрішші әйелдер Аймашқа сүйінші сұрағандай етіп жеткізген. «Тек жүріңдер, азаматтың абыройдан айрылғаны елге намыс», – деп, әйелдерді тыйып тастаған. Әке-шешесінің басына түскен нәубетті кішкентай қыз сезімтал жүрегімен ауыр қабылдап, өзінің мұңлы көңіліне мұң қосып отырғанын ойлағанда, ана көңілі бейжай күй кешті. «Күзгі каникулда Алматыға, дәрігерлерге апарып емдетеді», – деп жүр еді. Биылғы күздің өзі қым-қуыт басталды. Осыдан Ерболатжан келсе, соған қосып Мәскеудегі ағасына жібермесем». Аймаш қос алақанын бетінен алып басын көтергенде, аулаға кіріп бара жатқан Айгүлдің арқасын көріп қалды.

	* * *

	Ән айтпаймын деуге класс жетекшісінен ұялды. Өткен жолы да диқандарға арналған концертке бармай қалды. Сол жолы класс жетекшісі бәріне іштей қанықса да, ләм деп ауыз ашпады, қайта әлдебір аянышпен қарағанын іштей пайымдап, кірерге тесік таппаған. Сабақтан кейін ешқандай да сылтау айтпастан дайындыққа қалды. «Мектепке концерт көруге келген ата-аналар не дер екен? «Әкесі мен шешесінің тіршілігі анау, қызы ән айтып тұр», – деп іштей ойлап отырар, қол соққанда да, сол ой көкірек түпкірінде жатпайды дейсің бе?» Кеше көкесі бригадирліктен түсті. Бүгін класта «справочник» Күләйханнан тағы бір сөз естіді: «Көкем бас бухгалтерліктен аман-есен құтылғанына қуанып жүр. Енді бастықтан бастап біраз адамды тексереді. Сенің көкең де аман қалмас», – деді.

	«Көкем істі болса, біз қайтеміз? Апам қайтер екен?»

	Апасының екі көзі әуелі қанталап, сосын домбығып ісіп, көрінбей қалды. Дәрігер укол салса, ісігі қайта бастайды. Көкесі машинамен аудандағы көз дәрігеріне алып барып көрсетсе: «Ауа райы өзгеше басқа жерге көшу керек. Бүгін жазылғанымен, жел күшейген күні, қайта ауырады», – деп ақыл беріпті.

	Баяншы ырыққа көнбеген, біраз созғылаған зіп-зілдей сырнайды тізесіне ауырсына тартып алып: «Ал кеттік, и-три» – деп, ойнақы әуенді бастай жөнелді. Айгүл сырнай даусы баяулаған тұста, ашық дауыспен әнге қосылды.

	Бір шумақты айтып болған кезде, баяншы басын төмен иді. Бұл – келесі шумақты жалғастыр дегені еді. Ұзақты күн жастықтан басын көтермей, бүгін өзі қолынан ұстап далаға шығарған апасы көз алдын кес-кестей берген Айгүл қайырманы бастаған сәтте даусы дірілдеп, көзінен жас парлап, теріс айналды.

	– Жарайды, Айгүл, жақсы. Ертең концертке бір-ақ келерсің, – деді класс жетекшісі.

	Жеңіл плащы мен сөмкесін қолына ұстады да, дайындық залынан шыға берді. «Класс жетекші апай... Осы кісідей жанымды түсінер бір адам жоқ. Ішіңдегіні көзіңе қарап біліп тұрады. Апай бәрін де сезеді, біздің үйдегі жағдайды да... Аймаш апа да дәл осындай емес пе?» Айгүл жеңіл плащын киіп алып, үйге тез жетейін деп, жылдамдата жүрген.

	Үйге келсе, апасы әлі жастықтан басын көтермепті.

	– Қайдам...

	– Көкең келсе, шәй қойып бер.

	Қыз үндемеді. Енді он бес шақты күнде егін жиналып бітеді. Бригаданың ең алды тағы да Аймаш апа болды. Кеше газетке орденімен түскен суреті шықты. «Қандай тамаша сурет», – деп таңырқады Айгүл. Күлімсіреп отырып түсіпті. Ерболатты сағынып жүргені жүзінен түк те байқалмайды.

	«Көкеңе шай қойып бер», – деген апасының даусын қайта естігендей болды. Көкесі кеңсеге күніне бір барып қайтады. Бұрынғыдай шәй үстінде Талғатты қарнына мінгізіп:

	«Осыным Талғат сияқты батыр болады. Шешесін батыр еткен, бәтшағар», – деп те айтпайды. Апасына да үндемейді. Апасы болса қешелі бері дастарқан басына да келген жоқ.

	Айгүл жеңіл плащын киіп, жылдам басып келеді. Үйге барған бетте өзі сүйіп тыңдайтын бір әнді радиолаға қойғанша, көңілі тыншыр емес. Осы енді тыңдап отырып, шыр айналған күйтабаққа қарап ойланғанды сондай ұнатады. Кеше Аймаш апасының үйінен де соны тыңдау үшін асығып келіп еді, түрлі-түсті телевизорды көріп отырған Талапбек: «Ал, енді сен көр. Сенің сүйіп тыңдайтын «Денсаулық» хабарың басталды» – деп, былғары шәпкесін баса киіп, есіктен шығып кетті.

	«Қызық, осының мінезі. Маған жылы сөйлейтін кезі бола ма, жоқ па өзінің?» Айгүл шешінбестен телевизор алдына отыра қалды. Бір кезде отын бұтап жатып бас бармағын балтамен шауып алған жеті жасар баланы көрсетті. Әкесі дереу дәрігерге апарды. Кесілген саусақты ақ дәкеге орап алды. Дәрігер Москвадағы нейрохирургтерге жолдама берді. Бас-аяғы он екі сағатта Грузияның бір селосында ойнап жүрген бала Москва ауруханасында, операция столында жатты.

	Нейрохирургтер саусағын жалғап, тігіп берді. Алақанын жұмғанда, бас бармағы қайта тігілген деп ешкім де ойламайды. Қашан да көңілінен шықпас «аяғымды үлкен дәрігерге көрсетсе екен», деген ой осы жолы тағы да жүрегін өрекпітіп өтті. «Менің аяғым орнында, кесіліп қалған түгі жоқ, тек оң аяғым қысқалау, сылтып басамын. Москваға апарса, түзеліп кетер еді, онда барғандар жазылмай қайтпайды дейді. Әлгі баланы алыс Грузиядан әкесі он екі сағатта Москваға жеткізді.

	Көкем ше? Мен туралы ойлағысы да келмейді. Әйтпесе біздің ауыл Грузияға қарағанда Москваға жап-жақын емес пе?»

	Ән тыңдағысы келген көңілі енді су сепкендей басылып, томаға-тұйық күйге түсті. Әредік осы бір әнді тыңдағысы келеді. Жаңа өзі шырқаған ән сияқты ойнақы да әуен емес, Алматыда оқитын студент қыз гитараға қосылып, бір сарынмен созып айтқанда, көңілге ауыр тиер әуен. Бірақ оны тыңдаған сайын, тұлымшақты қыз қазіргі ес біліп, есейген шағынан гөрі аяғының мүкістігін білмейтін сәби кезін аңсайды. Еріксіз қолын созып, күйтабақтың шетіне инені тигізді.



	Құс та болғым келмейді қанаты бар,

	Қанаты бар күмістен жаратылған.

	Сәби болғым келеді, сәби болғым,

	Бұл өмірден хабарсыз жаңа туған...



	Айгүл осы тұста таңертең сабаққа бара жатқан, түске таяу қайтып келе жатқан өзінің жүрісін көз алдына әкеледі. Енді бірде математика пәнінің мұғалімі класты дене шынықтыруға бастап бара жатады, сол сәт партадан басын көтере алмай жалғыз өзі класта қала береді.

	Енді әнді әуелете шырқап кеткенде, өзіне кірпік қақпай қадалған ауыл адамдары көз алдына келді. «Ән шырқап тұрысын қара, шешесі «герой» болам деп жүріп қылмысы ашылды, әкесі жұмыстан босатылды, қызының түк болмағандай ән шырқап тұрысын қара». Көрермендердің; күбір-күбірі құлағына естілгендей. Шыр айналған күйтабақ үстінен тарбия жабысқан жіңішке инені жұлып алды. Түпкіргі бөлмеде, ешкімнің көзіне түспейтін оңашада еркін тұрып ән шырқағысы келді. Тез барып ашпалы есіктің ілгегін сала бергенде: «Айгүл, а, Айгүл!» – деген апасының бір түрлі жалынышты үні естілді.

	* * *

	– Ал, түсе ғой, қызым! – Аймаш жүгенді тартқанда, жирен ат кілт тоқтады. Айгүл апасының сол қолынан ұстап, ат артынан сыпырылып түсті. Аймаш үзеңгіден аяғын еппен шығарып, жиренді тұсап жіберді. Орақты аяқтаған иен дала сап-сары, түгі қырқылған кілемдей тып-тықыр.

	– Осы... Аймаш апаңның жиырма жыл қоныс аудармай егін еккен жері. Қарашы, не деген керемет дала! Адамды жарылқау үшін жаратылса керек, жер жарықтық.

	Аймаш комбайн жүріп өткен егістіктегі тобықтан асқан күріш сабағын жапыра алға жүрді.

	– Иісі қандай тамаша, топырақ иісі.

	Айгүл Аймаштың соңына ілескен. Ол болса сөйлеп келеді. Бір кезде:

	– Мына жер – Рәзияның жері, – дегенде, жүрек тұсы бүлк ете қалды.

	– Кәне, қай жер?! – деп, даусы қатты шығып, алға ұмтылды.

	– Міне, мына түйілген құрақтан әрі қарай Рәзияның жері басталады.

	Айгүл селт етпей тұр. Аймаш апасының даусы құлағында.

	«Жердің бәрі бірдей секілді. Бір-бірінен бөліп алардай ешқандай айырмасы жоқ». Көз алдында төсіне шыққан меңдей боп, ат құлақ құрағы қылтиған сарғыш дала көлбеп жатыр.

	Түске таяу Аймаштың есігі алдына келіп еді, мылтық асынып, атына мінгелі тұр екен. «Мені де ала кетші, Аймаш апа», – деп жата жабысты. «Қолым бос, көкем апамды көзілдірік әперуге қалаға алып кетті». Аймаш атына мініп, қолын созды. Аяғын үзеңгіге салып тұрып, тегеурінмен тартып алғанда, оп-оңай ат артына қонжиды. Жол бойы Аймаштың ап-арық белінен тастай қып ұстап алды, жирен ат бүлкек желіске салғанда, сондай әдемі, дәл бір иен дала төсінде билеп бара жатқандайсың. Бірақ Аймаш арқасына асқан мылтыққа иегі тиіп кеткенде, тұла бойы ду етті. «Қандай мұп-мұздай, қандай қорқынышты».

	– Апа, мылтықты қайтесіз? – деді әудем жер жүрген соң.

	– Салют беремін, – деді ат үстінде тіп-тік отырып. – Мынау Ерболаттың әкесінен қалған жиренді әдейі мініп келе жатырмын. Жалғыз өзім егінге барып-қайтқанда, жол бойы Ерболаттың әкесімен тілдескендей боламын. Бүгін қайтар кезде қоштасып, жерге басымды иіп, салют беремін. «Диқан болсаң, жақсы бол» дейді. Жерге жасаған жамандығым жоқ, жер шіркін де адамға жақсылықтан басқа не берсін.

	Айгүл атыз жағалап, Аймаштан қозы көш жер ұзап кетті.

	«Мынау – апам жүрген жерлер. Артық еккен дейді. Жер бәріне де жетеді ғой. Қарашы, ұшы-қиырсыз кең дала. Осы иен жер неге аздық етті екен?»

	Аймаш болса сап-сары далаға ойлана көз тастап жүрген Айгүлдің соңынан қарап тұр. «Көрсін, армансыз жер бассын. Басқалар сияқты масақ теруге де келе алмайды. Әйтеуір, сол кішкентай мүкісі әп-әдемі қыздың көңілін құлазытып бітті-ау». Айгүл тіпті қозы көш жерге дейін ұзап, облыстан келген комиссия тексеріп, актілеп кеткен Рәзияның артық жеріне жетіп, жан-жағына аңтарыла қарады. Егістікті арбиған «А» әрпіне ұқсас екі метрлік ағаш өлшегішпен адымдап жүріп, түгел өлшеп шыққан комиссия Аймаштан екі гектар жерді кем деп тапты, жиырма гектардың орнына он сегіз гектар егіпті.

	«Неге жеріңізге ие болмайсыз?» деп, комиссия председателі дүрсе қоя беріп еді, Аймаш иегі кемсеңдеп киіп кетгі.

	– Қарағым, мен жермен есептеспейтін адаммын. Жиырма жылдан бері талай-талай жер өлшегендерді көрдік, ешкім маған жеріңе иелік ет деп зіркілдеген емес. Жер – адамдікі, жер – халықтікі, аз болса да, көп болса да осы жер берерін бермей қоймайды. Осыны неге айтпайсың? – деп еді, қорбаң-қорбаң еткен комиссия председателі бұны қалдырып, бригададағы Рәзиядан бөлек төрт күрішшіні ертіп, егістік шетіне қарай кетті. Атыз бұрышына үйіріліп тұрып:

	– Рымбековада сонда әлгі әйелден – екі, өзінен – он бес, барлығы он жеті гектар артық жер бар. Бұл немене?! – деп еді, Жантай бас киімін қолына алып, тұтыға сөйлеп кетті.

	– Бізге он бес гектардай... қосалқы шаруашылыққа жер берген. Күндіз-түні егіс басында болғандықтан, осы жерге жеміс егіңдер деген. Бірақ бригада: «Жеміс екпейміз, онан да күріш егіп, түсімін өзара бөлісеміз»— дегесін, егін ектік.

	– Түсімді бөлісеміз дегеніңіз түсініксіздеу болып тұр?!

	– Гектардан түскен түсімді өзара бөлісеміз...

	– Өзара бөліс... – деп комиссия председателі қорбаңдап кері бұрыла бергенде, әбден күнге күйіп, аузы-басын орамалмен тұмшалап алған бір күрішші келіншек топтан суырылып шыға берді.

	– Осы... «қосалқы шаруашылық – қосымша табыс көзі» деп, газеттер күндіз-түні жазады да жатады, жазады да жатады. Қайда сол қосалқы шаруашылық. Біз ерте көктемнен суық күзге дейін күндіз-түні егіс басындамыз. Сонда біздің балаларымыз қауын-қарбыз жемеуі керек пе?! – деп, иегі кемсеңдеп, көзінің жасы мөлтілдеп кетті.

	– Қосалқы шаруашылық, қауын-қарбыз егетін жерді мен тауып бере алмаймын. Мен егістік жерлеріңізді түгендеп берсем, соған рақмет айтыңыздар, – деп, комиссия председателі бір парақ қағаздың астына қып-қызыл құрым папкасын қойып, жортақтатып жаза бастады. «Бәрі де іс жүзінде дәлелденді. Р. Рымбекова жолдас 17 гектар жерді артық еккен». Енді бір парақ қағазды Жантайға ұсынғанда, ол не істерін білмей абдырап қалды. Комиссия председателі:

	«Қол қойыңыз», – дегенде, Жантай қаламсапты ала беріп, жерге жұмсақ түскен бас киіміне көз салмастан, саусақтары дір-дір етіп, «Ж» әрпін әрең салып, аяғын шимайлап жіберген...

	Айгүл дәл осы жерден біреу қуғандай, кейін қарай тұра жүгірді.

	– Аймаш апа, қараңызшы, қандай тамаша! Жер деген қандай кең! Осының бәріне түгел егін егесіздер ме? Осының бәрін қалай тез жинап аласыздар?

	Аймаш Айгүлдің қолынан ұстап, төмен тартты.

	– Енді мына топыраққа отырып, біраз дем басайық. Енді осылай отыра алам ба, жоқ па, бұл топырақта. – Аймаш малдастап отырып, қосауызды мылтықтың ұңғысын ашып, екі патронды қатар сүңгітіп жіберді.

	– Аймаш апа, не істейін деп отырсыз? – Айгүл үрейлене қарады.

	– Салютке дайындалып жатырмын. – Мылтық шүріппесін қайырып, отырған орнында тіп-тік боп қалшия қалды.

	– Соғыс кезінде, Ерболаттың әкесі майданда, осы жерде кілең әйелдер трактор айдағанбыз. Анау белі бүгіліп, аяғын баса алмай жүріп аузынан темекісі түспейтін Әлия, анау бес биенің сабасындай Бибіхан – бәріміз «ХТЗ»-бен осы жердің төсін жыртқанбыз. Сонда бірде-бір рет қабақ шытып, ренжігенін көргенім жоқ қой, бұл жердің. Трактордан құлап, жараланып жатқанда да, жайлы омырауын тосты ғой бұл жер маған. Жиырма жылда бір рет өнім бермей қалды ма екен? Жер жарықтық – Ана, ананың құрсағы кең, тарылып жүрген мына өзіміз ғой... Осындай көл-көсір кеңдігің үшін! – Қос ауызды ап-арық қолымен жоғары көтеріп тарс еткізгенде, Айгүлдің көз алдында кең дүние – мынау ұшы-қиырсыз сап-сары алқап дөңгеленіп жүре берді. Өмірінде тұңғыш рет мылтық даусын дәл құлақ түбінен естіген қыз қолы көтеріле берген Аймашқа шап берді.

	– Атпашы, Аймаш апа, атпашы! Бір рет аттыңыз ғой, сол жетеді. Атпашы, апа, қорқамын! Сондай қорқамын! Өтінемін!

	Кексе әйелдің қолы сылқ түсті. Қолына жармасқан қызға мойын бұрып, қарсы алдында көлбеп жатқан сары даладан жанарын аудармай сәл тұрды да, мылтықтың ұңғысын ашып, жалғыз қалған патронды тырнағымен тартқылап, кері суырды.

	– Биылғы егіннен қалған жалғыз патрон еді... Сен қорықсаң, атпай-ақ қояйын. Құрысын, мылтықтың даусы естілмесін. Мынаны Ерболаттың әкесінің көзі деп ұстаймын. Әйтпесе бұның керегі не маған... – Оқ дәрі мен қағаз толы патронды бармағымен шұқылап отырып, әуелі қобыратып бетіндегі нығыз тығылған қағазды алды, сосын құмдай ұсақ оқ дәріні алақанына төгіп, топыраққа шашып жіберіп, патронды қалтасына салды. – Оқ дәрі шашқанымды топырақ жарықтық кешірер. Енді ешкімге де тәңірі патрон оқтатпасын... – Орнынан тұрып, тұсаулы жүрген жирен атқа қарай бет алғанда, Айгүл де бойында бір тосын қуаныш қаны ойнап, соңынан ілесе берді.

	Қайтар жолда Айгүл ауыз ашып ештеңе сұрамады. Аймаш та ләм деп сөз айтпады. Бұл жолы мылтықты алдына алды. Айгүл кексе әйелдің жіп-жіңішке белінен қыса ұстап, еркін отырды. Жирен жалы желбіреп желген кезде, үлкенді-кішілі екеуі сар далада билеп келе жатқандай көрінеді. Әнеугүні радиодан өзі жақсы көретін әншіні тыңдап отырып, жан сарайы ашылып, өзі де ән салуға дайындала бергенде: «Айгүл, а, Айгүл», – деген апасының даусы шыққан. Тез басып барып еді, апасының екі көзі домбығып ісіп, жұмылып қалыпты.

	– Фельдшерді шақырып кел. Укол салсын. Қоймады ғой мына көз, басылмады ғой мына жел... – Апасының үні құлағында, дереу фельдшердің үйіне қарай жүгірген.

	Кеше көзілдірік алуға облыс орталығына көкесі апасын алып кетті. «Енді апам қашан келеді? Талғатты да ала кетіп еді, жол үстінде қыңқылдап, мазасын алмады ма екен? Енді апам көзіне қара көзілдірік киіп келе ме?...»

	Аймаш апасы екеуі жылқының арқасында тербетіліп үйге тақағанда, Айгүл қуана дауыстап жіберді.

	– Аймаш апа, ана қара, солдатты қара. Ерболат аға!

	Солдат!..

	Ат артынан сыпырылып түсіп, аяғы жерге тигенде, ақсаңдай жүгірді. Десанттардың көкшіл киімі өзіне сондай жараса қалған сұңғақ бойлы жігіт бұларға қарай жүрді.

	– Жаным! Жаным! Егістігіммен қоштасып, өзіңмен қауыштым ба, жаным!

	Шешесін сүйемелдеп жерге түсірген Ерболат аттың ауыздығын алып, қауындыққа қарай жетеледі. Қайта-қайта пысқырынған жиренге мініп, сағынып келген даланы дүбірлетіп, көсілте бір шапқысы келді де, өзіне телміре берген шешесі мен Айгүлге қарайлады.

	– Атыңды байлай ғой. Айгүлжан, самауыр қой.

	Екі жыл ат шылбырын ұстамаған Ерболат қыл шылбырдан айрылып қалардай жиренді ақырға қарай жетелей жөнелді. Көзі самауыр кернейін сала берген Айгүлге түсті.

	«Қазір каникулда жүрген шығар».

	* * *

	«Күзгі каникул да тәмамдалды. Ертең сабақ. Тағы бір егін жиналды, тағы бір қоңыр күз қош айтысып барады. Апам, сөйтіп, аяқ астынан қара көзілдірік киетін болды. Көкем...

	«Справочник» Күләйханның айтқаны келетін шығар... Алматыға, үлкен дәрігерге барудың осылайша сәті түспеді.

	– Айгүл, а, Айгүл! – Апасының даусы. «Тағы да көзі ауырып қалды ма? Қара көзілдірік кигелі ауырмайтын болды деп еді...»

	– Апа, не?..

	– Киімдеріңді реттей ғой. Аймаш апамен Мәскеуге барасың.

	Айгүл не айтарын білмей, аңтарылып қалды.

	– Күзгі каникул бітті, ертең сабақ қой.

	– Сабақ кезінде де үйде отырғансың, қызым. Тез дайындал. Қолыңа анау кішкентай чемоданды ұста.

	«Аймаш апасы Мәскеуге неге барады, аяқ астынан неге бұлай болды».

	Бұны ойлауға Айгүлдің шамасы жетпеді. Тек ауылшаруашылығы Жетістіктерінің Көрмесіне баратынын білді. Жүретін күні ғана Аймаш апасы көрмеге – Халық шаруашылығы көрмесіне «Мәскеуге барамын, онда дәрігер інім тұрады» көрсетіп қайтайын», – деген екен, апасы қарсы болмапты. Ал көкесі бір жеті болды, үйде жоқ.

	Кішкентай қызыл чемоданды дайындап болғасын, Айгүл алып-ұшып апасына келген.

	– Аймаш апа, Москваға немен барамыз? Самолетпен бе, поезбен бе? – деп сұраған.

	– Самолетпен ұшуға жүрегім жарамайды. Билетті поезға аламыз.

	Айгүл жүгіре басып, үйге қайтып келді. Тор көз дәптерді айқара ашып тастап, қызыл қаламды жортақтата жөнелген. Көз алдына түтіні будақтап, алға тартып жатқан алып тепловоз елестеді. Тепловоздан кейінгі ең бірінші вагонда біріне-бірі қарсы қарап екі адам отыр. Бұл – Аймаш апасы мен өзі. Вагон есігіне № 1 деп жазды. Өйткені бірінші вагон Москваға бұрын кіреді. «Ең алдында жүрген қандай жақсы».

	«Бүгін класс жетекші апайға барып, Москваға кететінімді айтайын. Көктемде аяғымды сылтауратып үйде қалғанымда, апам мен көкем Талғатқа қарап отыр деген, соған сізден кешірім сұраймын. Аймаш апа ешқашан өтірік айтпайды», – десем. Керегі жоқ, тіпті де керегі жоқ. Аймаш ападан кейінгі өзімді түсіне білетін сол төрт жыл оқытқан класс жетекшім емес пе?! Апай айтпай-ақ-бәрін түсінеді».

	«Алматы–Москва» жүрдек поезына отырған сәтте, Айгүл екі аяғын мүкіссіз тең басқандай, өзін кластағы барлық балалармен тең жүргендей сезінді. «Енді ауылдағы әр түрлі жұмыстан да қалмаймын, денешынықтыруға да қатысамын.

	«Москваға барған адам бар кеселден жазылып қайтады»,— деді ғой, Аймаш апа. Поезд орнынан қозғалып, әудем жер жүргеннен кейін сап-сары боп көлбеп жатқан егістік алқап тұсынан өтті. Терезеден сыртқа телмірген Айгүл:

	– Аймаш апа, сіздің егістік жеріңіз, қараңызшы, – дегенде, астыңғы орынға жайғасқан Аймаш басын жастықтан жұлып алды.

	– Көріскенше, қара жерім! Қайтып оралғанша! – деді күбірлеп. Естілер-естілместей тағы бір нәрселерді айтты.

	Ал, анау біздің апамның жері, – деді Айгүл даусын шығармастан.

	Вагонның дәлізіне шықты. Арлы-берлі жүрген таусылмас көп адам. «Таң атқанда, поезд Москваға жетіп тоқтайды». Купе есігін ашып еді, Аймаш апасы жастыққа басын салған күйі мызғып кетіпті. Поездың алабажақ одеялын жайымен үстіне жапты да, есікті жауып тамбурға шықты. Мынау жүрдек поезбен жарысқан шетсіз-шексіз далаға қарап тұрып, іштей ыңылдап ән салып келеді....





	https://t.me/kzkitap





