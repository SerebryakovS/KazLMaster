	Рахметолла Райымқұлов

	Қара жорға



	Роман





Бірінші бөлім




	Домбыра күйі

	Домбыра күйі «Қара жорға» Сейіт жүрегіне бүгін бұрын-соңды болмаған от салды. Қос ішектен шыққан қоңыр үн оны біресе елжіретіп, біресе алай-дүлей ашуға, қатал қатыгездікке бастады. Кейде ол бүлк етпей, аласы мол үлкен тана көздерін жұмып, мойнын домбыраның құлағына таман әнтек ие түсіп, маужырап та отырды. Сол кезде жігіттің қызыл шырайлы дөңгелек жүзі әлдеқандай ризалық сезімге толып, нұр жайнап тұрды. Қиялы да шарқ ұрып алысқа жетеледі, ел аузында аңызға айналған арғымақ – Қара жорғаны жанары алдында көлбеңдетті. Сейіт жорғамен бірге теңселеді. Әуелі күйші көңілінде ол мамықтай жұмсақ бүлкілімен жер бетінде байпаңдай қалқыса, енді бірде кенет құзар көкке шапшығандай тезірек қақты. Сейіт құмарта кеп атқан күшті насыбайға елтіген насыбайшыдай жорға сазына елтіп отырды. Сонда да оның салалы сұлу саусақтары домбыра сағасында жындай ойнақтаудан танбады. Осы кезде Сейіттің бүкіл жан-дүниесі, жүйке-тамырлары шарқ ұрған күймен қосыла қатар ағып бара жатқандай еді.

	Күй атаулының ішінде Сейіт үшін, әсіресе, осы «Қара жорғаның» орны басқа болатын. Мұны оған марқұм әкесі Тоқатайдан қалған жалғыз мұра десе де артық емес. Сондықтан да, Сейітті бұл күй еріксіз сан саққа жүргіртіп, дереу-ақ билеп ала жөнелетін.

	Өз үйінде осы халде отырған Сейіт бүгін тым көңілсіз еді. Оған да себеп болған. Таңертең оны аудандық партия комитетінің бірінші секретары Ботабек Молдахметов шақырған-ды. Ол барды. Бұрынғы кездескендегісіндей ақ жарқын амандасып, секретарьдың қолын алды. Ендігі бір жолыққанда өзінен сұраймын. Колхоз шаруашылығын, оның мәдениетін көтеру үшін партия комитетінің нақтыжәрдемікерекдепішінен есептепжүрген жоспарлы ойларының кейбіреулерін аңқылдаған ақ көңілділікпен ақтарыла айта бастады. Бірақ, Ботабек Сейіттің бұл қылығын жақтыра қойған жоқ. Тым салқын, тұнжырап, әйтеуір, тыңдаған болды да, тырс етіп жауап қайырмады. Ол ғана емес-ау, Сейітті бейне қазір ғана көргендей, тіпті, оған оқтын-оқтын көзін қадап, тыжырына үнсіз қараумен болды да, кенет қазіргі жұмысына үш қайнаса сорпасы қосылмайтын бірен-саран бегене сұрақтар берді. Сейітті секретарьдың бұл қылығы таңдандырды. Дереу бұ жиырыла қалды. Оның сұрақтарына қыңыр жауап қайырды. Екеуі сол аңдысқан әдетте едәуір уақыт өткізді. Ең соңында Ботабек орнынан тұрды. «Жарайды, жұмысыңа бара бер. Бірақ ойлан, алды артыңа қара. Дегенмен, Отан соғысының кешегі қан төгіп қайтқан жауынгері екеніңді ұмытпа», – деді де Сейітті есікке дейін шығарып салды.

	Бәрібір Сейіт түкке түсінген жоқ. Өзінен он шақты жас үлкен, оның үстіне ауданның бірінші басшысы Ботабекке ішінен қатты кейіп шықты. «Не деген бейшара адам еді. Осы күнге дейін оны қалайша ұқпағанмын? Сірә, бүгін өзі ауру шығар. Әдейі шақырып айтқан сөзі анау. Колхоз туралы, алда тұрған міндеттің қалай іске асып жатқаны жайлы ләм-лим демейді. Мені жаңа көргендей бетіме үңіле бергені несі-ай? О, келбетіңе болайын секретарым!»

	Ауданнан ауылға жеткенше Сейіт ат үстінде осы бір қыңыр ойдан арылған жоқ. Колхоз кеңсесіне келіп кіргенінде де қабағынан кірбің кетпеді. Жұмыс столына отырғасын бухгалтері алдына бір топ қағаз әкеп қойды. Бәрі де қол қоятын документтер. Сейіт үндемей отырып бітірді. Бухгалтерден күнде талап ететін немесе сұрап білетін мәселелері бүгін де болды. Бірақ, Сейіт талап еткен де, сұраған да жоқ. Содан кейін кеңседен шығып, қайтадан атқа отырды да, колхозшылар жұмыс істеп жүрген дала қосына қарай тартты. Онда көп адаммен кездесті. Председательді көрген соң ананы да, мынаны да сұрап алсам, шешіп алсам деген тілек-ойлары болды емес пе? Сондай адамдар бұ жолы да ұшырасып жатты. Көбі әйелдер. Кейбіреулері майданға кеткен ерлерінен қара қағаз алып, жер соғып отырған жесірлер. Армияға жөнелткен балаларынан көптен бері хат-хабар алмаған егде тартқан ата-аналар. Бұлардың сұрақтарында мұң бар. Сол бір іштегі қайғыға шипа іздеген үміт бар. Қайтсін, азаматтар! Дертке шипа іздейді-дағы. Ал, Сейіттің қолынан не келеді? Бар болғаны жылы шырай беріп, жылы лебіз білдіреді. Байқап тұрса соның өзі қандай ғанибет. Қайғылылардың соған да көңілдері көншіп, мәртебелері көтеріліп қалады. Оны көрген Сейіттің өзі де бір жасағандай қуанады.

	Сондай-ақ, Сейіт жақын адамдарынан хабар алып, көңілдері сергек жүргендермен де беттесті. Сөйтіп, жұмыс басынан біраз сергіп қайтты. Бірақ, онысы көпке созылған жоқ. Ботабектің бейнесі кірпігі алдына қайта оралды. Сол күймен тура үйіне келді. Ертеден бері тамақ ішпеген-ді. Ойында азырақ әлденіп алу ниеті де бар еді. Бірақ, үйіне кіріп келген Сейітті басқа бір ой жеңіп кетті де, қолына домбыра ұстатты.

	Ол, әне күй тартып отыр. Домбыра шегінен үн құйқылжи шығады. Сейіттің көз алдынан көп жәйттер және өте берді.

	Ботабек Молдахметовпен қайта кездесті. Секретарьдың әшейінде жайдары ғана жымиып қарайтын қой көздері бүгін Сейітке сонша неге қадалады? Кісінің өңменінен өтердей тым өткір-ақ екен. Сүйкімді келген бидай өңді жүзінде де адам түсініп болмас бір зіл жатты.

	Сейіт Ботабек екеуі арасында насырға шапқан әңгімені сол қалпында ойына үйірілте бастады.

	– Сен өзің майдан шебінен кеше ғана оралған жоқ па едің? – деді секретарь. Үнінде ащы кекесін бар.

	– Қателескен жоқсыз. Екі жарым-ақ жыл болдым.

	– Ордендерің де бар емес пе еді?

	Сейіт Ботабекке енді тіке қарады. Жүзінен ызғар есіп тұрғанын аңғарды. Ашуы кеп кетті. Қатты бір сөз айтып тастай жаздап барып, өзін-өзі басты.

	– Иә, оныма шүбәләніп отырсыз ба? – деп сыпайылады.

	– Партизандармен де, жаңылыспасам, Белоруссия жерінде ме еді, бірге болып жауға қарсы соғысқансың, ә?

	Осыдан кейін Сейіт шыдай алмады.

	– Сіз, немене, мені тергеп отырсыз ба? Жоқ, ойнап отырсыз ба?

	Көңіліңізде не бар, тура айтыңызшы, кәне?

	– Бұл сұрақтарым ұнамады ма? – деп Ботабек те Сейітке зілдене қарады.

	– Мұндай сұрақтарға, – деді Сейіт ешбір шімірікпей, – осы кабинетіңізде отырып жауап бергеніме көп уақыт өткен де жоқ еді ғой. Және соның бәрі анкетамда да жазулы тұрғаны өзіңізге аян емес пе? Жадыңыздан шығып-ақ қалғаны ма? Соншалық жаңылысқақ па едіңіз?

	Ботабек Сейітке тіпті салмақты отырып жауап қайырды.

	– Қырықтың ішіне енді ғана ендім. Әлі склероз бола қойғаным жоқ. Қажет десең қай майданда шайқасқаныңа дейін айтып берейін. Өз аузыңнан естіген «От оранған кеме» оқиғасы да көз алдымда тұр. Ойыма оралған сайын бір табақ запыран ішкендей қиналам. Бірақ сондай қиямет-қайымды көзімен көріп, жан аямай соғысқан адамың... Секретарь осы арада тілін жұтып қойғандай, сөзінің жалғасын айтпай тоқтады. Аз уақыт тұнжырап отырды. Солай отырып қалтасынан шылым алып тартты. Аузы ашық «Қазбек» құтысын Сейітке ұсынды. Бұл кезде Сейіттің ойы тым алысқа шарлап кеткен еді. «От оранған кеменің» ішінде болған оқиға оны билеп алған-ды. Секретарьдың темекі ұсынған ізетін ол әуелі байқамай қалды.

	Ия, бұл сонау Сталинград майданында көппен бірге басынан кешірген аса қайғылы сұмдық жәйт еді. Қалаға қатты қауіп төнді. Жау әскері өлген-тірілгеніне қарамай, баса-көктеп келеді. Жерде де, көкте те соғыс өрті күндіз-түні бірдей лаулап жатты.

	Совет армиясының борышы тым үлкен. Әрі жаумен шайқасса, әрі қаланың бейбіт халқын тылға көшіріп әкету керек. Сан мың адамды оқ өтінен аман алып шығу да оңай емес. Жау тым қатал. Қарусыз қара халық екен деп аямайды. Көзіне түссе қырып салады. Бір кемеге отырғызылған ыңғай үлкенді-кішілі әйелдер мен жас балалар еді.

	Сейіттің взводына осы кемені жау шабуылынан қорғау тапсырылды. Зор қиыншылықпен қаладан шыққан кеме Волга өзенін қақ жарып барады. Талай оқ боранынан, талай өрттен қазірге аман өтті. Кемені қорғап бара жатқан солдаттардың біразы оққа ұшты. Енді құтылған шығармыз деген сенім биледі жұртты. Кеуделерінен қорқыныш кеткен әйелдер терең тыныс алып, көз жасын тия бастады. Былдырлаған сәбилерін сүйіп, маңдайларынан сипап жатты. Еркін сөйлей бастаған сәби тілдері біріне бірі қосылып, кеме іші көңілді шаттық күйге толып кеткендей еді.

	Бірақ, бұл қуаныш лезде-ақ жоқ болды. Әлдеқайдан сап ете қалған бір топ жау самолеттері кемеге лап қойды. Алдынан да, артынан да, жан-жағынан гүрс-гүрс жарылған үлкенді-кіші бомбаларда есеп болмай кетті. Кеме жана бастады. Оны қорғап келе жатқан қарулардың тамтығы қалмады. Адам қаны судай ағып жатыр. Құлындағы даусы құраққа кеткен бала мен күңіренген әйелдер үні-ай сондағы. Табанда жынданып кеткен қарусыз халықты көзі көрген Сейіттің өзі де сол жақ санынан жараланды. Ақсаңдай жүріп сонда да өртпен атысқан адамдар қатарынан кетпей үрейді басуға тырысты. Өзін-өзі суға тастап өлгендер қанша. Жандалбаса жасап жүзіп бара жатқандар да бар сияқты. Фашист самолеттері кеменің шаруасын бітіргесін су бетіне жыбырлап жүрген адамдарға қайта-қайта бұрылып келіп пулеметтен оқ боранын жаудырды. Кейбір ұшқыш кабинадан басын шығарып өзі еккен егініне тамашалап қарағандай күліп бара жатты. От оранған кеме бір кішкене аралға әрең кеп жетті. Жалын арасынан қолға ілінген адамдар сыртқа шығарылды. Мыңдаған адамнан не бәрі жарты жүздей ғана тірі жан қапты. Оның көбі жаралы.

	Майданның дәл ортасында жүрген Сейіт мұндай сұмдықты көрген емес-ті. Ол сонау бір кезде осы оқиғаны Ботабек Молдахметовке айтып берген. Жаны түршіге отырып тыңдаған секретарь Сейітті іштей ұнататын. Көрген сайын өзі бұрын сәлемдесіп, сый-құрмет көрсететін. Жаңа ол Сейітке сол бір өткен ауыр азап жолын есіне алдырды. Үндемей отырып оған темекі ұсынды.

	– Рақмет, қазір ғана тартып едім, – деп Сейіт секретарьдың ізетіне ізет көрсетіп, қолын кеудесіне басты. Бірақ, бұл жауабында да қасарған қайсарлық, сенің дәрежеңе бағынып алдыңда құрдай жорғалай алмаспын деген менмендік жатты.

	Ботабек сол үндемеген күйі «Қазбектің» аузын жауып, қалтасына қайта салды. Үстін-үстін сорған көк түтін кабинет ішінде көлбей қалқыды.

	– Ия, солай, – деп күбірледі Ботабек. Оның осы күбірінде де Сейіт әлдеқандай сезік жатқанын байқады. Бұрын кездескен жерде ішібауырына кіріп кете жаздайтын секретарьдың қазір нілдей бұзылып отырғанына қыжыны келіп, ызасын арттыра түсті.

	– Сонымен, сіз мені неге шақырдыңыз? Біздің сөзіміз соғыс мұқтажын өтеу үшін колхоз қауымы не істеп жатыр, шаруашылықтың жайы қалайдан басталуы керек еді ғой. Өйткені, мен колхоздың председателімін, ал сіз аудандық партия комитетінің бірінші секретарысыз. Бірақ, әңгімеміздің түрі мүлде басқа жаққа бұрылып кетіп бара ма, қалай өзі? – деп, Сейіт Ботабекке тура қарады.

	– Мұның дұрыс. Солай боп барады.

	Ботабек тағы да әңгіменің ар жағына бармады. Аудандық прокурордың Сейіттің үстінен түсірген материал жайлы ойлап кетті. Егер прокурор Кенжеғұлдың жазғанына сенер болса, мына алдында отырған Сейіт Тоқатаев барып тұрған суайт. Оның үстіне, ол председатель боп сайланған шамалы ғана уақыт ішінде колхозға қисапсыз зиян келтірген, мемлекет мүддесінен гөрі өз мүддесін жоғары есептейтін жан. Әрине, ондай адамның отыратын орны бұл жер емес. Секретарь солай ойларын ойлағанымен, қорытынды жасаған жоқ.

	«Сірә, байқау керек шығар. Тағы да сынап, тексеріп көрейін» деп түйді ойын.

	Сейіттің көңілінде еш нәрсе жоқ еді. Бірақ, ол барып тұрған бірбет, турашыл адам болатын. Біреуге көпе-көрнеу қиянат жасау, орынсыз кінәлау дегенді білмейтін. Сондай-ақ дәрежесіне қарап ешкімге жалпақтау сықылдыдан аулақ еді. Қайта өзімен бұрын қоян-қолтық жүрген жолдасы, яки жақын-жора, көз танысы қызмет бабымен жоғарылай қалса, сол күннен бастап оның маңына жуымай қоятын да, бара-бара оған, тіпті, алыс адам сияқты боп кететін. Мұның қалай дегендерге беретін жауабы: «Білмейтін біреулер мынау бір жағымпаз екен-ғой деп жүрер. Одан да осылай алыстан сыйласқаным жақсы» дейтін. Ал, енді дәрежесі сәл үлкен адам білгішсініп, мінез көрсете бастаса немесе артықсынып қоқырайғанын байқап қалса, шыдамайтын. Әлгі басшыға қиқарлана сөйлеп, реті келсе тілдеп салуға әзір-ақ тұратын. Бүгінгі Ботабекпен араларында болған шәлкемшалыс қақтығыстың да негізінде осы мінез қырсығының ізі жатқан-ды.

	Алайда, Сейіт көңілі қазір тым қобалжулы. Жүрегі әлдеқандай жамандықты сезгендей. Бірақ, ол кімге жамандық істеп еді? Өз басының пайдасы үшін бір сабақ жіп алып көрген жері бар ма еді колхоздан? Жоқ. Ешқашан да колхоз түгілі, бегене біреудің ала жібін аттаған емес. Ендеше, Ботабектің бағанағы қиқаңы қай қиқаң?

	Ішінен «Ой, қойшы соны» деп, қолын бір-ақ сілтеген Сейіт «Қара жорғаны» ынтасын сала қайта тартып кетті. Енді оның көз алдына әкесі Тоқатай кеп тұра қалды. Ұзақ өмірін Тіспай байдың малын бағумен өткізген әкесі кешке қарай қолы босап, демалар сағат жете қалса болғаны, қара шайласына кеп, басын сұғар-сұқпастан жатып домбыраға жармасатын. Өрік ағашынан өз қолымен жонып, шанағын жайнаған шоқпен, одан кейін отқа салып қыздырған темірмен ерінбей-жалықпай күйдіріп жасаған домбыра қарттың сағынып көрісер бір асылы еді. Күн ұзаққа мал соңынан ере-ере қаусаған қақсал денесі қалжырап, буын-буыны қиюы қашқан ашамайдай сықырлап жеткеніне шүкірлік етпей, осы бір жылдар табы сіңіп ыстанған, келе-келе қара қоңыр тартқан жарты құлаш күй ағашын көргенде жүйке тамырларына әлдеқандай қуат пайда бола кететін. Екі шекті тарамыс саусақтарын сәл дірілдей отырып, оңдысолды қағып-қағып жіберген соң ғана барып терең тыныс алатын да, жан-жағына назар аударатын. Бұл кезде оның ақ шел басқан соқыр көзі де жайшылықтағыдай ақшимай, сау көзі сияқты мейірлі, шапағатты боп кетуші еді.

	Зер сала байқап қараған жан осы кезде басына тер сіңіп әбден сауыс боп қатқан қалпақ, үстіне жейдесіз шидам шекпен, бұтына жүннен тоқыған ескі шалбар, аяғына мал терісінен илеп жасаған шоқай киген қарттың тұла бойынан, ішкі дүниесінен ғажап бір сырларды ұққан болар еді. Ол сырлар – «күн бойы ыстық аптап өтінде жалаң аяқ жар, қызыл аяқ қыр кешіп жүріп ойлағаным – жан балам Сейітім сен едің, жартымды бүтін, бүтінімді мына қара шайла ішінде береке дарытып, асырып отырған құдай қосқан қосағым Мейізгүлім сен едің. Екеуіңсіз менің күнім күн емес. Таңмен бірге тұрып, қас қарайғанға дейін ен далада қой соңынан шарқ ұрып жүргенімде қай жыра, қай сайда, шұңқыр-шұқанақта, қай төбеде құлап, жан тапсырар екем. Бірақ, менің қан сарайындай қара шайлам, бала-шағам бар ғой. Сағынам оларды, сабыр ет ажал!... деп тәңірісіне табынып жүрсе, ошақ басына жеткен соң, міне, мен өз құтты ханама тірі оралдым, қымбаттарымды көрдім, көңілім хош болды» деген сырлы сезім, армандар болатын. Соның бәрін Тоқатай үйіне келгенде домбыра тілімен айтып дағдыланды. Есіктен кірер-кірместен жатып қолын баяғы бір күй ағашына созатын себебі де содан еді.

	– Анасы, – дейтін қарт күйден кейін ақырын ғана сыбырлағандай жылы үн қатып. – Сусының бар ма, кеуіп келдім. Құдайдың күні бүгін қорғасын балқытардай ыстық, тым ауыр болды ғой.

	Мейізгүл апай шалының мұндай сөзіне әбден үйренген. Қарттың бұл күндегі айтатыны. Қартайған байғұстың көңілі көр болмаған, кішіреймеген кезі бар ма? Жыл он екі ай мал соңынан қыр асып жүре беру кәрі түгілі, жасты да қажытпас па? Күннен көреді бейшара.

	«Қорғасын балқытардай ыстық, тым ауыр болды ғой» деп күлгенсиді. Жарты көңіл шалымен бірге адам құдайы Тіспайдың қысымынан тыс, өмірдің өзі сыйлаған ащысына күйіп, тұщысына қуанып, күнелтіп келе жатқан кемпірі осы сәтте жанашырына тіктеп қарап қалатын. Шамалы уақыт солай отыратын да, ерінін бір сылп еткізіп, орнынан екі дізесін екі алақанымен баса түрегелуші еді. Оның да буындары аяқ астындағы төсеніш маржандай сықырлап, шырт-шырт сынып жатқан сияқты дыбыс беретін. Оған көңіл бөлер күй қайда. Қарттың кеуіп келдімінің ар жағында қарным аштысы да жатыр.

	Ыстық қаумет керек-ақ. Жүрек жалғар бірдемең бар ма дегені ғой. Мұның бәрін Мейізгүл апаның қарақан басы, іші ғана біледі.

	Ыстық қаумет қайда? Ондайдың ауылы бұл үйге алыс қой. Күнде емес, екі күнде бір көретін ыстық тамаққа өздері де әбден үйренген. Ол үшін Мейізгүл апа артық-ауыс сөз айтып, шалын ренжітіп көрген емес. Көңілінің түкпірінде тұнған ботанадай не бір зіл батпан қасіреттерді қоябасын шығармай, сол тұнған қалпында қалдырып жүре беретін. Талайы қабырғасын қақыратқан беріш боп та кеткен.

	Тек дертке қуат тұтатын шыдамнан бөтен сүйенері жоқ жандарға амандықпен өткен бір күннің өзін айтсайшы!

	Мейізгүл ананы бұдан жоғары ой билеп көрген емес. Таңның атуы мен кештің батуы арасында қандай сұмдықтар өтсе өтсін, тек шалы мен Сейіті аман болсын. Сол екеуін күнде тірі көріп, қолынан бір дәм татқызса бітті. Міне, қаудыраған шалы Тоқатай қасында отыр. Ол сусын сұрайды. Ақ тілекті ананың Алласынан тілегені де осы бір сәт болса, қолының жеткені емей не?

	Ішінен мың рет шүкіршілік еткен ана әлгі бір қимылқозғалысымен ірге жақта тұрған ыдыс-аяқ маңына баратын да, бүкшеңдеп жүріп шалап жасап келетін. Бұл кезде Тоқатай ежелден жан-дүниесі сүйетін «Қара жорға» сазы қарттың құйқа-тамырларын шымырлата ұйытып, балқытып бара жатады. Домбыра ішегінен жарыса шыққан майда қоңыр дыбысқа кеудесі күркілдеп отырған Тоқатайдың да жүрегінен атой салған бір үн жымдаса кетіп, қарт денені желпінтіп, теңселтіп тұратын.

	– Шалым-ау, шаршағаның осы ма, тіпті, құр атқа мінгендей шалқып отырсың ғой, – деп жымиятын Мейізгүл апа тола тостаған шалапты қолы дірілдей ұстап тұрып.

	Тоқатай жорға күйін тартып болған соң ғана кемпіріне қарайтын. Өңі гүл жайнап, езуіне әлдеқандай бір жұмсақ, мейір-шапағатқа толы күлкі үйіріле жымиып:

	–«Қара жорға» ғой. Түсінбеймісің? – дейтін.

	– Білемін, білмей не бопты.

	– Бұл күйді тартқанда сол жорғаның үстінде ұшып бара жатқандай бір жасап қаламын.

	– Онда тарта түс, тарт! – деп, Мейізгүл апай да жымия үн қататын.

	– Қазір, сәл шыдай тұр, – деп ол кемпірі әкелген шалапты алатын еді.

	Сөйтіп, көкқұтанның мойнындай жіп-жіңішке арық мойнын сәл соза түсіп, жұдырықтай жұтқыншағы бұлтылдап қылқ-қылқ жұтатын. Сол сәтте оның сопақтау келген пышақ жанығандай етсіз беттері мен тарлау біткен маңдайындағы, ұзын мойнындағы өрмекшінің торындай сансыз қатпар-әжімдер де бір міндет атқарып тұрғандай, шал пейіліне жараса қалушы еді. Сау көзімен қоса ақ шел басқан соқыр көзін де тарс жұмып, сіміріп салған шалына қарап қалған ана өңінде де сондай ризалық сезім жалт ойнап тұратын-ды.

	– Ал енді тыңда? – дейтін Тоқатай домбыраны қолына алып жатып.

	– Тыңдайын. Бірақ, осы шертер тартуды неге қойып кеттің ? Кісіні ұйытып-ақ жіберуші ең ғой, – деп, Мейізгүл апа бір күні шал ойын бөлгені де бар-ды. Сонда Тоқатай аз-кем үнсіз отырып:

	– Рас, – деп домбырасын керегеге сүйей салғанды. – Оны тартпай кеткен себебімді саған айтпаған екем-ау, ә?

	– Еш нәрсе де білмеймін. Себебін дегендей, не болып еді?

	– Апырым-ай, Мейізжан-ай, шынында өзі бір ешкімге айтпай-ақ қоярмын деген сырым еді. Шертерді тартпағаныма да біраз жыл болды ғой. Есебі Сейітжан туғаннан бері. Одан бұрын далада жүргендегі жан серігім сол шіркін еді-ау!

	– Сейітжан туғаннан бері дейсің бе? Көп уақыт өтіп кетіпті ғой!

	Әйтеуір!...

	– Ия, дәл сол күннен бері.

	Екеуі біріне-бірі қарасып қалған еді, ақыр әңгімені Тоқатайдың өзі жалғастырған.

	– Шешенің сыры тілінде, әкенің сыры ішінде депті ғой бір дуалы ауыз.

	Сондай-ақ, менің де ішімдегі сыр еді бұл. Құдайдың өзі кешірер. Шертерді қолыма алсам болғаны, мына домбыраны ұстағандағым сияқты бір күйді тартпай қоймайтынымды жақсы білесің. Қане, есіңе түсірші!

	– Байғұсым-ау, ол қайсысы еді? – деп, Мейізгүл апай шалына таңдана қарапты.

	– Е, ұмытыпсың ғой. «Тандырбапшы» кәдімгі.

	– Әлгі «Тандырбап-ау, тандырбап, ойбай, шеше қолдан тарт» деп тұратын ба? Ие, ие...

	– Әп, бәрекелді, тап өзі. Бір байдың тоқалынан туған баланы күндес бәйбіше қызып тұрған тандырға тастап жібергенде, қыпқызыл шоқтың ішінде жатып, туған анасын шақыратын сәби зары ғой баяғы. Нағылет атқыр бәйбіше әрі қызғаншақ, әрі пұшпағы қанамаған бедеу екен де. Ұлды болғаннан бері тоқалдың бай алдында беделі арта түссе керек.

	– Қап, ит-ай, – деп, Мейізгүл апай өз дізесін өзі соғып қалғанда көзінен жасы ытып та кетеді. Ендігісін Тоқатай айтпай-ақ тоқтағысы келеді. Бірақ, көз жасын жеңімен сүрте отырып, сұрақ үстіне сұрақ қойған Мейізгүл апаның көңілін қимайды.

	– Сөйтіп, – дейді қарт, – ұзақ сапарға жолаушы боп кеткен бай қайтып келгенде үйінде жалғыз ұлы жоқ екен. Ешбір пенде оған батылы жетіп, айта алмапты. Сонда бір күйші шертіп тартып, шертер тілімен жеткізген екен. Асылы, байдың өзі де тегін адам болмаса керек. Оқта-текте «тандырбап-ау, тандырбап» деп қойып, ұзақ бір мұңды әуенге, қайғы-зарға қақала ызыңдаған үнге барған сайын өңі қашып, күй тіліне құлағын қадап, үрейі ұша түсіпті. Кейде ауыр жүктің астында тұншығып, үзіліп бара жатқан жандай ыңырана күйзеліпті, Бірте-бірте қажыр-қайратының белгісіндей болған маңдай терісінің қыртыстары жиырыла қатпарланып, малдас құрып отырған қалың көрпешеден құйрығымен жылжып үйдің өзіне қарама-қарсы қабырғасына жайғасып шертер тілін сайратқан күйшіге жақындап келеді. Келеді де: «Мынауың не дейді-ей, мұндар! Тандырбап деп зарлай ма, қалай? Менің балам сонда!..» деп, күйші қолынан шертерді жұлып алып, айқара ашық тұрған есіктен шығара лақтырып жібереді. Осыдан кейін күйші де тайсалмай: «Ия, байеке, солай», дейді. Тағдыр-дағы. Ақыры қайырлы болсын» деп қолын жайып бата қылады. Бағанадан бері тұнжырап, үнсіз мелшиген үй тола көп көгенкөздің бәріне енді ғана тіл бітіп, жамырай көңіл айтысқан екен.

	– Алда, бейшара-ай! – деп тағы да көз жасы ағып кеткен Мейізгүл апайға назар аударып бөгеліп қалған Тоқатай бір сәт мұңайып отырды да, әңгіме желісін жалғап кетеді.

	– Есінен танып құлаған бай, – дейді қарт, – жер бауырлап көп жатыпты. Енді бір кезде басын оқыс көтеріп алып: «Бұл сұмдықты жасаған адам өңге емес, бәйбіше. Мұндай нәрсе тек соның ғана қолынан келеді. Қане, жеткізіңдер алдыма!» депті. Жандайшаптар айбатынан аю да қаймыққан бәйбішені сүйреп әкеліпті. Қанша қинай ұрып-соққанымен ол тілін тістеп отырып алған екен залым. Сонда бай тоқалын да алдырады. Ә дегенше күшігінен таланып, әбден запы болған бейшара, бұ жолы да бәйбіше тұрған жерде аузын ашуға қорқып, үндей алмапты. Бай ашуланып, ендеше сен де құрисың деген соң ғана тілі шығып, баланы бәйбіше жайнап қызып тұрған тандырға итеріп жіберіп өлтіргенін есінен бірде адасып, бірде қалпына кеп отырып, айтып берген екен. Одан кейінгі байдың жазасы да қатал-ақ. Бәйбішені өмірінде мойнына құрық тимеген асау қысырақтың құйрығына байлап сүйретіп жүріп өлтіріпті.

	– Әділ өлім берген жауызға! – деген Мейізгүл апа шалынан сондай күйді дүниеге келтірген шертерді шертпей кеткенін ренжи отырып сұрапты.

	– Суқаным сүймей кетті. Шерте бастасам Сейітімнен бұрынғы шетінеген балаларым есіме түсетін де, бәрін бірдей әлдекім сол нан пісіретін ыстық тандыр ішінен итеріп тұрғандай болып көрінетін. Ал, Сейітжан туғасын қорқынышым мүлде көбейе түсті. Бір күні қой жайып жүріп көңіліме қайдағы-жайдағы сұмдықтар ұялай бергесін сондай көз қимас шертерімді терең бір сайға лақтырып жібердім де, қайтып артыма қарамай, зытып отырдым. Содан бері әлі шертер ұстап көргенім жоқ. Әйтпесе, ол менің жәрдемші жолдасым, қой қайтарғышым еді ғой. Кейде қоралы қой алдында түсіп алып, шертерді сан құбылта күйлеп жөнелгенімде жарықтықтар соңынан бір қалмай еріп келе беруші еді. Кемпірім-ау, тіпті, бұл шалың айдалада жүріп күй боранын құйындатқанда аспанда ұшып жүрген бозторғайдың өзі кеп шертердің құлағына қонған кездер де болған. Соған қарағанда, ұзындығы небәрі жарты кездей ғана, шанағының беті қой терісімен қапталған, екі шекпен тиектен басқа пернесі де жоқ сол бір құртақандай күй аспабының үнін де мал аңғаратын, құс түсінетін бір керемет бар ғой деп ойлаймын!

	Осыдан кейін Мейізгүл апай да, Тоқаң да көпке дейін үнсіз отырысып қалған екен...

	Қазір «Қара жорға» күйін бір емес, әлденеше рет қайталап тартқан Сейіттің көз алдынан енді осы бір жәйіттер де зымырап өтті. Әкесінің ертеректегі кәдімгі тал шыбықтан жасай салған кіп-кішкене қара шайласы да кірпігі алдында көлбеңдеп тұрып алды. Тозығы жеткен екі керегені есік жақтан жайып кеп, төр тұсына бірнеше қада қағып біріктіре қойған, небәрі жеті-сегіз уықпен шаңырақ көтеріп, үстіне қырық тесік киіз жапқан, кереге сыртын үзік-үзік шимен қымтаған сол шайла ішінде Сейіт дүниеге келіпті. Жерде, көкте тамылжып тұрған май айының орта шені екен. Бұрын да талай баланың атаанасы атанған Тоқатай мен Мейізгүлдің қуанышында шек болмапты. Жақсы айда туды ғой, мүмкін мұнымыз өлмес, деп тәңірісіне күнде мың да бір алғысын айтыпты. Осы бала анасының бойынан нышан берген күннен бері ырым етіп асыраған жетім қозысы қазір құйрығы тегенедей тоқты болған екен. Қалбалақтаған ақ көңіл әке баласының шілдеханасына сол тоқтыны сойып, жайлаудағы барлық үйді, ақсақал-қара сақалдарды тегіс шақырыпты. Бірақ, өзі шендес жарлы-жақыбайлар ғана қара шайла ішіне бас сұғыпты да, балаңның бауы берік, өзіңнің ниетің жолдасың болғай деп бата беріпті де, сәбиге Сейіт деген ат қойып кетіпті.

	Тоқатай мен Мейізгүл соның өзіне де шүкірлік жасап, төбелері көкке бір жетіп қалған екен. Кедей-кепшіктерден өңгелері келмегеніне де өкпелемеген. Өйткені, соңғы жеті күн бойында бұл даланың шамы жарқырап тұрған-ды. Тоқатайдың қожайыны Тіспай байдың бәйбішесі де ұл туып, ол үйде ұлан асыр той өтіп жатқан. Бүкіл даланы жаңғырықтырған мұндай той-думанға ит арқасы қияннан келмеген әлділер жоқ. Қыс өтіп, жаз шыққаннан бері сиректеп кеткен той-думанды жілігінің майы барлар сағынған-ақ екен. Олар түнде өлең-жыр бұлағын ағытса, күндіз көкпар шауып, бәйгеге ат қосты. Қатар-қатар тігілген әлденеше ақ үйлер, іші сауық-сайран тереңіне сүңгіп, Тіспайдың құрметіне, азық-ауқатына семірген қонақтар мен елдің игі жақсылары бұрқ-сарқ қайнаған қазандай тасып төгіліп жатыпты.

	Даланың ерке бөрісі атанған Тіспайдың сонда туған баласы Ботабек Молдахметовке Сейітті қылмысты адам деп, үстінен материал түсірген Кенжеғұл еді. Ол бұл күнде осы ауданның прокуроры. Өзінен не бәрі жеті күндік қана үлкендігі бар Кенжеғұл мен Сейіт бір төл боп өскен-ді. Бірақ, әкесінен әкесі, шешесінен шешесі дәрежелі саналған адамдардың қашанда аралары алшақ қой. Кенжеғұл өзін Сейіттен артық санады. Қит етсе «сен әуелі бұтыңдағы қырық жамау тар шалбарыңа қара. Ақылың да сондай жамау-жасқау байғұссың дейтін».

	Ерке Кенжеғұл тым сотанақ, шалдуар да еді. Оның үстіне, бас бұзар ағасы Құрбан тигенге тиіп, тимегенге дәретін шаптыратын ата безер болатын. Кенжеғұлға өткеннің орағын, кеткеннің кетпенін алуды үйреткен де сол. Мұндай үй тентектеріне әй дер әже, қой дер қожа табылмапты. Бағыт-бағдарсыз жайылған ботана судай сүйкімсіз бай балаларынан Сейіт тартқан жапа да аз емес-ті.

	Сейіт Кенжеғұл мен Құрбанды осылай есіне алды да қойды. Ал, Кенжеғұлдың бұл ауданда прокурор боп істейтінімен мүлде хабары жоқ еді. Неміс фашистерінің лагерінде осы күні бізге қарсы жұмыс істеп жүрген Құрбан жайлы, оны өз көзімен көргені жайлы да шұрқ етпеді. Бұрын да өзінің шыр етіп дүниеге келген жерін, өскен ортасын қазіргідей ойына алып отыратыны бар-ды. Сонда да әкесінен қалған осы қоңыр қара домбыраны ермек ететін. Әкесі жақсы көретін «Қара жорға» күйін тартатын. Егер оны бастаса болды, жүрегінің ең нәзік қылын әлдекім әдейі қытықтап оятқандай, кенет бұрқ еткен сұмдық бір тегеурінді күш оны желпінтіп, желіктіре жөнейтін. Әкесі сияқты Сейіттің де арқасы бар бақсыдай еліріп, өзін-өзі билей алмай, «қара жорғаның» қақ белінде қалқып бара жатқан іспетті сезімге бөленуші еді де, күй біткесін шырт ұйқыдан оянғандай, бір сәт тұнжырап, тіпті, есеңгіреп отыратын. Әлденеге іші ашып, әлдекімдерге ызалы ашуы келетін. Ақыры өзін-өзі жұбатып, еш нәрсе көрмеген, білмеген жандай сыпайы ғана езу тартып, жымиюшы еді. Солай отырып тұла бойында тулаған қаны бірте-бірте суып, ақырында ол ұзақ тыныс ап күрсінумен аяқталатын. Ал, бүгін...

	Қазір Сейіттің бұлдыраған көз алдынан не бір тарих керуені өтіп жатты. Соның ішінде Тіспай байдың аузынан сөзі, алдынан малы кетіп, қарауында көп жыл көсеу болған тобан аяқ кедейлерге теңдік тигені, сондай-ақ әкесі Тоқабайдың адам санатына қосылып, Тіспай байдан табан еті, маңдай тері сіңген еңбегі үшін ақысын алғаны, басына отау бітіп пәленшенің үйі атанғаны да елестеді.

	Кенет Сейіттің тұла бойын қайтадан зіл батпан ауыр жүк басып бара жатты. Ол орнынан соншалық салмақты әрең көтергендей, бүгіле тұрды. Енді байқады, неміс фашистерінің оғынан жарымжандау боп жазылған сол аяғы да ұйып қапты. Ол сәл-пәл ақсаңқырап жүріп барды да, қолындағы домбыраны үйдің оң жақ қабырғасында тұрған, ішінен текшелене кітап жиналған этажеркаға сүйей салды. Содан кейін өз үйіне бейне даладан жаңа ғана кіріп келген адамдай қарады. Әлдекімді іздеп, жан-жағына алақтады. Есіктен енер-енбестен жатып алдынан жайраңдай күліп шығатын сүйкімді жылы шырайымен қарсы алатын жан жолдасы – Жамалы қайда? Ерке тентек Есет қайда?

	Сейіт ұйыған ойдың әсерінен бір сәт айыға алмай тұрды.

	– Жамал-ау, Жамал? – деп қалғанын байқамады. Рас, жан баласы жоқ екен. Ол өзімен өзі сөйлесіп кетті. – Түу, айтпақшы, Жамал мен Есет мектепте екен ғой. Бүгін ата-аналар мәжілісі болады деген еді-ау бағана. Әлі келетін уақыты...

	Тап-тұйнақтай жиналған үй ішінде ерсілі-қарсылы жүре бастаған Сейіт енді бір сәтте терезе алдына кеп тұрды. Сыртқа көз жіберді. Күн батып барады екен. Батыс жақ қан қызыл бояуға малынған. Әйнектен еденге қиғаштана түскен күн сәулесінде де қызыл бояу тұрғанын енді байқады. Әне, ол бірте-бірте жылжып, төрде жатқан кілем үстіне сіңіп барады.

	Құлағынан «Қара жорға» күйі, ойынан өткен өмірдің паршаланған көзе сынығындай қым-қуыт әсерлері кетпей қойған Сейіттің жүрегі ине қадалғандай шымырлады. Ол үйінен тысқа сәл ақсаңдай басып жүгіре шықты да, ұзай берді. Есігін де жапқан жоқ. Аңырайып ашық қалды. Батыс жақ әлі қып-қызыл. Жалыны көк күмбезін орап алған ғаламат өрт лапылдап тұрғандай.

	«Бұл жай емес, соғыс өрті, – деп күбірледі Сейіт, – Мен неге мұнда жүрмін? Ботабек сияқтыларға майданда көргендерімді айтып беріп, беттеріне күле қарағалы келдім бе? Жоқ, менің әлі де бір адамдай қолыма қару ұстап, жауға қарсы тұрарлық шамам бар. Көп болса аяғың жарамайды, ақсайсың дер тиісті мекеме басшылары, дәрігерлер. Мен олар ойлағандай соншалықты мүгедек емеспін! Міне қарашы!»

	Жау оғы Сейіттің сол жақ балтырының сүйегін жара тиіп, бұлшық еттерін паршалап кеткен еді. Бұл оның денесіне соңғы рет Белоруссия жерінде, партизан боп жүрген кезінде, жалпы саны үшінші рет дарыған оқ болатын. Сейіт қазір не істегенін өзі де білмей: «Міне, қарашы!» деп, айғай сала секіре бастады. Жарымжан аяғы ауырған сайын өршелене түсті. Бірақ, нәтиже оның ойлағанындай болмады. Сырқырап кеткен жаралы аяқ ауруы жанын шырқыратып көз алдына әкелді. Аяғынан әл кетті. Маңдайынан, тіпті тұла бойынан қара тер судай ақты. Көз алды қарауытып, басы айналды. Сейіт жол шетіндегі арыққа қалпақтай ұшты.

	Осыдан кейін Сейіт басын көтеріп қарағанында күн батып кеткен еді. Ол орнынан ауырсына әрең тұрды. Жан-жағына қарады. Ешкім жоқ екен. Сірә, өзін тірі пенде көрмесе керек. «Қандай абырой болды», – деп ойлады. Бұрынғысынан гөрі қаттырақ ақсаңдай басып бара жатты. Кенет оның құлағына «Қара жорға» күйінің сарыны қайта үйірілді де, дыңылдап тұрып алды. Осы екі арада Ботабектің де бүгінгі оған көзқарасы елестеп өтті.



	Өзің кімсің?

	Айқара ашық қалған есіктен әкеміз үйде екен, бүгін жұмыстан ерте бір оралған күні болды деп асыға-аптыға кіріп келген Жамал мен Есет босағадан аттамай жатып-ақ тоқырап тұрып қалысты. Сейіт жоқ, ымырт қараңғысы қаптаған көңілсіз бөлмелер іші қабан күркірегендей уілдеп кеткен. Жылылық емес, дене түршіктірген әлдеқандай ызғар кеуделерінен кейін итергендей, замат ұнжырғаларын түсіріп жіберді. Әсіресе, күнде жұмыстан қайтқан әкесін көргенде асығып, ішкен асы бойына сіңбей елеңдеп, жол қараумен жүретін Есеттің қазіргі түрі – салы суға кеткен жан сияқты. Мұңайып, көңілі жүдеп, мойны салбырап, үннен қалған.

	– Сонша не болды саған? – деп кейіді оған Жамал. – Әкең келіпті де кетіпті. Асығыс шаруасы бар шығар. – Ол Сейіт үйге өзі жоқта келгенде алып ішер деп дайындап, белгілі жерге қойып кеткен тамағы әлі сол күйде тұрғанын көрді де, ашына сөйледі. – Қарашы, тіпті, тамақ та ішпеген. Тағы да ауырам, аяғым ауырады дейді-ау. Уақытында тамақ ішпеген соң, әрине, ол ауырмай кім ауырады?

	– Өзің ғой, мектептен шықпай жүріп алған! – Есет аузын бұртитып анасына өкпелей қарады.

	– Жә, жарайды, мен ойнап жүргем жоқ қой онда. Бірақ, мына әкең енді сол аш күйі ана шаруа, мына шаруа деумен жүріп алады да, ел жата бір-ақ келеді әлі.

	Күйеуінің мезгілінде тамақ ішпей, жұмыс-жұмыс деп осылай жүре беретін әдетін ойлаған Жамал сәл үнсіз тұрды. Есетке бұрылды. Оның қабағы әлі ашылмапты. Баласын жылы-жылы сөзбен жұбатып, көңілдендірді. Бірақ, осы кезде себебін өзі де білген жоқ, әйтеуір жүрегі шымырлап, арқа басы құрысып, тұла бойында бүр түрлі әлсіздік пайда болғанын сезді. Жамал елең қылмады. Дереу шам жағып, үй ішінде лып-лып жүгіріп кетті. Қыңырайып тұрған Есет анасының етегінен барып ұстады. Шолжаңдап еркелей сөйледі.

	– Мен оған дәптерімді көрсетейін десем...

	Жамал түсіне қойды. Бүгін Есет ана тілі сабағынан бестік баға алған-ды. Жаңа әзірде мектептен шығар, шықпастан жатып-ақ қалай оқитынымды әкеме айтамын деп аптығып еді. Жол жөнекей портфелін әлденеше рет ашып, бағасына қарағаны да бар. Аулаға табаны ілігер-ілікпестен жатып, ашық тұрған есікті көріп, әкем үйде екен деп қуанғанын айтсаңызшы. Биыл үшінші класқа көшкен сәби әкесінің үйде жоқ екенін көргенде көңілі су сепкендей басыла қалды, өңінде реніш лебі жалт берді. Мұны байқаған Жамал алғаш күлерін күлгенімен, аналық жүрегі елжіреп кетті де, баласын еркелете құшақтап, көңілін көтере үн қатты.

	– Налымашы, құлыным. Одан да әкеңе ұқсап домбыра тарта тұр. Оқудан бестік баға алған жақсы. Егер соған қоса домбыраны да жақсы тартып кетсең тамаша болар еді. Мүмкін... онда... – деп, Жамал Есеттің маңдайынан сипап, мейірлене иіскеді. – Әкең уақытында уысына іліктіре алмаған, осы күні тек қана оқта-текте есіне түсіріп отыратын тәтті арманына сен жетерсің, құлыным!

	Сәби көңілі замат жайнап сала берді. Жүзінде шырайлы шаттық ойнап, аясы кең тұнық қара көздері от шаша жарқыл қақты.

	– Ол не арман, апа?

	– Ол ма, ол... – Жамал бір сәт мүдіріп қалды. – Ия, сен білмейтін бе едің?

	– Рас, апа, білмеймін.

	– Ендеше, тыңда.

	Бірақ, Жамал сөзін бастай алмады. Кенет булыға қатты жөтеліп қысылып тұрды. Көзі жасаурап жыпылықтады. Тұла бойы түршігіп, әсіресе, жауырындары сырқырап, құрысып бара жатқан сияқты.

	Тұманданған айнала бұлдырап, лезде, әлде не болып барады?

	«Е, құрып қалғыр-ай, суық тиген екен ғой. Ай, осы-ай өзіме де обал жоқ. Сонша бейғаммын...» деп өкінді.

	Рас, өзінен де бар. Бағана педсоветте жұрттың бәрі жылы киініп отырған-ды. Ал бұл болса қоңыр күздің қытымыр, үндемес салқыны кіріп үлгерген класта жеңіл көйлекпен және ашық форточка тұсында отырып, секретарьлық етті. Сөйлеген мұғалімдердің сөздерін жазды. Енді, міне, сол бейғамдықтың зиянын сезініп тұр. Тұла бойын суық қарыған. Қап...

	– Апа, – деп Есет әкесінің арманы жайлы сұрағына жауап алғанша асығып отыр. Жамал жанына батқан сырқатын елегісі келмей, жайдарылана жымиып баласына қайта бұрылды.

	– Әкеңнен талай-талай естіген едің ғой. Жас кезімде өнер үйренерлік, музыкант, композитор боларлық мектептер бар екенін білмеппін. Шіркін надандық-ай, әйтпесе, менен бейшара әкем сол өнерді аяды ғой дейсің бе? Енді балам сен үйрен. Қабілетің жетсе арманым болған мамандықты бойыңа сіңір, демейтін бе еді.

	Есет кісімсіп жымың қақты.

	– Солай дейтін, – ол жүгіріп барып домбыраны алды, – мен қазір ойнай аламын. Папам үйреткен бір әнді тартып берейін бе?

	– Тартып бере ғой. Егер жақсы білсең өзіміздің мектептің ән-би үйірмесіне қатысатын боласың.

	Бабында тұрған домбыра Есетті бірден қызықтырды. Ол әуелі домбыра бетін ойқастай, оңды-солды сабалады.

	Бір өзі, байқай алатын жанға, шанағынан алуан үн шығарған, толық бір оркестр міндетін орындайтын домбыраның дүмбірлеген, күмбірлеген үніне құлағын тосты. Бірте-бірте бәсең сазға көшті. Қаратау елінің атам заманнан тозбай келе жатқан бір әуенін тарта бастады.

	Кей жерде тілі жаңа шыққан жас сәбидей былдырлатып та кетті. Дегенмен, ұзын сарыны дұрыс әуенге сайған домбыра сазын тыңдай отырып, өзі де қосылды.



	Қаратаудың шыңынан қар борайды,

	Сұлу жігіт басына сәлде орайды.

	Бір ораған сәлдесін мың орайды,

	О шіркіннің көркіне кім қарайды?



	Жамал шыдамады. Өзімен өзі сыбырласқандай: «Жарайсың құлыным, осылай тарта берсең майталман домбырашы боларсың-ау» деп күбірледі.

	Есеттің мұндай өнері барын ата-анасы жақсы білетін. Әке балаға сыншы ғой. Ұлының ән құмар екеніне іштей қуанатын Сейіт, кейде оның келешегін ойлап, осы бастан не істеу керек екенін сөз етіп отыратыны да барды. Оған Жамал да қосылатын. Екеуі де балаларын үлкен композитор немесе музыкант болып жүргенін көргісі келетін.

	Қазір Жамал көңілі тағы да сол Сейіт екеуі арман ететін игі тілектеріне ауды. Домбыра тартқан Есетке елжірей қарап тұрды да: «Аман бол, әйтеуір, есен жүрсең бір жерден шығып, мұратыңа жетерсің. Майданнан тірі оралған әкеңнің дені сау болса бітті, басқасы қиын емес» деп ойлады. Кешкі ас қамымен тысқа шықты. Ымырт жабылып, көз байланып қалыпты. Қараңғылық қаптаған дала қойны сұп-суық тәрізді көрініп кетті. Ал, ас үйдің іші де мәз емес екен. Жап-жарық, құп-құрғақ үй ішінде құрысып-тырысып тұрған денесі одан сайын тоңази түсті. Күйбеңдеп жүріп от жағып қазан асып болғанша шаршап та қалды. Ілбіп барып, қазандық жанында тұрған кішкене орындыққа отыра кетті. Сол алақанын маңдайына басты. Ып-ыстық, күйіп тұр. Сонда да ауруға бой бергісі келмеді. Қазан астында лаулаған құрғақ ағаш жанған сайын шырт-шырт етеді. Жалын қызуы Жамалды күйдіріп барады. Ол сәл кейінірек сырылып отырды. Құлағында үйдегі Есет тартқан домбыраның шәлкем шалыс үні. Бір әдемі күйдің – «Қара жорғаның» кейде басы, кейде орта тұсы, енді бірде кесек бір бөлігі домбыра сағасында көлбең қағады да, жоқ болады. Жамалға ұлының осы шалдуар әрекеті әлі шырқ аспанға көтеріле алмай, ұясының аузында далбалақтаған темір қанат құс балапанын көз алдына әкелді.

	– Құлыным, – деді Жамал күбірлеп, тірі бол, тірі болсаң әйтеуір...

	Ие, былдырлат қарғам, былдырлат. Әкеңнің жаны сүйетін күй. «Қара жорға» ғой бұның, «Қара жорға!»

	Бала үйде, ана сыртта. Өз жанын қоярға жер таппай екі иығынан зорға дем алып отырған Жамал жүрегі сонда да Есет деп соғып тұр. Көздері бұлдырап, ошақтағы біресе қызыл жасыл, біресе сарғыш көк түске еніп, лапылдаған от қызуына жайбарақат қарай алмаған халін әлі ескерген жоқ. Есет дей отыра қамқор ана Сейітті де ұмытар емес. Оның бейнесі кейде алыстап, кейде жақыннан жанары алдында көлбең қағады. «Бейшара-ай, – дейді сыбырлай күрсініп. – Жанына бір дамыл болмай кетті-ау! Кейде төсегіне әлсіреп кеп құлайды. Құлайды да көпке дейін жаралы аяғын ұстап жатады. Мұндай әдет, әсіресе, далада көбірек жүрген күні болады. Кейде тіпті жанын қоярға жер таппай, түні бойы ыңылдап, көрер таңды көзімен атырады».

	Бірақ, таңмен тұрған ол төсекте тартқан азабының бәрін ұмытып, тағы да жұмысқа кетеді. Өйткен председательдігі де құрысын! Өзіміздің елден кетпей-ақ қояйық. Өсіп-өнген жеріміз ғой. Екі қолға бір күрек табылар, деп құдайдың зарын қылдым. Көнді ме бұл байғұс. «Партия жұмсап отырған жоқ па. Осындай қиын-қыстау соғыс кезінде жазылмаған жарам бар. Ауыр жұмысқа жарамаймын, – деп қалай бәлсіне аламын. Жоқ Жамал, олай етуге менің жан жүйем шыдамайды. Барамын. Ол жерде де ел бар, колхозды ауыл бар. Білесің бе ауыл!» – дегендегі батып жүрген қызығы мынау. Шыбын жанына бір тыныштық жоқ.

	Жамал терең тыныс алып, қатты күрсініп қалғанын сезбеді. Кенет өз үнінен өзі шошыды. Бұрын ол мұндай күрсінгенді жаман ырымға жорып үйренген еді. Сол себептен де қазір жүрегі суылдап кеткен Жамал орнынан ұшып тұрды. Тұла бойы дірілдеп, өңі сұп-сұр болып бір сәт ессіз жандай қалшиып қалды.

	«Сақтай гөр, маған не болды? Тек жақсылыққа көрінсін де!» деді күбірлеп. Бірте-бірте өзін жеңіп бара жатқан ауруды елең қылмай, тысқа қарай беттеді. Сол бір жалын атқан екпін оны кең аула ішінде де аялдатпай қақпадан айдап шықты. Түн қап-қараңғы екен. Осы үйден тура колхоз кеңсесіне тартқан қара жол жатыр. Жамал түн қойнын тінте қарады. Кей күндері қазіргідей кешкілікте сәл ақсаңдай басып келе жататын Сейітті осылай тұрып қарсы алатын. Қазір ол көрінбейді. «Неге кешігіп жатыр екен? Жиналыс болады деген жоқ еді ғой. Таңертең ауданға бармақ еді, барды ма екен? Үйге келуіне қарағанда қайтып оралған сияқты. Әлде майданға жөнелтетін тағы да тығыз істер шығып қалды ма. Сірә, солай шығар!»

	Иә, бұл бір аса жауапты міндет. Майдан жайы қазіргі күнде әр сағаттың ойланбай, айтылмай тұра алмайтын гимніндей болып кеткен. Екі күннің бірінде Отан қорғау қорына бүкіл аудан болып жіберіп жататын азық-түлік, киім-кешектер, тағы сондай заттар мен қаражаттар қанша көп болса, оны табу, ұйымдастыру да аз жұмыс емес. Сейіт бүгін де сондай аса тығыз шаруамен басы қатып жүрген жоқ па екен? Кім білсін, солай болса болар!

	Осылай ойлап кеткен Жамалдың көзі қараңғылық басқан алыста қарбаңдаған бір нүктеге түсті де, қадала, ұзақ қарап қалды. Адам сияқты. «Дәу де болса Сейіт шығар, күтейін» деді ол. Ішінен қуанып та тұр. Өзінің басы ауырып, көзі тұнып, тіпті сай-сүйегі сырқырап тұрғанын да ұмытты. Түн сілемінде қараңдаған жалғыз да Жамалға барған сайын жақындай түсті. Бірақ, өзі әлденеге кідіре береді. Бірекі адым жүреді де тоқтайды. «Апыр-ай», Сейіт тағы да ауырып келе жатпаса не қылсын?» деп тыпыршыды Жамал. «Менің түрім мынау. Енді ол ауырса қайттім?»

	Аяғын соншалық абайлап басып, әрбір дыбысқа, әрбір қыбыр еткенге еппен, бағдарлай, сақтықпен қарап келе жатқан түнгі жолаушыны дәл менің Сейітім деп тұрған Жамалда бөтен ой болған жоқ. Қайта өзін қарсы алып, үйге дейін сүйемелдеп келмек боп, оған қарай жылдамдай басып жүріп кетті. Дәл осы кезде жолаушы кілт тоқтады. Жамал кідірмеді, керісінше болды да, аяғын жылдамдата басты.

	«Айтамын ғой, – деп келеді ол, – Сейіт шынымен-ақ ауырған екен. Ту-у!» Ана бір құрып қалғыр атқанасы да алыс-ақ. Атын тастап сол жерден жаяу тартқан ғой үйге. Қап, құдай-ай, қатты жатып қалмаса жарар еді!»

	Тезірек жетуге асыққан Жамал ойы осылай дейді. Жол үстіндегі адамнан көзін әлі алған жоқ. Тек жолаушы асығар емес. Бұл жақын-дай бергенде ол ойқастап, жол шетіне шықты. Әлденеге қобалжығандай тыпыршыды. Лып етіп арықтан аттап өтіп, жолсыз далаға қарай тартты. Солай бара жатып, кілт кейін бұрылды. Қаттырақ екпіндей жүріп келіп жаңағы өзі үркіп жалт берген жолға қайта түсті.

	– Бұ қайсың? – деп айқайлады ол. Даусы шаңқ-шаңқ етті. Сейіттің даусына мүлде ұқсамайды. Жамал ары, не бері кете алмай состиып тұрып қалды. «Мынау кім? Не қылған жан өзі. Дені сау адам ба, әлде!»

	– Саған айтам, ей, кімсің деймін! – деп екінші рет айғайлады жолаушы.

	Жамал жүрек тоқтатып, есін жиды. Үндемей қалғаным дұрыс болмас деп түйді.

	– Өзің кімсің? – деді ол жауап қайырған боп. Бірақ, өз даусын өзі естіген жоқ. Жолаушы Жамалға қарай жүрді. Тіпті, таяқ тастам жерге келіп тоқтады.

	– Неге үндемейсің? Сенен сұрап тұрмын ғой. Егер бұйрықты тыңдамасаң өз обалың өзіңе. Ұғамысың!

	Жолаушы оң қолын жоғары көтерді.

	– Өзің кімсің деймін, әуелі жөніңді айт! – деді Жамал. Бұ сапар өз даусын өзі де есітті.

	– Көрдің бе? Мынау бір қайсар неме ғой деймін. Ім-м, түсінікті. Біліп қой, егер осылай қасарып тұра берсең менен рақым күтпе. Атамын да тастаймын.

	Жамал дірілдеп кетті. Жаңа да «Өзің кімсің» деп жауаптасқанына өкінді. «М... м, бәсе! Тегін жан емес мынау. Енді қайтті? Бұл нағыз қашқын, бас кесер болды. Апырым-ай, Сейітті аңдыған біреу болмаса еді!»

	Осы бір ойлар Жамал санасынан қас қағым уақыт ішінде жалт беріп өтті. Екі қолын кеудесіне басқан қалпы ол артына қарай шегіне берді. Ал, белгісіз адам да оған үн-түнсіз барған сайын жақындап келеді. Шошайтқан қолы әлі де сол күйі. Қараңғы түннің қара көлеңкесіндей әрі суық, әрі қорқынышты.

	Бір кезде түнгі жолаушы Жамалға тіпті жақын келді.

	– Ә, түсінікті! – деді ол кілт тоқтап. Дауысы ысқырған жыландай ысылдап шықты. – Айтпасаң да білдім. Сен – председательдің әйелісің. Жамалсың. Солай ғой, ә? Байың қайда? Қас қарайғанда жол қарап, кімді тосып жүрсің, оңбаған сайқал, ә?

	Жолаушы осылай деді де, қолын төмен түсірді. Жамалға өзін танытып аламын ба деп одан артық жақын бармады. Жан-жағына алақтай қарайлайды. «Аһа, өзің екенсің ғой. Бір кезде құдай қосқан келінім едің» дей жаздап барып тоқтады. Оның селт етпес қатал жүрегі кенет су-су етті. Жолаушы үшін бұл жаман ырым еді. Жоқ, – деді ол тістене, қатулана сыбырлап, – қазірше тез кету керек. Танып қоймасын мына сайқал. Секем алып қалса да іс бітті деген ой басына сап етті.

	Жалт беріп бұрылып бара жатқан жолаушыны Жамал анық көрді. Замат өзі де артқа қарай шегіншектеп барып, бұрылған сияқты болды. Бірақ алға басып жүрді ме, жоқ па, оны есіне сақтай алмады.

	Сейіт үйіне келгенде Жамал аласұрып жатыр еді. Денесі күйіпжанып барады. Қорқып кеткен Есет анасының қасында үрпиіп қана отыр екен.

	– Не болды Есет? – деп сұрады ол ұлынан.

	Бірақ Есет жөнді еш нәрсе түсіндіре алмады. Бар болғаны мектептен екеуі кешірек қайтқанын, содан анасы тамақ жасамақ болып ас үйге кеткенін айтты да бітті.

	Расында Есеттің білетіні де осы ғана еді. Анасының ас үйде отырып тысқа шығып кеткенін, жол қарап тұрғанын, осылай келе жатқан әлдекімді Сейіт шығар деп күткенінен ешбір хабары жоқ-ты. Бағанадан бері өзі домбыра тартып, одан кейін анасының жалт-жұлт еткен күміс қап ішінде жатқан шаңқобызын алып, оны екі тісінің арасына қойып ойнаған болып отырған. Бір кезде есіктен өңі аппақ қудай қуарып кеткен анасы кіріп келді де, кереует үстіне құлады.

	«Апа!» – деп Есет шыр етті. Бірақ, Жамал ләм деп үн қатпады. Міне, содан бері осылай қатты дөңбекшіп жатыр.

	Жамалдың тамырын ұстап, аяқ-қолын уқалап отырып сұраған сұрақтарына Сейіттің өзі де жөнді жауап ала алмады. Қайта сөзге араласқан Жамал қызыл шырайлы жүзі сұрланып, тұла бойы дірілдеп, қалшылдап сала берді де, аузынан шыққан сөздерінде ешбір бәтуа болмады. Оның үстіне күйіп-жанған ол оқта-текте сандырақтап, әлденелерді айтып кетті. Сейіт оның сөздерінің біріне түсінсе, екіншісіне түсінген жоқ. Әйелі кейде Сейіттің өзін айыптағандай, болып та кетті. «Қайда жүрсің өзің?» – деп тұрады да, «жеті түнде мені қорқытып»... деген сөздерді қатулана қайталайды.

	Сейіттің зәресі қалмай көздері алақтап, тұла бойы түршікті.

	– Не деп жатырсың Жамал? – дейді ол әйелінің аузына үңіле түсіп.

	– Жеті түнің не, жаным-ау? – деп қайта-қайта сұрайды. Бірақ Жамал қайтып үн қатпайды. Сол күйіп-жанған күйі жатады.

	Жаралы аяғы сырқырап, зорға жеткен Сейіт үшін бұл аз жаза емес еді. Келе төсекке құламақ болған оның есі қалмады. Тізесіне сүйене орнынан тұрды. Сағатына қарап еді, түнгі он екен. «Апырмау, жұрт жатып қалатын уақыт болыпты ғой», – деп ойлады. Ол Есетке бұрылды да:

	– Құрал апайға барып келе аласың ба? – деп сұрады. Есет ойланған жоқ.

	– Барып келемін, – деді. Дауысы нығыз, қорқатын баладай емес.

	– Шыныңды айт Есет, егер қорқатын болсаң, сен анаңның қасында отыра тұр, өзім барайын.

	– Қорықпаймын. Ал кеттім, папа!

	Жүгіріп есіктен шығып бара жатқан Есеттің соңынан Сейіт қарап қана үлгерді. Екінші сөзін айта алмады.

	Осы кезде:

	– Есет, Есет деймін! – деген Жамалдың үзіле, тіпті қысыла шыққан дауысы Сейітті есінен тандыра жаздады.

	– Жамал, не дейсің? Есет дейсің бе?

	Дөңбекшіп жатқан Жамал кенет тағы да дірілдеп, қалшылдап кетті. Күйеуіне көзін аудара қарап әлдене деп сыбырлады. Сейіт бұл жолы да еш нәрсе түсінген жоқ. Қайтадан талықси берген әйелінің аузына су тамызып, қан-сөлсіз кезерген еріндерін мақтаны суға малып алып, сүрте бастады.

	Сейіт бүгінгі өз басынан өткен істің бәрін лезде-ақ ұмытты. Кеше ғана ақаусыз алтындай адам деп жүрген аудандық партия комитетінің бірінші секретары Ботабек Молдахметовтің қылығы анау. Соған намыстанған Сейіт күні бойы ыза боп, жер-көкке симай жүрді-ау, ә! Әй, яй, яй! Бекер-ақ болған, бәрінен бұрын, әуелі адамға керегі денсаулық екен ғой. Шіркін-ай, осы бір сөздің мағынасы қандай зор еді! Небәрі бүгін таң атқаннан бергі бірнеше сағат ішінде біраз нәрсе басынан өтіп те кетті емес пе? Соның бәрі ойлап тұрса дені сау адамға ғана керек сияқты. Ал, жан ауырған кезде... Түу, кімге керек ол, ә?

	Жамалдың алдында шыр көбелек болып жүрген Сейіттің ойы осылай. Ол қазір өзінің бағанадан бері жаралы жіліншігі сырқырап, жанын көзіне көрсеткенін, ақсаңдай басып үйіне әзер жеткенін есінен шығарып жіберді. Жамалдың мына жатысы оның ойын ойран етті.

	«Қап, – деп, маңдайын ұстады ол. – Бұл байғұстың баяғы шошымалы ауруы қайта қозбаса еді. Соңғы жылдары із-түзсіз жоқ болып кеткен сияқты-ақ еді. Бұған не болды екен, ә? Сірә, бір нәрседен қатты шошымаса еді!»

	Сейіттің ойына баяғы марқұм әкесі Тоқатай өлімі түсті. Колхоз құрылысының жаулары оны мазақ етіп өлтірген еді. Басын кесіп алып, өзі мініп келе жатқан түйеге денесін байлап, оны ауылға әдейі айдап жіберген болатын. Сол сұмдықты өз көзімен көрген Жамал шошынып ауырған еді. Содан бері ол шошымалы боп қалған. Ал, қазір...

	Шынында Сейіт әлі еш нәрседен хабарсыз. Ал өзі суық тиіп ауырып тұрған Жамалдың қатты қорыққанын тек оқушы қауым ғана көздерімен көрген-ді. Бірақ, қолына қару ұстап, іңір қараңғысын жамылып жол торыған жолаушы кім еді?..

	Жамал қайтадан елермелей бастады. Түнгі жолаушының өзіне айтқан сөздерін қайталады. «Айтпасаң да білдім. Сен председательдің әйелісің. Жамалсың. Аһ оңбаған са... сай...» – деп айғайлады ол қинала қырылдап.

	Бұл жолы Жамал бұрынғысынан көрі анығырақ сөйледі. Сейіт елеңдеп, жан-жағына қарады. Ет жүрегі суылдап кетті. «Бұл несі? Бейшара, не деп жатыр? Мұны біреу шошытқан екен ғой. Қап, кім екен, ә?» дей берді қайта-қайта.

	Расында, Жамалды шошытқан жолаушы Құрбан болатын. Оның осы ауданда прокурор болып істейтін інісі Кенжеғұлдың аудандық партия комитетіне Сейіт туралы материал түсіргені белгілі. Бірақ, прокурордың ағасы Құрбанның кім екені қалың оқушы үшін белгісіз еді.

	Сейіт жаңа ғана есіне түсірген «Түйелі адам» оқиғасын өз қолымен жасаған Құрбан Тіспаев еді ол. Оның әкесін зұлымдықпен өлтіріп, түйеге сүйегін байлап жіберген жауыз. Бірақ, қатыгез Құрбан сол күні түнде қолға түсіп, сот үкімімен көп жылға қамалып кеткен-ді.

	Арада он бір жыл өткен соң Отан соғысы басталды. Фашизмге қарсы соғысқа барып, өз күнәмді қаныммен ақтаймын деп, түрме басшыларына арыз жазған Құрбан тілегі орындалды да, майданға кетті. Бірақ, немістермен бетпе-бет келген бірінші күнгі шайқас кезінде-ақ екі жүзді Құрбан жау жағына өте шықты. Содан бері ол неміс фашистерінің легионы деп аталатын Совет мемлекетіне қарсы күресетін ұйымында істеді. Қандыбалақ майдан даласында қолға түскен қазақ, өзбек, түркмен, қырғыз және тәжік солдаттары арасында молдалық міндет атқарды. Үгітіне көнбеген талай бейкүнә тұтқындардың өмірін жойды. Сөйтіп жүріп ол қожаларының ұйғаруымен жай бір түк білмейтін шаруа тәрізді Совет еліне қайтып келді. Інісі Кенжеғұлды тапты. Бірте-бірте Сейіттің қайда, нендей жұмыста екенін білді. О да кеше ғана немістердің әскери тұтқыны болатын. Бірақ, Германияға әкетіп бара жатқан эшелоннан секіріп, құтылып кетіп еді. Қарашы, бүгін ол қайда және кім болып жүр! Егер Құрбанның мұнда келгенін Сейіт білсе бітті ғой.

	Осылай ойлаған Құрбан прокурор інісі – Кенжеғұлды күндіз-түні айналдырды. Сейіттің көзін жоюды оның алдында ең ірі міндет етіп қойды. «Не бұл дүниеде кешегі азуы алты қарыс Тіспай балалары біз тұрамыз, немесе кешегі есігінде өмірбақи құлың болып табаныңды жалап келген Тоқатай баласы Сейіт тұрады. Екінің бірі. Ия, екінің бірі. Егер бұл айтқанымды орындамасаң сен де, мен де түрмеде шіріп өлеміз» деп жылап, отырып алды. Бір сәт, бір күн емес, апталап жатып, інісін айналдырды. Өз ойын тірілте дәлелдей түсу үшін неміс фашистерінде жүріп совет еліне қарсы жасаған істеріне дейін жасырмай айтты. Оның бәрін Сейіт өз көзімен көрген. Енді ол көре қалса мен түгілі сені де осылай тайраңдатып қоймайды, деп зарлады.

	Сейіт жайында партия орындарына Кенжеғұлдың өтірік материалдары түсіріп, ол туралы неше түрлі жала өсектер таратып жүргенінің себебі осыдан еді. Ондай сұмдық осы ағайынды Тіспаевтар қолынан жасалған болатын. Бүгін таңертеңнен бері Сейіттің ашуы басылмай, аудандық партия комитетінің секретарымен бетпе-бет кеп отырғанда да, соңынан сыртынан да келісе алмай, жек көріп жүргені де прокурор Кенжеғұл мен Құрбан салған сол бір ойранның бастамасы еді.

	Бірақ, Сейіт әлі мәселенің анық-қанығын білген емес. Көңілі адал, ісі ақ болған соң партия, оның жауапты өкілі алдында тоқымын мойнына алып тулағаны, шынында да, бір адалдық назы болатын. Ал аудандық партия комитетінің секретары Ботабек Молдахметов та Сейіт жанын іштей жақсы түсінген. Алайда, бюро мүшесі прокурор Кенжеғұл дәлелдеп отырған соң сенбеудің жолын қазірге ол да таба алмай отыр. Сондықтан да ол: «Бұл мәселені жеке өз басым тағы да байқайын. Тағы да тексеріп көрейін», деп бүгін Сейітке ашық еш нәрсе айтпай, қайтарып еді.

	Осындай сыбыс, прокурор інісі арқылы, құлағына жеткен Құрбан өзі тығылған қараңғы қуыста тыныш жата алмады. Ептеп адам баласының көзіне шалынбай, Сейіт басқарып отырған колхоз маңына жеткен-ді. Көңілінде көп зұлымдық бар. Бәрі де Сейіттің көзін жою жолына арналған. Із аңдыған Құрбанның бүгін Жамалмен жолығуы сол бір үлкен мақсатпен ұштасып жатқанды. Өзін ауру жеңіп меңдеп тұрған Жамал түнгі жолаушының кім екенін білген жоқ. Баяғы қайын атасы Тоқатай қазасын көргеннен бері ойнамалы болып қалған жүрегі және де шыдамады. Ауру үстіне ауру қосып, мұрттай ұшты.

	Сейіт әлі сол үлкен ойда, әйелінің алдында отыр. Тас қараңғы түн. Сол түндей қою мұнар – күйзеліс. Тұла бойын жұлып жеп, өзегін өртеп жатқандай. Сәлдің арасында-ақ көзі шүңірейіп, ұрты суалып қалды. Ауық-ауық далаға көз тастайды, құлағын қадап сыбыс тыңдайды.

	«Құрал апай қайда? Жас Есет бір жерде қорқып, жатып қалмады ма екен? Түу, атың өшкір жалғыздық-ай. Осындай да тырнағыңды батырып, кісінің жан дүниесін көз алдына келтіресің-ау! Әшейінде әлгі ас ішіп, аяқ босатарлардың қазір бірі де жоқ. Шіркін жанашыр өз адамдарыңа не жетсін. Әттең, әттең!» – дейді ол шыдамсыздана алақтап.

	Басында толқыған ой, көз алдында дөңбекшіген ауру. Сейітті екеуі де сығып жеп барады. Тым болмаса Құрал апай мен Есет келсе екен. Сонда іші-сыртын бірдей қамтыған қараңғы қапасқа ептет сәуле түсіп, жүдеген көңілі де ашылар еді-ау. Мүмкін, Есетті көргенде Жамал да ауруын жұлып тастап, күндегідей күлімдеп, жан-жағына жарқын сәуле шашып, қуантар ма еді!

	Солай, біресе аударылып, біресе төңкерілген Сейіт көңілі көп саққа жүгіріп тұрды. Кенет құлағына тыстан тысырлап келе жатқан адамдар дыбысы жетті. Қабағы жадырап, ішінде тулаған қара буралар момақан қалыпқа келе бастады.

	Үйге Құрал апай мен Есет кіріп келді.

	– Жеттіңдер ме? – деді Сейіт. – Апатай-ау, мына келініңді қарашы?

	Сырқаты қатты. Өте састырып тұр!

	Құрал апа Жамал жүзіне үңіле берді.

	– Сірә, ауданға апармасақ болмас. Мен енді соның қамына кірісейін.

	Құрал апай үндемеді. Ақсаңдай басқан Сейіт тысқа шығып бара жатты.

	Кенет ентігіп, күйіп-жанып жатқан Жамалдың ойына жаңа әзірде ғана жол бойында өзіне жолыққан адам түсті. «Кім болды екен?» деді ол сандырақ сияқты үзіп-үзіп сөйлеп.

	– Не дейсің? – деді оған Құрал апа.

	Жамал жауап қатпады. Сәлден кейін ол «Өзің кімсің» деп ышқына тіл қатты.

	Құрал апа одан «Не болды?» деп тағы да сұрады. Бірақ, тағы да жауап ала алмады.



	Таныс, бейтаныс бейнелер

	Ұзап бара жатқан Жамалдың соңынан Құрбан едәуір уақыт тапжылмай қарады. Бір қолында тапанша, екіншісінде бұзау тіс, сегіз өрме қамшы. Ол тапаншасын оң жақ қалтасына тастай салды да, қамшысын сығымдай ұстады. Сыртын бұлғарымен қаптап, екі шеге арасын сары жезбен орап тастаған тобылғы сапты осы қамшыны қыса түскен оның қолы қарысып қалған сияқты. Кіжіне тістенген тістері қысқы шілденің бурасындай шықыр-шықыр етеді. Осы қазіргі тұңғиық түндей қара көңілін бітпейтін бір арам ниет билеп алған. Қою қараңғылық құшағына біртіндеп сіңіп бара жатқан келіншек ізінен тапжылмай қараған сайын орындалмаған сол арман оның жүрегін тілгілей тесіп тұр.

	Қас пен кірпік арасында қате басып, қапы қалған Құрбан бұрылып жолдан шықты. Келіншек кеткен жаққа тағы да көз тастады. Түн қойнына батып кетіпті, еш нәрсе көрінген жоқ. «Аһ!» деп күрсінді. Құрбан. Даусы тым оғаш шықты. Жемтігіне шабар алдында жағы қарысып қалмауы үшін алдын ала «ав!» деп, ауа қапқан аш қасқырдай жалт етіп бұрылды да, сонау алыстан түн сілемінде болар-болмас қарауытып тұрған қалың ағашты жарты аралды бетке алып, тартып кетті. Жүрісі нық. Әр басқан қадамында батпандаған зіл жатқандай. Кенет оның көз алдына бұдан он үш жыл бұрын өткен осындай бір түн оқиғасы келе қалды. Қаңғалақтаған Тоқатай шалды қараңғылық көрпесін жамылып аңдыған бұлар жарбастау басында ұстап алып өлімге айдап бара жатты. Шал мінген қызыл қоспақ әлсін-әлсін «бах!» деп қойып, кәдімгі асығуды білмейтін түйе жүрісімен аяңдағысы келеді. Оның итең-итең еткен сылбыр қозғалысына іші пысып жақтырмаған Құрбан қасындағы Қаранар мен Кенжеғұлға: «Мына жайрағырды ұрсаңдаршы қамшымен! Көнің кепкір ойсыл қараның аяғында тұсау бар ма? Тіпті басқысы келмейді ғой!» деп шіңкілдеген қатын дауысты Құрбан ышқына айғайлады.

	Шыдамы аз, мінезі шырт етпе Құрбан сол күні түсте осы шалдан мықтап таяқ жеген еді. Базардан қайтып келе жатқан Тоқатайды ол Жайылманың жазығында жолықтырды. Көрген жерден шалды кекетіп, намысына тие бастады. «Түйе түгілі маңдайына тышқақ лақ бітіп көрмеген сорлы кедей қызыл қоспақтың үстінде шалқып келеді екенсің ғой!» деп мазақтады. Тоқатай одан: «Шырағым-ау, малды қайтесің, амандық-саулық қайда, соны сұрасаңшы. Өзің елге дін үйреткен молдасың. Мен болсам әкеңдей кісімін ғой, сәлемің қайда?» деген адамдық қасиетке толы жауабын тыңдамай қартқа қамшысын үйірді. Екі-үш рет тартып-тартып та жіберді. Сонда Тоқатай түйенің ашамайына іліп қойған жіп үзеңгісіне аяғын тірей тік тұрды да, қолындағы ұзын солқылдақ көк шыбықпен Құрбанның қысқа мойын, домалақ басын дәлдеп тұрып үсті-үстіне төндірді-ай кеп. Сусар бөрікті бай баласы жүйрік атын қамшылай ышқынып түйелі адамды қанша ұрып түсіремін дегенмен еш нәрсе ете алмады. Оның Тоқатайға жақындап кеп сілтеген қамшысы қарттың әрі кеткенде тізесіне ғана жетті. Сол кезде Тоқатай оны рақаттана соқты. Самайынан қан бұрқ еткен бай баласы есінен бір сәт танып қалды да, енді бір сәтте есін жинап, алысыраққа барып тұрды. Қалтасынан тапаншасын алып, шалды атып тастағысы келді. Бірақ тапа-тал түсте... ия... арты өзіне жаман екенін ойлап тоқтады.

	Міне, енді сол қаудыр шалды өлімге айдап барады. Қасындағы Қаранар мен Кенжеғұлға бұрыннан межелеген жерде жолыққан Құрбан өз ойын екеуіне айтып, басының жарылғанын да көрсеткен. Сөйтіп, өш алмай тынбайтынын ашық айтқан.

	Құрбан ойы одан әрі жалғаса берді. – Сол күні Қаранар ғажап ерлік көрсетті, – деп бір жымиды. Бұлар Тоқатайды түйеден түсірді. Өлім жазасына кесілгенін де ескертті. Бірақ, қиқар шал бұларға наз артқандай бұра сөйлеп, өткен-кеткен өмір тарихтардан хабар беріп, тіпті, Тіспай бай туралы да жүрек тербетер сөздер айтып кетті. Оның шындықты қаузаған сөздеріне әсіресе Қаранар илікпеді. Бір кезде шал осы жерде жалғыз ұлы Сейітпен түйдей жасты Кенжеғұлдың да бар екенін біліп, енді соған қарап тіл қатты. «Мені өлтіретіннің бірі сенбісің, Кенжежан? Жаным-ау, кеше ғана Сейіт екеуіңді кезекпен кезек арқалап жүріп өсіріп ем ғой. Соны ұмыттың ба? Жарайды онда. Бірақ, мені өлтірсең өлтір, тек Сейітке тимеңдар. Оны аяңдар. Ол өлуге тиісті емес», деп зар иледі.

	Кенжеғұл бәрін естіді. Тек шал алдына келе алмады. Ләм деп жауап та қатпады. Атының басын бұрып әкетіп, көп ұзамай өрден аударылып түсті. Сол құлаған жерінде қалың нуды құшақтап жатып алды.

	– Денің сау ма? Кімге жаның ашып, есіңнен адасып жатырсың! – деген сияқты әлжуаз сөздер айтып, қасына барған Құрбанға назар аудармады да.

	– Кет жауыз! Маңыма жуыма. Не деген қанішер едің! – деп ол Құбанның бетіне түкірді.

	Інісінің бұдан да бөтен айтқан сөздері Құрбанның құлағында, көрсеткен қылықтары көз алдында қазір де сайрап тұр. Сол сәтте бұл бетсіздік жасады. Кенжеғұлды біресе зекіп, біресе еркелетіп жүріп, әйтеуір тұрғызып алды.

	– Апырым-ау, сен осындай боркемік пе едің? Большевиктердің оқуы өзіңді әбден бейшара етіп те үлгерген екен ғой. Бір тәуірі, егескен адамдарыңмен жеме-жемге келгенде мынадай халіңді әкең марқұм көрмей өліп кетті. Егер көзі жұмылмай тұрып көре қалғанда бар ғой, бұл ездігіңді мына жалған дүние түгілі, анау шын ұжмақ – о дүниеде де кешпес еді! – деп, Құрбан інісінің әзіл-шыны аралас жержебіріне жеткені де есінде.

	Шіркін, Қаранарды айтсайшы! Кірелі-шығалы есі бар шалды сонда алдында сайратып қоймайды ол. Құлаштап тұрып періп қалғанда қылпып тұрған қара қылыш шалдың қыл мойнын баудай қиып түсті. Пай, пай, ерім-ай, наркескенді жұмсай білген кісі болса сендей-ақ болар. Жарықтық атам қазақтың арғы бабаларынан бері қалмай келе жатқан киелі құралы еді ғой. Онымен сонау ғасырларда өткен менің әруақты ата-бабам өз жерінен басқалар түгіл, Ескендір Зұлқарнайыңды да айдап шыққан!

	Сөйтіп, одан кейінгі істер, – деп тоқтады. Масаттана жымыңжымың күлді. Сол бір түнде өз қолымен жасаған шексіз зұлымдықтың картинасын көз алдынан біртіндеп өткізе бастады. Әкесінің басыбайлы малайы боп, бар өмірін оның есігінде өткізген қаудыр шалды астындағы қызыл қоспақпен өлгенде көрген жалғыз келіні Жамал үшін масқаралап өлтіргенін рақаттана есіне алып тағы да жымыңдады. Бейне түгел бір қауымды, тіпті, өзін кәмпескелеп, артық мал-мүлкін кедей-кепшіктерге бөліп берген совет өкіметін қатты мұқатып, оны қирата жеңгендей сезінді. Қуыршақтай қатқан шалдың бассыз денесін, оның өзі мініп келе жатқан, әлгі кәмпескеде қолы жеткен қызыл қоспағына отырғызып, жіппен шырмап байлап, сыртынан ақ матамен орап тастағаны... Сөйтіп, қызыл қоспақты колхозды ауыл ортасына қарай айдап жіберіп, оның соңынан үш салт атты желе-жорта бара жатқаны бүгінгідей боп тұрды алдында.

	Осы бір сәтте Құрбанның көңілі тасып-төгілердей еді. Ол өз ісіне өзі риза боп ішінен рақаттанды. Замат махаббат буына мас болған жандай теңселе-тербеліп кетті. Көзсіз ерлігіне мақтанып, кеудесін кере тыныс алды. Өзінен он есе артық ерлігі бар өжет Қаранар есіне қайта оралды. «Ай, заңғар-ай, сұмдық едің-ау! Қазір қайдасың? Бар болсаң бір көрінсең етті көзіме!» деп күбірледі. Содан кейін тіпті үнін шығара сөйлеп кетті. – Қайран дүние заман! Сен осы шынымен-ақ бастан өтіп кеттің бе, жоқ әлде адасқан құстай өз тұғырыңа қайта бір кеп қонасың ба?!»

	Тізеден келген қалың аққау басқан дала. Құрбан көк жалап ысқаяқтанған етігінің табаны қурап тұрған сол қауды басқан сайын мұз үстінде сырғанағандай сезінді. Өзі бейне жер бетінде емес, сонау көктегі ала бұлттың ар жағында жүрген секілді. Солай бара жатып Құрбан алыстан қарауытқан аралға өзеурей қарады. Ол жерде байлап кеткен аты, бөгде адамдар көзінен құпия сақтайтын құралдары қалған. Бір жағы Құрбан соларды ойлап асығады. Біреу-міреудің қолына түсіп қала ма, кім білсін. «Аман болса жарар еді. Іншалла аман да шығар!» деп барады ішінен.

	Сол-ақ екен, жүрегі әлдеқандай сұмдықты біліп жылағандай зу-зу етті. Ал, қара ормандай қарауытқан арал болса жер бетінен ғайып бола бастағандай бұлдырап, бұлыңғыр тартып барады. Енді бұған жеткізер еместей. Жету деген не, қайта әлдеқандай қауіп-қатердің қара көрпесі үстіне төне қалған сияқтанды. Сол бір кенет кеп бас салған албастыдай жаман сезімнен бе, әйтеуір, буын-буыны босап, шатқаяқтаған аяқтары бірі артқа, екіншісі алға кеткен Құрбан тәлтіректеп барып, басымен шаншыла ыңқ ете құлады. Қатты жер қарс еткендей болды. Диірмен тасындай шымыр денелі Құрбан іші желге толы кептеу іспетті, жерге жамбасы тиер-тиместен қаз тұрып кете беретін. Қазір олай болмады. Қарақұсты қатты бір нәрсеге шақ еткенде миы да зырқ етті. Жан таласқан Құрбан тұрмақ боп басын көтерді. Тұра алмады. Қайтадан аунап түсті. Сол кезде есінен танып бара жатқанын байқады. Жанары алдында әлдеқандай құбыжықтар тізбегі кеп тұра қалды. Зірк-зірк еткен қорқынышты бірдеңелер көлегелейді. Артынша айналаны қып-қызыл өрт шалғандай болды да, қызылды-жасылды ұшқындар қаптап кетті...

	Елес үстіне елестер көбейді. Аспан асты, жер үсті – бар әлем сонадай жерге атып жіберген көнетоз қалпақтай боп шыр көбелек айналып тұр. Бір кезде сол қалпақ ішінен сұлу Жамал мен сылқым жігіт Сейіт шыға келді. Қазір ғана жауған ақша қарға еркінше аунап тұрған алтайдың қызыл түлкісіндей үлпілдеген Жамал жарқ-жұрқ етеді. Әлгінде ғана көрген келіншегі емес. Сейіт екеуі киіктің лағындай ойнап, билеп жүр. Олар Құрбанға қарап қойып жымияды. Дегенмен, сол жымиысқан беттерде бұған деген ызғар, ашу-ыза қайнап тұрғанын білу қиын да емес.

	Құрбан солай есеңгіреп біраз жатты. Кенет айнала тым-тырыс бола қалды. Қазір ғана өзінің алдында көлбеңдегендердің бәрі зымзия жоқ боп кетті. Құрбан көзін қаттырақ ашты. Ия, ақиқат сол түн. Есіне әлденелер орала бастады. Шатқаяқтап барып, ыңқ ете құлағанын ойына түсірді. Сол-ақ екен қарақұсы мың-дың боп қатты ауырып, көзінің алды бұлдырап бойынан әл кетті. Ол басын қос қолымен бірдей ұстап тыпыршып жатты. Содан кейін тағы да біртебірте есін жиды, басы да ауырғанын қойған сияқтанды. Солай жатып жан-жағына ұрлана көз салды. Тырс еткен дыбыс жоқ. Орнынан өте сақтықпен көтерілді. Ептеп жүре бастады. Сыр етіп аяғы тағы да тайды. Құрбан ақырын барып құйрығынан шоңқиып отыра қалды. Қанаты қиылған жапалақтай кішкене көзі бақырайып, бір сәт бұл дүниеден баз кешіп, түнере түсті. Бірақ, өмірден қол үзгісі келмеді. Әзер-әзер бойын жинап, айналасына үмітсіздене қарады. Бірте-бірте қайтадан ес жиып, аяғындағы етігін шешіп, қолтығына қысты да, жалаңаяқ тартты. Колхоз орталығына алып баратын үлкен жол дан аман-есен өтіп алса, ар жағында... ия, өзен бойына құлаш арта бастайды. Ал одан соң...

	– Бұ, қайсың ей!

	Құрбан селк етті. Қалт тоқтап, дауыс шыққан жаққа қарады. Жол шетіндегі бір түп ағашқа сүйеніп біреу тұр.

	– Е, кім болатын еді, жоқ іздеп жүрмін! – деді де Құрбан тарта берді. Ішінен: «О жасаған, өзің ғой әрқашан маған жол көрсетіп, елеп-жебеп жүретін. Тозақ оты лаулап тұрған Германиядан да осында аман жеткізген өзіңсің! Жаңа сол ағаштың қасынан өтпек боп тұрып жолымды аулақ салып ем. Жаратқан ием, сен екенсің ғой тағы да шылауымнан қағып жіберген!» деп, Құрбан шүкірлік етті.

	– Неге үндемейсің. Кімсің деймін ғой? – деп дігерледі дауыс иесі бұрылмай бара жатқан адамға.

	– Өзіміз ғой. Әлгі кебенек тигір жалғыз ешкі... – деп сәл аялдаған Құрбан көлгірси үн қатты. – Қасқыр жеп кетпеді ме екен құрғырды... Мұндай сын сағаттарда қай жерде екенін және әр қилы сұрақтарға іркілмей замат дәл жауап берудің мектебінен өткен Құрбан жан қалтасынан қаруын алды. «Қазір, – деп ойлады, мүбада құтылып кете алмайтындай жағдай тура келсе, онда істер амал ол адамның көзін жою – ату. Өзім қолға оңай ғана түспеуім үшін кім кездессе де мейлі, одан бөтен шарам жоқ».

	Осы кезде ағаш түбінде тұрған адам алға қарай бірер қадам басты.

	– Берірек келші өзің. Немене, мені танымай тұрсың ба? Мен, – деп өз аты-жөнін Сейіт айта жаздап барып тоқтады.

	Құрбан жауап қайырмады. Жалт бұрылып ұзай берді.

	– Қайда барасың. Саған бері кел деп тұрмын ғой. – Сейіт бұрынғысынан қаттырақ сөйледі. Құрбан аяғын жылдамдата түсті.

	«Енді бәрібір. Қане, ер екенін білейін қуып жетіп көрсін!» деп ойлады. Солай бара жатып ол кенет жалт етіп арт жағына бұрылды. Қуып берген болса жалпасынан түсіргісі келді. Бірақ, олай емес екен, қуғыншы жоқ. Әлгі адам сол баяғы орнында қалтиып әлі тұр. Құрбан оған кіжіне тіл қатты.

	– Сенімен тәжікелесіп, уақыт өткізгеннен маған келер пайда жоқ. Одан да қолды болмай, тек адасып жүрсе жалғыз ешкімді тауып алғаным жөн шығар.

	Бұл сөздерді Құрбан өте анық, нақпа-нақ етіп айтты да, жылдамдай басып тағы да алыстай берді. Ал, Сейіт еш нәрсеге түсінген жоқ.

	«Ешкімді іздеп жүрмін, – дейді. – Біздің колхозда бұл сияқты кім бер еді? Бұрын-соңды естімеген дауысым!» деп тұр. «Өзінің жүрісі де ширақ екен. Жоқ іздеймін дегеніне қарағанда...»

	Сейіт өз колхозындағы адамдардың бірде-біріне әлгіні ұқсата алмады. Аяғын сылти басып бірер қадам аттады да, тоқтады. Жаңағы кеткен жаққа үңіле қарады. Зытып барады екен. Қарасы да батайын деп қапты. Сонша асығысын-ай өзінің! Зиянсыз біреу болса жарар еді! Қазір соғыс жүріп жатқан қатерлі, қиын-қыстау күндерде неше түрлі сүмелектер арамызға еніп кетуі мүмкін ғой. Мынаның сондай жансыз емес екенін кім біліпті!

	Осылай ойлап кеткен Сейіт бір сәт өзін-өзі ұмытып тұрды. «Әттең, – деп өкінді ол аздан соң. – Кісі ақымақ бола береді екен ғой. Бұл қылығымды ешкім білмесін. Жаңа келген председателіміздің қояншық ауруы бар екен. Сол дерті ұстап қалса кез келген жерде, бейшара, аунап жататын көрінеді!» дегенді кім көрінген-ақ айтып жүрер».

	Жаңа бір әзірде аудандық партия комитетінің секретары Ботабек Молдахметовтің бүгінгі қылығына ашуланған Сейіт сабасына енді түскен сияқтанды. «Соған бола өзімді-өзім жолда жатқан кесектей лақтырғаным несі екен, ә? Түу, сұмдық-ай! Тағы да ешкім көрмеді ғой. Әйтпесе, таза масқара болар едім».

	Сейіт өз ойынан өзі шошынды. Жан-жағына, жаңағы адам кеткен жаққа абайлап қарап алды. Содан кейін үйіне қарай жүрді. Кенет ішегі шұрылдап кетті. Сонда ғана бүгін таңертеңнен бері тамақ ішпегені есіне түсті де, аяғын ауырсына басып, ілгерілей берді.

	***

	Бірі емес, айналасы белгілі бір уақыт ішінде екеуіне жолыққан Құрбанды ерлі-зайыптылар ол сәттерде аңғарған жоқ. Ал, Құрбан түн түнегінде Жамалды анық таныды. Бірақ, оған өзін білгізбей кетіп бара жатып Сейітке кездескенін, онымен тіпті тілге келіскенін о да сезбеді.

	Ал, күн бойы шаршаған Сейіттің арманы мүлде басқа болатын.

	«Шіркін-ай, жан тыныштығы қандай жақсы еді. Өзге тіршілік бүгінше не болса бола жатар, үйге бара бір еркін көсіліп дем алайыншы», деп келді ол. Онысын құп көрмеген екен тағдыр. Қайта бұл күн оған басқа түндерден әлдеқайда ауыр соққан түн болды.

	Міне, ол аудан орталығының солтүстік жағындағы Оқшау төбе бауырын алып жатқан аурухана үйлерінің бірінің есігіне жақын жердегі саябақта отыр. Өйткені, түн жамылып жүріп, жедел жәрдем машинасымен осында әрең жеткізген Жамал жатыр бұл үйде. Халі жақсы емес. Бүгін таңды да Сейіт осы үйде атқызды. Әлі күн шыға қойған жоқ. Саябаққа ол Жамал алдынан жаңа бір әзірде ғана шыққан. Қоңыр күздің көңілсіз бір түні әйтеуір өтті-ау. Енді бұдан ары не әкелері белгісіз. Бірақ бойға сіңіп, буын-буынды алған әсері Сейіт жүрегін әзірге тілкемдеп-ақ тастаған.

	Шығыс жақ біртіндеп қызыл арайланып келеді. Аспан да ашық. Сірә, бұлтсыз жауын-шашынсыз күн болатындай. Сейіт мойнын сол шығысқа бұрды. Таңғы мөлдір ауа сонау алыстағы бірімен бірі жалғасып жатқан Қаратауды оның тап қасына жақындатып әкелді. Алыптың найза тасты үшкір шоқырларын да бір сәт қайтер екен дегендей, Сейіттің көз алдына тоса қойған сияқты. Түн бойы ауыр ойдан, Жамалдың күйіп-жанып аласұрған қатты сырқатынан шаршаған Сейіт қазір тау тұрпатына сұқтана назар аударды. Тегінде бала жастан көре-көре бойы үйреніп, келе-келе дүниеде ондай таудың бары да, жоғы да бірдей боп кеткені Сейіт жадына оралар емес. Тап бір өмірінде бірінші рет көрген ғажайып әлем сахнасындай есі кете көз тікті. Қараған сайын белгілі жер-сулар, асу-аран, тау жыралар көгендеген қозыдай алдынан өтіп жатыр, өтіп жатыр.

	Әне, кәдімгі кербез Керегетас. Арасы едәуір-ақ алшақ жаралаған бір тауды екінші тауға қосып жатқан бұл алыптың өзі бір асусыз қамал сияқты. Бірақ, одан да өтер жол бар. Ол – жылдар бойы балтамен жонып, қашаумен қашап салған халықтың өз қолымен жасаған өткелі. Баяғы замандарда жаяу адам әрең өткен сол өткелден бұл күнде машина доңғалағы да мүдірмей лыпылдап бара жатады. Жас кезінде алыптың тақтайдай жайылған бір сауырында шоқиып отырып, талай-талай қырмызы қызыл қынасын қырып алғаны бар еді. Ол ғана ма? Домбыра, шертер күйлері де осы тас іргелерінен ойнақтап шығып, ызыңдап кеп, Сейіт жүрегін орын алған болатын.

	Сейіттің көзі бірден-бірге жүгірген аңшы назарындай ашқарақтанып барады. Әне, Майдантал, Алтынбел, Күмісбел асулары. Әне, Бұзаушы, Аманжол, Қасқасу, Исабектің талы, Аршалы мен Алмалы секілді бұл ел адамдарының бауыр етіндей аяулы – ажарлы жерлері. Исі жұпар аңқыған сай-жыралар, әрбір шоқы, таңбалы тастар бейне Сейітті көріп, оған өзінің жүдеу тартқан көңіл күйін шертіп тұрғандай. Соғыс дәуірінің үлкен-кішіні, гүлгүл жайнаған жастық шақты күрсінткен ауыр салмағы бұларды да басып-жаншыған озбырлығын паш еткендей.

	Әлдене Сейіт жүрегін тағы да қытықтай бастады. Замат шертер мұңы – «Тандырбап-ау, тандырбап, ойбай апа қолдан тарт!» деп зарлаған бала даусы жетіп, құлағына ызыңдады. Тандырдың жайнап жатқан қып-қызыл шоғына жауыз өгей шеше қолымен итеріп түсірген сәбидің адам жанын толқытатын аянышты үні «Қош бол, қайран ата-анам!» дегендей әлсіреп барып, ең соңғы рет естілді де бітті. Ол осы тау шоқыларының біріне халықтың жайғасып алған мұңшы – күйшісінің дәл өзін елестетті. Күйші аңқылдаған тау аңғарқойнауларынан ағытқан азанғы сырын жүрегіне сыр сандығы бар осы ұлына жеткізгенше асыққан сияқты. Бірте-бірте ол әрбір сай-жыра, шоқы тастарды, елп еткен желмен ойнап тұрған сыңсыған қалың ағаштың жасыл жапырақтарын да өзіне қосып ап бірге ән салып, күй шертіп тұрғандай боп кетті.

	Қазір Сейіт есінен айрылған жан секілді. Тау келбетіне қарап отыр. Көзі жасаурап, міз бақпай кекшиіп қалған. Енді оның кеудесін күй сазы билеп бара жатты. Әуелі баяу басталған «Қара жорға» күйі бірте-бірте күмбірлеп кетті. Жаңағы ән билеген тау аңғарлары Сейітке бұрынғыдан да жақындай түсіп, баяғы бейбіт өмір кезінде тынысын қайта бір есіне түсіре бастағандай.

	Осы кезде Сейіттің дәл төбесі тұсынан құлағына «тыраулаған» дауыс жетті. Сейіт шаншыла қарады. Биік аспан төрінде жіпке тізген моншақтай боп бір топ тырна кетіп барады екен. Бет алысы шығыс жақ. Өздері сонау батыстан, оқ пен от, өмір тайталасқан майдан даласынан келе жатқан солдаттар сияқты. Қанат қағыстары баяу, тіпті оқта-текте бір қозғап қойып, соның алға тартқан екпініне сүйеніп бара жатқанға ұқсайды. Бұл түрлері әбден қажыған, шаршаған, бірақ, қорқу-үркуді ұмытқан майдангерлерді көз алдыңа тарта қойғандай. Сонда да жауынгерлік тәртібіне ақау түсірмей, қатарын бұзбай барады. Бастаушы көсемі соңынан «біз де бір тыныстап дем алайықшы» дегендей сап түзепті.

	Сейітке «тырау, тырау!» деген дауыс жеңіс ұранындай боп естілді. Тырналарды жұтып қоярдай, сыптай тартылған қатарына аңтарыла қарады. Бір сәт олар, тіпті, кеше ғана өздері бауырынан түлеп ұшқан осы Қаратау перзенттері сияқты боп көрініп те кетті оған. Енді міне бәрі жеңіс жырын аспан әлемін жаңғырта жырлап, туған елі қойнына енгелі келеді. Сағынып жетсе де, қылықтары соғыс өрті таптап – суарған сабырлыққа баулыған жауынгер – гвардия мінезіне ұқсағаны оған, әсіресе, ұнады.

	– Ия, – деп күрсінді Сейіт. Соғысу үшін де ақыл, айла керек. Ол саған ағаш ат мініп, айқасқан балалардың ойыны емес. Біріңе-бірің қарап күлу қайда саған. Мына жеріме қаруың қатты батып кетті ғой, деп те айта алмайсың. Не ол сені, не сен оны сұлатуың, өлтіруің керек. «Ау, жарықтығым, артыңда жас балаң, қарт ата-анаң, сүйген жарың, туысың бар-ау» деп, о да ойламайды, сен де ойламайсың! Әр адам бойында қайнаған өзіндей адамның көзін жоюға асыққан сол бір қатігез – қаталдықтан асқан дүниеде жауыздық бар ма екен!

	Тырналардың қарасы әлдеқашан батып кетті. Оларды көріп, кешегі өзі өткен майдан даласы есіне түскен Сейіт ішінен жаңағыдай деп күбірлеп отырды. Құлағына тысырлап келе жатқан біреудің сыбысы жетті де, жалт қарады.

	– Саламатпысың? – деді келуші. Шақша бастау келген жас жігіт Сейітпен таныс жандай кеп қол ұстаса амандасды. – Ие... ғафу етіңіз, сіздей адам бұл жерде таң атпай жатып, тегін отырмайды ғой. Тым болмаса жай-жапсарын біліп, көңіл кірін жуа кетейін деп бұрылғаным еді. Әбестік жасасам кешіріңіз? – деді жігіт бақырайған дөңгелек көзін Сейітке қадай түсіп.

	– Рақмет, замандас. Әрине, мынадай екі дүние бірдей күйіп тұрған кезде бұл жерде бостан босқа кім отыратын еді.

	– Сырқат қалай, тәуір ме? Сейіт жігітке жалт қарады.

	– Менің сұрағым, әрине, сізді бұрыннан білетін адамның сұрағы сияқты боп шықты. Енді не дейін бөтен?

	– Оқасы жоқ, – деп Сейіт әйелі ауырып, түнде әкелгенін айтып берді. – Жұмыстың қауырт кезі ғой. Кетейін десем сырқат түрі әлі ауырлау. Амалым құрып отыр едім сол. Өзіңіз кім боласыз? Осында істейсіз бе?

	– Істеймін, – деді бейтаныс. – Атым Батырхан. Заң қызметкерімін.

	– Солай деңіз.

	– Бұл ауданға келгеніме көп болған жоқ. Сіз осы жердің өз азаматы боларсыз.

	– Жоқ. Мен де осы жуырда ғана келдім. Бұрын...

	– Ә, ие-ие. Колхоз председателісіз. Жаңылмасам колхозыңыздың аты...

	– «Қарқын».

	– Тап солай, – «Қарқын». Өзіңіз майданнан қайтқансыз, ә?

	– Ия. Туып-өскен ауданымнан обком қояр да қоймағасын келіп ем.

	– Жалпы, хабарым бар. Партия өз қолымен өсірген кадрін қайда жіберуді өзі біледі ғой.

	Батырхан көзі дөңгелене Сейітке қарап, басын бір-екі рет изеп қойды. Оның жіңішке, арық саусақтары әлденеден шошынғандай дірілдеп отырғанын байқады Сейіт. «Мына бейшара өзі де ауыратын адам екен. Ап-арық түрінен де білініп тұр» деп ойлады.

	– Көңіл сыры айтса кетеді, деген. Осындай аурухананы көрсем болғаны, есіме түседі де, көңілім тулап қоя береді.

	– Нені айтасыз? – деді Сейіт.

	– Әрине, сіз үшін оның мәні жоқ екені белгілі.

	Сейітке: «Мынаның өзі дені сау адам ба?» дегендей ой келді. Ал, Батырхан еш нәрсеге қараған жоқ. Дөңгелек көзін бір жыпықтатып алды да, ойындағы әңгімесіне көшіп сөйлеп кетті.

	– Қазақпыз ғой. Біздің қазақтың бейшаралық мінездері көп-ақ емес пе? «Ауызға келген түкірік, қайтып жұтсаң мәкүрік» деген. Бұл сөз тіліме не үшін оралған себебін айтпасам сіз мені дені сау адам емес екен деп қалуыңыз да мүмкін. Солай ғой, ә?

	Сейіт үндеген жоқ. Оған көңіл аудармаған Батырхан да сөзін жалғай берді.

	– Рас, солай дейтініңізде ешбір күмән жоқ. Бірінші айтарым: – қазақтың ру, жүз деген бір пәлелері бар. Бір қазақты екіншісіне атыстырып, шабыстырып қойған да осы ру, жүз деген сұмның кесірі.

	«Атасы, елі басқа, иттері қара қасқа» деп шыға келеді. Апырым-ау, оның атасы емес, руы емес, ақылына, адамдық сапасына қара дейтін сонда біреуді көрмейсің-ау. Өз руы, жүзі емес, өз халқының бақыты үшін туған адам керек қой бізге. Ондайлар жоқ емес, бірақ қадірін білетін қазақ болмай келеді емес пе?

	– Сіз өз пікіріңізді соңынан айтарсыз, – деді Батырхан құдды бір оған әлдекім тоқта деп жатқандай, үндемей отырған Сейіттің тізесінен нұқып қойып. – Мен өзім көп ағайынды, кезінде өніп-өскен атаның баласы едім. Бір ана, бір әкеден шыққан ұл да, қыз да жетерлік болатын. Қайтерсің: «Күзге жетпеймін, күзге жетсем – жүзге жетемін» дейді екен ешкі байғұс .

	Соның кері болды ма, әйтеуір, біз де бір жылы күзге жетпедік. Ашаршылыққа ұшырадық, оның арты ауру-сырқауға ұласты да қирап біттік. Бір топ жаннан ұзатқан апам, менен үлкен екі ағам, сонан соң мен ғана қалдық. Әкем қайғыдан қайтыс болды. Шешеміз – әкемнің біздің анамыз қайтыс болғасын алған екінші әйелі еді. Одан туған балалар да қаза тапты. Әкеден әл кетті. Бір күні ол тірі кезде-ақ жаңағы шешеміз ашаршылықтан ауру апатқа ұшыраған үйден қолына ілінгенін алды да, төркініне тартып отырды. Әкемнің бұл дүниеден тезірек өтіп кетуіне, мүмкін, со да себеп болған шығар! Батырхан осылай деді де, аяғының басына қарап, біраз үнсіз қалды.

	Оның сол минуттегі келбетінде көптен етене боп бойына сіңіп, тіпті, қанымен қан боп кеткен мұң жатты. Ол өзі ескі жарадай оқта-текте есіне түскен сайын дызылдап, ашымай қоймайтын. Батырханның жанын бір күйзелтіп, әлсіретпей тарамайтын ұстамалы кесел сияқты екенін аңғарды Сейіт. Өңі қуарып кеткен Батырхан солай отырып сөзін және жалғады.

	– Қазақта: «Бар болсаң көре алмайды, жоқ болсаң бере алмайды» деген мәтел бар. Біздің солай қан жоса боп жатқанымызды көріп біліп отырған жақын-жора, туыс-жегжаттар да жоқ емес-ті. Бірақ солардың бірі де қол ұшын бере алмады ғой. Тек қана әлгі сорлы ұзатқан апамның шығарға жаны бөлек екенін сонда көрдім. Қайтсін, сонша жанды бірер ай асырап, пысықшылыққа жеткізерлік онда да хал жоқ еді. Көз жасынан бөтен қолынан еш нәрсе келмеді.

	– Әйтеуір, бірер айда бітіп болдық, – деп Батырхан тағы да күрсінді.

	– Сірә, сол күндердің зардабы бойын қармаған ауру боп жабысты ма, апамның өңі кірмей-ақ қойды. Бірде анда, бірде мұнда кетіп оқып жүрген мен оқта-текте бара қалсам болды, апам байғұс көпке дейін жылап, мауқын баса алмай отыратын. Оның мәнісіне кейінірек түсіндім емес пе. Сөйтсем, мені көргенде ойына өткен өмірдің бәрі – ата-ана, жас кеткен іні-сіңлілердің бәрі оралады екен ғой.

	– Сол апам, – деді Батырхан. Солай дерін дегенімен булығып, сөйлей алмай отырды. Сейіт оның кенет ақ көбектеніп кезере қалған еріндері, көзінің алды жыбырлап, жіңішке саусақтары дірілдеп тұрғанын байқады. Жыпылықтаған көзіне бір тамшы жас үйіріле қалды да, дереу тарап кетті.

	– Ия, кімнің ойына орала қалса көңілін қобалжытатын ауыр естеліктер болады, – деп, Сейіт жаңа танысынан көзін бұрып әкетті. Оның назары манағыдай көк аспан кенересінде Қаратау жаққа қарай ұшып бара жатқан бір топ ұзақ қарғаға түсті. Қазір олар Әжікөл үстінен өтеді. Одан соң Сүрен ата шоқысына жетеді. Мүмкін жетіп қана қоймай, оның ұшар басына қонар. Бірақ, көңіліне олардың қайдан, не бітіріп келе жатқаны туралы әлгінде ғана өзінің нақ төбесінен ұшып өткен тырналарды көргенде ойлаған ойлары қайта оралмады. Бұл ұзақ қарғалар оған майданнан қайтқан жауынгерлердей емес, әшейін кәдімгі жабайы құс боп көрінді де, өтті де кеті. Ол Батырханға қарады.





– Дұрыс айтасыз. Мен үшін солардың бәрі де ауыр, – деді Батырхан. – Арада біраз жылдар өтті. Кенет қадірмен апам бір-екі күн ғана ауырып, дүние салды. Содан кейін мен әжептәуір есейген, өз қолым өз аузыма жеткен кезім болса да шын жетім енді қалғандай сезіндім. Әр жерде өз күндерін көріп, жұмыс істеп жүрген ағаларым бола тұрса да, апамның қазасы қатты батты. Алдымдағы сүйенген тауым құлаған сияқты, енді менен бар дүние теріс қарап кеткендей, біржола шөгіп қалдым. Расында ол өзі ендігі әкем де, шешем де сияқты еді. Алыстан елге оралсам тек сол үшін ғана, соны арқа тұтып келуші едім...

	Батырхан басын төмен иіп отырып көзін сүртті.

	Сейіт іштей қынжылды. Қабағы түйіліп, тұнжырай түнере түсті.

	– Бағана айттым ғой, – деді тағы да Батырхан Садақов өзін өзі билеп. – Біздің қазақтың жаман әдеттері көп дедім. Ол енді шындықтың шындығы.

	Батырхан сәл мұңайып отырды. Енді бір кезде даусы қатқылдана сөйлеп кетті.

	– Содан осы ауданға қызметке өзім сұранып келдім. Кейде мына аурухана үйлерінің жанынан жүріп өткім кеп тұрады. Замат ойыма ғазиз апам түседі. – Батырхан терең тыныс алып күрсінді. Сөйтті де, мөлдіреген дөңгелек қара көзінің алдындағы жасын сүртті. Содан кейін былай деді. – Адам тағдыры, оның аз күндік өмірі дейтін әр қилы-ау деймін кейде өзіме сұрақ қойып. Біреулер сол қысқа өмірін мейлінше оңай, мамық төсек үстінде отырғандай еш нәрсенің ауыр-жеңілін байқамай өткізеді. Ал, енді біреулер... әсіресе, менің апам бейшараны айтам-ау, жастайынан оның көрмегені бар ма еді?

	...Жә, өткеннің бәрін сарықпай-ақ қояйын. Бірақ, кейде ой-сезімі өз табалдырығынан аспайтын, өз мұрнының алдындағыдан әрідегіні көре алмайтындар бар емес пе? Сол шіркіндер адамсып ақыл айтпаса екен, деймін!..

	Таң жаршысы алтын күн нұры Қаратау сүренінен асып келеді. Тым-тырыс айналаға қимыл, қозғалыс күші еселене түскендей. Арада сәл өтпей-ақ күнмен бірге бар әлем моторы от алып, өмір тіршілігі үшін гүрілдеп жүре берді. Батырхан орнынан көтерілді.

	– Сау болыңыз, ауруға шипа берсін! – деді Сейітке қолын ұсынып. Екеуі жылы қоштасты. Ұзап бара жатқан Батырхан соңынан қарап қалған Сейіттің кешеден бергі көрген өмірі мен адамдары таныс, бейтаныс бейнелердей көз алдынан біртіндеп өтіп жатты.

	Сейіт те орнынан ақырын көтеріліп, Жамал жатқан үйге қарай жүрді. Енді оның жанары алдында Жамал бейнесі тұрды. «Бұ сапар өзі тым қатты жығылды. Кеселі көпке созылып кетпесе жарар еді» деп барады ол ішінен.



	Сана шоғы

	Мезгіл ноябрь – Қараша айы. Түн. 1943жылдың қытымыр түні. Батыста Отан соғысы жүріп жатқан. Ел әбігер, ойда да, қырда да қиыншылық кез.

	Айнала жым-жырт. Ал, демін ішіне тартқан тұңғиық түн аясында мына бір тау бауырын сағалаған ауылда ешқандай қимыл жоқ, тыптыныш. Бұл күндері таңның атысын, күннің батысын ғана білетін, сөйтіп, азаннан кешке дейін майдан үшін, жеңіс үшін деп жұмыс істейтін осы колхоздың ауыл адамдары да шырт ұйқыда жатқан. Ауа қоңыр салқын, тіпті, кейде тиген жерін қарып өтетін жел де бар.

	Таңертең біраздан бері жайма-шуақ боп тұрған қоңыр күздің қысқа жауыны едәуір-ақ төгіп өтіп, басылған-ды. Соны желеу еткен көпшілік колхозшылар бүгін жұмысқа шықпаған. Күз артынан қылышын сүйретіп қыс келе жатқаны да белгілі. Ауып-жазып қолына тиген сылтаулы тыныштығын халық әр түрлі пайдаланды. Қыз-қырқын және келіншектер даладан арқа-арқа алабота теріп кеп оны лаулата жақты да, күлінен қара сабын жасап алды. Енді біреулер есік-терезесін жөндеген, үйін ақтаған боп, әйтеуір тірі кісінің тіршілігін істеп еді. Оның үстіне соңғы күндері колхоз председателі Сейіт Тоқатаев та ауылда жоқ болатын. Аудан орталығында кеселханада жатқан ауру әйеліне кеткен оны кейбір жеңіл ауыздылар: өзінің басына да түсіпті. Келмей жатып колхоз дүниесі талан-таражға салып біткен екен, соның жауабынан құтыла алмай жүрген көрінеді деп соғады.

	– Сексен еркекті майдан отын сөндіруге аттандырған ел едік. Қорамызға енбей жатып, бәрімізге кебін кигізбек болған бұл кім еді? – деп соқты бір ашынған әйел.

	Майданға кеткен үш бірдей ұлының екеуінен қара қағаз алып, біреуінен соңғы кезде тіпті бары-жоғы туралы жөнді хабар да білмей жүрген ана – Биғаным деген еді бұл. Осы қайғысын айтып, ол Сейіттің алдына да келген, сөзін айтқан да шығарып салған. Сол ана аузынан қазір әлгідей жалын атқылады.

	– Биеке-ау, – деп, Құрал апа Биғанымға бұрылды. Өзінен бір екі жас үлкен кісіні Құрал апа солай сыйлап Бикен немесе Биеке дейтін. – Құдай алдында асы боп қайтесіз? Сонша бұл баланың несін, қай қылмысын көрдіңіз? Біз бейшара әйелдерді қойсаңызшы, қаңқылдаған қарға сияқтымыз ғой.

	– Ей, сен! – деп Биғаным жалт қарады. – Не деп мыңқылдап отырсың?

	– Солай, иә, солай, – деді Құрал апа айтқан сөзін шегелей түсіп.

	– Ақыр солай емей немене. Мыңнан біріміз болмаса, біз әйелдер, көбіміз пышаққа сап бола алмаймыз. Ол былай тұрсын, тіпті басымызбен ойлап, еш нәрсе шеше алмаймыз. Бір сұм ит келіп, өтірік күлімсіреп әл тілімен алдаса бітті, сене де кетеміз де, сол естіген екі ауыз сөзге он ауыз өсек қосып алып борандата, дауылдата жөнейміз. Әсте мойындап та бір қояйықшы, тіліміз ұзын, көп нәрсенің пайымына жете бермейтін жарымжан халықпыз ғой.

	Биғаным теткіп қалды. Аузын бір сылп еткізіп, жолдас әйеліне аң-таң бола қарады. Сөйте тұра және оған аққұба жүзін, ашық маңдайын басындағы біртартар орамалының ұшымен сүртіп алды да:

	– Ие, – деп даусын соза үн қатты Биғаным. – Өзің-ақ айтшы, бұл күнде сол салақтаған тілімізден бөтен не қалды бізде? Барымызды бердік те, тындық қой түге. Ендігі керегі тіл болса, қараң қалғырды кесіп-ақ берейін, әкелші пышағыңды!

	– Қайтеміз? – деп үлкен кісіге таңдана қарап алған Құрал апа тағы да сөйлеп кетті. – Біз, біз бе? Байтақ ел басындағы ауыртпалық қой ол. Обалымыз әлгі ит Китлерге болсын. Китлерге! Біреу үйіңді өртеп, өзіңді күң, қызыңды тұл, ұлыңды құл етем деп, баса көктеп кіріп келсе қайтер ек? Қолымызды қусырып: «Мә, сөйте ғой!» деп тұрар ма едік? Әрине, жағаласып өлер едік сол залыммен. Біздің Сталин де сөйтіп жатқан жоқ па! Атасына рақмет оның! Сіз бен біз ұлды не үшін таптық. Айтыңызшы! Немесе, аналарымыз ұл туғанда әкелеріміз не үшін қуанды? Тіпті бүкіл ауылымыз, еліміз болып не үшін қуанды сонда? Міне, осы Китлер сұмға қарсы Сталин жүргізіп жатқан соғыс бар ғой, иә, сондай кез басқа туа қалса оққағарым болады деп қуанған. Ер-азамат жайшылықта өз басындағы отан иесі. Ал, жаугершілікте сол отанын теріс ойлы жаудан қорғайтын қорған. Біздің аяулы ағаінілерімізбен балаларымыз, құдай қосқан қосақтарымыз қайда жүр бүгін? Ұмытпаңыз, әсте, Сталин жұмсап отыр оларды. Ал, Сталин не істейтінін өзі біледі. Еліміз оған сенеді. Тіпті, өзіңіз ше, сенесіз ғой, ә?

	– Әлбетте. Оған сенбегенде!

	– Ә, ендеше былай Биеке, осы ақсақ Сейітті де бар ғой, Сталин жіберген. Әрине, Сталин жаман адамның қолына билік беріп, өзіңнен артқанын бізге бер, деп бастықтарға ұзын арқау, кең тұсау салып қоймайды.

	– Не көкіп кеттің сен? Осы Сейітті де бізге Сталин жіберген дейсің бе? Есің бүтін бе өзіңнің?

	– Бүтін болса жақсы. Айтшы, құлағыңа кім келіп сыбырлап кетті?

	– Ешкім де. Бірақ білемін.

	– Білемін. Дәл солай, айна қатесі жоқ.

	Биғаным бетін шымшып, ернін тағы да сылп еткізді. Әлдене айтпақ боп, айта алмай, жыбырлаған еріндері арасынан кетік тістері, оның ар жағынан сүйір тілі сумаңдап көрінді.

	– Әй, қайдам білейін, сен ауру шығарсың!

	Қатты күлген Құрал апа ішегін басып, біраз отырды.

	– Сенбей-ақ қой. Сене ғой деп зорламаймын. Бірақ, әрбір аздыкөпті ойлай алатын адам өзі-ақ білуге тиісті ғой.

	– Ей қойшы! – деп Биғаным бір тулап түсті. – Соның бәрін ойлап отыратын тіпті мен кім едім? Егер ол әрбір азды-көпті ойлай алатын адам өзі-ақ біліп, таңдап өзі жіберетін болса, онда менің балаларым оған не жазыпты? Бәрі де сауатты десең сауатты еді ғой. Бәрі де ауданда, колхозда кеңсе басқарған басшылар емес пе еді? Ал, шалым болса? Осы колхоздың пәлен жыл ыстығына күйіп, суығына тоңған жан болатын. Өздері аузын үріп, аяғын сылап өсіргендей нағыз қамқоршы солар тұрғанда мына Сейітті бастық етіп жіберді дегеніңе таңданып тұрмын да. Қой, Сталин жіберді Сейітті дегенің өтірік болар осы...

	Құрал апа тағы да күлді. Оған қосыла Биғаным да кетік тістерін көрсете ішек-сілесі қатты. Осы бір сәл уақыт езу тартып шын пейілдерімен рақаттана күлген екі кейуана жер ана топырағына еркін аунап, бір сілкініп жүре берген жүйрік аттай лезде сергіп қалды. Бойлары жеңіл тартып, көңілдері де көтеріліп, анау-мынауды ұмытып кеткендей болды. Бірақ, шіркін күлкі-ай, деген пікір екеуінің де ойына келген жоқ. Құрал апа қыза түсті.

	– Мейлі ғой. Сайып келгенде колхоздағы осынша мекиенге бір қораз керек екені анық, – деді ол. Биғаным да желіге сөйледі.

	– Оны бізге кім береді? Және құдайым кімді жібереді!

	– Жіберем десе қиын ба екен. Сірә, сіз екеумізден сұрай қоймас.

	– Жарайды, сұрамай-ақ қойсын. Маған десе осы колхозда анау толып жүрген көксау шалдардың қалағанын бастық етіп қойса да көңілім баяғыдай. Қораздыққа жараса да, жарамаса да, әйтеуір, еркек кіндік аты бар ғой, – деп соқты Биғаным.

	– Бәрекелде, дәл таптыңыз үйірге салатын қораздарды, – деп сықылықтады Құрал апа. – Бұл күнде сол көксау шалдардың өздері де миы ашып кеткен екеуміз сияқты әйел емес пе, тәйірі! Көш бастап, қане, соңымнан еріңдер деп, жар салуға жарайтыны қайсысы екенін көрсете алмайсыз-ау. Менің қорқатыным осы!

	Құрал апа солай деді де, Биғанымның қасына кеп тізесін баса отырды.

	– И-и, береке тапқыр-ай, тіземнің жаны кіріп барады ғой. Қолыңмен бір-екі рет сығып-сығып та жіберші? – Биғаным еміреніп қалды.

	– Солай ма? И-и, байғұс. «Көңіл жүйрік пе, көк дөнен жүйрік пе?» деген ғой. Мына әлдеқашан сары су алып қалған тізеңізді мен уқалап, мен басқаннан не пайда? Одан да анау кәрі әтештердің біріне уқалап бер деп жалынбайсыз ба? Бәрінің де, әйтеуір, жаңағы өзіңіз айтқандай еркек аты бар ғой.

	– Кетші өзің! Анау жас келіндер естіп қойса ұят болар. Құлақтары түрулі ғой олардың. Шалып қалса бітті, «мыналар былай деп тұрғанда бізге құдай ынсап берген екен!» деп жүрер.

	Екеуі тағы да жадырай күлісті. Құрал апа қам көңіл Биғанымды сергіту үшін әзілдей берді.

	– Десе дер. Бірақ оны қойшы, соларыңыздың нақ ауыздарының ішінде... Сайып келгенде бәрі әйел. Тілдері салақтап, өсек айтады пақырлар да. Тек соғыс жеңіспен бітіп, байлары аман оралсын әйтеуір. Ал енді бар ғой, өңгелер өздері білсін, осы сіз екеуміз ер-азаматтарға тіл тигізбей-ақ, солардың тілегін тілеп өлейікші! Тілде сүйек, ақылсыз баста тиек жоқ емес пе? Осы бар ғой, мына әйел қауымның бәрі-ақ екеуміздің ыңғайымызға қарап тұратынын ұмытпайық, – деп тоқтады Құрал апа. Күйеуін, он сегізге енді толған үлкен ұлын, үйелмелі-сүйелмелі інілерін майданға өз қолымен аттандырған адам еді бұл кісі. Ауылда үлкен-кіші бірдей сыйлайтын. Сондықтан да оны жұрт атын дәл атамай, Құрал апа деп кеткен. Қазір үйінде темірқанат сарауыз балапандай және үш-төрт баласы бар. Бұл күнде оған сол шикі өкпелерді асырау да оңай емес.

	Жасы біраз кіші болғанымен соңғы жылдары қатар құрбыдай боп кеткен Құрал апаның соңғы сөздері Биғанымды едәуір ойландырып еді. Тер сіңіп, кір басқан бір тартар бас орамалының ұшын тістеп мұңая қалған оның көзі жасаурап тұрды. Ернін әдетінше қазір де сылп еткізіп қойды.

	– Құралайжан, ақылың толы адамсың ғой. Айтқаныңның бәрі дұрыс. Сірәсі қайдам дерің бар ма. Әрі-беріден соң мына жұрттың бақылап жүргендеріне ашуым келіп еді де. Құралжан, әсте сенің сөзің дұрыс, – деді ол. Жеңімен көзін сүртті.

	Екі әйел содан кейін де бір шеті мен екінші шетіне көз жетпейтін ен дала төсінде көрпедей жайылып жатқан мақта плантациясы ортасында біраз отырды. Ақ мақтасы әлдеқашан алынған бұл далада теріп жинар кесек әлі де жетерлік еді. Қазір жүйектер бойында жыбырлаған колхозшылар сол тіршілік қамында жүрген.

	– Маған Сейіттің өзі туыс сияқты, – деді бір замат Құрал апа. – Еліміз, жеріміз бір. Жаратқан ием құдайымды, өз семьямды аузыма алып қарған десеңіз қарғанайын, дүниеде мұндай таза адам бола бермейді, деп ойлаймын. Оны ішім сезеді. Тегінде аққа құдай береді деген рас болса, Сейітке еш нәрсе дарымаса керек.

	Биғаным мен Құрал апа осы тоқтамға бірдей келісті.

	***

	Оңтүстік Қазақстан облысы мен Ташкент қаласының шығысында ғана қараша-ноябрь айында ауа райы осындай болады. Қар түсу түгілі, кейбір жылдары аспан шелегінің түбі тесіліп қалғандай, дамылсыз бір жауын, күздің бір сылбыр жаңбыры да тырс етпей қояды да, бұрқыраған мизамы жан-жақты қатпай ұшып, көктегі күні күлімдеп өте береді. Биыл да солай еді, тек бүгін ғана ол тәртіп бұзылып, таңертең жаңбыр жауған.

	Жалпы, бүгінгі түн тынысы мұнда да ауыр болатын. Ауыл үстін әлдеқандай мылқау күш зіл қара тастай басып, тұншықтырып тұрған. Анда-санда өтетін желі де сүйкімсіз-ақ.

	Осындай мылқау түн қойнындағы колхозды ауыл шетіне алыс-тан ат өкімімен жеткен біреу кеп тоқтады. Сай өрлеп, қыр асып келген жарау ат шылауын тартқан иесіне риза болмағандай, басын шұлып қап, екпіндей алға ұмтылады. Үзеңгіге қос аяғын шірене тіреп алған иесі еркіне жібермей, тізгінін тұқырта ұстап, тежеп-ақ тұр. Өзі түн тынысын елегізе тыңдап, әрбір тырс еткен дыбысқа жалт ете қарайды. Көңілі қобалжып: «Иттің мал қорасы қай жерінде еді? Әлгі пішен үйген...» деп күбірлейді: тыпыршып ауыздығымен алысқан атын бір жерде шиыршық аттырып, із қалдырғысы келмей, кішкене жүріп барып қайта тоқтады. Айналасына түн қараңғылығын түріп жіберердей, қолын маңдайына көлегейлей де үңіледі. Колхоздың бұдан бірер күн бұрын көп сыртынан көріп кеткен мал қорасы қайда? Оған қай жермен қалай баруға болатынын, ал өзінде күзетші бар ма, егер болса кім екенін әбден анықтап-ақ алған еді ғой. Жолаушы қазір сол індеткен олжасынан адасып қалған сияқты. Ол ыза боп өзіне-өзі ашуланды. «Иттің мүлкі жер бетінен өшіп кеткен бе? Сірә, мен өзім кәдімгі мен емес шығармын. Егер баяғы Тіспайдан туған өзім болсам, онда адам санатынан кеткен

	екенмін. Дәл солай. Міне, көрде тұр, бөтен ауылға келіппін. Осыдан кейін Құрбан, кәне, өзіңнің адам екеніңді дәлелдеп көр!»

	Түн жамылған жолаушы шынында да бізге белгілі Құрбан еді. Оның бұлай жүруі соңғы кезде таңдап алған кәсібі сияқты да боп барады. Тек өткен күні ғана өз көзімен көріп кеткен колхоздың мал қорасын таппай сасқаны оған қазір өлім жазасынан да ауыр боп тұр. Оның да себебі бар, мәселе былай еді:

	– О жағын өзім жайғастырам. Ия, жайғастырам дедім ғой, жайғастырам! – деп, Құрбан кеше түнде прокурор інісінің аузын аштырмаған-ды.

	– Қалайша, қайтіп!

	Прокурор Кенжеғұл орнынан тұрып кетті. Үйдің ішінде ерсіліқарсылы жүрді.

	– Қорықпа, сужүрек, – Құрбан сақылдай күлді. – Алда қор болған шырағым-ай. Большевик қожайындарының қатал тепкісін көрекөре, әбден шошымал боп біткен екенсің ғой. Ия, сүйегі бос боркемік адамға со да жетіп жатыр. Егер менің басыма түскен күндердің тіпті жүзден бірін көрсең не болар едің, ә?

	Ағасының мынадай қорлай айтқан сөзін ар көрген Кенжеғұл:

	«Қысқарт. Менің партияммен ойнама. Онда жұмысың болмасын. Сен туған әкеден мен де туғанмын. Бірақ, біліп қой, екеуміздің жолымыз екі басқа. Ия, мен большевикпін, ия, мен коммунистпін. Егер айтқанға көнбей, өз дегеніңмен жүре берем десең, ескертіп қояйын, ағам – Құрбан болмақ түгілі әкем – Тіспай болсаң да аямаймын. Осыны ұмытпа. Кейін қашан айттың, қай жерде есіттім, деп жүрме!» Құрбанның іші бүлк ете қалды. Бірақ, талай-талайдардан қашқан әккі қу іркіліп, сыр берген жоқ. Қайта өршелене, ерегісе түсті. Бұл күнде қанымен жаны нағыз коммунист болып кеткен інісін біржола жеңіп алудың айласын ойлады. Іштей қорқа тұра түлкі бұланға басып, бұрынғысынан да қатты күлді.

	– Сөйтсем, солай сөйлесем қорқады дейсің ғой, ә? Сенің есерсоқтарың мені қайда айдамады. Қайда жүрмедім. Ақыры Германияның өзінен бір-ақ шықтым емес пе? Сонда да жүзім қайырылмай, міне, алдыңа келіп тұрмын. Жарықтық Мұхаммед пайғамбарым-ай, бәрі соның күші ғой, соның. Ал, сен болсаң... Ия, сен болсаң мына түріңнен оқып, біліп тұрмын-ау, мен өткен қыл көпірлердің бірінің де үдесінен шыға алмас едің.

	– Сонда, – деп Кенжеғұл мысқылдай сөйледі. – Құрбан сияқты ісләм дінінің уағыздаушысынан қыл көпірлер де аяғын тартатын болғаны ғой. Тіліңді алатын тозақ оттарыңның бәрінен жүгіріп өтіп, есен-сау еліңе келгенің жақсы. Оған мен де қуанып жүрмін ғой. Одан артық не істеймін? Ал, мына айтып отырғаныңды... Екінші рет айтпа!

	– О, бор кемік. Сенімен ақылдасып отырған менің де есімнің ауыса бастағаны ғой, сірә. Ал енді турасына келейін. Сейіт басқарған «Қарқын» колхозын білесің ғой?

	– Білмей не бопты, әрине, білемін.

	– Мен соңғы үш күнде «Қарқынның» төрінен кіріп, есігінен шықтым.

	Кенжеғұлдың көзі алақандай боп кетті:

	– Ия, ия, бағжимай-ақ қой. «Жауды аяған жаралы болады» деген. Онымен қашанда күресу лазым. Ал, күресу үшін әуелі оны оқыпбілуің керек. Көріп танымай, қай тамырынан қанын сорып, қай жұлынына жанын шырқатып суырып алуды кеудеге тоқымай жатып алысуға болмайды.

	– Не деп кеттің! Құрбан-ау, сен өзің, – деп Кенжеғұл ағасының білегінен шап бере ұстады. «Қарқынға» барып нең бар еді? Бұл қылығыңмен құртасың жұрттың бәрін.

	Дірілдеп, тіпті боп-боз боп кеткен Кенжеғұл өз даусынан өзі шошып, есік пен терезеге жалтақтай қарап ағасына сүйене барып отырды. Тістеніп іштей ашулы тұрған Құрбанға керегі де осы еді. Коммунист інісін жеңетініне көзі жетті. Сондықтан оны итеріп жіберді де, атып тұрды.

	– Айттым ғой, әбден сорлы боп біткенсің. Сейіттің колхозына әлі ештеме де болған жоқ. Ал, прокурор мырза талықсып, жан тапсырудың сәл-ақ алдында тұр. Егер мен не істеп келгенімді айтсам қайтер екен бұл сарбаз. О дүниеге бір жола жүріп-ақ кете берер ме екен?

	– Не дейсің? Не істеп келдім дейсің!

	– Бәрін де! – Құрбанның жауабы Кенжеғұлды біржола үннен қалдырды.

	Ағайынды екеуі кеше ұзақ түннің біразын осылай арбасумен өткізіп еді, Құрбан сол түнде дегеніне жетіп тынған. Сондағы көздеген мақсатыныңбірі– Сейітбасқарғанколхоздыңастыққұйғанқамбасын, мал қорасын өртеу болатын. Ақыры мұқатуды арман еткесін істі ұсақтүйектен бастамай, осындай тура ай мүйізден алу керек. Сонда кешегі осы ауданның басшы орындарына ұсынған материалдарың күшін арттыра түседі. Сен өзің, – деп көңілін қолбалжытты інісін Құрбан, – «райком секретары Сейітті бұлжытпай ұстайтын материалдардың өзіне сенбеді. Тағы да анығына қана түсейік, – деп кейінге қалдырып қойды» дедің емес пе? Демек, бұл берген материалдың Ботабек Молдахметовті сендіре қоймаған. Түсінемісің сөзіме?

	Өз дегенінен қайтпай, сіресіп отырған Кенжеғұл осы жерде тағы да оқыс елең етті. Құрбанға одан артық белгінің керегі шамалы. Қастың бір қағылуынан арғысын өзі топшылай алатын Құрбан ішінен:

	«Біттің прокурорым, біттің. Ендігі жерде мына уысымдасың» деп топшылады да, шығып алған биік төбеден түспей қойды.

	– Бастаған екенсің, не болса да түбіне жете біл, – деп кіжіне, іскерсіне ежіктеді. – Кежегеңнен кейін тартып, адам боп тоқтаған шешіміңнен тайқақтасаң дуананың сомпайған асасы сияқты боп, өзің қазған орға өзің түсесің. Қазақтың сөзіне дуа жоқ, негізгі жарымағанның сарқытын ішіп, сау басына сақина салып алыпты, дегені, міне, осындай жылы нәжіктіктен шыққан.

	«Сөз сүйектен, таяқ еттен өтеді» деп атам қазақ бекер айтпапты. Ағасының қырсығы мол, қыршаңқы сөздері Кенжеғұлдың сай сүйегін сырқыратпай қоймайды. Ақыры: «Барсаң бар, науада қолға түсіп немесе езіліп қалып жүрсең, менен аулақ болғайсың! Біз өлігін көрсетпей кететін жақсы ит құрлы жоқпыз ба?» – деді де, ағасы жатқан үйден су шыққандай далаға ата жөнелді.

	«Қарқын» колхозы шетіне түнделетіп жеткен Құрбан қанша жүрек жұтқан, жүзіктің көзінен өткен әккі болғанымен, осы ауданның ірі тұлғаларының бірі боп есептелетін інісі – Кенжеғұлдың соңғы сөзін ұмыта алмады. Ол сөз көңіліне бір түйін тастап, тығылды да тұрды. Соншалық қатыгез Құрбан енді інісі шыққан тауды ойламай, кешегі бай баласының бүгін ауданда совет өкіметінің бір тізгінін ұстап отырған дәрежесінен көзін жұмып, аттап кете алмады. Әсіресе інісі Кенжеғұлдың өзі жоқ жерде бұл ой Құрбанды қажай, егей түсті.

	«Абайла Құрбан, абайла. Бәрінен бұрын сен ойла оны. Кенжеғұл ғой ол. Бір құрсақтан шығып, таласып емшек еміскен едіңдер. Қалайша жығып бересің қолыңнан!»

	Осындай қиын сұрақты ойлар бірінен соң бірі ұялады басына. Адам боп жаралағаннан бері өз өмірін тежеп көрмеген Құрбан бүкіл жол бойы жан жүйесін қидалаумен болды. Қит етсе бітті, алдынан асусыз асқар тау немесе өзін қоршап алған берік қорған тұрғандай, істеген қылмысымен қоса Кенжеғұлды қыл шылбырға байлап, тастап кетіп бара жатқандай сезіне берді. Енді бірде желе жортқан атының алдын орағытып: «Осы озбырлығың-ай сенің. Міне, ақыр түбі жеттің түбіме!» деп тұрған Кенжеғұлды көріп қалғандай да елес жанары алдынан жалт ойнап өтеді. Сол кезде Құрбанның ет жүрегі зырқ етіп шымырлап кетеді де, қатты ұйқыдан шошып оянғандай, алдыартына алақтай қарап, көңіліне әлденеден шошынған сезім пайда болады. Тап сол кезде оның құлағына әлдекім: «Қайт жолыңнан, қайта ғой!» деп сыбырлағандай да болып тұрады.

	Бірақ бүгінгі Құрбан кешегі колхоз құрылысы, сол сияқты байкулактарды конфиске жасаған кездегі Құрбан емес. Ол уақтардағы Құрбан әлі көп нәрсеге түсіне қоймайтын, түсініп тұрғанымен батылдығы жете бермейтін әлжуаз Құрбан еді. Сонабір кездегі қараңғы түнде ұйықтап жатқан Сейіттің үйіне кіріп барып, тырс еткізіп атып тастай сап, қайқайып шығып кете берудің орнына ол не істеді? Айту да қиын. Дәліне келсек сылбырап жүріп қолға түсті. Құрбанның бүгінге дейін сол жағдай есіне түссе, тұла бойын ыза кернейтіні сонша – өзін-өзі жарып тастағысы да келеді. Ол ол ма, Гитлер әскерлерінің қолында тұтқында болған Сейітті өз көзімен көрді де ғой. Сол жерде жақсылап өш алудың орнына, онымен едәуір уақыт бір аспан астында жүргенін айтсайшы! Коммунист Сейіт бір күні мұны ол жерде де тотитып «маңғыт аузыңа саңғыт» деп кетті ғой. Енді, міне, елге келіп алып, тағы да ен байлықты бір колхозды шыр айналдырып жүр екен. Егер ертең мені көзі шалып қалса ғой, бітті. «Мен ғана емес, прокурор інім-ау, сонда сенің халің не болады?

	Қанша айтсам да кежір мойның сәл болса да бұрылмай-ақ қойды ғой. Ай тоғышар кещем-ай. Оның үстіне мына алдымнан шыға кеп, кескестеген түріңді қайтейін!»

	Бір басып өткен жерін арада нешеме жылдар өтсед е көзін жұмып жүріп айнытпай табатын Құрбанның колхозды ауыл шетіне келіп, жын ұрғандай есеңгіреп тұрғаны анау. Бірақ, бұл оның осалдығы емес еді. Сайып келгенде бәрі әлгі жоғарыда айтылған дүниедегі жалғыз туысы Кенжеғұлға байланысты екені оқушыға енді түсінікті болар. Ол, әне, есін әлі жия алмай тұр. Сонда да атының шиырын көбейтпей, оқтын-оқтын жүріп барып, тоқтайды. Таңертең жауған жаңбыр суы жұмсартып тастаған қара топырақты жердің дымқылы қазір де ат тұяғы шашасына дейін батып кетерліктей дәрежеде еді. Із тастап үйренген Құрбан қайда жүрсе де ондай айлаға жетік болатын. Германия жерінде боп, фашизм партиясының пайдасы үшін еңбек еткен аз жылда ол адам аңдудың қилы-қилы тәсілдеріне жетіле түскен-ді.

	«Япырым-ай, бұ не сұмдық еді? Сірә, менің денім сау емес шығар... Есіме не болған менің, есіме?... Өзім осы дәл қазір қайда тұрмын, ә?... Ой, тауба қылдым, е!»

	Осы бір сәтте Құрбан құлағына жақын маңнан шабалап үрген ит даусы жетті. Оның артынша айғайлаған адам үні естілді. Барқбарқ етуіне қарағанда егде тартқан жандай табан астындағыны көрмей әуре болғанына көзі шайдай ашылды. Замат өзі де сергіп, ширап кетті. Сол екі ортада ол айналасын, қайда тұрғанын ап-айқын бағдарлап та үлгірді. Колхоз жерінің өзінде-ақ тұр екен. Ал оның мал қорасы да осы маңда. Құрбан атының басын солай қарай бұрып жүріп кетті. Бағанадан есі ауысқан жандай табан астындағыны көрмей әуре болғанына ішінен қынжылды. Адам боп ес білгенінен бері ыңқ деп ауырып көрмеген еді. Аяқ астынан мынадай болуы сұмдық. Секемшіл жүрек шымырлап кетті. Аяқ астынан «Ауру деген осындай болатын шығар. Сонда мен...» деп ойлады.

	Бірақ, ол қамығып, қалжырап кеткен жоқ. Алайда, пірлеріне сыйынуды ұмытпады. «Жақсы ырым емес. Өмірімде ілкі рет көріп – кездестіріп тұрғаным. Әр кездерде-ақ қол ұшын аямаған о, әруақтар, жебеп-жабап жүрген пірлерім, халімді мүшкіл етпегейсіңдер!»

	Құрбан осылай мінәжат етіп, ат үстінде дұға оқыды. Атабабаларының аттарын қайта-қайта атап, Тіспай әкесінің әруағына сыйынып, бетін сипады. Содан кейін көңілі тынып, кеудесі бір көтеріліп қалғанын сезді. Дұға күші кенет оның бойына жаңадан күш қосқан секілденіп кетті. Қимылына көз ілеспеді. Айналасы едәуір-ақ аумақты қора маңына жетіп келді де, атын оқшаулау жерде тұрған бір түп ағашқа байлап, екі басы тола қоржынды жерге түсірді. Қоржынның бір басында он литрлік бак толған бензин бар еді де, екінші жағында жұқа кенеп қаптар жатқан-ды.

	Құрбан құлшына күбірледі.

	– Ия, Сейіт, мен міне іске кірістім. Бұл игіліктің басы. Қазірше осылай қан-сөліңді ыстық шоққа шыжғырып, қауап боп пісе тұр.

	Құдай аман қойса бір күні уысыма өзің де түсерсің. Сағынып жүрсең қуырдақтың әкесін сонда көрсетемін!.

	***

	Дәрігерлер Жамалдың сырқатын дәл тапты. Екі өкпесі бірдей қабыныпты. Ыстығы көтеріліп, ентіге дем алғаны да содан екен. Келесі күні түс ауа сырқат бұрынғысынан сәл сергек сезіне бастады. Көзін ашып, айналасындағыларды танып, езу тарта қарады.

	– Жамал-ау, бұның қалай, састырдың ғой. Ауырған кісі осылай ауыра ма екен?

	Өзінің қарсы алдында отырған Сейітке назары ауған Жамал жүзінде қуаныш нышаны ойнады. Аузына елден бұрын баласы түсті.

	– Есетжан қайда? – деді.

	– Үйде, Құрал апа екеуі...

	– Садағаң кетейін-ай, жүдеп қалды-ау, ә?

	– Жә, – деп, оның үстіне апайдың қолында адам жүдейтін бе еді?

	Жамал тағы да күлмісіреді. Оның сүйкімді, мейір-шапағатқа толы көздерінен үміт оты жылтырады.

	– Дегенмен, бала неме... – деп ар жағын айтпай тоқтады.

	Үйге кіріп келген дәрігер Сейітке шүйіліп берді де, екеуінің бүгінгі сөздері осымен бітті.

	«Апырым-ай, шырағым-ай, мұнда қалай кіріп кеттің тағы да. Ешкімді жібермеңдер дегенім қайда? Кім сені кіргізген? Өзі шаршап жатқан сырқаттың мазасын алып, бұ несі-ай, ә, бұ несі?»

	Дәрігер орта жасқа келген әйел кісі болатын. Жүзі жылы, көпті көрген бәйбіше адам екені осы ашулы түрінің өзінен-ақ байқалып тұр. Жақсының ұрысқаны да, жай сөзі де бірдей деген рас-ау. Дәрігер апа есіктен сондай ашулы кіргенімен барған сайын түсі де, сөзі де жып-жылы боп барады. Алғаш сасқалақтап, тіпті ыңғайсыз боп қалған Сейіт: «Қап, қырсық-ай, мен үшін мына бейшара сөз есітетін болды-ау» деп, өзін осында жібере қойған сестраға жалтақтай қарап еді. Бірте-бірте дәрігер апайдың жұп-жұмсақ тілі мен жайлы үні оның үріккен дегбірін қалпына келтіре бастады. Ол тіпті еркінси сөйлеп те кетті.

	– Гүлдер апа, ғафу етіңіз. Келініңіздің жүзі бері қараса ауылға қайтып кетсем бе деп едім. Үйде жас бала бар. Және колхоз шаруашылығын өзіңіз де түсінесіз ғой, – деп иіліп тұрды.

	Гүлдархан Бекбосыновамен Сейіт өткен күні Жамалды әкелген бойда-ақ танысқан. «Түсі жылыдан түңілме» дегендей, анау айтқан әдемі болмағанымен адамның іші-бауырына кіріп тұрған кісі екен. Соғыс дәуірінің қатал тәртібін жан-тәнімен ұққан, уақыт пен есепқисапты әлдеқашан ұмытқан: не десе де, не істесе де ел қамын ойлап істейтін, отан тыныштығын бір сәт те есінен шығармайтын, соның бәрінде адамның сау-саламаттығын бірінші етіп алға қоятын маман, деп естіген еді. Өзін көргеннен бергі жүріс-тұрысынан Сейіт те десе дегендей жан екен, деген ойға келген. Олай демеске шарасы да жоқ еді. Ақыры түнделетіп осында жеткен сәттен бастап таң атқанша Жамалдың алдында болғанын Сейіт көзімен көрді. Тіпті, өзі одан бұрын далаға – саябаққа барып бірер сағат демалуға кеткенінде де осында жүрді. Сол күні түнде де, күндіз де ешқайда кеткен жоқ. Ал бүгін қай уақытта келсе де Гүлдар апаны көрді. Тек қазір ғана үйіне кетіпті. Өзі әрі бірінші терапевт бөлімінің меңгерушісі болғандықтан жұмысы аз да емес шығар. Бірақ, әркімге мезгілінде демалу керек-ақ. Ал, Гүлдархан, мына түріне қарағанда оны аз ойлайтын тәрізді. Медсестра жаңа ғана апай демалуға кетті, ерте келгенде екі сағаттай уақыт керек шығар деп еді. Содан кейін Сейіт сестраның өзінен сұранған. «Рұқсат етіңіз, Жамалға кіремін де шығамын. Көңілі сергек тартса ауылға жүретінімді айтып кетейін» деген. Тілеуің бергір сестра көне қойып еді. Бірақ, сол екі ортада демалуға кетті деген дәрігердің келіп қалғаны мынау. «Қап, ана кісіден ұят болды-ау!» деп сестраны ойлап, қысылып тұрған Сейіттің көңілін дәрігердің өзі жуып-шайып жіберді.

	– Колхоз шаруашылығы дейсіз бе? – деп жымиды апай.

	– Әрине, ол қазір...

	– Ия, ол қазір қиын шаруа. Күш-көлік, әсіресе, адам қолын қажет етіп отырған шаруа. Бәріміз де майдан үшін, жеңіс үшін, деп бар күшімізді сарп етіп жүрген сияқтымыз. Ал, соның ішінде колхозшылардың үлесі аса зор, – деп шұбыртып кетті. – Әрине, майдангерлерге азық-ауқат, киім-кешек керек-ақ. Оны беретін сіздерсіздер... Сондықтан...

	Гүлдархан осы екі ортада сол кездегі әрбір сағат, әрбір күннің міндетін, саясатын түгел айтып шықты. «Әй, жолдас: майдан үшін, жеңіс үшін сен бүгін не істедің?» деген жалпы халықтық ұранды еске түсірді.

	– Арқа сүйер адамы аз шаруа ғой қазір.

	– Қайтесіз? Бір сіздің колхоз ба? Іске татыр ердің бәрін колхозға керек деп отырар заман емес қой.

	– Солай, – деп Сейіт күрсініп қалды.

	– Ия, солайы солай. – Гүлдархан Жамалдың қасына келіп, тамырын ұстады. Сұп-сұр жүзіне қан жүгіріп, өңі кіріп қалған Жамалға риза боп, тіпті көңілденіп те кетті. – Бәрекелде келінжан. Бұл күндерде шолжайып жатып, көп ауруға рұқсат жоқ. Лажы болса кісі ауырмау керек, ал егер ауыра қалсаң онда осылай тез айығу керек, – деп сырқат көңілін де көтеріп, өзінен әмір күтіп тұрған медсестраға әлдеқандай дәрілердің атын айтып жатты.

	Сейіт риза боп тұр. Жамалға сүйсіне қарап күлімсірейді.

	– Мен қазір жүремін, – деді ол әйеліне сәл еңкейе жақындап кеп. Жамал құптағандай басын изеді. Сөйтті де:

	– Жарайды, бара ғой, – деді. Даусы өте ақырын, тіпті, болар-болмас шықты. Оның сөзін дәрігер жалғастырды.

	– Барыңыз, бара беріңіз. Ауру күту сіздің міндетіңіз емес, біздікі. Қолымызға жеткізіп бергеніңізге рақмет. Кеше-ақ кете беріңіз» дегім келіп еді. Бірақ, тым әйел жанды екеніңді көріп айтпап ем. Ал енді жолың болсын, – деді.

	– Рақмет, апа!

	Сейіттің аузынан бұл сөз жалындай атылды. Жасы қырықтың ішіне мол енген Гүлдархан дәрігер оған қатты ұнады. Үлкенмен үлкендей, кішімен кішідей сөйлесе білетін адам екен. Кішіпейіл мінезі және ақылды сөздері Сейіттің жабыңқы қабағын жадыратып тастады. Ол ауруханадан өте көңілді шықты. Сөйтіп, өзінің соңынан келген ат айдаушы Дәуіт шал жатқан үйге келді.

	– Кеттік, ата, – деді ол қақпа аузында жол қарап жәрбиіп отырған кіп-кішкене мыржық қартқа.

	– Жүреміз бе, келін қалай, келін? – деді ол Сейіттің алдында тұра қап.

	– Жаман емес. Ыстығы қайтты.

	– Көңілі сергек пе?

	– Сергек, ата, сергек. Бүгінше осында болсақ та жарар еді. Бірақ, ауылда да тіршілік көп қой.

	– Е, балам-ай, колхоз шаруашылығының ауы мен бауы көп шаруа ғой. Бәрінен адамды айтсайшы.

	– Солай ата, адам деген қымбат товар. Соғыс бітіп, елдің ер-азаматы қайтып оралар күн туса екен ертерек. Сол кезде болмаса, бұл күндері еркін жүру қайда бізге.

	Бұлар өйтіп-бүйтіп жолға шыққанша да күн батып, қас қарайып қалды. Үйдің иесі Дәуіт ақсақалдың туған інісі көрінеді. Қазір жоқ. Кезінде ауданның барлық мәдени-ағарту жағын басқаратын жауапты қызметкері екен, майданға кетіпті. Жыл жарымдай бопты, хатхабарсыз, дейді. Оның соғыс басталған жылы институтты бітірген баласы да, өзінен кейін іле-шала әскерге алыныпты. Бұл үйдің ендігі иелері: әлгі соғыста хат-хабарсыз жүрген азаматтың жасы елуге таянған әйелі мен сегіз жасар кіші ұлы және жауынгер баласының мына жүрген келіншегінен туған қазір екі жасар Жеңісгүл атты қыз екен. Соңғы кезде әшейін аяқ ұшынан жүріп тұратыны болмаса, кейуана әжептеуір-ақ ауыратын сияқты. Жас балалар мен жас келінін шошытпау үшін сыр білдірмей жүргені көрініп-ақ тұр. Сырқат ене, оқу жасындағы қайнысы мен өз тұңғышының осы күнгі арқа сүйер демеуі сол келіншек боп қапты. Орта мектепте ән-күй және әдебиеттен сабақ беретін, үріп ауызға салғандай көрікті келіншек, сұлу мүсін Сейіттің көзіне оттай басылды...

	Дәуіт атай кеше түсте колхоздан келе сала Сейітті «бір-екі кесе ыстық шай ішіп шығайық» деп, осы туысы үйіне ертіп келіп еді. Келіншек те түстікке кеп отыр екен. Бұлар қол берісіп амандасты. Сол кезде екеуінің көздері шабысып қалды. Дір еткен әйел қолынан ұрған электр қуатындай бір күш Сейіттің дәл жүрегіне барып тірелді. Тұла бойы шымырлап кетті. Келіншек жүзіне ол еріксіз назар аударып бөгелді. Екі жанар тағы да шаппа шап кеп, қас қағымдай бір сәтке қарасып тұрды. Арбасқан жанарларды:

	– Кел, шырағым, төрлет! – деген ана сөзі бөлді. Сейіт еріксіз жалт бұрылды.

	– Амансыз ба, апай?

	Жігіт үлкен кісінің қолын алды.

	Келіншек лып етіп, ауызғы үйге шығып, көрінбей кетті де, Сейіт пен атшы шал шаңырақ иесі ананың меңзеген жеріне барып отырысты.

	– Қалай шырағым, бұрын көріп-біліспесек те сыртыңнан есітіп қанық боп жатырмыз. Келіннің қал-жайы жақсы ма? – деп сұрады ана.

	Дәуіт шал қағылез, ақкөңіл адам еді. Өзі онша біліп тұрған жан емес. Бірақ, біреудің айтайын деген сөзін оның аузынан қағып алып ол үшін жауап беруге шебер-ақ болатын. Қазір де сол әдетіне басып Сейіт үшін:

	– Бүгін кешегіден тәуір сияқты келін, – деп лып ете қалды. Солай дегенді Сейіт те басын изеп құптады.

	– И, бақыр-ай, ә? Шипа болған ғой, шипа.

	– Ия, аққас рас. Шипа болған, шипа! – деді қарт та.

	Сейіттің назары ауызғы үй жақтан өзіне сығалап тұрған жаңағы көз иесіне ауды. Бұ да қарады. Келіншек еш нәрсе сезбегендей бұрылып кетіп, әлдене шаруамен айналысып жүрген қалып аңғартты. Оның бұзылмаған құлындағы мүшесі Сейіт көзін тартқан үстіне тарта түсті. Қылдырықтай белінен жоғары кептер төс кеудесі, жаясы жалпайып жайыла қоймаған жұмыр бөксесі ойын билеп, көңілін бөлгізбей қоймайды.

	– Келін-ау, Айымжан?

	– Мен мұндамын. Не айтасыз, апа? – Беті бал-бұлдана қызара қалған келіншек есіктен қарады.

	– Қонақтар келді ғой, Шайыңды еселей ғой, балам. – Айымжан көрінбей кетті.

	– Бала ғой әлі. – Енесі қонақтарына сыр шерткендей болар-болмас езу тартып жымиды. – Келін дегеннен гөрі еркелете атын атағанды жақсы көреді.

	– Ие-ие, – деп күрсінді Дәуіт қарт. Содан кейін өз мұңын айтып кетті. – Бала емей... Бұл құдайға не дерсің. Өзіміздің үйде де осындай бір бала отыр. Бой жеткен қызым да бір, о да бір. Келін деуін дейсің-ау. Бірақ, өзімен қатар сабаудай боп ұлың тұрмағасын қиын-ақ екен. Майдандағы баладан хат кешіге қалса да бітті. Өзің қорқып, жүрегің суылдап, тамағыңнан ас өтпей, ұйқың қашып – бойыңнан қуат кетіп, ойың онға бөлініп жүргенде бұлардың тұнжыраңқы қабақтарын көріп, шыбын жаның бұрынғыдан бетер шырылдайды. Сол кезде өзіңді мүлде ұмытасың. Бәріне сен ғана кінәлі жандай қысылып бітесің.

	Үй иесі де еркінен тыс күрсініп, үнсіз қалды. Ақ жүзі сұрлана түсті де, көзінен бір тамшы жас домалап кетті.

	– Расы рас-ау, қайнаға. Ешбір қоспасы жоқ. Бірақ, сіз бен біз не істейміз, заманы солай болды ғой бұлардың. Енді тек соғысқа кеткен байлары, ибай көтек, осы күні олай демейді екен ғой, иә, әлгі жолдастары аман келсін дей беріңіз.

	Дәуіт қарт құптап басын изеңдетіп, шоқша сақалын сипалай берді. Өзінше сыпайыгершілік жасап, қарт пен кейуана ананың сөзіне қосыла қоймаған Сейіт бұл күнде әр үйдің бойжеткен қызындай боп отырған балғын келіншектердің майдангер күйеулері жайлы ойлап кеткен-ді. Кеше ғана өзі де сол өрт пен от ішінде жүрген. Тағдыр деген де қызық қой, егер мені пәлендей ете қойшы, деп тілесең әсте мұндай болмас еді. Ал өзі енді, міне, елде жүр. Түсіну де оңай емес. Әйтеуір анық-қанығына қанып та үлгермеді, бір күндері майдан отынан қашықтап бара жатқанын аңғарды. Енді... – Сейіттің өңі өзгеріп құп-қу боп кетті. – Ия, міне, енді осы кешегі өзі сияқты жасақты жаумен жағаласып жүрген бір жас жігіттің артында қалып, ақ ниетпен тілеуін тілеген құтты ханасындағы келіншегіне көзі түсіп, ойы бұзылып отыр. Апырым-ай, адам атаулы не деген жауыз еді, ә?

	Өз ойынан өзі шошынған Сейіт селк етті. Қасындағы атшы шалға үй иесі кейуанаға ұятты кісідей ұрлана қарайлады. Солай отырып оң қол жақтағы екінші бөлменің ашық қалған есігінен жарына қалың кілем ілінген тап-тұйнақтай жиюлы керует үстіне сүйеулі тұрған домбыраға көзі түсті. «Мақұл, – деді ол ішінен. – Мына келіншек домбыраны да сылқылдататын қу болды. Солай, мөлдір бұлақтай жәудіреген ана өткір көз иесі тегін адам болмаса керек. Шіркінді бір тартқызып тыңдар ма еді?»

	Осыған кеп тірелген Сейіт ішкі бөлме жаққа қайта-қайта қараумен болды. Бұл түрін жанында отырған екеудің ешқайсысы байқаған жоқ. Бірақ, оның есесіне, қара көлеңкелі ауыз үй жақта бір кіріп, бір шыққан боп күйбеңдеп жүрген келіншек жігіт ойын дәл тапты.

	«Ә, білдім жігітім, көзіңе о жақтан мен емес, домбыра ғой шалынған. Рұқсат, ие, рұқсат. Сендей жігіттен домбыра садаға кетсін. Тұр орныңнан, тұр. Бар да ал. Домбыраның ар жағында, кішкене кереуетінде, менің Жеңісім ұйықтап жатыр. Абайла, ол оянып кетпесін. Әкесінен аумаған ботақанымды әлі өз әкесіндей ешбір еркек жан иіскеп, сүйген емес. Өзің бір сүйші. Майданға әкесі кеткесін алты айдан кейін дүниеге келген сәбиіме ырым болсын. Мүмкін, оның да әкесі өзің сияқты аман-сау оралар. Сөйтіп, о дүние-ай, солай бір иіскеші құлынымды! Содан кейін қақсап қалғыр қу ағаш домбыраны ал да құрғырды боз інгендей күйзелтіп, аңыратшы. Бір біз де, көптен бері домбыра да өзінен еркек қолы тимей жүдеп тұр еді! Ия, солай тек домбыра ғана ма, сендей жігіт қолын, шіркін-ай, сағындық қой! Тым болмаса сол ермегімді бір ұстап кетші!»

	Келіншек жүрегі лүпілдеп, көңілі осылай деп жүр ауызғы үйде.

	Жүгіріп барып өзі-ақ алып бере салғысы келіп бір-екі рет ұмсынды.

	Алайда, бұрын-соңды үлкен адамдар алдынан баса-көктеп өту дегенді білмейтін ибалы, тәрбиелі келіншек кенет келген инабатсыз озбыр райынан қайтып, есік сыртында тасалаған күйі тұрып қалды.

	– Апай? – деп осы кезде тіл қатқан Сейіт даусын құлағы шалды. – Домбыраларыңыз бар екен ғой. Иесі кім оның?

	Айымжан ішкі үйге құлағын қадай түсті. «Иесі кім деуін! Кім болушы еді. Енем ғой дей ме екен? Әрине, заманында енем болған адам. Ал, бүгін...» деді келіншек өзіне өзі. Замат енесінің жауабын есітті.

	– Иесі дейсің бе, шырағым?

	– Иесі болғанда тартатын адамды айтам да апа.

	– Әрине, домбыра тартқандікі, ал әйел... – деп, кейуана бір күлдіргі сөзді айтпай тіл ұшында қалдырды. Өзінің де домбыра тартып, ән салатын өнерлі екенін жасырды да, келініне сілтей сөйледі. – Ие, кімдікі дерің бар ма, келіннің домбырасы ғой. Үйге келсе бітті, әуелі Жеңісжан, одан кейінгі ермегі сол. Қайтерсің, құдайдың оған сондай өнер бергеніне де шүкір. Әйтеуір, өз көңілін өзі көтеріп, ара-тұра біздерді де тербетіп, әлдилеп отырады. Күй десе – күй, ән десе – әні дайын қарағымның. Немене, домбыраға көзің түсуіне қарағанда өзің де тегін болмадың. Мұндайды қазақтар не дейтін еді? «Сау сиырдың тезегі емес шығарсың!» дейтін бе еді? Сірә, солай болды. Алдырайын ба?

	Бұл жерде де Сейіттен бұрын атшы шал Дәуіт лыпылдады. Ол әуелі мырс етіп жымия күліп алды.

	– Сейітжан ба, еһе, ол домбыра түгілі, құры ағашты да сөйлетеді, – деді Шәйгүлге шырайлана қарап.

	– Бәсе, өзім де солай деп жорып ем-ау, адаспаған екенмін, – Кейуана келінін шақырды. – Келін, ай, құдай-ай. Айымжан деймін!

	Мұндағы болып жатқан сөздің бәрін түгел естіп, біліп тұрған Айымжан есіктен басын сұғып көрінді.

	– Мені шақырдыңыз ба ене?

	– Ия, қарағым, ана домбыраңды әкелші.

	Айымжан сыбдырсыз сыпайы басып, ішкі бөлмеге өтті де, өз кереуеті үстіндегі домбыраны әкелді.

	– Қонақ балаға, – деді енесі.

	– Кімге берейін? – деп әдейі сұрады енесінен.

	– Әрине, балам, дұрыс айтты енең, – деп сөзге қосылды Дәуіт қарт.

	– Сейітжан ғой оның пірі!

	– Жо-жоқ, апа-ата. Әуелі иесінің өзі...

	«...Тартып өнер көрсетсін» демек, ойын Сейіт айтпай тоқтады. Осы екі ортада жастардың жанарлары тағы да тоғысып, айқасып қалды. Бірақ, келіншек домбыраны жігіт қолына ұстата салды да, сол үндемеген күйі сыпайы кербез басып ас үйге шығып кетті. Бекер кеткен жоқ, көз жанарынан кіріп, санаға тоқтаған ыстық бір шоқ ала кетті. Кенет ұйқысынан оянған бала даусы естілді.

	– О, құлынымның құлыны. Оянды ғой, қарғам! – деп, Шәйгүл апай орнынан көтеріле берді. Сейітке қарап тағы да үн қатты. – Тарт балам, тарт. Ауылдың алты ауызы да болады. Мойынға қарыз етпейміз.



	Өрт

	Қанша дегенмен Сейіт ойынан кербез келіншек кетер емес. Тіпті, сол үйден әрбір қадам ұзаған сайын, сұлу мүсін оған сонша жақындай түсті. Қас қарайып қалған кез еді. Ат айдаушы Дәуіт шал екеуі арбаға отыра бергенде оның көзі Айымжанды шалды. Бұл жолы төргі үйдің терезесінен сығалап тұр екен. Сейіт келіншек жанарынан: «Ә, қашқақ жігіт, барсың ба дүниеде? Кеше түнде жаюлы төсегімді тәрк етіп кетіп ең, бүгін бұл қораға не бетіңмен келдің?» деген сөздерді оқыды. Жүрегі сыздап, тұла бойында сансыз құмырсқа жорғалап жүргендей шымырлап кетті. Алға басқан аяғы кейін тартқандай, жас жігіт ауытқып барып тоқтады. Басын әнтек қисайта ұстаған күйі арбаға отырды.

	– Қарағым, «бір көрген біліс, екі көрген таныс» деген. Жолың түскен сайын үйге келіп тұр. Адам жатырқайтын жандар емеспіз, – деді үй иесі Шәйгүл апай.

	Сейіт үнсіз басын изеп қоштасты. Терезеден өзіне қызылшырайлы жүзі бал-бұлдана әлі қарап тұрған Айымжан жаққа еріксіз бұрылды. Кішірек келген гүлдар бет орамалын қолына ұстап алған. Сейіттің әдейі назар аударғанын байқаған ол күлімсіреп жымиды. Орамалын желбірете бір-екі рет сілтеп қалды. Сейіт те езу тартты. «Бәсе, солай етші, жымишы!» деді ол ішінен.

	– Апа, сау болыңыз? – Жалбақтаған кейуананың сөзіне жауап қайырды. Амандық болса ұмытпаспын. Майдандағы аға мен балаңыз есен-сау оралар күн тусын сіздерге. Әрине, жеңіспен, абыроймен оралсын!

	Кейуана қатты риза боп қалды.

	– Аузыңа май, шырағым. Сенің жолыңды берсін!

	Атты шал Дәуіт те үй иелерімен қоштасып жатты. Қақпадан шыға бере артына жалт қараған Сейіт көзін сүртіп тұрған келіншекті көрді.

	«Жылап тұр» деп күбірледі ол. – Сірә, кеше кетіп қалғаным жақсы болмаған екен-ау! Көңілдері мұқалар, деп те ойламаппын ғой!»

	Сондай бір уақыттарды бастарынан өткізген Сейіт пен ат айдаушы шал аудан орталығынан шығып, «Қарқын» колхозына қарай бет түзеген-ді. Ай әлі туа қоймаған, қараңғы. Желсіз. Сыбдырсыз түнге үйренген бұлар көпке дейін әңгімесіз, әркім өз ойымен болды. Ауруханада жатқан Жамалды, үйде қалған баласын есіне алып, тұла бойын әр қилы сезім билеген Сейіт енді бір сәтте Айымжанды ойлап, оны көз алдына елестетіп келе жатты.

	– Апырым-ай, – деп, осы кезде Дәуіт шал өзімен өзі сөйлесіп мырсмырс күлді. Сейіт қатар отырған шалға жалт қарады.

	– Не болды, ақсақал?

	– Келін деген ененің топырағынан жаралады, деген рас екен ғой. Сейіт қарттың ойына түсінді. Жымиып күлімсіреді.

	– Неге олай дедіңіз? – деп сұрады.

	– Рас балам, бүгін осы сөздің айна қатесі жоқ екеніне кәміл сендім. Біздің Шәйгүл жас кезінде бүгінгі көзің көрген өзінің келіні бар ғой, дәл сондай еді. Сұлу десең сұлу, ақылды болатын. Заманында талай жігіттің көкейін тескен сылқым, барып тұрған өнерлі Шәйгүл еді ғой ол.

	Сейіт оңғарылып отырды.

	– Келіншектің енесі жас кезінде сұлу, әрі өнерлі еді дейсіз бе? Ендеше, әрі жол қысқарсын және жақсының қадірі артсын, дәлелдей түсіңіз? – деп, шалды көтермелеп, сөзге тартты.

	– Айтсам айтайын.

	Ат айдаушы шал Дәуіт үлкен келінінің жас кезін ұзақ әңгіме етті. Атадан бесеу, анадан жалғыз екен Шәйгүл. Бірақ, жалғыздық көрмей, төрт ағасының алдында еркін, бұла боп өсіпті. Әкесі сөз білетін, жөн білетін, ел таныған және шаруасы да мығым адам екен. Совет өкіметі тұсында болыстыққа сайланып, одан кейін елде союз қосшы міндетін атқарыпты. Оның қыздай алған бірінші әйелі төрт ұл туады. Төртіншісін туғанда әуелі бір нәрседен ұшынып, оның соңы аты-жөні белгісіз әлдеқандай ауруға айналады. Ақыры содан қайтыс бопты. Дүниеде өтерін білген бейшара төрт баласының әкесіне осы Шәйгүлдың анасын өзі құлақ қағыс еткен екен. Малы бар, оның үстіне елге ықпалды бай сол кезде күйеуінен тірідей ажырап отырған келіншекке қоярда-қоймай үйленіпті. Одан туған Шәйгүлді үйдегі жанның үлкен-кішісі бірдей жақсы көріпті. Онсыз да жаратылысы қатарынан артық жаралған. Шәйгүл жастайынан-ақ жұрт көзіне шалдығып, ауызға ілініпті. Көмейі түскен ақын қыз сөйлер сөзге де шешен екен. Өзі сұлу, әрі өнерлі Шәйгүлді мезгілінде айттыра келген ел жақсылары аз болмаған. Солардың ішінде әйтеуір біздің Алтынбек озып шықты. Оқуы, тоқуы бар жігіт шортандай тулаған асауды бір күні алып қашып-ақ келген. Ол кезде қыз алып қашу деген ілуде бір кездесетін және жігіттің қолынан келетін қиын шаруа еді.

	Атшы шал Шәйгүл мен Алтынбек жайын Сейіттің алақанына осылай жайып салды.

	– Әнші десең әнші, күйші десең күйші еді ғой келін. Алтынбек пен келінсіз бұл елдің сауық-кеші өтіп көрмеген. Екеуінен туған бала да өнерлі-ақ болды. Үлкен бір қалада оқып, әлгі өз ойынан ән-күй шығаратынды не дейтін еді сендерше, анау... әлгі...

	– Композитор ма?

	– Ие-ие, композитор болып келіп еді. Ай, шіркін, несін айтайын, елге барды. Майданға кетер алдында Алтынбек, Шәйгүл елге барды.

	Қастарында әлгі институт бітірген баласы Сейдолла мен осы жас келін бар. Бүгін үйлерінде көзің көрген оқушы боқмұрынды қойшы, қастарында жәрбеңдеп жүрді ғой о да. Ең қызығы сол, – бұлар ауылда қанша болса, сонша күн ән-күйдің той-думаны бірде толастамады. Әр күні кештің батысымен басталған сауық кеш таңның атысымен бітіп отырды-ау. Шіркін халықта сусап-ақ жүрген екен, Алтынбек бастаған ошарлы өнер иелерін төбелеріне көтеріп-ақ әкетті емес пе! Күнде бір үйде той басталып, оның арты ән-күй, би думанына жалғасып, тек таң ата бітіп жатты. Апырым-ай, бұлар не деген құдай берген күміс көмей адамдар еді десеңізші; ақыры кеше көрсеткен өнердің ертеңгі күні бірен-сараны болмаса – бәрі де жаңа боп отырды-ау! Не деген шалқар көлдей таусылмас өнер иелері еді ә?

	Алтынбек Айсариевтің үй-іші туралы Сейіттің ойы бұрынғыдан да нұрлана түсті. Бүгінгі соғыс жүріп жатқан: кім-кімді құртып, кімді-кім мұқатып бас идірер екен, деген сын сағатты күндерде осы семьяның қадірі оның санасына бірте-бірте сүйіспеншілік уытын құя берді. Көңілінде жалынды, жарқын адамдар бейнесі барған сайын өсіп, үлкейіп жатты.

	– Солай ма еді! – Сейіт таңдаған жауап қатты. Мына әңгімеңіз ғажап екен. Көңілде толық қалу үшін бұрынырақ неге айтпадыңыз? – деп, қартқа сұрақты кейіппен қарады.

	– «Бұрынырақ дейсің бе? Не дей қояр едім? Сөзді сөз тудырады емес пе? Ондай уақыт бізде болған жоқ қой, – деді Дәуіт ақсақал.

	– Ия, – Сейіт бөгеліп қалды. – Сонда Алтынбек ағаның баласы мен келіні өнер институтын бітірген болды ғой, сірә?

	– Онысын білмеймін. Әйтеуір, бұл жас келін де әмсе өнерлі адам. Сонда әйтеуір, жиылған жұрттың үлкені бар, кішісі бар, бәрінің аузының суын құртқан еді. Үйіндегісін өзің көріп білдің ғой.

	Дәуіт ақсақалдан Сейіт қайтып еш нәрсе сұрамады. Ия, ол кербез келіншек өнерлі-ақ екен. Енесі Шәйгүл де ғажап адам. Күйеуі Сейдолламен, қайын атасы Алтынбекпен, әрине, жүздескен жоқ. Ал, өнер иелері – аталы-балалы жауынгерлерді ол соншалық сүйсіне есіне алды. Жанары алдынан бір сәт майдан даласы өтіп жатты. Уралап жауға шапқан ерлер қатарынан Алтынбектерді көріп тұрғандай сезінді. «Кім жоқ дейсің бұл майданда. Өлең де жүр, өнер де жүр ғой алысып!» деді ол күбірлеп.

	Осыдан кейін Сейіт тағы да біразға дейін үнсіз отырды. Бірақ ойынан Айымжанның кеше кешкіліктегі жүріс-тұрысы кетпеді. Қонақтарына қонақасы әзірлей жүріп, ол ауылдың алты ауызын да айтып берді, бір-екі күй де орындады. Тамақ жеп болғанша кешкі сағат онды соқты. Осы уақыт ішінде Сейіт те біраз өнер көрсетті. Әсіресе, әкесінің сүйікті күйі «Қара жорғаны» шын беріле, балқи отырып тартты. Жорғаның әр ықылым ырғағы бірте-бірте биязы жібек дыбыстарға ауысты. Енді бір кезде тыңдауышының көз алдына бейне түкті кілем үстінде киіз байпақпен бара жатқандай су шайқалмас майда бүкілі тұрды. Артық ызың, құлаққа қырын келген дыбыс жоқ екен. Көктемнің мамыр айының көкпеңбек майса даласы мен теңіздей мөлдір аспаны астында лып-лып соққан жұмсақ желіне кеудеңді тоса әйт-шу дегізген сезім әр тыңдаушысын еріксіз алып-ұшып барады. Тағы бір сәтте кісінің жүрегін қытықтаған нәзік үн кенет тереңнен толқып, арнасынан аса көтерілген тасқындай буырқана жөнелді. Қазір ғана байпаңдаған төрт тұяқ «та-та, та-та-таулап» текірек қағып кетті. Құлақтан кірген үн тыңдаушы алдынан жаядай жайылған жазық жазирада алыстан көз ұшында бұлдырап текірек қағып бара жатқан қара арғымақ жорғаны ап-айқын-ақ өткізіп жатты.

	Қос ішек тағы да жайымен бүлкілдеп кеп тоқтады. Отырғандар желпіне дем алып, бір жасап қалды. Ал, Сейіт көзі жасаурап, алма беті бал-бұлдана қызара түскен Айымжанға домбыра ұсынды. О да әзер-ақ шыдап отыр екен. Жігіт қолынан күй аспабын лып етіп алды да, өзіне керек нәшіне келтіре бастады. Оған да ұзақ баптанған жоқ. Домбыраның ба, әлде өз бетін бе ашып алайын дегендей, оң қолының саусақтарымен күмбірлете қағып-қағып жіберді де, іле құйқылжыта жөнелді. Біресе аңыраған, біресе булыға қайрылған, енді бірде екпіндей соққан дыбыстар желдей аңқыды. Домбыра көмейінен төгілген әсерлі үн, сазды әуен маржандай төгіліп, анда-санда: «Тәритау, тәри-тәритаулап» күрт қайырылыс жасады. Бір емес, әлденеше, тіпті алма-кезек солай толғап, шарықтай көтеріліп, енді бірде бес саусақ құлдилай жорғалады. Әр перне үстінде бүтіндей бір әр қилы аспабы бар оркестр үнін берген домбыраның екі шегі Айымжан қолында ұршықтай үйірілді.

	– Әй, пәлі-ай, мынау бір бұрын-соңды мен естімеген толғау екен!

	–, деп, таңдай қақты Дәуіт ақсақал. Ұстарамен шашын тықырлап қырдырған басының төбесінде ғана шоңқиған кір басқан қара тақиясын қолымен олай бір, бұлай бір қозғап қойды. Тар маңдайы толған әжім екен. Кішкене бітік көзінің алды шалбарланып, етсіз арық беттері тілім-тілім боп тұр. Айымжанның домбыра шанағынан бірде төмен, бірде жоғары жоғарылаған сұлу саусақтарына қадала қарап қапты. – Апырым-ау, апырмай, анау шанақ ішінде жатқан не екен? Жо-жоқ, ол сиқырлы өнер. Бәрекелде, балам, бәрекелде. Өмірің ұзақ болсын!

	– Сиқыр дедіңіз ғой, қайынаға. Ол рас. Мұндай күйді сиқыры жоқ саусақ нәшіне келтіре алмайды! – деп, кесім айтты Шәйгүл күй біткен кезде.

	– Лебізіңізге рақмет, апа! Шынымды айтсам Айымжанның мына өнеріне қызығумен қатар, қызғанғандаймын да. Ия, бәрекелде, Айымжан! – деп, Сейіт шын пейілмен алғыс айтты.

	Сырқаты жанына батқанымен үй ішін шошытып, әбігерлегісі келмеген Шәйгүл бүгін, тіпті, сауығып сала бергендей. Көптен күйі кеткен қара шалдың шаңырағында бүгін көңілді кеш шамы лаулап тұр. Ол гүл жайнап отырған келінін де қуаныш етеді. Ішқұса боп жүрген жас ару көпшіл енесінің жайдары мінезіне аса риза. Өзі де ән мен күй, ойын-сауық бар жерде түлеген тотыдай құлпырып кететін еді. Соғыс оты түтеп тұрған осы бір тар күндерде көрермін деген кеші емес еді бұл. Өнерді оның төл адамдарының жанын түсінген ене ғана көрсетті. Айымжан соған мәз.

	Түннің біразы боп қалды. Осы үйге кіріп келген сәттегі жай таппай тоят іздеген көздер де тойына, түсінісе бастағандай. Жарқ еткен жанар оттары ежелгі жас жанға тән қызуымен жылт етіп, ары қарай құмарта лауламай тұр. Бүгінгі кеште солай салқын болуын, ең алдымен, Сейіт тілеп еді. Үлкендер қатысып отырған мәжіліс құрметін бағалай білген Айымжан да ибалы, тәрбиелі екенін аңғартып отыр. Ол дастархан басына келген сәттен-ақ қылт еткен мінез сездірмеді. Әр қимылы үлкен-кішіні бірдей сүйсіндірген келіншекті ақылды енесі де мақтан етіп, кештің көңілді болуына жайдары күлкісі, жөн түсінер пейілімен жәрдемдесті.

	Жатар мезгіл де жетті.

	– Қонақтар дем алсын, төсек сал, балам, – деп әмір етті Шәйгүл.

	Жас келін әркімге арнап төсек сала бастады. Сөйте жүре көз қиығымен қонағына: «Қалай, қонағым, ризамысың?» дегендей әлденеше рет қарайлайды. Сейіт Айымжанның сылаң қаққан әр қимылына іштей ұната назар аударды. Бірақ, көп кідірген жоқ. Аяңдап тысқа шығып кетті. Ол салқын ауада біраз тұрды. Замат көкейіне бір ой келді. «Жоқ, бұл жерде маған қонуға болмайды. Еркегі жоқ үйден есім барда кеткенім жөн», деп өзіне-өзі күбірледі. Дәл сол кезде оның қасына Дәуіт шал келе қап еді.

	– Атай, мен қазір ауруханаға кеттім. Жатып дем ала беріңіз.

	Мүмкін қайтып келмеспін, – деді.

	– Жарайды. Есікті жауып алайық па?

	– Сөйтіңіз.

	Айымжанның бағанағы көзқарасынан ұққан жұмбақтың сыры осылай еді. Сейіт сүйкімді келіншекке өзін бұ сапар қазақ рәсіміндегі жоғарыдағыдай мөлдіреген су іспетті таза дәстүр жеңіп кеткенін айта алмады. «Мүмкін Дәуіт ата сияқты Шәйгүл апай да Сейіттің сол қылығын ұнатып қалған шығар?» деп ойлады ол және.

	***

	Жолаушылар үш асу деп аталатын белдерден қылаң еткенде алдарында жатқан жазықтан қараңғы түнді тіліп тұрған қызыл жалынды көздері шалды. Дәуіт шал: «Ой Алла, мынау не пәле еді? Ой Аллам!» деп осы бір үш-төрт ауыз сөзді сасқалақтай, тілі күрмеле қайталай берді.

	Мына ғаламат құбылысқа Сейіт те шошына қарады. Қапелінде еш нәрсе де түсіне қойған жоқ. Бағанадан бері меңіреу тыныштыққа еркін мүлгіген жалпақ жазира, жапан түз қазір оған ажал отына оранып, мейірімсіз өлім құшағында бұлқына ышқынғандай боп көрінді. Үш асудан төмен ылдилай созылған қара жол қарсы беттегі аспанмен таласқан апат алаудың алыстан күңгірт сары, қара қоңыр боп түскен жарығында жыландай май құя түсті. Сол жолда алдарынан кезіккен алапатқа елегізе, осқырына қараған аттар да, әлдеқандай бір жамандықты сезінгендей, бас бермей, ала-ала қашты.

	– Сейітжан-ау, с...с. Сейітжан! – деп, тұттыға әрең сөйлеген Дәуіт ақсақал жорамалын да айтып келеді. – Мен білсем мынау баз – мал қора. Өртеніп жатыр, өртеніп! Қап, әттең-ай, қирады-ау, бәрі де!

	– Басыңыз қамшыны аттарға, басыңыз? – деп бұйырды Сейіт.

	Аттар ылдиға қарай екпіндей шапты. Жәрбиген шал божыны игере алмай, ажырап қалды. Жазым болу да ғажап емес. Қарттың есі шығып кеткенін сезген Сейіт жәрдемге ұмтылды.

	– Не болды сізге, ұстаңыз божыны, апырым-ай, аунатып алармыз!

	– Астапыралла, о жасаған, өзің сақта!

	Шегедей боп отырған орнында қатып қалған Дәуіт шал ат шылауын тартудан қалған. Арбаның шанағынан мықты ұстап, Аллаға сиынып, жалбарынып келеді. Сейіт оның басынан аса еңкейіп барып, әрең дегенде, аттар тұяғына түсіп кеткен божыны алды.

	– Сізге не болды, ақсақал! Сабыр етіңізші?

	– Әй, қарғам, о Аллам!

	Сейіт аттармен алысып жүріп, енді шалды да ұмытты. Еті қызған аттарды салмағымен ылдиға қарай онан сайын итере түскен ауыр арба олай да, бұлай толқып, аударыла жаздап барады. Осы бетімен сай етегіне аман жетуі екіталай. Егер жете қалса, онда да қатерден құтылу жоқ. Етекте шөккен нардай дөңкиіп-дөңкиіп жатқан тастар аз емес. Соладың біріне барып соқса, – бітті.

	Сейіт қатты састы. Бар күшін сала божыны тарта берді. Әрең дегенде қос ат қосарынан жолдан шығып қияға қарай беттеді. Бұрынғысынан қиғаштау кетіп, бірте-бірте бастарын өрге бұрып тоқтады. Үнсіз қалған Дәуітке тіл бітіп, тағы да тұтыға айғайлады.

	– О жасаған, о жасс-с-саған! – дейді ол жалбарына. Аттар тоқтасымен доптай домалап жерге дік етті. Аллам, ал-ал-лам! Пендеңді с-с-сақтадың! Қ-қ-құ-лыңды с-с-сақтадың!

	– Ақсақал, қане, отырыңыз. Жүрейік! – деді Сейіт шалды ішінен жек көре тыжырынып. Өзінің көзі өрт жақта. Ауыл азан-қазан. Қым-қуыт, у-шу. Ұлыған иттің, мөңіреген, кісінеген, маңыраған ірілі-ұсақты малдардың, асып-сасқан адамдардың дауыстары жетіп жатыр. Әлдекімнің аузына келген жаман, былапыт сөздері сықпыртқан үні өктем-ақ. Қарлыққан даусы әлдеқайда кеткен бұл қай қарт екен? Оған шырылдауық шегірткедей ащы үнді бір әйел қосылған. Екеуінің де ойы осы колхоздың қазіргі басшысын сыбап алайық деген сияқты. Содан ба, әйтеуір председатель деген сөз ауыздарынан жиі шығады. «Бұлар кімдер екен?.. Әй, мейлі, кімдер болса да адресін тауып, дәл түсіп айтып жатыр!» – деп ойлады Сейіт.

	Аттардың басын ол жолға бұрды. Шоқырақтап төмен түсіп барады. Елеңдеп, қамыс құлақтары тікірейіп алған қос күрең ала-ала қашардай. Бірақ, Сейіттің өктем даусы, қарулы қолы оларды еркіне жібермеді.

	Солай сонау үш асудан домалап түскен тастай дөңгелеп кеп сай етегіне аман-есен жеткен Сейіт аттар басын тек өрт басқан қора жанына жеткенде ғана тартты. Божыны әлі де бүрісіп отырған Дәуіт қарттың қолына ұстата салды да, өзі арбадан түсерін де, түспесін де білмей, аңырап тұрды. Айналасы ат шаптырымдай қорабаз ортасындағы пішенге тиген өрт оның үрейін ұшырды. Төңірегін адам бойынан биіктеу етіп темір тормен қоршап тастаған шөптің осынша өртке оранардай жөні жоқ-ақ сияқты еді. Ал, ат байлайтын, соғыс кезінде негізгі жұмыс көлігі болып алған өгіздер, сауынды сиырлар тұратын бастырмалар, күндіз ауыл маңында егіні орып алынған аңыздарға жайып, кешке осы қораға түнететін жүз қаралы кәрі құртаң, ақсақ-тоқсақ қой-ешкілер қамайтын төбесі қамыспен жабылып, жан-жағы ескі керегелермен қоршалған жаппаға дейін жанып жатыр. Шұрқыраған тірі хайуан даусы адамның сай-сүйегін сырқыратады. Қоңырсыған иіс, ащы түтін, бетке ұрған ыстық леп кісіні тұншықтырып, деміктіріп барады. Өрт ішіне кіру былай тұрсын, оған жақын бару қияметтен де қиын. Сейіт маңдайы тасқа тиген мекіредей сілейіп тұрып қалды...

	Осының бәрі председательдің көз алдынан бір сәттік, тіпті қас қағымдай уақыт ішінде жалт беріп өтті. Сол екі ортада жан-жақтан өзіне дүрсе қойып, жамырай жүгірген адамдарды байқады.

	– Председатель келді, председатель! – дейді көп ауыз.

	– Құрыдық қой, құрыдық! – дейді біреу. Сейіт дауыс иесінің кім екенін таныды. Құрал апа. Қолындағы су тола шелегін көтеріп барады. Сейіт арбадан секіріп кеткенін білмей қалды. Бірақ, ол жерге жаралы аяғымен түсті. Қай жерің ауырса, адамның жаны да сол жерде ғой. Қапелімде оның «оһ!» деген аянышты үні де шығып кетті. Ауырсынған аяғын аспанға көтере бір-екі рет аунап түсті де, жатып немесе отырып қалмай, орнынан лып көтеріліп аяңдады. Ақсаңдай басып Құрал апаға қарай жүрді. Алайда, жете алмады. Оны лезде қоршап алған жұрт тыпыр еткізбей жолын бөгеді. Жанын суыра сыздаған аяғынан ол есі ауытқып, көзі бұлдырап, жұрттың шуылдаған көп сөзін бірде есітіп, бірде есітпей тұрды.

	– Келдің бе бастық, келдің бе?

	– Міне, көр де, қуана бер!

	– Сұмдық бұл, сұмдық!

	– Қойшының таяғынан, келіннің аяғынан!...

	Осы кезде біреудің даусы өктем шықты да, беталды шуылдаған сөз құмарларды шорт тиып тастады.

	– Тоқтай тұрыңдар-ей, өңкей шуылдақтар! – деді ол. – Шошала қорыған күшіктей не деп шәуілдеп тұрсыңдар!

	Топ жарған бұл дауыс иесі Биғаным еді. Ол Сейіттің алдына кеп кесе-көлденең тұра қалды да, бет алды сөйлеген адамдарға қарап суырыла тіл қатты.

	– Ей, жараңдар, председательді жаңа көргендей неге үйіріле қалдыңдар? Өртеніп жатқан ол емес, анау мал-мүлік. Күшті болсаңдар әуелі сонда барыңдар. Ал, председательмен кейін көрісе жатармыз!

	– Дұрыс қой, дұрыс! Әй, Биекем-ай, әділ жансың ғой! – деді Құрал апа көп ішінен риза боп.

	Жұрт қайтадан дуылдап кетті. Бірін-бірі қағыта сөйлейді. Олар лаулаған өрт жаққа және бет бұрды. Азырақ есін жиған Сейіттің өзі де солай жүрді. Тұз құйғандай ашып ауырған аяғын қазір ұмытып кеткендей. Сылтып басқанның өзі ғанибет еді. Қазір ол қиралаңдап әрең қозғалады. Сейіттің бұл халін көрген Құрал апаның жүрегі сыздап кетті. «Әй, Сейіт, болар іс болды. Енді анау дозаққа бармай-ақ қой, абайсызда жазым боларсың!» деп айғайлады. Естіді ме, жоқ па әйтеуір дәл осы кезде ол: «Азаматтар! – деп дауыстады. – Басы байлаулы малдардан өрт ішінде қалып қойғандары бар ма, кім біледі?»

	– Бар әлі, бар әйтеуір астық қамбасы аман. Соған да шүкір! – деді бір дауыс. Ол Биғаным еді. Бұлардың сөзін:

	– Кәрібай-ау, Кәреке! – деп жар салған ащы дауыс бөлді.

	– Ол анау сиырлар тұрған бастырма жаққа қарай кетті. Ай, кәрі мықтым-ай, бір өзі жер дүниені көшіре байбалам салып жүріп, әйтеуір, біраз малды құтқарды. Қазір даусы шықпайды ғой тіпті! Кәреке, ау, Қареке!

	Сейіт бағана арғы бетте ала қашқан аттардың басымен алысып жүріп шамалы бір аялдап қалған кезде ауыл жаққа көз салған. Сонда толассыз у-шу ішінен өзін келістіре сыбаған адамның кім екенін енді білді. Ол осы Кәрібай екен. Әй, тентек шал!

	– Кәреке, қайдасың! Апырым-ай, сол қайсар жазым болмаса етті.

	Кәреке, Кәреке деймін!

	Қарттың атын атап шақырғандар көп. Тұс-тұстан жамырай шыққан дауыстардың иесі кім, ажыратып болар емес. Соның бәрі кісінеген жылқы, мөңіреген маңыраған өңге хайуандардың үндеріне қосылып, адам айырғысыз ың-жыңға айналып, кімнің не деп жатқанын ажырату мүмкін де емес боп тұр. Сиыр қора жақтан ұзынды-қысқалы бас жіптерін сүйреткен бірнеше қара мал көрінді. Құйрықтарын шошайтып ала құйын боп келеді. Көптің үні тағы да гу-гу көтерілді.

	– О, Кәрі тарлан!

	– Ешкімнің батылы жетпеген еді!

	– Құтқарған екен!

	Көптің аузынан шыққан көп мағыналы сөз. Бәрі де Кәрібай қарттың еңбегін атап жатыр. Осы кезде тағы да бір сұмдық болды. Әлгі сиырлар өре шыққан жаппа жалп ете құлады. От жалынға оранған шаң топырақ фонтаны аспанға бұрқырай көтеріліп барды да, қайтадан жан-жақты орап алған тұман боп төмен құйылды. Кенет сол өрт жалын қаптаған ащы түтін арасынан шыға жүгірген бір от көптің назарын аударды. От емес жалын, жалын емес – қып-қызыл алау.

	«Құтқар, құтқар» дейді ол талықсып.

	Сол-ақ екен, мал қораның әр тұсынан өртпен алысқан колхозшылардың үрейлі дауыстары айналаны дүр сілкіндірді.

	– Адам, адам ғой анау!

	– Кәрекең, Кәрекең!

	– Алда бишарай!

	– Ойбүй!

	– Байғұс-ай, өлді-ау, өлді!

	– Әне, жығылды, құрыды сорлы-ай!

	Жүгірген қызыл жалын расында да көп ұзамап еді. Әлденеге сүрініп шаншыла құлады. Содан тұра алмай жатты.

	Жан-жақтан ұмтылған жұрт сүріне-қабына қойды. Кейбіреулер ортасына құлап түскен бастырманың жайнаған шоғынан ептеп айналып өтіп барады. Мұрттай ұшқан өрт-адамға алғаш жеткен бірекеудің қатарында Құрал апа да бар еді. Ол шелегіндегі суын оны үстіне лақ еткізіп құя салды. Ізін ала жеткен және біреу солай етті. Кейінгілер де суын шашып, өзін жалмажан жерден үйіре көтеріп әкетіп, жалыннан аулақтау апарып жатқызды. Жанып бітуге айналған киімдерінен сау тамтық қалмапты. Жаңа әзірде «құтқар, құтқар!» деген дауыс иесінде енді үн жоқ. Шошынған денесі дір-дір етіп, кейде қатты ышқынып қап жатыр. Өкінішті, ызалы үн қатқан адамдар даусы айналаны жаңғырықтырып тұр.

	– Арыстаным, арысым – деп Дәуіт қарт Кәрібайдың әлсіз денесін құшып өкіріп жатыр. Шүйкедей ғана Дәуіттің бір уыс бетінен тарамтарам боп аққан жасты көрген жұрт бұрынғыдан бетер күйзелді.

	– Жан көкем, арысым! – дейді ол өксіп.

	– Қайтсін-ай, бақыр!

	– Бауыры ғой, бауыры!

	– Ағасы, туған ағасы емес пе?

	Көп дауыс сөніп барып қайта өршіген өрт сияқты. Бір тына қап тағы, тағы да гу-гу етеді.

	– Шіркін, Кәрікем-ай, өзі де адам еді ғой!

	– Адам еді!

	– Тіпті нашар халі!

	– Ия, нашар.

	От оранған ауыл үстінде шын ақырзаман күні тұрды. Біреуді біреу біліп, не істеп, не қойып жүргенін анықтау да қиын боп кетті. Күш алып көкке шапшыған өрт, бара-бара бой беруден қалды. Кетпен мен күрек, шелек пен шылапшын, сондай-ақ, суға малынған киіз, ескі шекпен, алашалардан бөтен өрт сөндірер қаруы жоқ халықтың бар істегендері біреу-ақ. Онысы – көп болып мал басын құтқарды да, күш бермес өрттен күдер үзіп шегіне берді. Мына жағдайда одан артық бір нәрсе жасау мүмкін де емес еді. Бірақ, әр түліктен шығын да жоқ емес. Алты сиыр, тағы сондай бөтен түсі біраз ірі қара құлаған жаппа – қоралармен қоса жанып кетті. Ши қорадағы ұсақ малдар басы аман. Адам шығыны жоқ. Қатты жаралы Кәрібай тағдыры қазірге белгісіз. Бұл ауылда жалғыз фельдшер қыз бар еді. Ол күні о да жоқ боп шықты.

	Жас қыз аудан орталығындағы үйін сағынып кетіп қалған екен. Қартты бүкіл ауыл боп жабайы жолдармен емдеп жатыр. Емнің түрі де көп. Соның ішінде осы топалаңда үркіп жүріп қазыққа жығылып пышаққа ілінген семіз жабағының жаңа ғана сылып алған әлі жыпжылы терісі де дәрінің бірі болды. Көпшілік сол терінің майлы жағып, ішке қаратты да, қартты орап тастады.

	– Жылқының майы, әсіресе қазысы, – дейді бір қарт. – Мұндағы таптырмайтын дауа ғой, дауа!

	Келер күндері не болары белгісіз боп өмір мен өлім ортасында жатқан Кәрекеңе жұрт көңілі осылай ауған.

	– Ылайым солай болсын да, солай! – деседі көпшілік.

	Бәрі соның қамында. Бірі бағып, бірі қағып жатқан сияқты.





Екінші бөлім




	Түнгі жаңғырық

	Жақында ғана, небәрі бұдан жеті тәулік бұрын, қоңыр күздің дүркін-дүркін өндіре жауған қара жаңбырынан кейін, күн райы біраз сынып, кейбір суықбастарды ища-ей дегізердей ызғарды жел ызыңдап кетіп еді. Бірақ, кешеден бері тағы да күн қабағы жадырап, жайма-шуақтанып тұрған.

	Жалпы, бүгінгі түн тынысы мұнда ауыр болатын. Ауыл үстін әлдеқандай мылқау күш зіл қара тастай басып, тұншықтырғандай еді. Анда-санда бетіңді қарып өтетін желі де сүйкімсіз-ақ. Кенет қараңғы түнде жан-жақты дір еткізген бір үн естілді.

	– Есетжан, Сейіт!

	– Әйел даусы. Ол бір емес, қайта-қайта шаңқ-шаңқ етті. Бейне аяқ астынан шыққандай, ащы үн. Іле ұйқылы ауылдың қарама-қарсы бетіндегі жақпар тасты, құз қиялы сайлар жақтан қат-қабат дыбыс, жаңғырықтар саңқылдады. Олар да: «Есетжан, Сейіт!» дейді. Бұған күндегіден де бүгін салқындау келген түн қойнында бұйығып жатқан иттердің еріне мыңқ-мыңқ үргені қосылды. Сөйтіп, лездің арасында үнсіздік басқан айнала елеңдеп сала берді.

	– Сейіт, Сейіт деймін! Есетім! Есеттайым!

	– Бұған да жаңағы жауап. Бірақ, үсті-үстіне қайталанған адам аттары, шарқ ұрып іздеу салған жанның өктем даусы дамылдар емес. Кім екен ол? Жүрек тілгілеген дауыс иесіне мынадай беймезгілде не боп қалды екен?

	Оқыс, өктем болса да, бұл үнде жүрек дірілдеткен үреймен қатар зар, мұң бар еді. Сай жақтан жеткен жаңғырықтарда да сондай қасірет сазы тұр. Аздан соң әлгі кенет шыққан адам даусына құлағы үйренді ме, әйтеуір, саққұлақ иттердің дымы өшті. Тек әйел мен жаңғырық қана, оқта-текте бірін-бірі қайталағандай, алма-кезек тілдесе берді.

	Жаңа әзірде ғана осы әйел ауылдың шетін ала тұрған кішілеу бір үйдің қорасына кеп кірген еді. Қақпа ашық екен. Әлде қуаныштан ба, болмаса, сағынған жүрегі солай бұйырды ма, кім білсін, ол өзінен өзі сақ-сақ күлген-ді. Алайда, тым тез тыйылып, даусы да өзгеріп еді.

	«Ә, амансыңдар ма» деп, қорада өсіп тұрған әрбір ағашты құшақтап көрісті. «Сендер қызықсыңдар, неге үндемейсіңдер? Ә?.. Ә.. Пішту» деп ол кейбір ағашқа кіжіне тепсінді. «Құлағыңды жұлып алайын ба? Қарашы-ай, па, шіркін. Кісімсіп, кейкие қалғанын қайтесің! Жә, үндемейсің бе? Ал ендеше, тарт жазаңды, тарт!»

	Әйел ағаштардың қолы жеткен бұтақтарын бытыр-бытыр сындыра бастаған. «Құры, қараң батсын, біт, шайтан!» деген ол тістеніп. Бітегене уақыт ішінде, біраз ағашпен алысқан әйел өзінше мәз-ді. Тіпті, жауымен жұлқысып жеңіске жеткен адамдай, бір сәт қоразданып, көңілі тұрды. Содан кейін, айналасына барлай зер салды. Үйдің күн жаққа қараған терезесі тұсында бір түп сирень ағашы бар-ды. Ол төңірекке атып, құлпырып тұратын. Жұпарын жайып, сылаң қағатын. Есет осы салқын сая, хош иісті ағаш түбінде көбірек ойнайтын еді-ау! Ал, жұмыстан қайтып келісімен еш нәрсеге қарамай, дәл осы саяда баласын құшақтап, ежіл-күжіл сөйлесіп отыратын Сейіт бұл сәтте қайда екен? Әйелдің есіне сол бір өткен ерен күндер оралды ма, әйтеуір, сирень түбіне қанатсыз ұшып кетті.

	– Сейіт, қайдасың сен? Есет қайда?

	– Сиреньді әйел шыр айналды.

	– Әй, қулар, екеуің ыңғай жасырынбақ ойнайсыңдар да жүресіңдер, ә? Ку-кук... ку-кук..! – деді ол өз ісіне өзі шаттанып. – Ал ендеше, мені таба қойыңдар! Ку-кук... ку-кук! Ха-ха-ха!

	Әйел сиреньнің арасына жасырынды. Жұп-жұмсақ балауса шыбықтар қалай бұрылса, солай жығылды. Әр тал, бұтақ бауырын жылытқан баласындай, қалжырап қатқан бойын елжіретіп барады...

	– Мен мұндамын, құлыным! Ку-кук! Міне, мұндамын! Кел, ұстай ғой, ботақаным! Ку-кук... Ку-кук! – деп алабұрта, асыға тіл қатады. Өзі жасырынған жерінен шыға келе айғайлайды. – Есет!.. Есет!.. Сейіт, ау, Сейіт!..

	Бұл сапар ана даусы қалтырап шықты. Әлде содан ба, міз бақпас түн ауасы да дір-дір етті. Сирень шыбықтары «бізде жазық жоқ» дегендей, арасынан шығып кеткен әйелдің соңынан бастарын шайқап, болар-болмас қана сыбыр қақты. Жел де жоқ, жауап қатқан үн де жоқ. Ана есіне үйі – құтты мекені түсті білем, әуелі терезеден әрі-бері үңіліп қарады да, әй-шәй жоқ, бірден есікке жүгірді. Тұтқаны қос қолдай ұстап, шірене тартты. Бар пәрменімен жұлқыды. Темір тұтқа саусақтарын, алақанын қиып барады. Бірақ, есік ашылар емес. Әйелдің қою қолаң шашы дудырап, бет-ауызын жапты. Бір кезде, ол біреу әдейі итеріп жібергендей, артына қарай шегініп, шалқалақтай берді де, өз салмағын өзі тоқтата алмай, төңкеріле құлады. Есеңгіреп, бойынан әл кетіп, біраз жатты. Қолында жұлынған тұтқа. Орнынан көтеріле берем дегенде, етегіне оралып және ұшып түсті. Тағы да тұрды, қайта құлады. Әйел қисайып, сол жер қауып жатқан қалпында әлем тыныштығын жара, қатты күлді. Қолына ұстаған темір тұтқаны әлдеқайда лақтырып жіберді. Ұзақ айғайлап Есетін, Сейітін және шақырды. Бір кезде жатқан жерінен ышқына тұрып, қақпадан шыға жүгіре жөнелді. Енді әйелдің ызбарлы, әрі мұңды даусы тіпті алысқа маңды. Меңіреу түн оянып, мүлгіген жақпар тасты сайлар, елеңдеп тілге келді; жаңғырықтар жауап қатып, иттер тағы да үрді. Аяғын дәстелей, тым сейдін басқан әйел ауыл сыртына қарай бет алып, ұзай берді. Аузында екі есім – Есет, Сейіт!

	***

	Осы кезде шырт ұйқыдағы ауылда бір адам қатты елегізіп, шошып оянып еді. Ол – Құрал апа. Бүгін ғана емес, туған колхоздың қабырғасында болып жатқан соңғы айлар оқиғасы бұл кісіні ерекше күйзелтіп, шаршатып жүрген. Көп күндер бойы ұйқыдан қалған. Әсіресе, кешегі өрт, адам өлімі, қаншама мал-мүліктің апатқа ұшырауы, артынша бұл сендерге аз дегендей, Сейіттің түрмеге отыруы – оның жанын жегідей жейтін. Жалғыз Биғанымға болмаса, ішкі сырын ақтарар адамы да жоқ. Үлкен-кішіге бірдей қамқор және беделді адам-кешегі өжет қарт Кәрібай еді. Тәңірім оны да бұ жұрттың маңдайына сыйдырмады. Колхозға тиген алапат – өрт жұлып кетті араларынан. Сұрауын кім береді? Белгісіз! Бодауын кім төлейді? О да жұмбақ.

	Құрал апа бүгін де әрқашанғы колхоздың күндізгі бітіп болмас күйбең тіршілігінен кейін кеп, балаларына кешкі тамақ жасап берді. Майданға кеткен ұлы мен балалардың әкесін үй тіршілігі күйбеңінде жүріп көз алдынан әлденеше рет өткізіп, қамыға күрсінді. Қазір қолындағы бірінің ізін бірі басқан екі қыз, екі ұлына еш нәрсе сездірген жоқ. Мектепке баруға жараған бір ұл, бір қызы еді де, олардың кейінгі екеуі әлі оқу жасына жетпеген болатын. Әсіресе, балалардың әкесі армия қатарына шақырылғансын енді шикі өкпелерді асырау жалғыз өзінің мойнында қалған-ды. Күндіз екі кішкенесі бақшада болады. Ал өзі бұл күнде бригадир. Жұмысы да, көпшілік алдындағы беделі де жаман емес. Кешке қарай балаларымен жұпыны құттыханасында табысып, шүйіркелескенде күндізгі бейнетті ұмытып та кететін. Барын жеп, жоғына қанағат тұтып, сығарайған керосин шамының жарығында ел жатқанша бұлар да өз қызықтарымен өздері болатын еді.

	Тәтті мен Ермек – сабақ оқиды. Саусақтары майыса отырып, бүгін мұғалімінен үйренген жаңа әріптерінің таңбасын ақ қағазға қайтақайта түсіріп, тұлымшағы селтеңдей қуанатын Тәттінің қылығын айтсайшы! Ол өзінен екі класс жоғары оқитын ағасы Ермекке бой бермей, «мен сенен жақсы жазам» деп тайталсатын. Құрал апай рақаттана күліп, жадырап қалады. Тіпті, күндізгі тынымсыз бейнеттен шаршаған, сырқырап, бейне біреу әдейі келіге салып түйгендей, ауыр тартқан денесі дем алып, тіпті о жер, бұ жерлеріндегі құрыстырыстары да жазылып кеткенін сезінетін де, перзенттерін кезек-кезек сүйіп, бауырына басатын. Соғыс ауыртпашылығы, майданда жүрген күйеуі мен баласының бүгінгі таңда жоқтығы – бәрібәрі есінен шығып, жұртпен көрген ұлы тойына риза боп, ішінен тоба ететін де, қолы бос кезде қарап отырмай, жүн иіріп, майдандағы ерлерге арнап жылы қолғап, шұлық тоқитын.

	Құрал апаны еріксіз күлдіріп, ойын бөлетін көбіне кіші қызы Анары. Бұл енді ең кішіміз боп қалады, деп ойлағандықтан ба, әйтеуір Анардың тәтті тілі, сүйкімді қылығы ана жүрегін әрқашан жылытып отыратын. Ал, Анардың өзі де жанды қуыршақтай. Қызылы мен ағы аралас дөңгелек жүзі сүйкімді-ақ. Оған шық тамшысындай мөлдіреген екі көзі, қаламмен әдейі тартқан бір сызықтай қасы, ұзын кірпігі, жазық маңдайы, қаймақтай еріндері мен аппақ күріштей тістері, пісте мұрыны баланы тым ажарландырып жіберетін де, ана аңсарын аудара беретін. Кіп-кішкене зерек қызын әкесі де жақсы көріп, ерке етіп еді. Оқуға баруына әлі екі жыл бар. Бірақ, ол қазірдің өзінде оқып, жаза біледі. Мектепте оқитын аға-апаларынан үйреніп, сауатын ашып алған. Әсіресе Тәттіге тыныштық бермейді. Тәтті де оған өш-ақ. Кейде екеуі жағаласа түседі. Сіңілісінің тықылдап, білгішсінетініне Тәттінің ашуы келеді. Соны білетін Құрал апай екеуінің ортасына түседі. Ыза бола бастаған үлкен қызына ақыл айтып: «Жарайды, Тәттіжан, – дейді оған көзін қысып қойып. – Анар әлі кішкене ғой. Сендей болғанша қайда оған. Мектепке де әлі барған жоқ. Таласпай-ақ қой. Қарашы, өзі де жақсы оқиды емес пе, ә? Дұрыс дей сал. Қайта үйретсейші?» – деп отырады.

	Құрал апаның көптен бері әдемі өткізген кеші еді. Ермек пен Тәтті күндегідей сабақтарын қарады. Анар мен Ерке төрге таман жайылған киіз үстінде шекемтас ойнап отырды. Ал, бұл үйге соңғы күндері пайда болса да апайдың өз баласындай боп кеткен біреу бар. Ол – Есет, Анардан бес жас үлкен. Ермекпен қатар үшінші класта оқиды. Баланың көңілінде қайғы бар. Сабағына қарай бермейтініне себеп сол. Үйге келген соң не істеп жүргенін өзі де білмей, әлденелерді ермек етіп, шұқылап, қарап уақыт өткізеді, көп ойланады, көбірек ойнайды. Бүгін де ол оқшаулана жалғыз отыр. Құрал апай кешкі астан соң ыдыс-аяқтарын жуып, жинастырып жүріп Есеттің тіршілігіне назар аударды. «Атың өшкір соғыс-ай, салдың-ау бүлікті. Қашан бітер екенсің. Егер сен болмасаң ғой, бұлардың ешқайсысы мұндай заразап шекпес еді. Әкелері қастарында боп алаңсыз өсер еді-ау!»

	Көз алдына майданда жүрген күйеуі мен баласы келе қалды. Құрал апай ішінен күрсініп: «Әйтеуір аман болса екен. Тірі жүрсе келер. Бірақ... – ол Есетке қарады. – Бейшара, мұның әкесінің халі не болар екен. Оны, сондай-ақ не айыбы үшін ұстап отыр. Өрт үшін бе? Ол үшін ұстауы мүмкін емес. Өзі басқарып отырған колхозын өзі өртеді дей ме? Ал, өзі күні кеше ғана соғыста болып, ауыр жараланып қайтқан емес пе еді? Сонда қалай... Әлде сол жақта қылмысты болған ба екен? Кім білсін, мына соғыс кезінде адам дегендер өзгеріп кетті ғой. Мүмкін, Сейіт те бұзылып келген шығар!.. Бірақ, мен білетін Сейіт олай болмаса керек. Өзінің туып өскен жерінде соғысқа дейін көп жыл колхоз председателі болды. Майданнан оралған соң партия оны біздің ауданға жіберді. Көп ұзамай біздің колхозға председатель болып сайланды. Бір аяғынан ақсаңдай жүріп, аз ғана уақыт ішінде нашарлап кеткен колхоз жұмысын жолға салып та үлгерді. Әлде осы кездің өзінде жұрт білмейтін қылмыс жасап қойды ма екен? Ия, бұл бір тылсым! Кісіні бекерден-бекер қамаушы ма еді?.. Ондай кездер... ия,.. ол заман өтіп кеткен жоқ па? Бұл күнде азаматты қалай болса солай қараңғы үйге тыға салмайды дейтіні қайда? Ал, жарайды, жігітті айыпты-ақ дейік. Сонда оның әйелі... Ия... Аудандық ауруханадан сәл оңала бастағасын тура түрмеге алып кеткен дейді ғой! Апырым-ай, осы бір өсектің дүмпуі жер жарып барады. Сірә, осы сыбыс рас болмағай. Олай емес дейтін десең, пәлен күн болды, әлі жоқ. Қамап қоймаса қайда жүр... түсінбеймін. Сабағынан да қалып қойды. Соңынан бара қоятын да жан жоқ...»

	Құрал апай өз ойымен өзі боп, үй ішінде күйбеңдеп жүр. Бұрынғыдай дереу бір жұмыспен шұғылданатынды да ұмытқан. Жүріс-тұрысы не істерін білмейтін адам сияқты. Енді бір кезде Есеттің қасына барып, үн-түнсіз отырды. Оның жауырынынан қағып, маңдайынан сипады. Бірдеңе айтқысы келді де, тоқтады. Осы кезде Тәтті мен Анар әлденеге келіспей, дауыстары қатты-қатты шығып, бірін-бірі түйгіштей бастады.

	– Қойыңдар-ей, бұ несі? Екеуіңе не жетпей қалды! – деді Құрал апа ренжи үн қатып. – Тәтті, сен бе тағы да. Ақылың аз-ау, балам!

	– Мен емес, қарашы, салған суретімді жыртып жатыр. Қой деші мынаған? – деп жыламсырады Тәтті. Анар, шынында да, бой берер емес. Бұлқынып, Тәттінің қолындағы қағазға тұра-тұра ұмтылады.

	– Бер деймін, бер маған? – дейді ол долданып. – Қазір аламын да жыртамын.

	– Қарашы, апа. Жыртамын дейді. Ертең мұғалімге не деймін.

	«Былай да қағаз жетпейді. Дәптерлеріңді күтіп ұстаңдар» деген ол. Маған мынаны көрсе ұрсады ғой.

	Құрал апай тез барып Анарды көтеріп алды. Еміреніп оны сүйіп жатыр.

	– О несі? Қарағым-ау, мұндай шатақ мінезің жоқ еді ғой! Анар қолды-аяққа тұрмай, тепкіленді.

	– Қоя бер, апа. Ол сауысқанды жыртамын. Тәтті мені мазақ етеді, – дейді Анар. Анасының қолынан оңай босай алмайтынын білген соң еңіреп жылап та жіберді. – Оның салғаны сауысқан емес, мен. Тәтті мені қорлады.

	– Тәттінің сурет дәптерінде, расында да сауысқан келбеті тұр еді. Бала шәкірт қолымен ала қанат сауысқан бір бұтақта жылмиып отыр екен.

	– Көрдің бе, апа, ол мен, – деді Анар бұрынғыдан да бұлқына түсіп. Құрал апай, үш бала және Тәттінің өзі де ішек-сілелері қата күлді.

	– Құлыншағым-ау, сауысқан ғой ол. Қарашы, тіпті аудырмай сапты ғой, Тәтті әпкең. Суретші болмаса еді, бұл қыз әлі.

	– Тәтті анада мені сауысқансың деген.

	– Анада?

	– Ия.

	– Онда тұрған не бар? Егер ұрысқың келсе, сонда неге ұрыспадың?

	– Себебі, онда мен сауысқанның қандай құс екенін білмейтін едім. Кеше Ермек пен Есет айтқан. Өтірік пе? Ең жаман құс сауысқан дедіңдер ғой өздерің! Бүгін Тәтті оның суретін әдейі салды. Мені мазақтап, қорлағаны ол.

	Жоқ жерде ашу шақырған Анардың сырын осыдан кейін ғана түсінген Құрал апай жадырай қатты күлді. Кейін Тәттіге ақыл айтты.

	– Жарайды, бір бет қағаз үшін, мұғалімің ұрыса қоймас. Ертең себебін өзім-ақ айтып берейін. Жырта ғой, балам! – деді.

	Тәтті дәптерінің сауысқан суреті салынған бетін жұлып алды да, Анардың қолына берді. Анар оны әуелі умаждады. Қолының күші жеткенше сықты. Содан кейін қайта жазып ұсақтап жыртты. Енді анасының құшағынан босанып жерге түсті де, қағаз ұсақтарын тура пештің алдына апарды. Қақпағын ашып қарады. Жанып жатқан оты жоқ екенін көрді де, қағаз ұнтағын аяғының астына салып, тұрып мейлінше тепкіледі. Одан соң қайта жиып, пеш ішінде ыбырсып жатқан шөп-шалаң үстіне тастады. Енді қайтып ол сурет орнына келмесіне көзі жеткен Анар қайтадан жайраңдай бастады. Үй ішіндегілер біразға дейін күлкіден арылмады. Балалардың көңілін көтере түскісі келген ана бүгін күндізгі болған бір әңгімені айтып кетті.

	– Бригада адамдары, – деді ол езу тарта жымиып, – келесі жылғы егін даласының жағалауларына әр түрлі ағаш көшеттерін отырғыздық. Биғаным апа бар ғой, білесіңдер ме?

	– Е, білмей? – деп балалар шу етті.

	– Ол апамды мен білемін, – деп, Анар сұқ қолын көрсетіп қуана тіл қатты. Кеше маған бір шашақты қант берген. Білдің бе, шашақты қант берген. Білдің бе, шашақты қант.

	Құрал апа аң-таң боп тұрды да:

	– Құлыным-ау, сен оның үйіне неге барып жүрсің?

	– Барғам жоқ, апа. Ойнап жүр едім, өзі көшеде жолығып қалды.

	– Е, солай ма, мен ойлап ем...

	Балалардың қантты естігенде көздері жайнап, құлақтары елеңдеп кетіп еді.

	– Оның қайда, бізге көрсетпедің ғой? – Аузынан сілекейі де ағып қоя берген Ерке тамсана сұрады.

	– Жеп қойдым. Тәтті-ақ екен, – деді Анар жымың-жымың күліп.

	Әлі де Анарға қызыға қараған балалар көздері жаутаң-жаутаң етеді.

	– Апа, соғыс қашан бітеді? Сонда бір тәттіге тояр едік-ау!

	Мұны сұраған кіп-кішкене Ерке. Оның ойын Ермек те қостап тұрған тәрізді. Құрал апа біраз үнсіз отырды. Сыры кеткенмен сыны кетпеген дөңгелек жүзі нұрлана, шарасы үлкен көзі жыпылықтап балалардың әрқайсысына кезек қарады.

	– Бітер, бітер, шырақтарым. Бар күшіміз жеңіс үшін жұмсалып жатыр ғой.

	Балалар қуана қол соқты.

	– Біздің мұғалім айтады, соғыс біткесін елде коммунизм орнайды.

	Ол кезде конфет деген өте көп болады екен, – деді Тәтті.

	– Шіркін-ай, тезірек соғыс бітіп, коммунизм болса екен. Конфетке бір тояр едім.

	Конфет, қантты айта бастасаң сілекейі шұбырып кететін Ерке коммунизмді аузынан тастамайды.

	– Жарайды, балам. Ертерек соғыс бітсе бәрі де болар. Әлгі Биекең бүгін екі көшетті үлкен мақсат тұтып, әдейі арнап екті. Бірін майданда жүрген өлі-тірісі белгісіз баласының атымен – Нартай деп атады. «Екі ағасы шейіт кетті ғой. Енді сол ботам аман келсін. Келешекте өзіне арнап еккен осы ағаштың салқын саясы түбінде отырып дем алатын болсын», – деп жылады. Сөйтіп, екінші көшет – ағаштың атын Жеңіс қойды. «Бұ да Нартаймен бірге өссін. Нартай жаным өз атымен аталатын мына ақ қайың қатарында тұрған қарағайды көрген сайын фашист жеңіп қайтқан күндері есіне түссін. Сонда «жау жоқ деме, жар астында» деген халықтың дана сөзін есінен шығармай жүрсін. Бейғам болмасын» – деді. Жақсы ниет қой, ә?

	– Жақсы екен, апа? – деп қолдарын шапалақтады балалар.

	«Жау жоқ деме жар астында» деп күбірледі Есет. «Бұ не деген сөз екен?» Кенет оның көз алдына әке-шешесі елестеді.

	Құрал апа ойлы баланың бетіне мейірлене қарады да, қойды. Өз пікірін жалғап кетті.

	– Содан кейін барлық әйел-еркек демей майданда жүрген адамдарының атын атап, ағаш отырғызды. Өзім де сендердің әкелерің мен ағаларың Донайдың аман оралуын тілеп, көшеттер тіктім. Бір күні бәріңді әдейі ертіп барып, көрсетіп те қояйыншы.

	– Ертең апа, ертең-ақ көрейік, – деді Тәтті. Өзгелері де бұл тілекті қостады.

	– Жарайды, айтқандарың болсын. Есетжан, сен де барасың ба?

	Әлі өз ойымен отырған бала атын атағанда ғана Құрал апаға бұрылды.

	– Барамын.

	– Дұрыс болды. Бәріміз бірге көреміз, – деді Тәтті.

	Құрал апа біраз үнсіз отырды да, Биғаным апа туралы және әңгіме қозғады.

	– Қайдам, – деді ол ауыр күрсініп. – Апаның Нартайынан көптен хабар жоқ. Жылап жүр бейшара. Ауданға барып іздеу сап қайтам дейді. Не хабар әкелерін кім білсін. Өзі колхоз жұмысынан қолы босаған кезде тыныш отырып, бір тынығу дегенді білмейді. Не жылы қолғап, не ұйық тоқиды.

	– Сен өзің де өзіңде тоқисың ғой. Жібің әлі көп пе? – деп сұрады Тәтті.

	– Жібім бар. Көбіне қолым тимейді емес пе. Бригадирге одан басқа жұмыстар жетіп жатыр-ау, колхозда. Күздік бидайды да егу керек, келесі жылы мақта егетін жерді жыртып, әзірлеу де керек. Бір олар ғана ма, бригадирдің міндеті қазір ұшан-теңіз ғой. Қала берді, әрбір колхозшының өзі ғана емес, семьясы үшін де жауап беремін. Жаңа председателіміз...

	Құрал апай сөзін бітірмей тоқтады. Ол колхоз өмірінде соңғы айларда бет алған оқиғалар Сейіттің қамалуына себеп болғанын айта жаздады. Аузына қарап отырған балаларға енді сөзді қысқа қайырды:

	– Жә, балаларым, уақыт едәуір боп қапты ғой. Жату керек.

	Өзі орнынан тұрды. Бұлар енді біраздан соң жылы төсек қойнына кірді.

	***

	Балалар жатып ұйықтап қалды. Бірақ Құрал апай көңілі бей-жай. Ойына түспеген нәрсе жоқ. Жастыққа бастары тиісімен ұйықтап кеткен балалардың бейкүнә, сәби таныстары ана жүрегін бір қозғаса, олардың келешегін ойлап және толқыды. Батыста жүріп жатқан қанды соғыс зардабын қаршадайынан тарта бастаған сәбилерді аяды. Көзіне жас үйірілді. Үнсіз өксіп, біраз жылап та алды. Сөйтіп жатып ол ұйықтап кеткенін білмей қапты.

	– Сейіт, Сейіт деймін! Есетім, Есентайым!

	Алыстан талып жеткен дауыс Құрал апаға әуелі түсінде аян берген сияқты еді. Ұйқылы көзін уқалап жан-жағына қарады. Үй іші тастай қараңғы екен. Далада үрген иттердің даусы бар. Құрал апа тысқа құлақ салды. Аздан соң жаңағы дауыс қайта естілді. «Есетім, Сейітім!»

	Құлағына дәл жеткен бұл есімдер апаның жүрегін тіліп жібере жаздады. «Апырым-ай, мынау Жамал келіннің даусы ғой. Е, пақыр келген екен. Бірақ, не болған бейшараға? Түн ішінде бұ не айғай!»

	Ол өзінің ұлдарымен күнге бірге ұйықтайтын Есетті есіне алды. Жалма-жан орнынан тұрып, еден үстіне қалың салынған төсекте қатар жатқан балалардың қасына барды. Қолымен бәрін сипап қарады. Үшеуі де шырт ұйқыда екен. Ермек пен Есет бірін-бірі құшақтап алыпты да, Ерке бұлардан бөлек, өз бетінше жатыр.

	«Есет!» деп күрсінді Құрал апа. «Жаным балам, сені шешең іздеп жүр ғой, тұрсайшы?» Бірақ, ол көңілінде айтқан әлгі сөздердің бірін де сыртқа шығарған жоқ. Осының бәрі аз ғана бір заматта өтті де, ендігі минутта жаңа әзірде бас жағына шешіп қойған көйлегін кие салып, жүгіріп тысқа шықты.

	Айсыз аспан аясында жатқан ауыл үсті бүгін тым сұсты, тым қараңғы екен, жылы төсектен жеңіл киініп шыға келген ана денесін дірілдетіп жіберді. Соны сезіне тұра ол жан-жаққа алақтай қарап, дыбыс тыңдады. Жым-жырт. Аң-таң болған Құрал апа: «Бұл қалай, әбес естігенім бе? Иттер неге үрмейді? Жаңа ғана...» – деп аяғын ақырын басып, үйді айнала жүрді. Осы кезде құлағына және бір үн жетті. Үн бе, жаңғырық па? Не екенін аңғара алмаған ана біртебірте өз қорасынан әлдеқайда ұзап кеткенін сезбеді. Түн тынысына үйрене бастаған апаға алыстан бір қараң-құраң көрінгендей болды. Бірақ, адам дейін десе, жүрісі селтең деген қимылы бөлек. Кейде жүгіріп, кейде тоқтап тұрады да, тағат таппағандай, айналасын шарлай бастайды. Әлдене іздеген жандай, тіміскіленді. Оның осындай сиқынан жаны түршіккен Құрал апай кейін шегінді.

	Әлде қорыққанға қос көрінді ме, ызыңдаған желмен бірге айналасы белгісіз бір сыбдырға толып бара жатты. Өртенген мал қора жақтан өскен түнгі желдің иісі де кермек екен. Күйік иісі сіңген адам киімінен аңқығандай, дәл қазір мүлде айқын сезіліп тұр. Құрал апаның тұла бойы дір етіп, жауырынында мың бір құмырсқа жорғалап жүргендей боп кетті. Ол өзі де не айтқанын білмей, Алла атын атап, сақтай гөр, сақтай гөр, тәңірім! – деп күбірледі. Артына жалт-жұлт қарап, үйіне қарай бет бұрды.

	– Анау жүрген сайтан болмағай. Бісмілла, бісмілла, – деп бір сөзді қайта-қайта айтып, зымырап бара жатты апа.

	Расында сол бір жүрген жан Жамал еді. Айналасынан әлдене іздегені де шын. «Есетжан, қайда кеттің, тентегім?» дейді елжіреп. Даусы болар-болмас қана шығады. Бір кезде ол жерде жатқан қолағаштай қу томарды көтеріп алды да, сақ-сақ күлді. Есеттің кішкентай кезі деп, томарды етегіне орай сап, кеудесіне қысты, сөйтіп, әлдеқандай мұңлы әнге басты.



	Ақ балам, айнам, балам,

	Ақ жүзіңнен айналса анаң.

	Жан ботам, жаным, танам,

	Мен анаң болсын панаң.



	Зарлы үн иесінің сыңсыған әлсіз даусы кейде шырқап кетеді де, кейде баяулап, төмен түседі. Әннің ырғақ нашы да бір қалыпты емес. Біресе өз үйінде әрбір ананың күнде айтатын бесік жырына ұқсаса, енді бірде өзбек халқының «Ақ балам, аппақ балам, бойыңнан үргүлсін аяң» деп, аналық ізгі тілегін аса бір мейіріммен, бөпесінің құлағына құйып отыратын көп жәйттерде қайғы-шерге толы әнін еске түсірді. Өлеңнің кейбір сөздері де соған ұқсас. Замат жылаған сияқтанса, тіпті қас қаққанша өзгере қап, жүрегі жарылардай шаттанып, қажырға мінген ана кейпін аңғартқандай болады.

	Минут сайын осылай сан құбылған әйел енді бір мезетте кеудесіне қысқан томарды былай тастай берді де, қолын шапалақтап, түн түндігін түре қатты күлді. Өзіне-өзі «бис-бис» деп секеңдеді. Жел көтерген етегі далақтай бастады. Тарқатылып кеткен қою қолаң шашы жалбаңдап, көрер көзге қорқыныш ұялатты. Әйел қыза түсті. Аяқтарын анда бір, мұнда бір қадап, өршелене биледі. Солай жүріп өте көңілді ән ырғағымен өлең де айтып кетті. Бұл өлеңнің де кейбір сөздері бұрын естіліп жүрген болса, кейбірін өз жанынан қосып алған.



	Жусан ектім, жусан ектім,

	Жусан ектім, өссін деп.

	Ау, Кенжеғұл, қума мені,

	Сөніп мәңгі өшсін деп.



	Алма берем, алма берем

	Алма берем – ақтасаң.

	Кел, кел Сейіт, мен мұндамын,

	Кенжеғұлдан сақтасаң.



	Жамал әнін де, қимылын да кілт тоқтатты. «Кенжеғұл, Кенжеғұл!» деп үрейлене әлденеше рет айғайлайды. Содан соң «Жауыз!» деген бір сөзді соншалық ызалы ашумен айтты да, сылқ етіп отыра кетті.

	Бұл кезде Құрал апа өз қақпасы алдына жетіп еді. Суық түн құшағында аласұрған әйелдің не істеп, не қойғанын байқай алмады. Қорқа соққан жүрегін қос қолымен баса түсіп, үйіне кіргенше асықты. Оның құлағына адам зары, адам аузынан шыққан сөздер жетіп жарыған жоқ. Жақпар тасты, құз-қиялардан түн тыныштығын бұзып саңқылдаған түнгі жаңғырықтар ғана естілді. Құрал апа тіпті артына бұрылып қарай да алмады. «Астапыралла, бұ несі, түсім бе, өңім бе?» – деп, таң қалды ол есігінен еніп бара жатып.



	Ес кіргенде

	Жамалға бәрібір еді. Күздің суық сұр түні ме, күні ме, онымен жұмысы болар емес. Ол бұл сәтте бейне мал сүйреткендей тап-тақыр жер бетіне де назар аударған жоқ. Қотыр тайлақтың жүніндей андасанда селтиіп көзге бір шалынып қалып жатқан жантақ киік оты, құлқайыр, сүттіген, шашыратқы сияқты шөптер бұл дүниеде бар ма, жоқ па, – көңіл бөлер ол болмады. Қылтиған әр шөп елп еткен желге судыр-судыр үн қосады. Сол кезде әлдеқашан түбірінен ажырап, қиқым-топанға айналған ыбырсықтар да, шаң боп көтерілген топырақпен араласа ұмар-жұмар ұшып, айналаны сыбдырға көміп жібереді. Кейде, тіпті, құлағына сансыз сыбырлықтар сыбырлап тұрғандай да болып кетеді. Жамалға мұның бірі де әсер ете алмады.

	Түн қараңғы. Күздің суық сұр түні.

	Тірі жан тітіркенер осы түде жалғыз қаңғыған Жамал саябыр таппады. Ол зарлады, сыңсып жылады. Лекіте күліп, шырқап ән де салды. Біреулердің атын атағанда елжірей іздеп шақырса, енді біреудің есімі тіліне оралса болғаны шошып, түңіле елегізеді, жиіркенді аузына келген жаман сөздерді қайтармай бағыттады. Кейде аз теткіп, ебіл-дебілі шыққан үсті басына қарап, әлгі бір әзірде ғана шиыршық атқан жас дене арқауы сетінеген өрмектей сылқ түсіп, отыра кетті. Елермелеп, өзінен өзі шошына айғайлап тағы да зыр жүгірді. Көңілі әлем-жәлем боп, бір суып, бір ысыды. Сол кезде көз алдына қыр мұрынды, түксиген, бүркіт қабақты, ақ сұр келген біреу тұра қалды. «Жауыз!» деп күбірледі Жамал. Өзі жалт бұрылып теріс қарап кетті. Бірақ, түксиген бүркіт қабақты адам бейнесі жанары алдынан кетпеді. Бойын діріл билеген әйелдің кенет: «Нағылет атсын сені, нағылет!» Бәріне кінәлі сенсің! деп алабұртып, беталды шырылдап айқайлады. Содан кейін ол және не болғанын білген жоқ.

	Сона бір жылдары Жамал да, осы бүркіт қабақты ақ сұр жан да жап-жас еді. Бірі институтта, екіншісі рабфакта оқып жүрді. Бұлардың ата-аналары екеуінің тағдырын, тіпті, сәби күндерінде-ақ, бесік кертпе құда боп, өз қалауларынша келешекте бірі әйелі, бірі күйеуі, яғни ерлі-зайыпты адамдар деп шешіп қойғандарын жақсы білетін еді. Ал, бұлар өскен кезде ата-ананың сол бір шешімдеріне көне ме, жоқ па, онымен істері болған емес. Мүмкін, біреуі пұшық, не соқыр, тіпті ақымақ адам болар да, екіншісі асқан ақылды және көрікті боп жетілер. Сонда тіршілік қалай болады? Ата-анамыз бесікте жатқанымызда қосқан екен деп, тағдырға бас иіп отыра бере ме? Бақытқа қарсы бұлар ондай болғаны жоқ. Екеуі де көрікті, ақылды боп өсті. Ұзын бойлы, жіңішкелеу келген жігітті ішінен қыз да қатты ұнататын. Жігіттің ашық жанарлы, сүйкімді десе де болғандай, қой көздерінде мейір-шапқат мол сияқты көрінетін де, қыз көңілінде болашақ күйеуін ойлағанда әлдеқандай мақтаныш сезімі пайда болатын. Бірақ қазір...

	Бір сәт бойын тежеп, Жамал өзіне өзі келді. Жоғалтып алған қу томарды безек қағып іздеуді ұмытты. Бас-аяғы бірнеше тәулікке созылған сұрақ жауаптың алғашқы бір күні әлдеқалай есіне оралды. Ол былай болатын:

	Жамал ауруханада көп те жатқан жоқ. Тез-ақ айықты. Дәрігер әйел Гүлдархан Бекбосынованың әрбір сырқат адамға кішіпейіл нағыз аналық көзқарасынан ба, әлде сырқат атын дәл тауып, дұрыс емдегендіктен бе, әйтеуір, кең иінінен зорға дем алып ауыр халде келген Жамал бірер күннен кейін-ақ бері қарай бастады. Ентігі басылып, ыстығы төмен түсті.

	– Міне, қызым, адам деген осылай болу керек. Соғыс кезінде шолжайып жатуды қойған жақсы. Әйтпесе... – деп Гүлдархан күлді. Ол ыңғай жымия солай күлетін. Бұл сөзді ол кейде есіктен күлімсірей енгенде де айтып келе жатады. Сол кезде сырқаты ең қатты деген адамның өзі бір езу тартып жадырап қалатын.

	Гүлдарханның «әйтпесесін» олар жақсы түсінеді. Егер тез жазыла қоймай, соғыс дәуірінің заңын бұзсаңдар бұл үйден қазір-ақ айдап шығамын. Кімге барсаң, соған бар да менің үстімнен арызыңды айта бер, дегені ол.

	Әрине, бұл әзіл. Пайдалы, ақылды әзіл. Көңіл күйі күлкі ғой. Рақаттанып бір күлгенде адамның жаны жай тауып, тұла бойы жеңіл тартып, сергіп қалатыны бар емес пе? Педагог-дәрігер Гүлдарханның да ойлағаны сол, төсек тартып жатқан ауру адамның көңілін бір көтеріп тастау.

	Жамал ауруханада бір күн де зерігіп көрген жоқ. Тек қана жиі-жиі хабар алып тұрармын, деген Сейіт қана болмаса, басқа жақтан алаң болмады. Бірақ, Сейіт келмеді. Жамалға бұл жағы жұмбақ. Алайда, менің аурулығымды пайдаланып, ыржықтап жүрген шығар деген ойға жуыған жоқ. Өйткені, күйеуін ол өзіндей көреді. Өзі қандай адал болса, Сейіт те сондай таза, кіршіксіз жан, деп біледі. Сондықтын да кейде: «Апырым-ау бұл неге кешігіп жатыр? Тым болмаса бір келіп кететін уақыт болды ғой. Әлде өзі ауырып қалды ма екен? Есетжанның да саулығы онша емес еді, әлде сол бала жатып қалды ма екен?» деп қана ойлады. Күйеуін кім болса сонымен былғанып жүр-ау дегенді ол ешқашан ойлаған емес. Бұған дейін бір секунд те болса есіне алмаған арам ниетке бұ жолы да жоламады.

	Осылай ішінен, ғана таныған Жамал қазіргі күннің міндетін де ұмытқан жоқ. Жеңіс үшін, майдан үшін деген ұран барлық мүддеден жоғары тұрғаны мәлім. Бұл жөнінде, әсіресе, колхоз председательдерінің халі Жамалға белгілі. Күн екен, түн екен демейді. Сондай бір шаруа соңынан жүр ғой, тегі. Әйтпесе «Қарқын» колхозында болған өрт тап сол күні-ақ бүкіл аудан көлемінде жетіп бітіп еді. Жамалды емдейтін дәрігерлер де медсестра және басқа қызметкерлер түгел естіген. Тіпті, Сейіттің қазір түрмеде отырғанын да білмейтіні жоқ. Бірақ соның бірде-бірін Жамалға естірмеген Гүлдархан еді.

	– Сүйінші сұрамай-ақ қояйық. Одан ешкімге келер пайда жоқ. Тек ауру адамның жанын қинаймыз,– деді ол қарамағындағы қызметкерлердің бәріне қатаң ескертіп.

	Содан кейін ешкім де бұл оқиғаны Жамалға жеткізуді ойламады. Бір күні Жамалға бұрын-соңды көрмеген екі әйел келді. Оның бірі Шәйгүл, екіншісі Айымжан еді.

	– Шырағым, Жамал, айықтың ба? – деп келіп, Шәйгүл оның қолын алды.

	– Біз осы аудан орталығында тұратын едік. – Мына бала сенің замандасың, менің келінім, аты Айымжан.

	Жамал сүп-сүйкімді келіншектің ұсынған қолын алып, амандасты. Шәйгүл тағы да сөйледі.

	– Өзіңе әдейі келдік, балам. Танымағанды сыйламас деген.

	Саламаттығыңды білейік, әрі танысайық, деп келдік.

	– Рақмет, апа. Аурудың халін сұрап, көңілін өсірген адамның да өркені өсіп, тілегіне жетсін.

	Шәйгүлдің өзі аурушаң адам екені көпке белгілі. Оған Жамалдың жауабы ұнап кетті.

	– Бәсе, өзім де анандай жігіттің әйелі осал болса қоймас, деп ойлап ем-ау. Айтқаным келді, – деген Шәйгүл енді сәл түрін өзгертті.

	– Аудан орталығында тұрғанымызбен, – деді ол Жамалға елжірей қарап. – Біздің туған-туыстарымыз ауылда, сол сіздің жолдасыңыз Сейіт басқаратын «Қарқын» колхозында өмір сүреді.

	– Солай ма? – деп, Жамал өзіне қарама-қарсы отырған Айымжанға қарады.

	Айымжан сәл ғана басын иеп, Жамалдың сұрағын мақұлдады. Келіншектің ізетке толы сызылып тұрған ибалылығы Жамалға да ұнап кетті. Қызыл шырайлы нұрлы жүзі, мөлдіреген қос жанары, қиылған қасы мен ойлы адамға бітер момақан қабағы оның жүрегін тырнап алғандай тызылдатып, махаббат сезіміне бөледі.

	– Жақсы болды ғой. Ауылдан ешбір хабарсыз отыр ем. Әйтеуір тыныштық па? Еш нәрсе білесіздер ме? – деп Жамал қонақтарына кезек жалтақтады.

	– Тыныштық балам. Кеше ғана мен сол колхоздан келдім. Біздің бір туысымыз қайтыс болған екен.

	– Ол кім еді? – деп қалды Жамал.

	– Кәрібай деген кісі. Білетін шығарсыз?

	– Е, білмегенде. Алда марқұм-ай, иманды болғыр атам-ай, ә?

	Қалайша, дені сап-сау адам сияқты еді.

	– Ия, – деп Шәйгүл аз тоқтады. – Дегенмен, жақсы жеткен адам ғой. Күні біткен күнінде емес пе! Сол қарттың жаназасына барып ем. Өзіңді көп адам сұрады. Білмейтін едім деп айтудың өзі ұят екен тіпті. Ана бір күндері әлгі қайтыс болған қайнағаның інісі Дәуіт шал мен Сейіт екеуі осы ауданға келгенде біздің үйде де болып еді.

	– Сізді осы ауруханаға әкелген күні, – деп түзетті енесінің сөзін Айымжан.

	– Е, ие-ие, солай екен-ау, бәсе. Сондағы әлгі Дәуіт деген атшы бар ғой. Ол кешегі қайтыс болған дәу атаның туған інісі. Одан кішісі Алтынбек дегені бар. Ол менің кісім. Бұл күнде үлкен баламыз, мына замандасының жолдасы Сейдолла екеуі де майданда жүр, қалқам. Ал, біз болсақ қолымыздағы жас сәбилерімізді жүдетпей, майдангерлеріміздің тілегін тілеп, қолымыздан келген шаруа жасап отырған жандармыз. Сенің жолдасыңның жолын беріп азаматтарымыз аман-сау оралса, таныстығымыз бұдан да арта түсер әлі.

	Жамал тіпті қуанып қалды. Өзі білетіндердің бәрін сұрап жатыр.

	– Ішімнен осындай бір шаруалар боп қалған шығар деп ойлаған ем. Келіп тұрам деген Сейіт бүгінге дейін жоқ. Біздің баламыз үшінші класта оқитын еді. Құрал апа деген апамыз аман ба екен? О кісіні білесіз бе? – деді ол.

	– Білемін. Аман-сау. Сізге сәлем айтып, барып танысыңыз деген сол кісі еді. Өзі керемет қамқор адам ғой.

	– Ой айналайын, апатайым десейші!

	Осылай басталған таныстықты Шәйгүлдер суытпады. Күнде дерлік біреуі келіп-кетіп тұрады. Әр қатынаған сайын және ыстық суығын ала да келетін болды. Жамалдың ұялып, мұндайды әкелмеңіздер, ендігәрі тіпті алмаймын, дегеніне қараған жоқ.

	– Апатай-ау, мұнда не тұр дейсіз. Үйдің асы және сыйластық қой. Оның үстіне тезірек қуатқа кірсеңіз үйіңізге де тезірек жетесіз, – деп бір күні Айымжан өзіне жеңіл әзіл айтып жеңгені де бар.

	Сонша келіп жүріп Сейіт туралы соңғы кезде колхозда болған оқиға туралы бұлар да ләм-мим деген жоқ. Сонымен қатар, олар тергеуде отырған Сейітке барып, сөйлестірмеседе ас-ауқат беріп, Жамалдың халін жеткізіп тұрды. Бір күні есебін тауып Айымжан оған өз қолымен жазған сәлемін жеткізді. Онда қазір, тіпті, сауығып қалған Жамал туралы толық айтты... Енді бірер күнде шығып та қалар. Бірақ, ол апай сіздің мұнда отырғаныңызды, сондай-ақ колхозда болған оқиғаның бірінен де хабарсыз. Тек Кәрібай атаның дүние салғанын ғана есітті. Оны да өз ажалынан қайтыс болды, деп түсінеді. Алаң болмаңыз. Апамнан сізге көп-көп сәлем. Ісіңіз оңына басуына тілектес жандар: Шәйгүл, Айымжан, деп қол қойды.

	Шынында да екі-үш күннен кейін Жамал айығып шықты. Шығар алдында Айымжан оның киімдерін ауруханадан алып келіп жуғанын жуып, қалғанын жақсылап үтіктеп апарды. Және сол бойда оны өзінің үйіне ертіп келді.

	– Аман-сау тұрдың ба, балам. Ауырып тұрған, адамның аунап тұрғаны ғой. Ажалдан басқаның бәрін көрген жақсы! – деп, Шәйгүл апа жалпақтап, есік аузынан қарсы алды.

	Өзіне осынша көрсеткен құрметтің мәнісі не екенін Жамал түсініп жетер емес. Оны бұрын ойламағанымен қазір ойлай да бастады.

	«Түсінбеймін, екі туып бір қалғанымыз емес. Жайылып төсек, жатып жастық болатындай бұл адамдар кім екен, өзі ә!» деп күдіктенгендей болды. Дәл осы жерде оның, тіпті, әйелдік іш тарлығы, саяз ойлап, келте шешетін кейбір мінездері оның бойында да жалт берді. Алдында

	«апатайлап» зыр жүгіріп жүрген сұлу келіншекті біресе елжірей жақсы көрсе, біресе оған оқты көзімен қарап қойды. «Өзінің көзі-ай, еркек түгілі, әйелді де айналдырып алатын сиқыр тұр ғой жалт-жұлт еткен жанарында. Сейітті осы үйде болды, дейді. Ол мүмкін мұнда қонған да шығар! Алтын көрсе періште жолдан таяды емес пе! Мына сұлу мүсін төсегіне менің алтыным да, мүмкін, өзінің қайда келгенін білмей көсілген шығар! Ой, дүние-ай, сенейін бе, сенбейін бе?»

	Жамал осы сәтте ұйықтап бара жатқан адамдай еді. Бірақ, ол көпке бармады. Тез өзгеріп есін жиды. «Апырым-ай, мен не ойлап кеттім. Осында тұрған не бар. Өздері біздің колхоздан екен. Сейітті ауылымыздың бір басшысы деп сыйлағаны да бұл. Лепестеріне қарағанда болған-толған, көп нәрсені көрген семья екен. Қой, мына қара пейілімді сездіріп алып, ұятқа қалып жүрмейін!»

	Небәрі бір уақыт ішінде келіп кеткен осы ойлар Жамалды әрі езіп, әрі қайрап өткірлеп тастағандай еді. Ол енді үй ішіне дос көзімен қарай бастады.

	– Кішкенеңіз неше жаста, апа? – деп сұрады ол үйден-үйге жүгіріп ойнап жүрген баланы көрсетіп.

	– Немерем ғой. Екі жаста. Әкесі жеңіспен ораласын деп ырым етіп, атын Жеңісгүл қойғанбыз. Атасы да майданда. Хат жазған сайын, ең алдымен, осы жаманның атын бұрын атайды. Атасы да, әкесі де жақсы-ақ көреді өзін. Осының атасы-бақыты үшін де олар келер деп отырмыз, шырағым.

	– Келеді, апа келеді! – деді Жамал көзі жасаурап. Жаңа бір әзірдегі ойынан қысылды ма, әйтеуір жүрегі кеудесін тесіп шығып кетердей соғып кетті.

	– Айтқаның келсін, қалқам! Сенің күйеуіңнің жолын берсін бұл қыздың ата-әкесіне.

	Жамал жүгіріп жүрген Жеңісгүлді шақырады. Бірақ, гу-гулеп өз қызығымен өзі болған бала келе қоймады.

	– Әй, жаман, апаңа бара ғой. Апа ғой, апа! – деп жатыр Шәйгүл.

	– Жеңісжан, кісі жатырқамайтын едің ғой, – деп оны көтеріп алған Айымжан тура Жамалдың тізесіне әкеліп отырғызды. Жамал дені сау, өзі сүп-сүйкімді қуыршақтай баланы құшақтап, мейірлене сүйді. Көзі тағы да жасаурап жыламсырады. Бұл жолы Есеті есіне түсті де қазір дәл сол өз баласын бауырына қысқандай, маңдайынан иіскеп, сүйгендей сезімге бөленді. «Менің жан жүрегім қайда жүр екен қазір? Мектебінде ме екен, жоқ әлде?.. деп жанары алдына жиылып қалған жасты сығып-сығып жіберді. Ыстық тамшы жағасына тырс-тырс құйылды.

	Жеңісгүлді кеудесіне қыса түсіп отырған Жамалдың назары есігі айқара ашық қалған төргі үйдің төрінде қашанда сол бір ұқыпты жиналған кереует үстінде тұратын үкілі домбыраға ауды. «Ім-м, мына келіншектің мұндайда өнері бар екен ғой!»

	Жамалдың бойын қызғаныш биледі. «Домбыра бар жерде біздің Сейіт жүреді ғой. Ол бұл үйде осы домбыра үшін қалды ғой әуелі. Ал кейін..»– деп, Жамал бір сәт есеңгіреп отырды.

	Дегенмен, ол тереңдеген жоқ. Өзін күтіп, алдында құрдай жорғалаған адамдардың қадірін сақтады. Қолымен ұстаған еш нәрсесі жоқ. Ұят жасап, одан кейін адам бетіне қарай алмай, тірі масқара боп жүрсе қиынның қиыны емес пе? Жамал қисық жолға бұрын сан ойын шорт үзді де:

	– Апа, күй тыңдамағаныма көп болды, сағынып жүрмін. Келін бе, өзіңіз бе ана дүниені сөйлететін? –деп домбыраны нұсқады қолымен.

	– Мен емес, балам. Келін ғой оның иесі. Мен жас күнімде шаңқобызды жақсы тартатын едім. Қазір тіс жоқ. Шаңқобызға тіс керек, содан кейін денесі сау адамның ұзақ ысқырып тұра алатын демі керек.

	– Ие, солай көрінеді. Біздің әлгі өзіңіз білетін Құралай апа да осы сіз айтқанды айтып отырады. Өзі жас кезінде керемет тартады екен.

	Ойнап отырып шаңқобыздың даусына ысқырған демімді қосқанымда оның дірілдеген тілі біразға дейін тоқтамай ойнап, ысқырып тұратын. Сол кезде мен де сөз орнына сонау алыста тыңдап қалған қыз-қырқынға бер кел дегенді сездіріп, қолымды екі-үш бұлғап та үлгеретінмін,– дейді.

	– Ол рас, – деп Шәйгүл апа басын изеді. – Нағыз шаңқобызшылар солай тартатын. Менің де біраз өнерім бар еді, қайтерсің тістен айрылдық. Кәрілік деген есіктен ұрланып үйге кірген жыландай білдірмей келеді екен де, біртіндеп қасиетіңді кетіре бастайды екен.

	– Ондай ойнайтындар осы күні неге жоқ?

	– Е, шырағым-ай, мен қайдан білейін? Мүмкін оны өнер деп қумайтын шығар. Барлық себеп сонда.

	Жамал да үлкен кісінің сөзін құптап отырды да:

	– Құралай апаның, оны біз өзіңіз көзінше Құрал апа дейміз, кейінгілерге тәбәрік үшін сақтап жүрген шаңқобызы да бар. Сізде де бар шығар?

	– Неге болмасын. Кезінде ұстаға ат пен түйе беріп соқтырып алған біреуі бар еді. Оны салып қоятын сыртына неше түрлі ою-өрнек жасаған ағаш қабының өзін көрсең, шіркін. Соларды сандыққа тығып өбектеп-ақ жүрмін. Кім біледі, келешекте халықтың бір ескі музыка мұрасы деп музейге қою үшін де ондай бұйымдар керек көрінеді ғой. Шәйгүл сиреп қалған кетік тістерін көрсете рақаттана күлді.

	Ақ қағаздай ат жақты жүзінде әжім әлі де аз екен. Замат нұрлы да шырайлы бетінің ұштарына ойнап шыға келген қан толқыны оны нұрландыра түсті. Жазық маңдайынан төменгі жақтағы кезінде қолмен қойғандай, қиыла біткен қас пен кірпік, аласы мол қара көз қандай әдемі еді. Тура біткен пішінді мұрынды мол айтсайшы! Шәйгүл қазір көрікті де, сүйкімді боп кетті.

	– Ендеше келін бір күй тартып берсін. Шай-пайды содан кейін-ақ ішейік, – деп қиылды Жамал.

	– Мен қарсы емеспін, – деп, Шәйгүл келініне қарады.

	Шай қамын жасап жүрген Айымжанның күткені де осы сөз болса керек. Домбыраны алып келді де, құлағын бұрап, нәшіне келтіре бастады. Сәлден кейін күмбірлеп күй кетті. Қос шекті домбыраның бетінде, оның әрбір пернелері арасында шапқан аттың, үрген иттің, шаңқылдап ұшқан құстың, ызыңдаған желге қарсы дүрілдей басып бара жатқан көп тұяқтың даусы безектеді. Барған сайын бұл дауыс үдей түсіп, екпіндей берді де, кенет бір дарылдап тататалаған зор үнге соқтығып сарт-сұртқа айналды да кетті.

	Жамал домбырашының қолдарына қарады. Сүйріктей саусақтар тек күй тарту үшін ғана жаралаған сияқты. Келіншектің биік кеудесі бір көтеріліп, бір төмен түсіп, үлбіреген әппақ бұғағы бүкілдеп отырса, ұзын кірпікті көздерін, қас-қабағын әлдеқандай қауіп-қатер шошытқандай түрде екен. Бір кез ол домбыра шанағынан шыққан майда қоңыр үнді қуана қостағандай, отырған орнында шыдай алмай қозғалақтап кетті. Ақырын жымиғандай болды. Домбыра шанағынан жоғары сонау қыл мойын арасындағы әрбір перне үстінде сайтандай ойнаған қол жоғарыдан сырғып келіп алқымдата қатты бір қағып тоқтады.

	– Бәрекелде! – деп күрсінді Шәйгүл.

	– Шіркін-ай, – деп аржағын айтпай Айымжанның бетіне шырайлана қарады Жамал.

	Айымжан үндеген жоқ. Жамал: бұл не деген күй еді деп сұрағанша, күйші келіншек екінші бір сарынға ауысып кетті. Жамал елең етті де, құлағын қадап тыңдай қалды. Сейіттің ұйып отырып тартатын «Қара жорға» күйі. «Бұны да біле ме мына әйел? Қайдан үйренді екен?!»

	Тыңдаушы қонағының жалт еткен сезімін Айымжан да байқады. Бұл күйді ана бір күні осы үйде отырып тартқан Сейіттен үйреніп қалған еді. Шәйгүл мен Дәуіт қарт Сейітке қайта-қайта қолқалап тарттырғанда үндемей отырған Айымжан күйшінің әрбір перне үстінде қол қимылын, қағысын, күй сарының жаттаумен болды. Үш рет қайта тартылғаннан кейін-ақ Айымжан бұл күйді білдім, деп ойлады. Шынында да ертеңіне кешкі тамақтан кейін Айымжан енесіне айнытпай ойнап берді.

	– Ылайым бақытты бол. Сейдоллажан аман-сау келіп, қосағыңмен қоса ағар, – деді де тұрып келіннің маңдайынан сүйді.

	Қазір Айымжан «Қара жорғаны» тіпті еркін және балқып отырып ойнайтын дәрежеге жетіп қалған-ды. Жамалдың да көңіліне жағып бара жатқанын байқаған келіншек қонағына түсін жылыта, тіпті гүл-гүл жайнай қарады.

	– Ана бір күні ағадан үйреніп қалып ем, – деді ойнап болғасын ағынан жарыла.

	– Кімнен, Сейіттен бе?

	– Иә.

	Жамалдың даусы бір түрлі шықты. Өз даусынан өзі шошып кетті.

	Айымжан сәл еркелене тіл қатты.

	– Енем мен атам ағаға қайта-қайта ойнатты. Мен бұрышта үндемей отырып үйренумен болдым.

	Жамал еріксіз езу тартты. Айымжанның ойында еш нәрсе жоқ екенін түсінді. Оның енді көңілін көтере сөйледі.

	– Онда шын домбырашы екенсің. Музыка сазына бірден түсініп, оны айнытпай қайталау кім болса соның қолынан келе бермейтін нәрсе. Бәрекелде сіңілім, – деді шын пейілімен елжіреп.

	Осы кезде есік қағылды. Үйдегілер жауап та беріп үлгермей бір еркек кіріп келді. Бұл келген адамның кейде әдетке айналып кеткен сөзі бар еді. Ретті болсын, болмасын, ол: «Әбестік жасасам кешірерсіз» деп бастайтын. Бұл сапар оған «сіздер» дегенді ғана қосты.

	– Әбестік жасасам кешіріңіздер!

	Үйдегілер оған таңдана қарасқан күйі үнсіз тұрғанды. Келуші тағы да сұрады.

	– Ия, әбестік жасасам кешірерсіздер! Бұл Алтынбековтың үйі ме екен? – деді ол есік аузында қалшиып тұрған күйі.

	– Өзіңіз кім боласыз? – деді Шәйгүл.

	– Осы ауданның тергеушісі Батырхан Садақов дегенмін.

	– Е, ауданға жаңа тергеуші келіпті деп жүр еді, сол сіз екенсіз ғой.

	– Дәл солай.

	– Есік аузында тұрмаңыз, қане, жоғары шығыңыз?

	Шақша бастау келген, аласынан гөрі қарасы молдау дөңгелек көз, арық жігіт сып-сып басып кеп төрге шықты да, жаюлы жатқан таптаза көрпеше үстіне малдасын құра отырды.

	Жаңа әзірде орындарынан көтеріліп кеткен үй иелері, қонақ әйел Жамал да қайта отырысты. Бәрінің көзі заң адамы Батырханда. Шәйгүл мен Айымжан ол кім екенін айтқаннан-ақ бір жамандықты сезе қойысты.

	– Тергеуші сіз екенсіз ғой? – деді Шәйгүл тағы да.

	– Соның өзімін. Әбестік жасасам кешіріңіздер. Мына кісі «Қарқын» колхозынан емес пе?

	– Ия, сол колхозданмын,– деді Жамал бұрын жауап беріп.

	– Сейіт Тоқтаевтың әйелісіз бе?

	– Қателескен жоқсыз.

	– Жамал Тоқтаева екенсіз ғой.

	– Бұл кісі ауруханадан бүгін шықты, – деп сөзге Шәйгүл араласты.

	– Білемін. – Көзі дөңгелене қалған Батырхан Садақов Жамалға қарады. – Сіздің дәрігеріңіз әлгі Гүлдархан Бекбосынова деген бір сұмдық менмен және тәкәппар кісі екен. Соңғы жеті-сегіз күн ішінде әбден білдім оны. Пәлем, бір реті келіп қолыма түсерсің деп жүрмін. Батырханның шілдің сирағындай жіңішке саусақтары дірілдеп, жұқалтаң еріні жыбырлап кетті.

	– Неге олай дейсіз, жазығы не ол кісінің? – деді шыдамай кеткен Жамал.

	– Сонша күн ішінде сізге бір рет те кіргізбей қойды ғой.

	– Сіз Жамалдың көңілін сұрағалы бардыңыз ба? Бұл бала ауырып жатты ғой.

	– Жоға, адамдар осы қызық. Заң қызметкері болғанымнан кейін жұмыспен бардым да. Біз тек ақиқатты ашуға жаралаған жандармыз!

	– Тергеп сұрақ-жауап алу үшін бе? – деп, Шәйгүл анықтай түсті.

	– Әрине, бұл кісіден бір нәрселерді анықтауым керек еді.

	– Сөйтіп, ауру адамды да тергемек болған екенсіз ғой.

	– Маған бәрібір. Жауап беруге жарайтын тас болса, одан да жауап ала берермін.

	Өңі бұзылып кеткен Жамал барлық әңгіме өзі туралы екенін аңғарды. Бірақ не болып қалған? Оған түсіне алмай отыр.

	– Сонымен турасы, мен сізге келіп едім, – деп Батырхан Жамалға тағы да мөлие қарады.

	– Тұра тұр шырағым, қазір бұл кісі менің қонағым. Әуелі балаға әңгіме не туралы екенін түсіндірейік. Содан кейін сіз де адамша сөйлесуіңізге болады ғой.

	Шәйгүл осыдан кейін соңғы кезде, дәлірек айтқанда, Жамал сырқаттанып ауруханаға түскеннен бері колхозда болғаны баяндай бастады.

	Ойпырым-ай, сұмдық-ай! Бүгінге дейін маған неге білдірмеген мұны? – деп, Жамал күйініп жылады.

	– Шырағым-ай, оны айтқанда ауру басың босқа қиналғаннан бөтен не істер едің? Мұның Сейітке келер түгі де жоқ. Колхоз председателі өзіне сеніп тапсырған малын өзі әдейі қастықпен өртеді дегенге кім сенеді? Сенен де мына тергеушінің сұрайын дегені соның бір жағдайлары шығар.

	– Апай, бұл адамнан не сұрайтынымызды өзіміз білеміз. Сіз оған араласпай-ақ қойыңыз! – деп Батырхан Садақов көзі дөңгелене Шәйгүлге қарады. Лып етіп орнынан ыршып та тұрды. Түр-түсі жаңағы кіріп келгендегі аурушаң әлжуаз адамдай емес. Қазір оның қол тоқпақтай болған денесі атылайын деген оқ жыландай қақшия қапты. Шәйгүлге қадаған көзі оны ішіп-жеп барады. – Сізге айтарым, – деді ол даусын нығырлай сөйлеп. – Бұл кісі қашан тергеу жұмысы аяқталғанша осы үйде болады. Ешқайда кетпеуіне және бөтен адаммен жолықпауына сіздер міндетті боп, соған тілдеріңізден тілхат берерсіздер.

	– Жарайды, берейік. Бірақ, шырағым, өзің ана орныңа отырып, кісіні қорқытпай, шошытпай сөйлеші!

	Батырхан қайтып отырған жоқ. Сол тұрған күйі кеңсесінен дайындап алып келген бір қағазға Шәйгүл мен Айымжанға қол қойдырып алды.

	– Естеріңізде болсын, мұны біреуге жеткізсеңіздер соғыс дәуірінің заңымен жауапқа тартылып, түрмеге отырасыздар, – деп тағы да ескертті тергеуші.

	Содан кейін Жамалдың шәйін де ішкізбей бір сағат ішінде қайтып келеді деп ертіп кетті.

	***

	Жамал дала кезіп жүр. Кірелі-шығалы есі қайта кірді. Міне, басынан өткен бүгінгі бір оқиға көз алдына үйіріле қалды.

	– Сен, Жамал, Тоқатай келіні, әбден ойланған шығарсың, ә? Қазір шыныңды ақтаруың керек. Әйтпесе... – деді Батырхан. Ия, бұл дәрігер Гүлдарханның «әйтпесесі» емес. Тергеушінің «әйтпесесінің» тасасында не сыр жатыр екен? Жамал оны да ұғынып қалған. Тергеуші әлгі сөзден кейінгі ойын айтпай, алдында жатқан әрқилы түстегі қаламдарын уысына жиып ұстап біраз отырды. – Әйтпесе... ия, қазір сен прокурордың бұйрығымен түрмеде уақытша отырасың. Сырыңды жасыра берсең біржола қамаласың. Білдің бе?

	– Жамалды бір күннен кейін-ақ Шәйгүлдерге жібермей, жалғыз өзін бір бөлмеде ұстап еді. Тергеуші оған соны ескертті.

	Мұндай сұрақтардан Жамал мезі боп қажыған. Ол әдетінше: «Не айт дейсіз, еш нәрсе білмеймін. Әлде білемін деп өтірік соғайын ба?» – деді де, көпке дейін қайтып жұмған аузын ашпай қойды.

	Тергеуші біресе тұрды, біресе отырды.

	– Сірә, сізге турасын ескертіп қойған да жөн шығар. Заң деген заң. Ол ешкімді еркелете алмайды. Осыны ұмытпаңыз! – деді зілдене. Тергеушінің дөңгелек көзі мөлиіп, тарамыс саусақтары дірілдей бастады.

	Жамал не дерін білмей, оған селк ете қарады. Тіпті, аз күн ішінде осы отырған әлжуаздау келген жұқалаң жігіттің сырын ұғып та үлгергендей. Ол көп сөйлемейді, сырын да бергісі келмейтін сияқты. Тым айбатты, сұсты боп көрінгісі де келеді. Бірақ, ол Жамалдың көз алдында еті сүйек, сүйегі темір сияқты қатал адам боп қалған. Оның анау кішкене жұдырығы тиіп кеткен жерін ойып түсетін шақар жан сияқты. Қазір сондай бір ойға кеткен Жамал үнсіз отырып қалды.

	– Колхоздың мал-мүлкін өртеуді күйеуіңіз Сейіт Тоқатаев екеуіңіз әбден жоспарлап алған соң ауырдыңыз ғой, ә?

	– Оны сізге кім айтты?

	– Жалтартқаннан пайда жоқ.

	– Залымдық қой мынау. Тергеуші орнынан қарғып тұрды.

	Мұндай деуге Жамалды мәжбүр еткен өзі ғой. Бүгін ғана емес. Осы үйге келгеннен бергі сұрақтың түрі осылай. Тура жан алғыш жендет сияқты қойылады да жауап бер дейді. Бітеу жарадай сыздансын айтсайшы! Оның әрбір қимылынан Жамалға: «Сен тәйтік отыз тісің аузыңда сау тұрғанда» деп тұра ұмтылатындай көрінеді де тұрады. Кеше тергеушінің: «Соғысқа дейін күйеуің өзі туып өскен ауылдың колхозына председатель болып, оны бордай тоздырған еді. Енді басқа ауданға ауыса қойып, бұл колхозды да құртуға айналды. Өзі және оған дейін патриот болғансып, майданға барған да, жауларға әдейі тұтқынға түскен. Біраз уақыт фашистерге жұмыс істеп, одан соң бұл жақты бүлдіру үшін келеген, қашу сапарында совет жерінде жараланыпты-мыс. Қарай гөр айласын!» – деп соққаны да есінде.

	Амал қанша, кеудесін ыза кернеген Жамал тек құлағын екі қолымен бірдей басып отырып қалды. Бірақ, тергеуші ошағанша жабысып қоймады. Үш ұйықтаса ойына кіріп шықпаған сұрақтар қойды. Сөйтіп, әбден болмаған соң бұл да ашына тіл қатты.

	– Өзіңіз темір тікен сияқты тым мазасыз адам екенсіз, – деп салды Жамал.

	Тергеуші содан кейін аз уақыт қипақтап үнсіз отырды да, кенет өзгеріп, әр нәрсені бір сөз ете бастады. Бар ойы осының ішкі сырын қазір ашамын дегендей. Үсті-үстіне сұрақты жаудырды. Оның ішінде колхозға Сейіт председатель болғаннан бергі мерзім ішінде істелген іс жайлы ғана емес, тіпті, бөтен мәселе жайлы да әңгіме қозғап, жауап күтті.

	– Жарайды, колхоз мүлкін ойран ботқа еткендерің туралы мәселені қоя тұрайық. Бірақ, осы күйеуің немістің қандай қалаларында серуендепті. Ол туралы болса-болмаса да мақтана сыр еткен шығар?

	– Онда тұрған қандай мақтаныш бар. Немістің солдатынан жеген таяғына мақтана ма?

	– Ғажап екен! Сенімен... Иә... қақпақыл ойнап, әткеншек тебіскелі отырғам жоқ. Күйеуің бүкіл бір батальон адамдарын немістердің қолына әдейі апарып беріпті ғой. Соны айтшы?

	– Қашыпты, – деді Жамал тергеуші бетіне тура қарап. – Бірақ, немістерге қарай емес. Қиын қыстау жерде адамдары, қолындағы техникасын сақтап қалу үшін де шегініп, жаудан бой тасалау қажет көрінеді.

	– А, солай де? Таңертеңгі бозторғай секілді осылай сайраудан танбай-ақ қойдың. Бәрібір, жүрек тебірентем екен деп ойламай-ақ қой. Ізің белгілі! – деп, орнынан долдана көтерілген тергеуші ғой бұл. Кейде толық, кейде сонау алыста бұлдырап тұрғандай тергеушіден көрген, естігендерін Жамалға осылай есіне түсіріп жүрді. Күйеуі ғана емес, тіпті, өзі де колхоздың бес арба астығын, оннан аса ірі қарасын саттырып, жеке басына пайдаланған боп шықты. Солардың ізін жасыру үшін колхозды өртеу керек-ақ бопты. Мұның бәріне адам-Кәрібай ақсақалдың өлімі нағыз қастандықтың барып тұрғаны көрінеді. Сол үшін айыпталады екен. Не деген жала, жауыздық еді!

	Мұндай өтіріктің бәрін құрастырып жүрген кім?..

	Жамал жаңағыдай сұрақ кезінде, тіпті, қыбыр етуге де шамасы келмей, тұнжырап қана отыратын. «Бұ несі? – деп, таңқалатын ішінен. – Биыл Сейіттің колхозды басқарғанына неше жыл осы? Он жылдай боп қапты-ау. Әйтеуір жыл сайын қайта сайлайтын еді. Өзін соншалық сүйген халықты Сейіт қашан жек көріп еді? Әлде осы ауысып, «Қарқын» колхозына председатель болғаннан бері бұзылып кетіп пе? Жоқ, сенбеймін, сенбеймін? Бәрі керісінше. Бейшара күн демей, түн демей, мына артта қалған колхозды қайтсем көтеріпкөркейтем, қатарға қосам деп, басын тауға да, тасқа да ұрмайтын ба еді?... «Әлде... – деп, ол көңілі жүдеп, толқитын. Ет жүрегі байыз таппай суылдап, басына бір күдік ұялайтын. – Әлде... ол фашистердің қолында тұтқанда болғанда...»

	Бірақ, осылай ойлап, соған көңіл бұрды дегенше Жамалдың тұла бойы дірілдеп кететін де, өзін-өзі билеуден қалып, жападан жалғыз отырған үйде үнсіз жылайтын. Өксігін баса алмай, тұншыға солқылдайтын. Көп жылайтын... Ары, намысы шыдатпай қорлап бітетін. Бірақ...

	Кейде осындай ойлар Жамалды түн бойына ұйықтатпай, өрелі таңды көзімен атқызатын да еді. Сонда Сейітіне де тілі тиіп, қарғапсілейтін. Қанына қарайып, бармағын тістеп отырып: «Қап бәлем, сені бір көрер заман туса...» – деп кіжінетін.

	Іштей солай серттесіп, бойына қуат-жігер беріп, әбден қатайып алған келіншек тергеуші алдында отырған-ды. Оң бүйірдегі есіктен әлдекімнің сөйлей кіріп келе жатқанын байқады, бірақ қараған жоқ.

	– Жамал, – деді ол дүңк еткен қатал дауыспен. Рәсім бойынша фамилиясын да атауы керек еді, бұл адам оны қосқан жоқ, – Сонша не болған саған?

	Жамал жалт бұрылды. Бұрын осындай тергеу кезінде әлгі есіктің шымқай қара матадан жасаған пердесі тасасына қойылған орындықта біреу отыратын. Жамал оның жүзін көрген емес. Қолына қолғап, жүзіне қап-қара перде киген, сұсы басым, белгісіз жан айналаға бетіндегінің қап-қара көз әйнегінен қарайтын сияқты еді. Бетіндегі пердесі ғана емес, барлық киімі, тіпті қолғабына дейін қара болатын. Жамал сол бүйірге қарамайтын. Жазатайым көз қиығы түсіп кетсе, өзінен-өзі шошып, тұла бойында мыңдаған құмырсқа жүгіріп жүргендей шымырлап кетуші еді. Бүгін Жамал ол бүйірге бір рет те қарамаған. Торға түскен торғайдай мүсәпір халдегі келіншектің тек жай ғана қарауға батылы жетпейтін... Түу! Оның көзі таныс адамды шалды да, рас па, өтірік пе дегендей, сасып қалды. Қорыққаннан қуанған жаман екен. Буын-буынды дірілдеп кетті де, жүйкесі құрып, аузынан болар-болмас үн шықты.

	– Сіз... – деп аз-кем тұтығып тұрды. Қапелімде тіліне сөз оралмады. – Ие, сіз Кенжеғұлсыз ғой! Ой, жолыңыз болғыр-ай, осында, жо-жоқ, ие, осы жерде істейтін бе едіңіз? – деді алабұрта. Үні бейне тамағынан біреу буындырып тұрғандай ысылдап, дірілдеп шықты.

	– Енді білдің бе? Мұнда келгеніме ме үш-төрт ай боп қалды.

	Прокурормын.



	Онда тұрған не бар?

	Кенжеғұлға жалт бұрылған Жамал кенет әлденеден қысылғандай елеңдеп, тергеушіге де қарады. Ол әлі түрегеп тұр екен. Прокурордың алдында бейне қылмыс жасап қойған адамдай қалшиып қапты. Жамал енді оған бір, Кенжеғұлға бір жалтақтады. Ішінен тергеушіге:

	«Менің атымды атап келген прокурорды көрдің бе, демек бұл жерде егер адалдығына басса мені қорғайтын адам да бар екен» дегендей сес білдірді.

	Бірақ, тергеуші Батырхан Садақов сол тұрысында мүлде басқа бір дүниеге еніп кетіп еді.

	Осыдан біраз күн бұрын оған осы прокурор қазірше өте құпия саналатын материалдың жалпы нобайын айтқан-ды. «Егер біз осы адамның кім екенін ашып, бет бейнесін партия алдында әшкерелеп көрсете алсақ, мына соғыс дәуіріндегі патриоттық ісіміздің бір үлкен айғағы боп қалар еді» деген-ді.

	Ертеңіне түннің уағында әлдекім Батырханның терезесін әуелі ақырын-ақырын шертіп қақты. Сергек ұйықтатайтын Батырхан жастықтан басын жұлып алып, аңысын аңдыды. «Неғып жүрген адам екен. Үйге түсейін деген біреу болмағай. Ия, ұры шығар! Жоқ, – деді ол кенет ойынан қайтып. – Ұры емес. Олар терезені шертіп «мен келдім» деп тұрмайды».

	Сол-ақ екен, жаңағы адам терезені тесіп жіберердей сатырлата соғып-соғып қалды. Батырхан ұшып тұрды. Әйелінің үстінен аттайматтай керуеттен еденге түсті де, терезе тұсына жетіп келді. Өлген өгіздің жарты етіндей боп жатқан әйелі енді ғана оянып: «Ау, саған не болды!» – деп ұйқылы-ояу міңгірлеген сөзіне құлақ та асқан жоқ.

	– Бұл қайсың-ей! – деді ол айғайсыз сабырлы дауыс беріп.

	Терезе әйнегіне сырттан бетін төсеп ішке қараған адамды Батырхан шырамытты. «Кенжеғұл ғой мынау. Бұл қайдан, не ғып жүр? Сірә, бір кезек күттірмейтін оқиға шығып қалған болды-ау! Қап, ұйқымды тағы да арам етті-ау!»

	Сырттағыға «кір» дегенді қолымен ымдап есік жақты көрсетті. Өзі дереу шалбарын киіп, үстіне пенжагін жамыла сап, барып есік ашты. Үйге сыптай боп Кенжеғұл кірді.

	– Не боп қалды? Жайшылық па? – деді Батырхан.

	– Тыш-ш! – деп сұқ саусағын аузына апарып ымдай сөйлеген прокурор төргі үйде ұйықтап жатқан үй-іші адамдарына қарады да, Батырханның қолынан ұстап тұра сыртқа қарай жетеледі. Олар дәлізде тоқтап, сонда тұрған кішкене орындықтарға тізерлесе отырды.

	– Әңгімені көп ұзартпайын, – деп, Кенжеғұл бірден нақты іске кетті. – Тыңда. Кешегі айтқан адам бар ғой.

	Батырхан «кім еді ол» дегендей, бір сәт ойланып қалды.

	– Әлгі «Қарқын» колхозының жаңадан барған председателін айтамын. Ұқтың ба?

	– Е-е, түсіндім, түсіндім, – деді Батырхан.

	– Түсінсең ар жағын тыңда. Ол адам жаңа әзірде әйелін ауруханаға алып келді. Әрине, бүгін-ертең осында болуы мүмкін. Есебін тауып таныс. Тіпті, өзінен сөз тартып, не ойлап, не қоятын адам екенін байқап та қал. Есіңде болсын, Сейіт Тоқатаев талай тар жол, тайғақ кешулерден өткен нағыз жырынды. Жақында майданнан келген. Қан төгіп, жараланып қайттым деп кеудесін қағатын көрінеді. Қылмысты адам, немесе қолынан түк келмейтін, бірақ, мансапқор адам солай болады. Боғын боталы інген етіп көрсетуге дайын тұрады. Тап ертең ісің түскенде, алдында қылмыскер ретінде отырған кезде оның бар сырын бірден біле алмайсың. Ал, сенің алдыңа ол жақында сөзсіз келеді. Ол өз алдына бір хикая. Қазірше осы мінездемем де жетер, – деп тоқтады.

	– Ім-ім! Бұл бір тың іс болды ғой! – деген Батырхан сәл ойланып тұрды. Онымен қалай жолық дейсіз? Қазір іздесем сездіріп алам ғой.

	– Әрине. Қазіріздеме? Қысқасыендігіамалынөзіңтап. Тергеушінің адам түгілі, аспандағы айды да батырып жіберер жылымдары аз емес. Тұяғын тас қақпай, мұртын балта кеспей келе жатқан біреу. Келешекте оны жымға жіберу үшін осы бастан мойнына тас байлап, әзірлей бер, – деп, Кенжеғұл кеңкілдей күлді.

	Қораздана иығын қағып, жымиған Батырхан кішкене шақша басын төмен салып, ішінен әлдене есептер жасап, оны көңілінде құптап тұрған.

	– Кеттім, – деді прокурор. – Көріскенше!

	– Иә, көріскенше! – деп, Батырхан көңілді қоштасты.

	Кенжеғұл соңынан тергеуші қарап та үлгерген жоқ. Ол дереу-ақ қою қараңғы түн қойнына сіңіп кетті. Батырхан өз есебінің түбіне жете алмай тұр. «Не істесем екен, ә? «Қарқынның» председателі бүгін-ертең осында болуы мүмкін, дейді. Ал, егер бүгін түнде-ақ колхозына кетіп қалсашы? Әбден мүмкін ғой. Әйелін дәрігерлер қолына тапсырғасын мұнда жүріп не істейді? Әрине, кетеді! Колхоз председателінің жұмысы аз ба екен!»

	Үйіне сол оймен кірген Батырхан шалбарын, пенжагін тез-тез шешті де, сол манағы түскендегідей әйелінің үстінен аттап өтіп, өз орнына жатты.

	– Әкем, тегі кім ол жеті түнде желігіп жүрген? – деп сұрады әйелі Маржан.

	– Оны қайтесің!

	– Сұраймын. Менің де білгім келеді. Ертең біреу-міреу осы сендерге түнде келіп терезелеріңді қаққан кім деп қалуы мүмкін ғой. Мүмкін. Сонда, әкем, тегі мен не деп жауап беремін? А, қане, соны айтшы осы сен маған, ә?

	Әйелі өршеленіп бара жатты.

	– Деп қалмайды ешкім саған. Егер дей қалса кеңседен келген біреу де де қой.

	– Аха! – деп Маржан күйреп біткендей қатты күрсінді. – Айтпасаң қой. Бірақ, білдім кім екенін. Не деген тынышсыз адам еді. Прокурор емес, осың әкем тегі, сылқым сері ғой өзі!

	– Жап аузыңды. Біздің жұмыстарымыздың түрі солай. Ертең біреуге ләм-мим деп жұмған аузыңды ашушы болма.

	– Ашамын, сендер өзі әкем тегі...

	– Қане, ашып көр.

	Батырхан «сиырдың тіліндей оралып жатқан анау ұзын тіліңді жұлып аламын» дей барып тоқтады. Әрине, одан кейін сөз көбейеді. Өйткені, Маржан бір кетсе қатты кетеді.

	– Жаңа сұрағанда жөніңді айта қойсаң, мен де үндемей қоя салар едім. Әкем-ау, өзің ғой құпия бола қалған.

	Маржан солай деді де, құждай семіз денесін, зор бөксесін әрең қозғап, қырынан жатты. Бұл оның сөз жарысына дайындығы еді. Іркілдеген әйелдің тасасында қалған Батырханның қазір осы төсекте бары-жоғы да білінбей кетті.

	– Ал, ендеше мен жеңілдім, Маржан. Есітемісің, жеңілдім.

	Таңертең маған ерте тұруға тура кеп қалды. Ұйықтайық.

	– Ә, солай ма екен? Прокурорынан қорықсаң өзің қорық. Ал мен айылымды да жимаймын! Білдің де, әкем тегі!..

	Батырхан үнсіз жатыр. Оның ойынан әлгі тапсырма кетер емес.

	Енді ол әйелінің не сөйлеп, не қойғанын да естуден қалды.

	Дегенмен, Батырхан қайтып жөнді ұйықтай алмады. Қайтсем екен, қайдан іздесем екен? – дейді оның ойы. Солай жатып көз алдына ана бір күнгі, оқушы қауымға белгілі картина кеп тұра қалды. Сейіт әйелін ауруханаға әкелген кеште түн бойы оның қасында болды. Ал, таңертең тысқа шықты. Тынық таза ауада азырақ дем алайын деп ойлады да, аурухана үйлерінің қорасындағы дөңгелек саябанға барып отырды. Қоңыр күздің бұл бір өткен көңілсіз түні болатын. Атар таңды көзімен атырған Сейіт сонда да көңілді еді. Өйткені, Жамалдың қалі қазір жаман емес. Сәлден кейін ол терең ойға шомып кетті. Мөлдір таза ертеңгі ауа алыстағы Қара тауды тіпті жақын, қол созым жерге әкеле қойғандай. Шіркін, туған жер!

	Осыдан кейін Сейіттің де тұла бойы күмбірлеген күйге толғандай тасып-төгіліп тұрды. Қиялынан не қилы ғажап дүниелер оралып кеп құйылып жатты. Ең ар жағы мұның тұсынан тауға қарай ұшып өткен құстарға дейін жүрегін тебірентті. Найза тасты таудың әрбір шыңы, шыңырауы, кереге тасы, доланасы мен алмасы, жаңғақтары да тауда туған тау баласының көз алдында тұрды. Шіркін, кіндік кескен жері-ай!

	Таңертеңгі осы бір кезде оның қасына аяғын ақырын ілбіп басқан Батырхан барып еді. Ол түн бойы өзінің тынышын алып, көңілін бөлген адамды көрді де, сол екеніне күмән келтірмеді. Ішінен прокурордың тапсырмасы орындалды, деп қуанған тергеуші Сейітпен бұрын-соңды көріп білісіп жүрген танысындай кеп амандасты. «Саламатпысыз?.. Ие... ғапу етіңіз, сіздей адам бұл жерде таң атпай жатып тегін отырмайды ғой. Тым болмаса жай-жапсарын біліп, көңіл кірін жуа кетейін, деп бұрылғаным еді. Әбестік жасасам кешіріңіз?» деп бастаған еді сөзді.

	Содан сөз сөзге ұласып кеткен. Ойлаған ойынан дәл шықты ма, жоқ па, өзін-өзі тексеріп білу үшін Батырхан сәлемдескеннен кейін:

	«Сырқат қалай, тәуір ме?» деп сұрады. Күдіктене оған жалт қараған Сейітті ол тіпті жұбата сөйледі. «Менің сұрағым, әрине сізді бұрыннан білетін адамның сұрағы сияқты боп шықты. Енді не дейін бөтен» деп жақауратты. Осы жерде: «Кетейін десем сырқат түрі әлі ауырлау» деп сырын ақтарып та қойды Сейіт.

	Батырхан сол күні өзінен-өзі керемет риза болды. Сейітке әр түрлі сұрақтар қойып, оған жауап алды. Ауданда кім боп істейтінін айтты. Бұл жерге қызметке келуге себепші болған жағдайларын баян еткен боп отырып, Сейіттің біраз сырын күндердің күнінде керек, деп ішіне жұтып кетті. «Бұл адам ақымақ емес, терең, деді ол күбірлеп.

	– Ал, бірақ мұндайлардың тасы өрге домалай да бермейді. Әйтеуір, жолы болғыш жылтырлардың тасынан емес екен» деп бара жатты Батырхан.

	Жамалмен кездескен бойда өткендерін еске алып жадырай күле бастаған Кенжеғұлды көргенде Батырханның ойына ең алдыммен сап еткен бір қат-қабат қыртысты кезеңдер осы еді. «Бірін-бірі бұлар таниды ғой. Жамалды да, Сейітті де біліп, сырласып отыр. Онысын маған неге айтпаған?..» Мен осы аудандық партия комитетінің бюросына барып, прокурор үшін сөз сөйледім. Сейітті тұтқынға алу туралы санкция сұрадым!

	Дөңгелек көзі мөлиіп, бұрынғыдан да дөңгелене түскен Батырхан ешқандай байламға келмей дал. Өзін сабылтып жүгіртіп қойған мәселенің кілті прокурордың өз қолында екен ғой деуге де жақын. Бірақ, оған да әлі қол қойған жоқ. Бір ойы осылай десе, екінші ойы басқаша қорытады. «Онда тұрған не бар? Прокурордың әрбір қылмыскермен қалаған тілде, ойнап та, күліп те сөйлесуге хақысы бар ғой. Оны басқаша жорып, басқаша санатқа қосуға болмас!» деп түйеді.

	Оқта-текте Жамалға көз қиығын тастап, осылай ойлап тұрған Батырхан түк сездірер емес. Кенжеғұл күлсе күліп, қабағын түйсе бұда бұртиып қалады. Соңғы жетіде Жамалды еш нәрсе ойландырмай осында алып келіп, сыр тарту үшін де аз жүгірген жоқ. «Бірақ, соның бәрі әшейін ешкімнің пәруайына кіріп шықпайтын бос шабуыл боп шықпаса еді» дейді оның ойы тағы да жай таппай.

	Есік қағып бір милиция кіріп келді.

	– Ана бір күнгі келіншек келіп тұр. Жамал Тоқатаеваға ыстық тамақ әкепті. Не дейін оған? – деді ол тергеуші мен прокурорға кезек қарап.

	– Не дейтіні бар. Күте тұрсын, – деді Батырхан үшін Кенжеғұл жауап беріп. – Ұқтың ба?

	– Ұқтым.

	Милиция шығып кетті.

	Жамалдың көз алдына Айымжан келе қалды. «Ойпырай, бұл не деген адамдар еді, ә? Күнде шабуылдай бермей-ақ қойыңыздар. Келін жұмысынан қала бермесін» деп Шәйгүл апаға кеше де айтып еді Жамал. «Бүгін өзі емес, тіпті, келінін жіберіпті. Түу, шіркін адам-ай!»

	– Келіншек дейді? – деп, Кенжеғұл жымиды. – Ол кімдеріңіз еді? Жамалға көзін ойнақшыта қараған прокурор жауап күтті. Бірақ,

	Жамал үндеген жоқ. Ішінен «мынау өзі?» деп отырды.

	– Ғажап келіншек. Майдангер жігіттің әйелі. Кенжеғұл орнына тұрды.

	– Мен бір айналып келемін. – Ол Жамалға қарады. – Жаңағы сұрағына жауабыңды сонда есітермін. Ал, қазір тергеушіге уақыт берейін.

	Бірақ, Батырхан Жамалдан енді еш нәрсе сұраған жоқ. Прокурордың өздерін бұрыннан білетіндігі жөнінде де жұмған аузын ашпады. Орнына қайта кеп отырған ол әлденелер жазған боп уақыт оздырды. Қазір келем деген Кенжеғұл туралы ойлады. «Дәу де болса прокурор Жамалға тамақ әкелген келіншекті көруге кетті. Ғашық боп оралмаса жарар еді!» деп ішінен күбірледі.

	Арада он минуттай уақыт өтті. Кенжеғұл келді.

	– Расында да, Жамал-ау, сыртта тұрған келіншек сіздің кіміңіз болады? Біздің ауданда осындай да адамдар бар ма еді? – деп сұрады еш нәрсе білмегенсіп.

	– Менің туған келінім. Інімнің әйелі.

	– Мен білерде інің жоқ сияқты еді ғой.

	– Демек, білмегеніңіз-дағы.

	– Күйеуі қайда, кім деген еді?

	– Майданда. Сейдолла Алтынбек ұлы Айсариев деген. Танисыз ба?

	Сырқынды қу Кенжеғұл одан әрі сөзді созбады. «Мүмкін білмесем білмейтін шығармын. Онда тұрған не бар? Ал енді... »

	Батырхан жаңа әзірде прокурор туралы ойлағаны дәл келгеніне көзі жетіп, жымың-жымың етті. «Бұған әйел баласын көрсе бітті. Есінен адасып қалады», – деп Жамалға жалтақтады.

	Дәл осы кезде Кенжеғұлдың ойына ағасы Құрбан түсті. Ол мұның үйінде отыр. Бір қолында таспих, екінші қолында қанжары бар. Екі сөзінің бірі: «Не мендіксің, не большевиктікісің. Екінің бірі. Екі кеменің құйрығын ұстап жүре алмайсың!» деп отыр ол.

	Ағасының ойын құп көрген Кенжеғұл бүгін мұнда үлкен оймен келген. Жамалмен ашық бір сөйлеспек. Ол үшін екеуі ғанасы болғаны жөн еді. Жаңа үлкен қате жасады. Батырханға сол бойда-ақ бара тұр десе бітіп жатыр еді. Қап!

	Солай ойлаған Кенжеғұл тергеушіге шұғыл бұрылды.

	– Жолдас Садақов. Сіз бұл үйден шыға тұрыңыз. – Ол Жамалды нұсқап көрсетті. – Менің бұл кісімен құпия сөйлесер сөзім бар.

	Жамал еркінен тыс селк етті. Оны Кенжеғұл да сезді. Көзі дөңгелене жыпылықтаған Батырхан тысқа лып етті.

	– Шошып кеттің ғой. Баяғыда батыр сияқты едің. Ана бір неменің, тіпті, ондай жексұрын адамдардың атын атау да жиіркенішті-ақ, қармағына іліккен соң әрі жүнжіп, оның үстіне, қоян жүрек қорқақ та боп кеткенсің-ау деймін, – деп күлді Кенжеғұл.

	Прокурордың сөз ыңғайы Жамалды «сақтан, сақтан» дегендей болды. Келіншек тез есін жиды. Тергеушінің орнына кеп отыра берген Кенжеғұлға және бір сынай зер салған Жамал ақырын ғана тіл қатты.

	– «Мықты адам өзінен төменгілерге мейірімді болады» дейтін. Қолыңызда екенбіз ғой. Сейіттің атын атауға жиіркенем дегеніңіз бойыңызға сия қояр ма екен? Ал, мен сізді қазір ғана, өзіңізді көрген соң...

	Жамал сөзінің ақырын айта алмады. Кенжеғұл әккілігіне салынды да, абайсызда аузынан бірер сөздің мүлт кетіп қалғанын сезіп, күлген ойнаған боп жуып-шая бастады.

	– А, солай ма! Менің осы ауданда екенімді білмеген болсаң оқасы жоқ. Сейіт туралы жаңағы ағаттығыма да мән бермей-ақ қой. Тек бір кезде сүйген жүрек өзіңді көрген соң... Жә, оның үстіне бізді ана сүті аузымызда тұрған кезде...

	Ойының жалғасын Кенжеғұл да айтпады. Расында, оның айтпағы бұл сияқты сөздер емес еді. Кешеден бері Жамал жайын сұрап әр қилы ұйымдардан телефон соғып, немесе кеңсесіне келіп мазалай бастап еді. Жаңа әзірде ғана оған аудандық оқу бөлімінен телефон соққан. «Қайрат» колхозының мұғалімі Жамал Тоқатай келіні сіздің қолыңызда не үшін отыр екен деп сұраған. Ия, салмағы зор сұрақ. Кенжеғұлдың жүрегі су ете қалған. Сондай іздеулер бүгін-ертең райкомнан да бола қалмасына кім кепіл? Сейіттің жайы бір бөлек. Бірақ, ол үшінде жауап беретін уақыт жетіп келеді. Ал, мойындатар, соттатар әлі еш нәрсе жоқ. Тіпті, адам өлді дегенмен де оған жұғар әзірге күйені көрмей отыр-ау!

	Прокурордың ойын Жамал бұзды.

	– Сіз айтқан әлгі тарихтың бүгінде не керегі бар?

	Өткен іске, меніңше, қай-қайсымыз да өкінішті болмасақ керек.

	Солай ма?

	– Солай екені солай. Жарайды, ондайды термелемей-ақ қояйық. Ал, ендеше... е... е. Қош, бұл не ғажап, қал қалай? Жүдеп отырсың ғой өзің? – деп, Кенжеғұл езу тарта жымиды.

	Осы жерде Жамал бойындағы ерлік қасиетінен ажырап қалды. Оның сылтау таба алмай отырған жүрегі елжіреп сала берді. Бетін екі алақанымен бірдей басып, төмен қараған күйі, қазір бейне жаны ашыр ағасын көргендей, жауап орнына солқ-солқ жылады. Кенжеғұл екеуі арасында өткен үлкен тарихты да ұмытып, иықтары дыр-дыр қозғалып, қатты-қатты өксіді. Көз жасы етегіне домалап-домалап түсті.

	– Қап-қап, екеуміздің жолықпайтын жерде... – деп, сөзінің жалғасын және айтпай кідірген Кенжеғұл Жамалға жасырына қарап, ернін тістеді. – Дегенмен, жаман емес, өмірде не болмайды! Қане, Жамал басыңды көтер! Тергеушіге шыныңды айттың ба? Үндемеу келіскеннің белгісі демейтін бе еді!

	Жамал одан сайын жылады.

	– Адам тағдыры, – деді келіншек кенет басын көтеріп. Даусы мүлдем басқаша шықты. Енді сөзінен де, үнінен де жылап отырған әйел түрі байқалмады. Қайта жігерлі, өз дегенінен таймайтын сенімді, батыл адамның кейіпі көрінді. – Ия, адам тағдыры осындай да бола бергені-дағы. Шіркін-ай, тым құрымағанда қолымен істеген қылмысың, ауыр жазығы үшін тамұққа түссең екен-ау. Ал, біздер тектен-тек күйіп отырмыз ғой. Кейбір салқам соқ сылқымдардың ойыншығы сияқтымыз. – Жамал соңғы ойын айта отырып, прокурорға қарады. Прокурорда Жамалға қарап басын шайқады. – Ауданның заң иесімін дейсіз ғой, мен үшін де, Сейіт үшін де емес, ең алдымен, совет үкіметінің әділ заңының құрметі үшін бізге көмегіңізді көрсетіңіз.

	Наз-наласыз еркін сөйлеген Жамал барған сайын ашыла барады.

	Іште жатқан сырларын күдіксіз ағытып жатыр.

	– Кейбіреулер серімсіп, қолына тиген амалын пайдаланады екен. Совет заңын оның өз адамына қарсы жұмсаған кісілерді кім дейсіз? Ондайлар шын сөзіңді, адал ойыңды теріске жоритынын дәл көрдік.

	– Жамал прокурорға және қарады. – Бәрінен де кісіге жала жауып, мынаны білесің, мынаны істедің, колхозды өртедің, соған қол қой деп, зорлағаны қандай жаман еді. Шіркін шындық-ай. Сейітті өзіне сеніп тапсырған колхоздың жауысын, азғынсың, деп қамапты. Шындық қайда? Мен мұғалім едім, сырқаттанып ауруханаға түстім.

	«Сілімтіктің әйелісің, оның қылмысын жасыра түсу үшін әдейі істеген айлаң» дейді. Не деген сұмдық. Не деген қорлық еді! Егер менің ерім Сейіт халықтың һас жауы болса, онда сол халықтың досы кім? Жақсы кездестіңіз Кенжеғұл! Аққа тәңірім жақ дейтін еді. Өзіңізді менің алдыма әдейі келтірген де сол адалдық иесі шығар. Е, тәңірім, бар-жоғыңа шүбәланушы едім, кешіре гөр, күнәлі екенмін! Бұдан былай жолыңа табынып өтермін. Міне, заң иесі келді қасыма. Енді ол бізді ақтап, қасқойларды жазалайды.

	Иықтыдан ықпай көңіліндегісін Жамал ақтарып салды. Өзі де бал-бұл жайнап құлпырып кетті. Оны Кенжеғұл жақсы байқап тұр.

	Кейде Батырхан тергеуші Жамалдан сұрақ-жауап алып отырып ойға батып кететін. Сонда ол: «Тоқта, мен байбақ не істеп жүрмін. Осы қазіргі қимылым су қараңғы соқырдың ісі емес пе?» деп қалатын. Дәл қазір Кенжеғұлдың өзі де әлдене ойлап кетті. Солай отырып оның көңіліне мынадай да пікір ұялады. Сонау бір өткен кездерде адамға жалт етіп қараған сайын мейір-шапқаты мол тана көзді қыз Жамал еріксіз есіне түсті. Кенет ішіне қос уыс шоқ түсіп кеткен сияқтанды да, жүрегін әлдеқандай өлі мысық тырнап-тырнап алғандай зырзыр етті. «Сырлыаяқтың сыры кетсе де, сыны кетпеген екен» деді ішінен. Бірте-бірте Жамалдың ашыла сөйлегендегі әрбір қимылы, қызыл шырайлы дөңгелек жүзінің нұрлана түскені Кенжеғұлды қызықтыра берді. Кейде ол жағын таянып отырады. Сол кезде оның көзіне шалынған сүйріктей саусақтарының өзі көрсе қызар желөкпе прокурорға көп нәрсені есіне түсіріп тұрған секілденеді. Ойнақы мінезді, сылдыраған күлкісі бар, әзілге бай, өткір тілді, сона бір кездегі студент Жамалдың өзін көз алдына дәл әкеледі. Баяғыда ағасы Құрбанның: «Сондай қыздан айырылдың. Аузыңа түсіп тұрған ырысыңды өзің тептің. Біздің әулеттен шыққан шіріген жұмыртқа болдың-ау! Олай демей не дейін, ақыр ол қыз бесік кертпе қалыңдығың емес пе еді? Бір қалада қатар оқып жүріп, жарымаған ана бір кедейдің, ойбай-ау, жүдә, құлақ кесті малайыңның итіне қолыңмен қостың-ау, жетесіз!» – деп қағын пышақтап ұрысқанын да есіне түсірді.

	Алайда, Кенжеғұл ол кезде ағасы Құрбан сияқты өкінбеген. Енді ойласа, Құрбан бекер күйіп піспепті, намысы кеткен екен ғой. Сейіт мұның жасынан айыттырған қызын ғана алмапты. Тіспай әулетінің ар-ұятын, атақ даңқын, бет шіркеуін, кісілік мақтанышын аяққа басыпты. Міне, әңгіме қайда! Қап, сол кезде мұны қалайша түсінбеген? О, тас маңдай Кенжеғұл! Бәсе, Құрбан сонша шырылдап, тіпті, қарақан басын қауіп-қатерге неге байлады деп ем-ау! Мән бар екен-дағы. Байғұсым-ай, әйтеуір соғыстың арқасында аман қалды. Әйтпесе, сол күні Сейіттің қолынан өлмегенімен, осы күнге дейін түрмеде отырса қайтер еді? Соғысқа барды да, ақталып қайтты. Түу, ағатайым, бауырым, мен үшін отқа күйіп, суға батуға да көндің-ау бір кезде!

	Кенжеғұл қарсы алдындағы Жамалға енді қараған сайын тұнжырап, түңіле берді. Бір кезде тағдыр өзіне бағыштаған әйелдің бүгінгі өжет түріне зығыры қайнап барады. Ішінен: «сені ме», деп тістеніп отыр. Бәріне осы келіншек. Сейіт екеуі менің әулетімнің түбіне жеткен! Ал, ағатайым Құрбан, бүгінгі таңертеңгі сөзіңді ұмытпаймын. Бұлар енді менен сау құтылмайды!»

	Кенжеғұл сыр берген жоқ. Қайта Жамалға жаны ашыған боп сөйледі:

	– Замандас едік қой. «Сауда – сақал сыйпағаншаның» кебі басымыздан өтіпті. Оны да сезбей қалған екенбіз. Бәріне жас шағымызда әбі-тәбі боп өткен күндеріміз кінәлі шығар, тегі.

	Жамал Кенжеғұлдың не ойлап кеткенін аңғара қоймады да, жауабын соған лайық қайтарды.

	– Қайдам, өзгені білмеймін, өзім өткен өміріме ризамын, – деді прокурордың бетіне тіке қарап. Кенжеғұл қулана тіл қатты.

	– Сейіт өзіңді тым бақытты еткен екен, ә?

	– Емен-жарқын өмір сүрдік. Татулық-тәттілік дәнекері екен.

	– Қызғанам. Жамал қызғанам!

	– Қызғанам?.. Түсінбедім. Кімді, кімнен қызғанасыз?

	– Сені әрине, Сейіттен. Әттең, о баста да осылай түсінбедің ғой.

	Кенжеғұл өкінішті адам кейпіне келе қалды. Қандай болмасын әйтеуір әйел баласын көргенде оның көздерінің жиектері қызара қап, жыпылықтай беретін де, еркінен тыс жал-жұлт қараумен болатын. Абайсызда алдынан кездесе кеткен қойға ай-шайсыз тап берген қасқыр секілді, мұныңда хайуандық араны ашыла түсетін. Кейде адамдық қасиеті: «қой, Кенжеғұл, кісіде ар-ұят деген болу керек, өзіңді өзің нәпсінің құлы етпе» десе, бойына сүтпен енген екінші бір әдет: «Кезі келіп тұр, қалма соңынан. Қашан сырыңды алғанша астыүстіне түсе бер» деп тұратын. Кенжеғұл осы екінші әдеттің құлы боп кеткен. Қазірде өзін бұл жерге нендей қауіп айдап келгенін ұмытып, Жамалға аңсары ауып отыр. Сол ойын шым-шымдап жеткізуге екеуін жас күнінде атастырған қазақшылық ғұрыптың осы жерге және бір қажетке асқанына ішінен сүйсінде де. Жамал прокурордың онысын аңғарған жоқ. Өзін ғана емес, Сейітті де елемей, тасырлыққа салынған заң иесіне о да тілін шаншып бақты.

	– Ойыңыз әлі де қауынның қамек түйнегіндей екен, Кенжеғұл. Тап қазір өткенді әңгіме ететін кез бе? Іңкәрлік дәуірді айтарлықтай не бар. Қызғанам деуіміз де мүлде келісіп тұрған жоқ. Мүмкін бұныңыз табалағаныңыз шығар?

	– Жоқ-ә, Жамал-ау, табасы несі? Өзіне ешқандай әжуәәндишасыз-ақ қызығып отырмын, – деп, азырақ бойын теткіп отыр ды да, әйтеуір аузына түскен халық әнін ыңылдап айта бастады. Неменеге қызығады, Жамалдың өзіне ме, жоқ әлде?.. Кенжеғұл ол жағын ашық айтпай тұйық қалдырды. Көзінің астымен төмен қарап отырған келіншектің бар тұлғасын түгел шолып өтті.

	– Ия, – деп отырды ол. Соңғы жылдары елдің ел азаматы майданға кетіп жүрген жерінің бәрінде өзінше қораз боп көрінген ол құсы түскен әйелдерден миселі қайтып та көрмеген еді. Бұл жағынан да көңілі өсіңкі Жамалға ұрлана қарайлай берді. Ішінен: «Сенімесін» қайта-қайта айтып, тістене кіжінді.

	– Сөйтіп, – деді ыңылдап салған әнін доғарып. Жымиып күлген болды. – Табаладыңыз ба, дедің ғой, Жамал. Бәрі бос сөз. Әңгіменің турасына көшейік. Пайымдауынша Сейіттің қылмысты істеріне сенбейтін көрінесің. Мұның жөн емес!

	– Дір етіп Кенжеғұлға қараған Жамал құп-қу болып кетті. Осы кезде үйге тергеуші кірді.

	– Кел. Енді келе бер, деді Кенжеғұл. Батырханның көзі дөңгелене түсіп, өңі құбылып, стол басына жақындап келді. Жамалдың аппақ шүберектей боп кеткен өңін көріп, қалшиып тұрып қалды.

	– Апырым-ау, сіз... – деп Кенжеғұлға бұрылды тергеуші. – Сіздер тіпті, бір-бірлеріңізді жақсы біледі екенсіздер ғой. Қалайша аңғармай келгем, ә?

	Кенжеғұл оқыс кеткенін сезді. Не деп бөсті ол? Жаңа әзірде тергеушіні сол үшін шығарып жіберіп еді ғой. Абайлау керек еді-ау. Бәрінен бұрын тергеушіге сырын неге сездірді? Бұл өзі органда көп жыл істеген адам екен. Келгеннен бері тым жақын боп кеттік. Семьямызда араласып жүр. Бірақ... түбір бір...

	Прокурордың өңі бұзылып кетті. Білдірмеуге тырысты да, тергеушінің атын атай сөйледі.

	– Батырхан, оқа емес, біздің таныстығымызда еш нәрсе жоқ. Заң үшін оның қажеті аз. Ал, шөптің басы жел тұрмаса қимылдамайды. Сейітті таза жан десек, қылмысы жоқ десек, бұлай бостан-босқа ұстамаймыз. Солай емес пе? – деп, маңғазданған болды.

	– Жамал қайнап кетті де, тергеуші үнсіз тұрды. Әттең, не шара? Сейіттің адал екенін ауызбен айтып ешкімді сендіре алмасына көзі және жете бастады.

	– Тағы да баяғы бөй-гөйді қайта естідім бе? Кенжеғұл-ау, сізден мұны күтпеп едім. Не дейін! – деді де, теріс бұрылып отырды.

	Батырхан қатты ойланып қалды. «Тұра тұр, – деді ол ішінен. – Мұнда бір гәп бар екен. Бәсе, прокурор мына әйел мен оның күйеуін сұрауға әкелген кезде анау есіктен әмсе бетіне перде киіп қарап отыратын еді-ау! Қазіргі түрі мынау! Сонда. »

	Тергеуші солай ойлады. Кенжеғұл оның ойын бөлді. Кеудесін кере, күш көрсете сөйледі.

	– Ә, мүмкін! – деді ол маңғазданып. – Мүмкін беттестірерсіңдер.

	Кім екенін Сейіттің өзі де мойындап отырған жоқ па.

	– Сенбеймін! – тіпті Жамал шаңқ етіп. – Мүмкін емес! Сенбеймін, сенбеймін! Өртеді дегендеріңіз де әшейін жағылған күйе.

	– Егер оныңның өзі солай еді десе ше?

	Не дерін білмей қалған Жамал бір сәт үндемей отырды.

	– Онда мына Батырханның анықтай түсу мақсатымен қойған сұрақтарының бірінен бас тартпайсың ғой, ә?

	Жамал жалт етіп Кенжеғұлға бұрылды.

	– Иә, Жамал, шындық солай!

	– Шындық?

	– Жақауратқаннан не пайда? Біз қылмыс иесіне жауша қараймыз. Қазір өзіңе істің дұрысын айтып отырмыз. Жолығам, сөйлесем десең, оныңды айт. Сол үшін қандай ауыр жаза тартсам да мейлі, басымды тігейін.

	Кенжеғұл осымен сөз бітті дегендей, орнынан көтерілді. Тергеуші сәл қысылып тұрды да, кенет бұрынғысындай лыпылдап, прокурордың алдына кішілік көрсете бастады.

	– Ие, ие, заңға қарсы шара жоқ. Бұдан кейін қанша даттасаң да қайырым бола қоймас. Ие, бола қоймас, – деді ол Жамалға жалтақтай қарап.

	Жамал жан ұшыра, асыға сөйледі.

	– Жарайды, – деді ентіге дем алып. – Арманым – Сейітпен бетпебет кездесу еді. Рахмет сізге, ылайым ұлы-қызыңыздың игілігін көріңіз. Көңіліңізді қайғының қара бұлты шалмасын, көзіңіз жаманшылық көрмесін!



	Жамал бетін ауылға бұрды

	– Балам, жан балам Есет, келші, ботам, келе ғой!

	– Түнере түскен қара түн Жамалдың томар баласын да көп көрген сияқты. Мынадан шыркөбелек айналып, іздеу салған ана өтінішіне әлі бір селт еткен жоқ. Бейне жансыз томарды қылқ еткізіп жұта салғандай, кең қойнына жасыра түсті. Ал кіресілі-шығалы есі бар әйел бейне таппады. Өзекті жарып шыққан ащы үніне қайтқан баяғы бір ғана жауап бар. Ол жартастар жаңғырығы. Саған етер мәзіріміз де тарпаң, маздауық даусыңа қосар көңіліміз де осы дегендей.

	Жамал әр жерге бір үңіледі. Тақыр жерді сипалап қарайды.

	Құшағын кең ашып айғай салады.

	– Есет, Есетжан! Ах-ах-ха, ку-кук, ку-кук!

	Бірде күліп, бірде еңіреген Жамал және ұзай берді. Қу томарын қойған жерінен әлдеқайда алыстап кеткенін сезбеді де. Осы ауылдың сыртына таман өскен бір зәулім бәйтерек бар еді, ол соған қарай жөнелді.

	Жел уілдеп кетті. Ол кейде солай ызыңдап тұрады да, кейде тыптыныш бола қалады. Жамалдың ақыл есі де солай.

	Міне, Жамал тағы да селк етті. Жайшылықтағы қалпына қайта келген сияқты бір сәт жан-жағына аңырая қарап тұрып қалды. Есіне әлдекімдер түсті. Бір замат бәрі ғайып боп кетті. Тек қолында кішкене кастрюлі, ыдыс-аяғы бар Айымжан ғана жанары алдында қап қойды. Оның кәдімгі сызылған ақжарқын сыпайы түрі. Сәл ғана күлімсіреп, «апатай, амансыз ба?» деп гүл жайнап тұр. Солай бір езу тартып жымиғанда екі бетінің ұшына қатар пайда бола кететін кішкене шұңқырларға дейін көз алдында.

	Ар жағында не болды? Жамалдың ойында қалмады. Өлеңін айтып, әлгінде бет алып бара жатқан зәулім бәйтерек жаққа тартты...

	Бірақ, Айымжан осы бүгінгі келісінде қақпадан өтпей жатып-ақ сұғанақ көзге шалынып еді. Содан құтыла алмады.

	Ол көз Кенжеғұлдың көзі. Әмірі жүріп тұрған прокурор милиция аузынан Жамалға ас әкелген келіншекті есітті. Әуелі бұл кім екен, көріп қояйын, деп ойлады. Сөйтіп, ол сыртқа әдейі шықты. Қақпа алдында тұрған жап-жас бүлдіршіндей сұлу әйелге көзі түсті де, алдынан арыстан шыға келендей қалт тоқтады. Солай болғанын әуелі өзі де байқаған жоқ. Кідірмей жүріп кетті. Ішінен: «Ім-м», сен екенсің ғой. Осы ауданның маңдайына біткен жалғыз жұлдызы еді бұл, Сейіт пен Жамалдың туысы екен. Тұра тұр. Енді қашып құтыла алмассың. Ішінен солай деді ме, келіншектің қасынан өтіп кетті. Сәлден кейін қайтып келді. Кенжеғұл келіншектен бір ауыз жөн сұрады. Айымжан қысыла тұра жауап берді. Бір сұмдықты ішіне түйген Кенжеғұл содан кейін жөніне кетті.

	Ауданның прокурорын сыртынан Айымжан да танитын. Бір-екі рет аудан орталығында болған жиналыстарда көргені бар. Содан кейін биыл көктемде мектеп балалары Отан соғысы қорына өткізу үшін ескі темір-терсек, жиып, оны машинаға тиеп жатқан алаңға терлеп-тепшіп жүріп әрең жеткізді. Балалардың басшысы осы Айымжан болатын. Бір кезде аудандық комсомолдар комитетінің бірінші секретары Қарашаш Темірбаева мен осы прокурор Кенжеғұл Кушигин келді. Мектеп балаларының бұл ісін секретарь мақтап сөйледі.

	– Патриоттық нақты іс деген осы, – деді Қарашаш, – Ертең бюрода бұл туралы әдейі мәселе қарап, пікір айтамыз. Кейбіреулерге мүмкін алғыс та жариялармыз. Сонда – ол Айымжанға қарады, – сіздердің мектептеріңіз де жақсылардың қатарында аталады.

	Шіп-шіп аққан ащы терлерін қолдарымен сүртіп, тас төбеге шығып ап, балалардың шекелеріне от басқандай шақшия қалған күн нұрына көздерін еркін ашып отыра алмай, қолдарын маңдайларына көлеңке етіп, сөз иесіне сығырая қарап қалған балалар ду қол шапалақтап жіберді. Бір минут сөзін доғарып, алақандарын сартсұрт соққан балаларға жылы шыраймен басын изеп, шешен екенмін ғой, тыңдаушыларымды риза еттім дегендей, жан-жағына күлімсірей қараған Қарашаш прокурорға да көзін сүзіп, езу тартты. Кенжеғұл да оның пікірін құптап қойды.

	– Оныңыз жақсы екен. Сол бюрода, әсіресе, мына кісіні, – Айымжанды айрықша қолымен көрсете нұсқады, – ұмытпағайсыз. Сонша жас ұланды патриоттыққа бастап жүрген, әрине, осы кісі. Қалай дейсіз мұнымды, ә? – деді ол.

	Қарашаш Кенжеғұлдың сөзіне қосылатынын білдірді.

	– Бюроны басқаратын өзім ғой. – Секретарь Айымжанға көз қиығын тастады. «Өзі не деген көрікті еді» деп ойлады. Іші әлемжәлем боп, бойын қызғаныш биледі. – Қай пәннен бересіз? – деп сұрады.

	– Ән-күйден және әдебиеттен, – деді Айымжан мүләйім ғана үн қатып.

	– Оһо! Эстетика! Ән-күй, әдебиет пәні! Барлығы да өзі екен. Кенжеғұл солай деді де, Қарашашқа бұрылды.

	– Дұрыс айттыңыз. – Секретарь прокурорды және қостады. Жақында біз бір мәдени бригада ұйымдастырмақпыз. Ол ауылколхоздарға барып, халыққа ойын-сауық қойып береді. Тағы да мәдени-ағарту жұмыстары жүргізеді. Соның құрамына бұл жолдасты да тартуға болады екен.

	Айымжан өзі туралы да, мектеп және балалар туралы да айтылғандардың біріне жауап қайыра алмады. Өзіне жанары жалтжұлт етіп, күлімсірей берген Кенжеғұлдың назарынан ұялып жерге кіріп кете жаздап тұрды.

	Бірақ, мәселе онымен ғана біткен жоқ. Мектеп балалары сол жерден үйді-үйлеріне қайтты да, Айымжан да өз бетімен келе жатты. Бұлар кеткенде Қарашаш пен Кенжеғұл әлдеқайда бармақ боп машинаға мініп жатқанына Айымжанның көзі бір түскен сияқты еді. Содан кейін олардың қайда кеткенімен ісі болған жоқ. Тіпті, онда не шаруасы бар? Әйтеуір, көңілінде үйі, Жеңісгүлі мен аурушаң енесі, ал, көз алдында сонау алыс майданда жүрген жан жары – Сейдолласы еді. Кенет арт жағынан:

	– Өзіңіз қалай жүйрік едіңіз? – деген дауысқа жалт бұрылды. Күлімсіреп келе жатқан Кенжеғұл екен. Көзіне көзі қалай түсіп кеткенін байқамады. Аласы мол үлкен көзі қалай өткір еді? Адамды ішіп-жеп қоятындай қос жанары жалт-жұлт етіп иықтаса жетіп қалды. Бойы да сұңғақ, қыр мұрынды келген, ат жақты, сәл дүрік еріндеу, бидай өңді жігіт мұны іліп әкетердей көрінді. Сейдолласының кейбір қылықтары есіне түсіп, екеуі кәдімгі бір кездегідей сөйлесіп, қалжыңдасып келе жатқан рақат өмір табанда сап болды.

	Шошып кеткен келіншек терең суда шоршып ойнаған шортандай жалт етіп жолдың екінші жиегіне өтті де, Кенжеғұлға қайтып қарамады. Аяғын енді ол жылдамдата, дестелей басып бара жатты.

	Шошытып алдым ба, деймін? – деген прокурор да келіншек өткен жаққа шықты. Оның көңілін көтермек боп әр қилы қалжыңға ауысты. Бірақ, тас-түйін боп алған Айымжан біразға дейін жұмған аузын ашпады. Жалпы қазақ жігіттерінің бұл бір айықпас әдеті ғой, деп жүре берді. Кез келген әйелді жарты минутта бұлбұлдай сайратамын, деп жолдас-жоралары алдында кейде гүп-гүп мақтанатын Кенжеғұл нендей түлкі бұлан, әл тілге басып жылмаңдағанымен Айымжаннан жауап ала алмады. Содан кейін келіншектің қытығына тие сөйледі.

	– Өзіңіз тіпті менмен, тәкаппар екенсіз!

	– Ондай болатын менің сіз сияқты үлкен дәрежем жоқ адаммын, деп жауап қайырды Айымжан..

	– Еһе, сөзге жауап беру үшін дәреже керек пе екен?

	– Олай болса бір сөзді ежіктей берудің не пайдасы бар?

	– Тіпті өзіңіз кімсіз, оны айтуға да болмай ма?

	– Мұғалім екенімді есіттіңіз ғой.

	– Сонда да атап шақыратын атыңыз бар емес пе?

	– Дәл қазір оны білгеннен сізге келетін пайда бар ма?

	– Дегенмен...

	– Ия... солай...

	– Жүздің бетін танығанша, бірдің атын біл деген.

	– Өзіңіздей азаматтар майданда қан кешіп жүр. Ал, сізге?!..

	Кенжеғұлдың аузынан құм құйылғандай, үнсіз қалды. Ол келіншектің не айтқысы келгенін түсінді. «Сіз..» дегеннен кейін... «майдангерлердің соңында қалған әйелдерінің атын сұрап, басын айналдыруды кәсіп етіп алғансыз!» деген ауыр айтып жатты.

	«Әйелмен сөйлесу үшін, оларды айтқаныңа көндіру үшін тек арсыз болсаң бітті» дейтін Кенжеғұлдың теориясы еді. Ал, қазір сол тасқа соғылған мекіре балықтай есеңгіреп бара жатты. Осы екі ортада Айымжан үлкен жолдан бұрылды да, екі жағы да сыңсыған ағашты тарлау көшеге түсіп алып тық-тық басып ұзай берді.

	Ары кетерін де, Айымжанның соңынан жүрерін де білмей сәл тоқтап қалған Кенжеғұлдың құлағына мынадай дауыс жетті.

	– Шырағым, прокурор балам, – деп тұрды бір шал қарсы алдында. Жасы алпыстан әлдеқашан асып кеткен адам прокурорға жақын келді. – Анабір күні, прокурор балам, біздің колхозға бардың ғой. Сонда жақында Ескендір жанымнан бір хабар алдырып беремін ата, деген ең. Соны күте-күте екі көзім төрт болды. Тағатым жетпей, міне, сол сөзіңді жадымда тұтып келіп ем. Құдайдың өзі қарсы алдымнан айдап кеп жолықтырды. Қане, балам, біздің ауылға, жұмысты басты адамсың ғой, жете алмай жүрген шығарсың. Атаңды қуантар хабарың болса... е-е, балам, айта ғой.

	Өзі дал боп тұрған Кенжеғұл шалға тура қарады.

	– Не дейсіз, қай колхоздансыз?

	– Құдай-ау, ұмытқаның ба, балам!

	– Тоқтаңыз. Қазір...

	Айымжанның соңынан қарағыштаған Кенжеғұлдың көзі бұлдырап кетті. Шалға қайта бұрылып, ойланып тұнжырап, ойланып тұрды.

	– И-и, балам-ай, есіңнен шығып кетіп пе еді, ә?

	Шынында Кенжеғұл ұмытқан екен. Мына тұрған адамды әйтеуір көргені бар. Бірақ, қай колхоздан еді? Майданда жүрген баламнан көптен хабар жоқ. Хат жазып тұрушы еді, онысы үзіліп қалды. Көзі ашық бала екенсің, бір жақсылығын, біліп берсең өзіңді о дүние, бұ дүниеде ұмытпас едім, деп еді-ау!

	«Мақұл ата» деп уәде еткен Кенжеғұл не істеген, ә? Аузынан шыққан сөзге ие еместігі ғой бұл! Тіпті, шалдың қай колхоздан екенін де есінен шығарғанын мына қарттың орнында өзі болса не деп бағалар еді?

	Кенжеғұл әлі де бұлдырап тұрған көзін қол орамалымен сүртті.

	– Ақсақал, мен уәдемді ұмытқаным жоқ. Бірақ, жоғары жақтан әлі жауап қайтпай жатыр. Келе қалса өзіңізге хабарлаймын. Ұқтыңыз ба? – деді.

	Қарт қалбалақтап қалды.

	– Солай ма, прокурор балам, солай ма? Ылайым өркенің өссін, өркенің! – дей берді. Қолын жайып әлдене айтып дұға оқыған да сияқты.

	– Солай, ата. Тағы да күте тұрайық.

	– Мақұл балам, мақұл. Игіліктің ерте-кештігі жоқ деген. Әйтеуір жақсылық хабар келсе малым түгілі, жалғызымның соңынан жаным да садақа!

	Қарттан солай өтірік айтып құтылған Кенжеғұл ішінен мырсмырс күлді. «Баласын сұрайды. Мен оның баласын..» деп барады ол. Ал, ақкөңіл шал орнынан әлі қозғалған жоқ. Кенжеғұлдың соңынан қарап, оған ұзақ өмір, зор бақыт тілеп тәңірісіне сыйынып тұрды.

	Айымжанды бірінші рет көрген күнгі осы жәйттер Кенжеғұлдың ой елегінен небәрі аз ғана уақыт ішінде аққан судай толқып өтті. Оның қолы бір нәрсеге жеткендей жымыңдап, езуіне күлкі үйірілді.

	«Пәлем, енді менен құтылуың оңай болмас!»

	Жамалға тамақ әкеліп, қақпа аузында рұқсат күтіп тұрған Айымжан туралы Кенжеғұл ойын осылай түйді. Тезірек басып Жамал отырған бөлмеге қайтып кірді де, оған жоғарыда айтылған оқушыларға белгілі уәдесін қиналмай-ақ бере бастады.

	****

	Кенжеғұл айтқанын орындаған. Сейіт пен Жамал кездесті. Ол былай болатын:

	Бұлар жатқан аудандық абақты жан-жағы биік балшық дуалмен қоршалған кең қора ішінде еді. Үлкен қақпадан кіргенде бірінің арасы екіншісінен алшақтау салынған бір қабатты екі үй ең алдымен көзге шалынатын.

	Есіктен имене шыққан Жамал түрме бақылаушысының добалдай қолымен сілтеген жағына беттеді. Сәлден кейін олар үлкен ауланың түстік жағындағы будка тәрізді кішкене-кішкене екі үйдің біріне жетті. Бұл үйлердің терезелерінен адамды көріп, тіпті еркін сөйлесуге де болатын еді. Жамал ішінде бөтен жан жоқ бөлмеге енісімен-ақ бақылаушы қарама-қарсыдағы үйге көз тігіп тұруын ескертті. Сол-ақ екен, әлгі бөлменің айқара ашық терезесінен әлдекімдердің үй ішінде қараң-құраңғы байқалды да, ізінше жалпы нұсқасы Сейітке ұқсас біреу көрінді. Жамалдың жүрегі лүпілдеп кетті. Дереу терезеден басын шығарып жіберіп айғайлады.

	– Сейіт-ау, амансың ба? – деді ол алқына.

	– Аманмын, өзің де саумысың? Айықтың ба? Қашан шықтың ауруханадан?

	Жамал қысқа-қысқа жауап берді. Бірақ, өзі жайлы басқа еш нәрсе айтқан жоқ.

	– Есетжан қайда? Құлыным-ай, жетімсіреп жүр ғой, ә?

	Даусы дірілдеп, тіпті, қарлыға жауап қатқан Сейіт бар тұлғасымен терезеден бері қарай еңкейе түсті.

	Жамалдың көзі бұлдырап, кірпігіне жас толып, қибыжықтай берді. Лобли соққан жүрегі тызылдай түсіп, аузына сөз оралар емес. Ә, деп қалса-ақ жылап жібергелі тұр.

	– Есетжан қалай, ауырмай ма? – деді Сейіт осы кезде баласын екінші рет сұрап. – Ауылдан келдің бе? Жоқ әлде ауруханадан бүгін шықтың ба?

	Енді шыдауға болмады. Арысым-ай, Есет түгілі менің өзімнің осында тергеуде отырғанымды ол білмейді ғой, – деп тұрды. Көзінен жас парлай тұра:

	– Бұл қалай өзі, сен не істеп едің? Ой, тоба-ай өз колхозыңа өзің өрт салып, Отанға, өкіметке сонша қиянат жасағаның рас па? Сұмдық екенсің ғой, егер шын болса, – деді. Бұл жолы оның даусы қатаң шықты.

	Дегенмен жанары жиегіне жас толып бұлдырап тұрғандықтан ба, әйтеуір, оның көзіне Сейіт бұрынғы Сейіт емес, тіпті түр-түсі өзіне ұқсамайтын сияқтанып кетті. Неге екені белгісіз, ол тартыншақтай да берді. Тіпті, тұла бойын терезеден сәл тартыңқырай тұра берді.

	– Ешқандай жазығым жоқ, Жамал. Естігеніңнің бәрі өсек, біреулердің жапқан жаласы. Қорықпай-ақ қой, түбінде шындық жеңер, – деді.

	Қуанып кеткен Жамалдың көзінен енді ыстық жас тоқтамады, бұршақтай төгілді. Сөйте тұра ол көңілдене:

	– Рақмет, жан жарым, көп рақмет, – дей берді. Өзі солқ-солқ жылады. – Ал, Есетжан, – деп, аузын ашып-жұмғанша болған жоқ, бақылаушының күшті қолы оны кейін қарай тартып әкетті де, замат терезені де тарс жаба қойды. Есеттің қайда екенін айта да алмады.

	Жалғыз-ақ оның қарашығы алдында бұ сапар өзінің жан сүйер жолдасы – дөңгелек келген қызыл шырайлы жүзі үнемі күлімсіреп қана тұратын жайдары Сейіті емес, әлдеқандай бөтен, жүзі солғын, сақал-мұртты, тіпті, егде тартып кеткен сияқты біреу қалды. Өңі де сұсты-ақ.

	Жамалды жаман сезім биледі. Ол теңселіп, жығылып қала жаздап бара жатты. Сейіт тұрған жаққа жалтақ-жалтақ қарай берді. Жоқ. Соңғы рет көз салғанда жаңағы терезеден өзіне сығалай тігіліп қалған баяғы перделі адамды көрді. Тұла бойы шымырлап сала берген Жамал қорыққаннан аяғын тез-тез басып, соңында келе жатқан бақылаушыдан озып кетті.

	Бұл жолы да Кенжеғұл сөйлей кірді. Тіпті көңілді-ақ.

	– Иә, Жамал, жігітіңмен көзайым болып, қамыққан көңілің көншіді ме? – деді жымиып. Езуінен сол күлкісі жиылмаған күйі тергеушіге сен шыға тұр дегендей ымдады. Батырхан сирек шашты, әңгелектей кішкене басын құптай изеді де, Жамалға бір сәт қадала қарап тұрды. Содан кейін бүйірдегі баяғы жасырын есіктен шығып кетті. – Сөйтіп, көзайым болдыңдар ғой, ә? Мейлі, әйтеуір, ендігі қиыншылығын мен-ақ көре жатайын. Іс қылып дидарлассаңдар бопты. Маған керегі де сол. Айтпақшы, – деді ол Жамалға көлгірси қарап, – әлгі сіздің туысыңыздың аты кім еді, ә?

	– Кімді айтасыз?

	– Әлгі осында тамақ алып келіп жүрген келініңді айтам.

	Жамал теткіп, көңілі бір түрлі боп қалды. «Мынау өзі?..» деп отырды да:

	– Жастар ғой. Солардың атын да ұмытып қала берем, – дей салды.

	– Айтқың келмегені, шамасы маған сенбегенің ғой. Солай ма? Міне, енді қара да тұр. Әлі де болса жақсылықты саған мен жасаймын. Бүгін апарып салады. Районадан да іздеп жатыр. Аузыңа берік бол. Әйтпесе жолдасыңның ісін қиындатып аласың.

	Осылай деді де, Кенжеғұл қош дегендей, басын бір шұлғып, жүре берді. Арада сәл өтпей-ақ кеңсеге тергеуші Батырхан кірді. Жамалға енді ол да ләм-мим деген жоқ. Келіншекті үнсіз ғана тысқа ертіп шықты. Одан кейін Жамалды бақылаушы өз бөлмесіне дейін апарды да, қайтадан қақпаға дейін бірге келіп, одан шығарып жіберді.

	Көрген түстей өте шыққан осы сағаттардан соң Жамал көшеде кетіп бара жатып ішінен Кенжеғұлға сан рет алғыс айтты. Бұл – жақсылықтың белгісі. Енді Сейіт те ақталады. Ешқандай жазығы жоқ екенін жаңа ғана жария ете өзі де ескертті ғой, деп қуанды. Көшені басына көтере айқайлап жібере жаздап бара жатты...

	– Апатай! Апа?!

	Сыртқы есіктен қораға енген Жамалды ең алдымен көрген Айымжанның даусы осылай оқыс шықты.

	– Ау, ау! Не болды?!

	Үй ішінен де сондай одағай дауыс естілді.

	– Апау, апатайым келіп қалды. Сүйінші!

	Айымжан аузындағы сөзін айтып та болмай Жамалды жүгірген бойда кеп, құшақтап сүйе бастады. Осы кезде үйден Шәйгүл апа шықты.

	– Құдайым-ау, кімді көріп тұрмын, ә? Бәсе, бәсе, осылай болар деп өзімде ойлап ем-ау! Жолың жеңіл екен. Енді жолдасыңа берсін құдай осыны!

	Мәре-сәре болған үш әйелдің де көздерінен моншақ жас ақты. Әрқайсысы ойындағы сөзін айтып тауыса алмады. Дегенмен, осындай сапырылысқан тасқындай бірін-бірі қуған сөздер, ойлар арасында Жамал бүгінгі болған істің бәрін айтып берді. Кешке қарай біздің адамдар колхозыңа апарып тастайды, деген прокурордың уәдесін де қалдырмады. Осы бір соңғы ойын айтып тұрғанда ол Айымжанның атын сұраған Кенжеғұлға да дұрыс жауап бермегені есіне түсіп өкіне басын изеді. «Ұят-ақ болды-ау!» деді ішінен.

	Жамал үшін әр минуты болған бүгінгі күннің уақыты өтпей қойды. Ол біресе тұрып, біресе отырды. Тыпыршыды, толқыды. Бір жерде отыра алмайды. «Шіркін-ай, аққа құдай жақ деген рас екен ғой, – деп ойлады. – Міне, өтірік ақыры, өрге баспады. Досқа күлкі, дұшпанға таба болмадық. Түу, жаратқан ием-ай, бар екеніңе күмәнім қалмады. Ертең Есетжаныма да, оқушыларға да шындық қашан да жеңетін ұмытпаңдар, деп күнде үйретпесем бе! Айналайын бауыр етім, құлыным! Қазір екі көзің жәудіреп қайда отыр екенсің? Тек әкең келгенде оны екеуміз үйімізде отырып қарсы алсақ екен. Е, тоба, тоба!»

	Шәйгүл мен Айымжан қонағының қуанышын айтпай біліп, қоса қуанды.

	– Кім екен, ә, кім екен? – дейді Шәйгүл апа колхозда болған өртті есіне түсіріп.

	– Қайдам апа? Кім болса да бұл тегін емес. Жаудың ісі. Жамал өзінің бұл тұжырымына кәміл сенеді. Бірақ кім?

	Ең қиын жұмбақ казірше осы. Сейітті де сол үшін ұстап отыр ғой. Бәрінен адам өлімі қиын боп тұр. «Жауапсыздық» деген айып соғыс дәуірінде қатты айып.

	Жамал алдына қойылған асты жеп жарымады. Әйтеуір... Ия, ақыры соншалық асықтырған, зарықтырған кеш те жетті-ау. Жамалға екі ат жеккен арба келді. Енді бір кезде ол үйіне қайтып бара жатты. Бір аттық жеңіл арбаға неге екінші атты тіркеді екен? Жамал оған көңіл бөлген жоқ. Әйтеуір, ойдан-қырға қарай зымырап келеді. Божы ұстаған адам, сірә, жай шаруа қазағы болу керек, еш нәрсемен жұмысы жоқ. Аудан орталығынан ұзап кеткеніне едәуір уақыт өтті, бірақ, ол өзі алып бара жатқан жолаушысына әлі бір рет те қарап, тіл қатқан жоқ. Оқта-текте өрлеу жерлер кездеседі де, ат аяғы кібіріктеп, селкеу тарта бастайды. Сол кезде ғана оның ширақ дауысы жиі-жиі естіледі. Қимыл, қозғалысына қарағанда егде тартып қалған адам сияқты.

	Ал, көңілі көтеріңкі Жамалдың онымен ісі болған жоқ. Бейне тордан шыққан тотыдай еркін, гүл-гүл жайнап келеді. Еркін құс қалай самғауын өзі біледі ғой. Жамал да осы сәтте сондай. Лып-лып соққан ызғырық желі бар күз түні қанат бітіріп, енді сен де самғай бар дегендей. Қарсы алдында, сонау алыста, қарт Қаратау мүлгіп тұр. Кейде ол шөгіп жатқан алып қара бурадай айбарлы боп та кетеді. Әсіресе, бүгінгідей желді түнде тым үрейлі секілді. Айналасындағы асқар шыңдардың бәрінен оқшау жаралған Сүрен ата шоқысы осы кеште соншалық биіктеп кеткенге де ұқсайды. Қазір ол Жамалға ежелгі, тіпті, күнде көріп жүрген жай бір шоқы – Сүрен емес, шаршаған, шалдыққан тәніне дем беріп, қолтығынан сүйеп, әлдилеп, тұрған ақ пейіл атадай жылы ұшырайды. Кейде, тіпті, балалық шақтың, жастық дәуірдің тапжылтпас куәсі осы тау бүгін және бір қуаныш оқиғасын кәрі шежіресіне тіркеп отырған сыры мол тарих секілденіп те кетеді.

	Алып ұшқан жүрек Жамалды жай таптырар емес. Кіп-кішкене кеудесіне сыймаған шаттық сезім келіншекті бірде қырға, бірде шыңға самғатып келеді. Кенет оның ойына домбыра күйі – «Қара жорға» түсті. Сол-ақ екен, өз үйлерінің төрінде домбырасын ұстап осы бір жорғаны әр қилы нәшке салып құйқылжытып отыратын Сейіті жанары алдына келе қалды. Кейде шалқи толқып, кейде қыбыр етпей, домбыраның құлағына құлағын жақындата түсіп маужырап, мүлгіп кеткендей көзін жұмып алып, өзін-өзі тыңдайтын еді. Сол бір кезді үй-ішінде шаруашылықпен айналысқан Жамал да жақсы-ақ көретін. Кейде ас үйде жүріп Сейітпен бірге теңселіп, оған тіпті бүкіл қимыл-қозғалысының өзі әлдеқандай ырғақты әдейі күтіп, соны енді ғана тауып тұрғандай көрініп кететін. Іле сол шарқ ұрған көңіл өзін ұшыраған ырғаққа ілесіп, билеп жүргендей де сезімге сүйрейтін. Қазір Жамал өз үйінде болатын сол кешті көріп келеді. Үй-іші жайнап тұр. Есеті оған қарап күлгендей Сейіті наз айтып, мұны күлдіргендей.

	Жамал сар желген ат қимылына бір сәт қарап қалды. Рас, ол жорғалап келе жатқан сияқты. Әне, оған Айымжанның үкілі домбырасынан шыққан күшті ырғақ, күй сарыны қосылып екпін, жігер бере түскендей боп кетті. Санасына замат Айымжанның тегеурінді бөтен күйі жетті. Ол барған сайын «ата-та-лап» өрлеп барады. «Торитаулап, тәри-тау, тәри-тәритаулап» барып, қайта шарықтаған әсем саз құлағына кіріп, біразға дейін шықпай тұрып алды. Әйтеуір адам туралы, оның қуанышы мен қайғысы, сол бір күй туған кездердегі табиғат әсері, әр қилы құбылыстар, тіршілік дүниелерінің, жанжануарларының адам санасына етер әсері домбыраның қос ішегінде сыңқылдап, адам жүрегінің нәзік қылын дірілдете шертіп шықты.

	– Һәйт-шуу! – деген ат айдаушының оқыс даусы Жамалдың осы тәтті қалпын бұзды. Ол жалт етіп айналасына қарады. Түу! Түн қоюланып кетіпті ғой!..

	Жолға шыққалы қанша уақыт өткенін, қай жерге келгенін Жамал байқай алмаған еді. Қазір қараса әлдеқандай сай етегінде кетіп барады екен. Жамал абайлап жан-жағына зер салды. «Ұялысайдың» төңірегі ғой, мынау. Осы жерлерде тым тәтті бастаулар бар еді-ау! Айнадай мөлдіріңнен айналайын сенің. Талай нәзік те, қатал сырлардың куәсі болған жерсің ғой. Шіркін-ай, зәм-зәмдай шірін-шекер суыңнан тоқтай қап мейір қандыра жұтар ма едім!

	Жамал осылай ойлады. Ат айдаушыға айтуға бата аламады. «Ұят болар. Енді көп қалған да жоқ қой. Бір қырдан асса болды, үйге жетемін» деп түйді арба үстінен бойын соза беріп, сол жақта, сонау жолсыз далада түн сілемінде алыстан қарауытқан терең жылғаға қарады. «Мынау бір үрейлі шатқал» деп күрсінді. Есіне сонау жылғы «Жарбастаудағы» атасы Тоқатайдың өлімі түсті. Жүрегі суылдап, лүп-лүп соғып кетті. Басына тартқан орамалының бір ұшымен көзінің алдына үйіріле қалған жасты сүртіп, едәуір жерге дейін төмен қарап отырды. Осы кезде оқыс бір жағдай оны еріксіз селк еткізді. Жарау ат жолдан бұрыла тартты. Қапы отырған Жамал зырылдай жөнелген арбадан ауып түсе жаздады.

	Жан-жағына Жамал алақтай қарады. Еш нәрсе аңғарар емес.

	«Аға, аға. Бұ несі?» деп екі-үш рет айғайлады. Айдаушы жауап берген жоқ. Ол жалт беріп ала қашқан атты тоқтату орнына, қайта қолындағы ұзын қамшысымен үсті-үстіне шықпыртып барады.

	– Ағай, қайда барасыз? Неге бұрдыңыз? Алдымызда мынау бір тұңғиық шатқал тұр ғой!

	Жамалдың даусы үрейлі шықты. Бірақ, оның сөзін айдаушы бұ жолы да жауапсыз қалдырды. Қолындағы қамшысын ат сауырына өршелене шып-шып соғып, меңіреу кіседей зыта берді.

	– Ағатай, бұрыңызшы ат басын, бұрыңызшы, ағатай! Ылайым бала-шағаңыздың игілігін көріңіз! Бұрыңызшы!..

	Аузындағы сөзін Жамал айтып үлгірген де жоқ еді, оның көзі үрейлі шатқалға кіре берістегі еңістен бұларға қарама-қарсы шаба шыққан салт аттыға түсті.

	– Әне, ойбай, әне шықты жау!

	Жамал енді не дегенін өзі де білмей шырылдады. Осы екі ортада салт атты бұларға тіпті жақындап келді. Замат кілт бұрылып кетті де, біраз жерге дейін шауып барып, қайта оралды. Жамалдардың алдынан ойқастай және өтті. Бұл кезде айдаушы да божыны шірене тартып-тартып қалды. Ауыздығымен алысқан аттар екі жаққа бірдей ауытқып, быт-шыты шыға жаздап келе жатқан арбаны теңселте барып тоқтады. Басын айналып, есеңгіреп қалған Жамал қораптың ішіне сылқ ете құлады да, дереу жан-дәрмен жасап, қайта көтерілді. Құлағы:

	– Жеттің бе? Былай, сәл былайырақ жүріп барып тоқта, – деп бұйыра сөйлеген сөздерді шалды. Үн шыққан жаққа қарап еді, дауыс иесі өздеріне тіпті жақын тұр екен. Түндей қара ат үстіндегі адамның тұла бойы қап-қара. Жамалдың ат айдаушысы аспай-саспай жауап қайтарды.

	– Немене, мұның бұйрық па, жоқ өтініш пе?

	– Ерегесудің қажеті не? – деп зекіргендей болды анау.

	– Жоқ, шырағым, ерегес емес бұл. Шыныңды айт деймін?

	– Апырай, осы бір әдетіңіз-ай. Сәл нәрсені көңілге ала кетесіз-ау, – деп, салт атты енді наздана сөйледі. Қорқыныштан есі қалмаған Жамал түкке түсінер емес. Аң-таң. Жер-дүние шыркөбелек айналып тұрғандай сезінді.

	– Жақауратпа. Сен туған Тіспайдан мен де туғанмын. Және жасым да үлкен.

	– Оның бұл жерде кімге қажеті бар?

	– Саған қашан да ескертіп отыру керек. Әйтпесе ұмытасың. Атты адам қар-қарқ күлді. Үнінде өктем мысқыл бар.

	Жамалдың тұла бойы мұздай түсіп, жүрегі суылдаған үстіне суылдады. Атты адамның дауысын тани бастады. «Сонда бұлар, – деп ойлады. – Бірі Құрбан, екіншісі Кенжеғұл болғаны ма? Сонда қазір мені алып келген адам кәдімгі атам – Тоқатайды өлтірген Құрбан. »

	– Жарайды, бұдан былай, – деді осы кезде салт атты күмілжіп.

	Тілі күрмелеп, даусы қарлығып қалған Жамал екеуіне әлдене айтпақ боп еді, сөйлей алмады.

	– Әуелі осы еңбегіме рақмет айт, – деп ақырды ат айдаушы ашуланып. – Басыбайлы малайың емеспін. Әкем өлгеннен бері азапсыз өткен күнім бар ма, айтшы өзің-ақ? Жауға да шаптым, қолға да түстім. Қамалдым да, соғысқа да бардым. Рас, тұтқында да болдым. Бірақ, ақылыңа салып ойлашы, сол азаптың көбін бір сәт үшін, сенің ер-намысың үшін көріп жүрген жоқ па? Енді қара, бүгін де атың өшкір мына шатқалға – бір кезде әкем Тіспайдың ақтылы қойлары мен қарала жылқысына алыстағы жайлау боп, қотанына құт дарыған Ұялысайға дұшпанымда кеткен бір мәселім қайтар деген үлкен үмітпен қайтып келдім. Жай келгем жоқ, бір кездегі жесіріңді ала келдім. Сонда бұл келісім де кім үшін болғаны?

	Осыдан кейінгі сөздердің Жамал бірін естісе, бірін естіген жоқ. Буын-буыны дірілдеп, әл кетіп бара жатты. Орнынан ышқына көтерілді. Арба үстінен доптай атылып жерге түскенін бірақ сезді. Зытып, зымырап барады. Қайда барады, білген жоқ. Аяғы жерге тимей құстай ұшатын сияқты. Ешкім жетіп ұстаған жоқ. Қуанып кетті. Құтылдым деп ойлады... Замат. біреудің өзіне қолы тигендей білді. У-һ... сылқ ете құлады! Есінен танып кеткендей сезінді. Не болып не қойғанын білмей жатты. Бірақ, тез айығып көзін ашты. Жанында жүресінен біреудің отырғанын аңғарды. Бұл кім екен? Ах, Кенжеғұл!

	– Жамал! – деді ол. – Мұның қалай? Ұят болды ғой. Сонша қашқаның не? Түу!

	– Жауыздар! – деп айғайлайды Жамал бойына жауына атылардай әл жия, жиырыла түсіп.

	Тоқташы, Жамал. Түсінші?

	«Тоқташы, түсінші? Бұл қалай», – дейді Жамалдың ойы. Қап, не деген бейғам, аңқау едім. «Тістеуіктің алдында тұр ма, төбегеннің артында жүр ме, балам» деп отыратын еді-ау әкем! Ия, міне, дәл осындайды айтқан екен ғой!

	Кенжеғұл Жамалдың басынан сүйеп отырғызды.

	– Қорықпа, дірілдеме, Жамал? Қазір үйіңе дейін өзім апарып тастаймын. Еш нәрсе ойлама. Әлгі адамды (Кенжеғұл оның атын әдейі атамады) енді көрмейтін боласың. Екі атты алып қалып, өзін қуып жіберермін.Түсіндің бе, қане, басыңды көтеріп былай отыра тұршы?

	Жамал үнсіз бағынды. Кенжеғұл «қазір» деді де, артқы жаққа қарай жүгіре жөнелді. Сәлден кейін алысырақта жаңағы әзірдегі екі дауыс тағы да түн тыныштығын бөліп, шаңқылдасып жатты. Әсіресе Құрбанның үні өктем-өктем шығады. Ол дауыс Жамалдың құлағына жеткен сайын тұла бойы түршігіп дірілдейді. Ақыры ағасына үкімі артқан Кенжеғұл сөзді қысқа қайырды.

	– Сен бір ат пен арбаны алып кете бер. Мына екі ат маған керек.

	– Құрбан гүжілдеп, бажылдап тұрды да, ақыры келісті.

	– Жарайды! – деді. -Бірақ... – ол тістеніп әлдене деп міңгірледі.

	Жамал не дегенін аңғара алмады.

	Енді бір минуттерден кейін екі ат жетектеген Кенжеғұл Жамалдың қасына келді де:

	– Қалайсың, атқа мініп жүре аласың ба? – деді.

	Әйтеуір есіл-дерті осы жерден кетуді арман еткен Жамал халінің әлі нашарлығын ұмытты да:

	– Тауда туып, таста өсіп, ат құлағында ойнап үлкейген қазақ қызынан да солай сұрай ма екен? – деп қайырды жауапты.

	– Дұрыс-ақ. Бірақ, сіздің деніңіз.... қазір... – деп тұттығып тұрды Кенжеғұл. – Сол жағын ойлап сұрап жатқаным-дағы.

	– Рақмет ол қамқорлығыңызға.

	– Сонымен жүреміз ғой! – Кенжеғұлдың даусы жігерлі шықты.

	– Жүрейік.

	Екеуі екі атқа отырды.

	– Дегенмен, – деді Кенжеғұл сәл ұзай бере. – Жаңа сіз «тауда туып, таста өскен қазақ қызы» дедіңіз. Меніңше, мұндай балама біздің ұлттың адамдарына дәл келе бермейді.

	– Неге?

	Біздің елімізді далалы, шөлді өлке деп атайды. Тау-тасты, деген сөз Кавказ халықтарына көбірек қолданылады.

	– Мүмкін. Жалпы қағида солай да шығар. Ал, мен өзім сонау Қаратауда туып, сонда өскенмін.

	Кенжеғұл мен Жамалдың қанша ұзаған сайын прокурор қысқақысқа әр түрлі ойға батты. Есіне көп нәрселер, оның ішінде Айымжан да түсті. «Қап, мына Құрбанның қылығын-ай, ә!» Бүйте берсе бір күні бәрін құртып тынатын шығар!»

	Прокурордың тұла бойында, мыңдаған құмырсқа жыбырлап жүргендей шымырлап кетті. «Қазіргі болған оқиғаны ертең Айымжан естісе... жо-жоқ, ол еш нәрсе емес-ау! Ал, егер... ие-е, аудан басшыларының құлағына жетсе... Онда іс шатақ! Құрыдық деген сол!»

	Өзінен өзі осылай қауіптенген Кенжеғұл қазір тек қана Жамалдың көңілін аулаудан бөтен айла қалмағанын құлай мойындады. Аудан орталығынан шыққандығы ойы, бітіремін дегені мүлде басқа еді. Жамалмен екеуі ғана осы сайда қалып қоймақшы болған. Сондықтан ат айдаушы адамды да әдейі сайлап еді...

	Бірақ, ойлағанындай шықпады. Қызылкөз Құрбанның шыртылдақ, шыдамсыз мінезінің бұл жерде де зиянын әдемілеп тартты. Аға болмады, бәле болды ғой ол!..

	Енді біраздан кейін бұлар «Ұялысайдан» шығып, «Үшасудың» соңғысы үстінде тұрды. Сол жерден колхозды ауыл алақанда жатқандай көрінетін. Қазір түн қараңғысында бар сырын ішіне бүккен ауыл жым-жырт бір қалыптағы ұйқыда екен. Тіпті, ешбір жерден жылт еткен не от, не қыбыр еткен тіршілік тынысы сезілер емес.

	Жамалдың жүрегі қатты соғып кетті. Түн қойнында қаннен қаперсіз жатқан ауылға құлағын тіге қарады. Көз жетіп, құлақ есітер еш нәрсе байқап, біліп тұрған жоқ. Бірақ, қарашаның бірде олай, бірде былай соққан асау желі келіншектің мұрнына қоңырсыған күйік иісін әкелді. Жамалдың жүрегі тағы да суылдап, көңілі қобалжыды.

	– Сізге мың да бір рақмет. Анау жатқан біздің колхоз. Енді өзім де жетемін! – деді ол Кенжеғұлға.

	– Көріп тұрмын.

	– Жақсылығыңызды сатпассыз. Ар-ұяты таза адамдар екенімізге көзіңіз жеткен шығар. Ал, ондай адам соншалық былыққа батып, өзі басқарып отырған колхозды небәрі бірнеше ай ішінде өртеуге дейін барды дегенге сену қиын болар. Бұның бәрі қара жүректің уақытша болса да жандарын жеп, қажыта берейін деген қара пейілінен туған зұлымдық, – деп тоқтады.

	Кенжеғұлдың беті ду етті. Бірақ, оны өзге ғана сезді. Ол асыға сөйледі. Жамалға тілінің ұшында тұрған сөздерін айта алмады.

	– Қош, Жамал. Атты ертең біреуден қайырып жібер. – Тебініп қап шаба жөнелген Кенжеғұлға лезде түн қараңғысына сіңді де, жоқ болды. Жамал да ақырын аяңмен төмен қарай түсіп бара жатты.

	Бірақ...

	Түн жамылған Құрбан бұл істің біріне де риза еместі. Інісіне қатты өкпелеп, тіпті, тістене ашуланып: «Қап, сені ме!?» деп қалған. Ол бір қажеті болар деген оймен арбаға әшейін жай ғана жеге қойған екінші атты босатып, оның қорапта жатқан ер-тоқымын да берді де, өзі шынымен-ақ қайтып кеткен боп, аттың басы-көзіне сабап тасырлата жөнелді.

	– Білгенің осы болса, бара ғой! – деді ол тістеніп. Бірақ Құрбан ұзаған жоқ. «Сен большевик не істер екенсің, көрейін!» деп ойлады да, арбадағы атты шешіп ап, оған жайдақ мініп Кенжеғұл мен Жамалдан онша қара үзбей арттарынан жүріп отырды. Олар «Үшасуға» барып тұрғанда Құрбан екеуін алыстан айналып өтіп сай жақта бір паналау жерге барып бойын жасырды. «Ақымақ ит солай мылжыңдап тұрғанша өшін неге алмайды ана қатыннан» деп тыпыршыды қаны қайнап. Ақыры Кенжеғұл сомпайып жалғыз кетіп, Жамалдың үйіне қайтқанын көрді. «Тұра тұр, бәлем!» деп күйіп-пісті Құрбан. «Сен большевиктің осылай боларыңды білгенмін. Әкемнің әруағы үшін бұл қатынды енді өзім жәукемдейін!»

	Сол-ақ екен, Жамалдың алдынан ойқастап шыға берді.

	– Кімсің – әй, тоқта! Дос болсаң жөніңді айт, жау болсаң қапы қалма! – деп шапты әдейі ұран сап.

	Ауыл жақтан шыға кеп қарсы ұмтылған аттыны көргенде Жамал қатты састы. Тізігінін бұра оң жақ жазыққа қарай тартты. Жүйрік ат самғап берді. Бірақ қуғыншының мінгені де нағыз жәуміт екен. Жамал артына бұрылып қарап еді, арқан бойындай жерде келе жатқан сияқты боп көрінді. «Жетті, енді өлдім!» деп ойлады ол. Атқа қамшы басты. Олар лездің арасында ауылдан әлде қайда ұзап кетті. Бір кезде ұшып келе жатқан ат қатты сүрініп, омақаса құлады. Жамал тулақтай боп, сонадай жерге барып томп етті. Қатты бір затқа басы тиіп, орнынан тұра алмай жатты.

	– А-х, жан! – деген дауыс талып шықты.

	Бұл кезде жығылып тұрып қаша берген аттың шылауынан ұстай бере, өзі жерге қарғып түсіп, қос атты жетектеп ұстай бере, өзі жерге қарғып түсіп, қос атты жетектеп Жамалдың қасына кеп тұрған Құрбан есеңгіреп жатқан әйелдің аянышты халін анық көрді. Айналаға анықтап қарады.

	«Мынау бір мола ғой!» деп күбірледі ол. – Е-е, түсіндім, әнеукүнгі өртке күйіп өлген колхозшы қарттың қабірі екен ғой! Ия, бұл жер мола – зират екен!»

	Құрбан дәл сол қабірдің бір тасына басы тиіп жатқан Жамалдың бетіне еңкейіп қарады.

	– Жетіп жығалған жерін қара! – деп кекесінді үнмен мырс етті. Талықсып жатқан Жамал кенет орнынан ышқына айғайлап тұрды,

	Тоқтамай беталды және зытып берді. Тастай қара түн, мүлгіген мола ғана оның жан ұшыра шыққан ащы дауысынан селк етті. Бірақ Жамал ұзай алмады. Екі атты айқастыра балай салып әйел сыртынан зымырай жеткен Құрбан келіншектің білегінен шап бере ұстады.

	– Оһ, өлім!...

	Құрбан оны умаждай құшақтады.

	Осы кезде біреудің «бұ қайсың-ей!» деген күшті даусы Құрбанның құлағына жетті. Ол елең етіп орнынан қарғып тұрды да, аттарға қарай жүгірді.

	– Тарт қолынды, ұрма деймін. Ұрмаңдаршы, аяңдаршы!

	Жараңдар! – деп зарлады Жамал. Бірақ, оны ешкім естіген жоқ.

	Құрбанның жүрегі дір-дір етті.

	Жамал әуелі өзін-өзі ұрып, бет-аузын тырнап, шашын жұла бастады...

	Түндей түнерген Құрбан бұл бір атты мініп, екіншісін жетектеп зытып бара жатты да, алысырақ барып тоқтады. Ал, түнгі дауыс иесі оның соңынан қуған жоқ. Ұзап қайда барар дейсің. Қазір-ақ сазайын тарттырам, деп дауыс иесіне қарай аяңдады. Осы кезде Жамал орнынан тұрды. Айғай салды. Құлындағы даусы шықты.

	..Жаңа бір әзірде тұнып тұрған түнгі ауа қозғалып кеткендей, жел көтерілді. Ол кейде ызыңдап, кейде сәл ғана желпиді. Суық-ақ. Ищай дейтін Жамал жоқ. Еш нәрсе елер де емес. Шоқ-шоқ ағаштар арасында еңсесі биік жалғыз бәйтерекке қарай зытты.

	Арада қанша уақыт өткенін Жамал білген жоқ. Құлағына жақын жерден бірінен соң бірі шаңқ-шаңқ еткен әлдеқандай ащы дауысқа ол елең етті. Ол екі рет атылған мылтық дауыстары еді. Замат аяғын жылдамдай басып, ешқайда тоқтамай жүгірді. Сол екпінмен келіншек үйіне жетіп бір-ақ тоқтады. Тек онда көп аялдай алмады. Өз есігінің тұтқасын жұлып алды. Жығылды. Және шатасты. Сақсақ күлді. Ағаштармен ойнады, соғысты. Қорадан шығып, дала кезіп кетті. Құрал апаның түнгі ұйқысынан оянып «бұл кім екен?» деп сыртқа шыққан кезі, алыста қараңдаған біреуді көріп шошынатыны тап осы кез еді.

	Ол күнгі кеш Жамал үшін солай басталып, солай өтті. Тек қана оны колхоз адамдары ертеңіне таңертең тауып алып, үйіне апарып жатқызып, дәрігер шақыртты.



	Батырхан не ойлады?

	Батырхан кеңсесінде жай тауып жұмыс істей алмады. Біресе тұрды, біресе отырды. Енді бірде жұмыс столы мен есікке дейін ерсілі-қарсылы жүрді де қойды. Ойы бөлініп, әлденеге алаңдайды. Көңіліне ұялаған күдік пе, әйтеуір өзі де біліп жарымаған бір бұлдыр бар. Ол кейде алыстан елес берген сағым сияқты, жүрегін тілгілеп, әлем-жәлем етеді де, жоқ болады. Кейде тіпті түнек түнде жарқ етіп, қайта сөнбей қойған жай оты секілденіп, көз алдында тұрып алады.

	Батырхан кейде күбірлеп те қояды. «Тоқта, – дейді ол өзіне өзі. – Мен осы су қараңғы соқыр жан іспетті емеспін бе? Мән-жайды толық неге білмеймін? Тергеушімін, не тергеп жүрмін? Ақты, қараны әуелі өзім ажыратуым керек қой. Прокурор айтты, бітті деген заман өтіп кеткені қашан? Қазір мың тоғыз жүз отыз жетінші жыл емес. Турасын айтсам, не мыжып жүрмін?»



	Бұл ойға Батырхан бүгін келген. Бірақ, әлі бір тоқтам жасаған жоқ. Міне, күн батып, қас қарайды. Қоңыр салқын тартқан күз ауласының жартылай ашық тұрған есіктен ұрған дымқыл иісі аңқып, кісінің денесін сәл де болса түршіктіре түскендей. Үйіне қайтып дем алуды ұмытқан Батырхан мұны да сезбеді. Бейне жүрісінен жаңылып қалмаймын деген кісіше олай да, бұлай да барып қайтады. Сырттан қарағанда оның әрбір қимылы тап жер сағатының тілі сияқты.

	Енді бір кезде Батырхан кабинетінің аудан орталығын қақ бөліп жатқан үлкен жол жақтағы терезесіне келді де, сыртқа қарады. Ойлы көздері дөңгелене мөлиіп, ұзақ тұрды. Ақшам қараңғысында бұл жолдан өтіп жатқан адамдарға көз салды. Әне, қалбаңдап екі әйел кетіп барады. Оларды өкшелей есекке мінген бір қарттың ых-ых деп, үзеңгісін тебіне түсіп, әйелдерден озуға ұмтылғанын да байқады.

	Алдыңғы екеудің де аяқ бастарына, дағарадай етіп ораған ләкілеріне және қолдарына ұстаған шыбық таяқтарына қарағанда егде тартқан жандар екені айтпай-ақ көрінгендей.

	«Белгілі, – деп ойлады Батырхан. – Бұлар ауданға алыс колхоздан келген ата-аналар. Бәрін де әр қилы жағдай әкелген. Бірі, әрине, майданда қайтыс болған баласы үшін алатын пенсиясына келсе, енді бірі хабарсыз кеткен перзентін іздейді. Үшіншісі де соларға ұқсас шаруамен жүргені хақ. Өйткені, – деп күбірледі ол, – осы күні сөйлесе қалсаң екінің бірі солай боп шығады».

	Рас, Батырхан ондайларды күнде көреді. Сөйлесіп те жүреді. Бірақ, көргені көрген жерде, естігені естіген жерде қалатын. Соғыс дәуірінің жыры ғой бұл дейтін де қоятын. Біреуге жаны ашып, қол ұшын жалғау, мейір-шапағат көрсету дегендер оның бойына бітпеген қасиет еді. Қазір басқаша. Адам қамын жеп, адам туралы ойлап тұр. Терезе тұсынан өткен бейтаныс қарттардың шашбауын көтеріп, егіледі, ойлайды. Олар көрінбей де кетті. Бірақ, Батырханның көз алдында екі жаяу әйел мен есек мінген қарт тұрды да қойды. Егде тартқан үш кісінің қай жерде кетіп жатқанын да көріп тұрғандай. Бес саусағындай білетін аудан орталығының есте қаларлық жерінің бірі – қара су, оның үлкен көпірі. Жазы-қысы бірдей жарқырап жататын бұл өзеннің әлгілер дәл үстіне жеткен шығар. Одан арғы жолдар, бұрылыстар, тіпті, әрбір үйлерге дейін Батырханға белгілі. Қай колхозға қай жерден қай жерден қайрылатынын да оған бұл күнде мәлім. Сонда олар қалай қарай жүреді екен, ә?

	Батырхан қатты күрсінді. Қызмет бабында өзі құдайдай сеніп келген прокурор – Кенжеғұлды сол терезе алдында тұрып көз алдына әкелді. Оның айтқан сөздерін есіне түсірді. «Тек бір кезде сүйген жүрек өзіңді көрген соң... Жә, оның үстіне бізді ана сүті аузымызда тұрған кезде...» деп қиналды емес пе? «Сені Сейіттен қызғанам» деп айтып салды. Ия, дәл солай деді. Ал, енді осыдан кейін мен не істеуім керек? Апыр-ау, мұның бәрі Сейіттің де, Жамалдың да үстінен әдейі ұйымдастырылған жала емес деп ойлауға бола ма? Жоқ, мен бұл істің қалай да түбіне жетуім керек!

	Тергеушінің есіне сона бір күні таңертең Сейітті іздеп ауруханаға барғаны, сол күнгі бейшара адамдай бола қап, өзінің ертең-бүрсүгіні алдында тергеуде отыратын адаммен неше қилы әңгіме қозғап, оның сырын ашқысы келгені түсті. Оған да жіберген осы Кенжеғұл еді-ау!

	Тап қазір бейне бір қылмыс істеп, қолға түскен адамдай, Батырханның беті дуылдап, іші удай ашып кетті. «Мен сонда осы прокурор үшін кіммін? Оның алып кел, шауып келемін бе?.. Жоқ, олай бола алмаспын. Мен оған ұқсай алмаймын, тіпті ол түгілі, әкеме де ұқсай алмаймын!»

	Өз әкесі туралы Батырхан ойы жалғаса берді. О да заң қызметкері болған еді. Совет өкіметінің мектебінен алғашқы білім алып, ауылаудандарда басшы қызметтер атқарған. Ауылда бай-кулактар тауып, оларды конфискелеу Садақов Шілдебексіз өтпеген. Ауыл-селоны колхоздастыру саясаты жүріп жатқан кезде ол ауданда тергеуші екен. Елге келсе болғаны кәсібі бай-кулак табу бопты. Бойжеткен қызы, жас келіншегі, бас, орта шаруалы адам көрсе бітті, менің әкем Шілдебек үшін ол кулак, советтің жауы боп шыға келеді екен. Оның себебі...

	Тергеуші өз ойынан өзі шошыды. Арғы жағын ойына түсіргісі келмей, терезе алдынан жалт бұрылып кетті. Тағы да ерсілі-қарсылы жүрді. «Әй, шіркін, надандық-ай,– деп дөңгелек шақша басын шайқады. – Надандық емей немене, «мені сені қамаймын, соттатамын» деген ешқандай шындығы, негізі жоқ сөзге сенген жай халық қолындағы ең аяулысынан ажырап қап отырған ғой. Сол бір жылдарда менің әкемдей белсенді, атқамінер пысықтар аз болмапты-ау! Олар ақыр соңында жай жатқан надан елді аздырып-тоздырды, ашаршылыққа ұшыратты. Мен өз әкемді өзім сол қылмысы үшін жек көрем, егер қазір тірі жүрсе өз қолыммен соттар да едім...»

	Батырхан тағы да қатты күрсінді. Содан кейін тездете кабинетінен шықты да, үйіне қарай тартты. Көше қараңғы. Анда-санда ғана кейбір үйлердің терезелерінен жылтыраған шам жарығы көрінеді.

	«Ел орынға отырғаны жаңа ғана емес пе еді?» деп келеді Батырхан. Ол тіпті осы өңір, өзі жұмыс істеп жүрген аудан жағдайын дәл қазір ғана біліп, сезінген адам сияқты.

	Кенет Батырханның ойына басқа бір пікір ұялады. Мен неге Кенжеғұлдың өзіне бармаймын? Бұл қалай, түсінбей қалдым деп неге сұрамаймын? Мүмкін...

	Тура жолдан кілт бұрылған тергеуші Кенжеғұлдың үйіне тартты.

	Сол бетімен прокурордың есігін қағып тұрғанын бір-ақ білді.

	– Бұл кім?

	– Жеңгей, мен ғой, мен Батырхан, – деді ол іштен шыққан әйел дауысын есітіп. – Кенжекең үйді ме?

	Жауап орнына есік ашылды да, прокурордың әйелі Зибаш күлмсіреп қарсы алды.

	– Келіңіз. Немене, тыныштық па? Кенжеғұл үйде жоқ. Осы жаңа әзірде ғана шығып кеткен, көрмедіңіз бе? – деді Зибаш. Ашаң келген жап-жас әйел. Батырханның түсін көріп күлімсіреуін де қоя қойды да, үрейлене сұрады. – Не болды, түсіңіз бұзылып кетіпті ғой, өзі. Үй-іші аман ба?

	– Аман. Кенжекең кетіп қалған екен ғой. Кеңсеге барам деп пе еді? Жоқ әлде. – Батырхан өзін-өзі зорлай жымиды. – Кенжекеңнің кейде күлім көздерге қарай бұрылып кететін теріс жүрісі жоқ па еді?

	– Онысын айтпап еді маған, – деп күлді Зибаш. – Әйтеуір кешірек қайтармын деген. Кім біледі, сіздерге сену қиын емес пе.

	– Кешірек? – деп, Батырхан шап берді. – Түу, айтам ғой.

	– Ия, сонша зәру шаруа ма еді? Қайда кетер дейсіз, кеңсесінде шығар, – деді Зибаш. Ол енді күле сөйлемеді. Ішінен мынау қалайқалай қиқаңдайды деп қалды.

	– Шаруам онша тығыз да емес еді. – Батырхан күмілжіді. Жеңгей, сіз осы... – деп ойындағысын айта алмай қыбыжықтап және біраз тұрды. – Әлгі бар ғой, осы Кенжекеңді қызғанбайсыз ба?... Кешірек қайтам дегені несі? Әлде сізден басқа да...

	Сөзінің соңын айтпай, ыржалақтап күле берген тергеушіні Зибаш жақсы-ақ білетін. Бұл ауданда Кенжеғұлдың ең жақын дос-жар, тіпті аралас құралас боп кеткен адамдары осы Батырхан семьясы болатын. Келіншектің бетін кім ашса, сол ыстық дегендей, бейтаныс жерге ілкі қадам басқан жас әйел тергеушінің өзін ғана емес, оның үй-ішін де құрмет тұтатын еді. Қазір сол тергеушіні Зибаш танымай тұр. «Бұ несі? – дейді ол ішінен. – Әлде бұған әйелі-Маржан бір нәрсе деді ме екен?» Рас, тергеушінің әйелін Зибаш онша жақтырмайды. Өзі бір жеңіл ауызды адам. Өсек айтуға қашан да жақын тұрады. Бірақ, бұларды о да сыйлайды. Сондықтан Зибаш та ізетке ізет көрсетіп, тым жиі араласатын барыс-келіс үй болысып, кеткен. Әлде сондықтан ба, жас келіншек Батырханның өзімен де, әйелімен де, кейде еркін әзілдесіп, күлуге жақсы бұралқы сөздер айтысып та қала беретін. Ал, Батырханның қазіргі келісі, күмілжи сөйлеуі, ойындағысын айта алмай қысылғаны... түсініксіз. Енді міне, ол тіпті әзілдей бастады. Оның бұл қылжағына жол болсын. Әлде Кенжеғұлдың үйде жоқтығын пайдаланғысы келе ме?

	Зибаш осындай ойлағанымен Батырханды арамдыққа қиған жоқ.

	Қайта мына жүрісінен қауіптеніп, шошына тіл қатты.

	– Сірә, жайшылық емес қой деймін. Әлдеқандай жамандылықтың иісі аңқығандай ма, қалай өзі? Қане, айтыңызшы? – деді Батырханға жалбырана қарап.

	Тергеуші ойындағысын айта салуға батылы жетпеді. Дегенмен сыр бермеу үшін тағы да қылжақтады.

	– Рас айтам, жеңгей, Кенжекеңнің сізден бұрын да сүйген адамы болған ғой, сірә, ә? Дұрыс, дұрыс. Әрине, сіз жасырасыз.

	– Оны қойыңызшы. Болса болған шығар, – дей салды Зибаш. Бірақ «мынау қайтеді? Рас, бұл мені айналдырғалы тұр. Масқара-ай, мұндай да бетсіздік болады екен? Қане, бір жаман сөз айтып көрші, обалың өзіңе, қайтып аузыңды ашпастай етейін» деп ойлады.

	– Ия, ия, болыпты. Оны біледі екенсіз ғой. Сейіт Тоқатаев дегеннің, ә? Олар екеуі де осы күні...

	Зибаш тергеушіге алара қарап, ойланып қалды. Соны сезген Батырхан аузындағы сөзін айтып бітіре алмады.

	– Ал, – деді Зибаш, Батырханға сәл жақындай түсіп, – айта беріңіз? Оныңыз кім? Әйтеуір бір естіген есімім тәрізді.

	– Солай, жеңгей. – Сізге белгісіз адамдар екені де шүбә болуға тиісті емес.

	– Белгісіз адамдар? Жаңа сұрағаныңыз бір ғана адам секілді еді ғой?

	– Оқасы жоқ. Біреу болсын, екеу болсын, айырмасы аз.

	– Несі бар, – деп Зибаш күдіксіз ойын айтты. – Кенжеғұлға таныса жарап жатыр. Өздері майданда жүрген азаматтар емес пе? Әлде жаманат хабары келген туысы ма? Айтшы, солай ма? Түу, атың өшкір соғыс-ай!

	Зибаш күйіп-пісті. Ол өзі досы түгілі, дұшпанына да жамандық ойламайтын жан еді. Адамға сенгіштігі сонша, тіпті кішкентай баланың сөзін де шын көріп, илана қалатын. Қазір өңі құп-қу боп кетті. Басына әр қилы ой ұялады. «Сірә, осы Батырхан бір сұмдықты біліп кеп тұр», – дейді оның жүрегі. Кенжеғұлдың майданда жүрген жақын жұрағаты қайтыс болмаса еді? Онсыз да күнде жұмысбасты, ер қашты боп кеткен сорлы үйге басы айналып, сүріне кеп құлайтын. Енді мына хабарды естісе жылайтын, өкінетін болды-ау? Амалым нешік, қайттім? Жылы жауып қоя салуға дәтім шыдар ма? Жоқ, ондай жасанды жылпостыққа Зибаштың ары жетпейді. Жанындай жақсы көретін жолдасынан кісі мұндай сырды бүгіп жүре алар ма? Өйтіп өткізген күні, өмірі құрысын. Кенжеғұл – Зибаштың шын сүйген жары. Бірінен бірі әлден сыр жасырса не болғаны? А, олай өтірік алдап өмір сүргенше, тезірек құрып біткені жақсы ғой! Ал, Кенжеғұлдың дәл өзіне деген махаббатына, әрине, зәредей де шәгі жоқ. «Сенің аяғыңа батқан шөңге менің маңдайыма кірсін» деп отыратын Кенжеғұлды бұл не бетімен алдайды? Рас, соншалық ардақты сөз аузынан шыққан екен, демек, ол бұған өле-өлегенше адал. Ешкімге Зибаштың арын сатпайды. Ондай сүйікті жар үшін мұның жаны неге құрбан боп кете қоймайды? Шынын айтып, Кенжеғұлмен бар қайғыны неге бөліспейді? Ия, Зибаш солай етеді, егер керек болса, оның жолында өледі.

	Бір сәт осылай өзімен өзі арпалысқан Зибаш үнсіз тұрды.

	– Тоқатаев, – деді Батырхан. – Майданда болғаны рас. Бірақ, енді түсіндім, сіздерге туыстығы жоқ. Оның өзі де, әйелі де мүлде бөтен кісілер екен.

	– Әйелі де?

	Зибаш өзін біреу шымшып алғандай, Батырханға жалт қарады.

	– Ия, әйелі де. Олар қылмысты адамдар.

	Батырхан «қылмысты адамдар» деген сөзге бір түрлі салмақ сала айтты.

	– Түсінсем бұйырмасын. Бізге қатысы жоқ болса несін айтып тұрсыз? Бір сұңғыла ойларға батырдыңыз ғой кісіні. Соғыс дәуірінің арсыз, тіпті қылмысты сұмпайлармен жұмысым қанша менің? – деп, Зибаш шынақ мұқала мұңайды.

	Ақ көңіл, сенгіш адамның ренжуі де оңай. Мұндай тайпаға жататын кісілер кіршіксіз сөйлеп, аяғынан ғана жарылып отырады да, алданып қалғанын білмейді. Бұ сапар Батырханның ойын Зибаш та ұқпап еді. Осы жағын байқап тұрған тергеуші қазір неге келгенін айтуды мақұл көрді.

	– Сейіт Тоқатаев, оның әйелі Жамал, – деп барлық болып жатқан оқиғаны баяндай бастады.

	– Тоқтаңыз, кім дедіңіз. Жамал дедіңіз бе? – деді Зибаш. Ақ құба әдемі жүзі бозарып кетті.

	Батырхан сөзін жалғай берді.

	– Ия, Жамал, оның күйеуі Сейіт. Естіген де шығарсыз, осы ауданда «Қарқын» деген колхоз бар. Сейіт сол колхоздың председателі. Әйелі екеуі колхоз мүлкін талан-таражға салған. Қылмыстарын жасыру үшін колхоздың мал қорасын, жем-шөбін өртеген. Сол үшін ол жігіт қазір абақтыда, яғни біздің қолда отыр. Әйелі Жамал мұғалім екен. Соңғы кезде ол да ұсталған. Бірақ бүгін сол әйелді Кенжеғұл босатып қоя берді.

	– Неге? Себебі бар ма? Сонша ол не істеген және қандай әйел?

	Зибашақырыосылайыршыптүсті. Бірақ,тергеушіжоғарыдағыдай дайындықтан кейін Сейіт пен Жамал жайын шым-шымдап отырмай, ашық кетіп Зибаштың алдына өз ойын, күдігін толық жайып тастады. Кенжеғұлдың бұл мәселеге қалай қарап жүргенін де жасырған жоқ. Кенжеғұлдың бұл мәселеге қалай өзінің бүгінгі секем алып, көңілі қайтып қалғанын, сол үшін прокурорға әдейі соғып, түсініп алғысы келгенін де бүкпеді.

	– Мүмкін тергеушілік іс ата кәсібім болғанымен әлі де шикілігім бар шығар. Кенжекеңнен соны сұрап алайын деп едім. Әрине, сізге мұндай нәрсені айтуға правом жоқ. О жағын менен гөрі жақсы білесіз. Өйткені, өзіңіз де кеше ғана жауапты қызметте болған адамсыз ғой. Бірақ, шыдай алмадым, ғафу етіңіз?

	Өңі бұрынғыдан да қуарып, бозарып өзгере түскен Зибашты Батырхан өз кәсібіне тән әдіс-айламен сынай қарап, байқап та отыр.

	«Демек, қате емес, қайта айтқаным, бір себептен жақсы болды, – деп ойлады ол. – Жамалдың атын естігенде мұндай халге түскені тегін емес. Қашан болмасын, әйтеуір, Кенжеғұлдан ол әйел туралы естіп, білгені бар. Әйтпесе бұлай сұрланбас еді.. ім.. ім, Енді бір айналдырып көрейінші!»

	– Кенжекең тез қайтар ма екен, айтқан жоқ па? – деп сұрады.

	– Айтқан жоқ. Мүмкін, егер сіз айтқандай теріс жолға түсіп кетпесе, қазір-ақ келіп қалар. Отыра тұрыңыз! – деген Зибаш аз-кем үндемей қалды да, Жамал туралы пікір тартты. – Мұны қалай ұғуға болады? Тұтқында болған сенімсіз, тіпті елдің еңбегін еш етіп жүрген сұңғыла жаудың әйелі деп қамайды. Ал, шынына келсек, өзі де күйеуімен тізе қоса отырып, қылмыс жасаған адам. Қызық екен... Сондай бола тұрса да... мәселе толық анықталмай жатып, оны дереу бостандыққа шығарып жіберді?.. Түсінсем бұйырмасын. Мүмкін, себебін сіз білетін шығарсыз? – деді.

	– Әңгіме сонда, Зибаш жеңгей. Шеше алмай қор болдым емес пе. Мен сізді біле ме деп едім. Ендігі қалғанын екеуміз де өзінен сұрармыз, тегі. Жарайды, мен кеттім.

	– Жоқ, – деп Зибаш шошына тіл қатты. – Кетпеңіз, кетпей тұра тұрыңызшы. Мынау сөзің жақсылық емес қой, бетім-ау!

	– Аузым бармайды, жеңгей, тіпті, айтуға тілім оралмайды. Мені қинамаңыз. Көңіліңізге қаяу салғаныма өкінем. Сіз мені кешіріңіз. Мүмкін шындық мүлде басқаша шығар. Ол үшін Кенжекеңнің өзі керек.

	Батырхан үйден шыға жөнелді. Зибаштың отыра тұр деп жалбыранған сөздерін тыңдамады. Тарамыстай тырысқан денесі бұрынғысынан гөрі жиырыла түсіп, бір уыс боп барады. Екі қолын плащының қалтасына салып алған. Жүп-жұқа астыңғы ернін жымқыра түсіп, артынан әлдекім қуып келе жатқандай асыға басады.

	«Бұл қалай? Өзі қайда екен? Мүмкін... жоқ, сұрауым керек. «Сейіттің әйелін неге босаттың?» деймін. «Тергеу жұмысы әлі бітпеген адамды солай жібере берсек, бізде ондайлар көп. Тіпті Сейіт Тоқатаевтың өзін де ұстаудың қажеті жоқ» деймін. Оған көнбесе «мен ертең аудандық партия комитетіне баруға, істің жай-жапсарын айтып мәлімдеуге тиісті екенімді де» айтам. Ия, ендігі іс осылай болуы керек! Расында совет өкіметіне жасаған қиянатын мойнына қоятын, опасыз, тіпті ол емес-ау, «қылмыстысың» деген ауыр сөзді дәлелдейтін қолымызда не бар? Меніңше прокурор партия орындарынан Сейітті тұтқынға алу туралы санкцияны алдап алған. Егер Сейіт арам тұяқ адам болса, ерлігі үшін наградталған бірнеше орденмен жарқыратып елге қайтармас еді. Ауыр жаралы боп, үлкен операцияны басынан өткізген офицер бір жылдық демалыста өзіне өзі жазып алған дегенге кімді сендіремін? Өзіне, тіпті, әйеліне де жауша қарадым. Олай етуге қандай хақым бар?..

	Тергеуші жерге түкірді. «Нағлет атсын мені! Мылжың, бас бұзар өгізбін. Шынында менен гөрі өгіздің өзі жақсы. Оның тілі құйрығына жетеді. Сөйлей білмегенімен, өзі денесін өзі қаси алады деген сөз ол. Ал, мен ше, – қояншықпын. Адуын, ақымақтар ғана бұл заманда жұмысты осылай істейді. Оңы мен солын ажырата алмаған арсыз боп шығарыма осының өзі-ақ дәлел!» дейді ол ішінен.

	Өзін өзі жегідей жей түскен Батырхан түрмеге қарай бет алып келеді. Жақын маңда бір жан жоқ. Құлағына ауданның сонау шығыс жағында тас жолды басына көтеріп, тақұр-тұқыр етіп келе жатқан арбаның бей-жай тысы жетті. Әлде соған ба, болмаса басқа бір себеппен бе, әйтеуір тағы да сол таманнан абалап үрген ит даусы келіп тұр. Қарасу өзені жақтан бір топ жастардың Отан соғысының батыры туралы күңіренте салған әні естіледі...



	«Қар жамылған кең дала қанға бөгіп,

	Күрілдейді сұр аспан өлім төгіп,

	Жас қазақ мұрттай ұшты уралап...»



	Көше әлі қараңғы. Бүгін электр шамы да қас қылғандай сөне қапты. Тек сонау алыстан күндіз-түні бірдей гүрсілі, тынысы танбаған Кенеп заводының түнгі сұлбасы ғана жарқырап тұр.

	Батырхан қатты күрсініп қалғанын өзі де сезбеді. «Қар жамылған...» деп күбірледі. Батыста жүріп жатқан майдан туралы ойлап кетті. Құлағы әнде, көңілі батыста. «Мүмкін дәл осы сағаттың өзінде талай қыршын қансырап, талай боздақ бұ дүниеден өтіп жатқан шығар. Ай, қара жер, бауырың суық, үстің кең ғой. Өндіресің де – өргізесің, құртасың да – жұтасың!.. Бірақ, сен айыпты да емессің-ау! Сен бұл сұмдықтың куәсі ғанасың».

	Бір сәт осылай ойлап кеткен Батырхан көпірден де өтті. Алайда ұзай алмады. Өзен жағалауынан шырқаған жастардың даусы түн түндігін түре шарықтады. Сызылған, сыңсыған нәзік үнге өктем, күшті қосылғанда айнала біразға дейін дірілдеп тұрғандай болды. Батырхан еріксіз тоқтап, іштей қызыға тыңдады. Аз да болса көңілі сергіп қалды. Ол көңілдене түсті. Жайлап басып жүріп бара жатты.

	Осы кезде Батырханның ойын елден ерек және бір нәрсе бөлді.

	Қарсы алдынан қос ат жеккен жеңіл арба сып етіп өте шықты.

	– Ей, кімсің? – деп қалды Батырхан. – Тоқтай тұр, тоқта деймін!

	Бірақ, жауап қатқан да, тоқтаған да жоқ. Артынан ызалана қараған Батырхан ұзай берген ат арбаны таныды.

	«Мынау біздікі ғой. Демек, арбада отырған... Ім-м. Жамал болды... Сонда оның ат айдаушысы кім екен? Әрине, Кенжеғұл емес. Сонда!..» Аяғын бұрынғыдан да жылдамдата түскен Батырхан тура прокурордың кеңсесіне жетті. Ешкім жоқ, жым-жырт. Есігін тартып та қарады. Тым болмаса, күнде алдыңғы үйде шамын жағып қойып ұршық иіріп отыратын күзетші кемпір де көрінбейді. Бұлар қайда жоғалған?

	Күз ауласының түнгі желі кейде ызыңдап кетеді. Сол кезде Батырханның кезерген еріндері кеберсіп, тамағы да құрғай түседі. Жел көтерген етегін қымтап, түймесін салуды да ұмытқан ол түрменің қақпасына келді де, күзетшіден қазіргі осы жерден шыққан ат-арба жайын және онымен кетіп бара жатқан адамның кім екенін сұрады. Ал, Жамалдың күндіз-ақ шығып кеткенін біледі. Мына ат-арба сол әйелді жұрт-көзінен жасырып әкетпек боп аттанбағанына кім кепіл? Егер дәл солай болса, менің прокурорым өз қылмысынан шоши бастаған!

	Батырхан осылай ойлады да кілт бұрылып тура Кенжеғұлдың үйіне қайта келді.

	– Айтып ем ғой, дәл өзі болды да шықты. – деді Батырхан есіктен кіре бере-ақ.

	– Нені айтасыз? Апырым-ай, өзіңіз тұрған бойыңыз бір жұмбак адам екенсіз. Түкке түсінсем бұйырмасын. Сіз кеткесін де көп ойладым. Жамандыққа жори алмадым. Тәңір жарылқасын, не де болса, турасына көшіңізші?! Кенжеғұлды көрдіңіз бе? Ия, ол не деді? – деп Зибаш дір-дір етті.

	Батырхан асықпады. Столға жайласып отырды да, бүгін болған оқиғаны айта бастады.

	– Меніңше, – деді сөзінің соңында. – Мұның бәрі тегін емес. Басқаша болар деп ойлап ем. Кенжекең еш жерде жоқ. Күзетшінің айтуынша әуелі атқа мініп өзі кеткен. Онысында бір кәдік бар. Жөргекте жатқанда ата-анасы қосқан жұбайы соңынан кетпегеніне кім кепіл? Егер олай болса, Сейіт Тоқатаевқа, оның семьясына жасап жүргенінің бәрі жала!

	Булығып тұрған Зибаш айғайлап жібереді. Сенсірей сөйледі.

	– Соқпа, соқпа, өтірікті! Сен өзің нағыз сұр жылан болмасаң етті.

	Шық үйден!

	Зибаш жүгіріп барып есік ашты.

	– Жеңгей, сіз өзіңіз... – деп, Батырхан көзі дөңгелене қап сәл езу тартты.

	Ыржима. Мұның зымияндық. Аға деп жүріп, оған ор қазу емей не бұл? Күле кіріп, күңірене шыққан әзәзіл! Жаңа ғана басымды қатырып кетіп ең, енді біржола шырмай бастадың. Қане, жалтырат табаныңды!

	Батырхан үйден сүйретіле зорға шықты.





Үшінші бөлім




	Терге малынған орамал

	Мезгіл қарашаның дәл ортасы болғанымен күн райы жылы, шуақты. Әр он жылда осы төсте бір рет қайталанып тұратын күміс күз, биыл айналып кеп нар күшіне еніп алған. Кей-кейде түнге қарай ызыңдап кететін желі демесек, гүл-майсалы жазғы шілдеге бергісіз жібектей жұмсақ мезгіл өтіп жатыр. Егер сол бір тентек жел шырық бұзбаса, бұл өңірдің түнінің өзі тамылжыған жаз түндерінен аумайды-ақ.

	Ауданның «Қарқын» колхозынан бөтен шаруашылық орындары сұрапыл соғыс кезінде мейірлене қалған биылғы ауа райының осындай жайма-шуақ кезін керегінше пайдаланып-ақ жатыр. Колхоздар күздік бидайын әлдеқашан егіп тастаған. Сүдігер айдап, келесі жылда салатын дақылдар үшін де осы бастан ерен жұмыстар бітіріп қойды. Мақта егетін жерлер қозапаядан тазартылып айдалды да, көң төгілді. Шөптер малға жақын жерлерге тасылып, қора-қопсылар жөнделіп, қыс күндеріне әзірлік емін-еркін жүріп жатты.

	Шындығында бұл өңірдің тіршілігі сан алуан. Шаруашылықтың қазіргі кезде түрі де, түсі де көп. Бір кездерде, дәлірек айтсақ, сонау колхоз құрылысына дейін осы аймақта негізінен екі үш-ақ шаруашылықтың түрі болған. Ойдағы-қырдағы, деп аталатын екі рулас елдің қырдағысы азын-аулақ мал ұстаған. Байларында жүз қаралы ірі тұяқты, ұсақтары мыңнан аспаған қой-ешкі бопты да, соған қоса жер жыртып егін егіпті.

	Өгіздер сүйреген омашты бір қолында солқылдақ ұзын шыбықдәурені бар адам күн бойы «соп, собалап» сүйемелдеп жүретін еді. Сол бір өнімсіз қимылмен қозғалған екі өгіз соңында өмір өткізген қос айдаушы жігіт ертеден кешке дейін тер төгіп жан қинағанда, қазіргі тілмен айтқанда – бір гектар жердің көп болса жүзден он бөлігін жырта алмаған. Солай еңбектенген азамат бір маусымда қанша жарытып егін салатыны осыдан кейін айтпаса да түсінікті шығар.

	Қырдағы ел жоғарыдағы тәсілмен сусыз тау-тасты, ойлы-қырлы және шөлді жерлерге тәлімі астық салатын да, ойдағысы оқушыға белгілі шаруашылық құрал күшпен сулы жерге күріш (салы), тағы сондай дақылдар егетін. Өгізі, жері жоқ кедейлер әлгілерге жалданып, жаз бойы арқа еті арша, борбай еті борша боп еңбек етуші еді. Барлық қара жұмысты мойнымен атқарған сол кедей өзінің қожасы екеуі күзгі қырман басында табысып, өнім бөлісетін. Осы бір кездерді әдейі аңдып жүргендей:

	– О, қырман толсын. Ұшырыңды ұмытпа. Ұшыр шығармаған қырманда береке болмайды! – деп ауылдың молдасы келетін қолтығына қабын қысып. Ол кетісімен:

	– Пайғамбар жолына атаған зекетің – құдайың бар екен. Түсіме бүгін түнде пайғамбарымның өзі кеп аян етті. Сол үшін мойнымда ақыреттік қарыз боп қалмасын деп және өз мүритім болғандарың үшін қырмандарыңа әдейі жеттім! – деп қасында сопысы бар осы ауылға Алла тағаланың жердегі өкілі, ишанымын деп жүретін Қиястөре әулеті келетін қоржынының аузын ашып. Біріне зекет, біріне кәусен – ұшыр керек. Ең кемі бір-бір қалбыр астықсыз олардан құтылу мүмкін емес. Құдай өкілдерін құры жібермеген қызыл қырман иелерінің ұшыр-зекетсіз, кәусенсіз азығы арам болмақ. О да аз. Қазір осында отырған Қиястөре ишаныңыздың өкілі барады да, қорасында өзі бағып-қағып өсіріп жүрген әзіреті әлейхыссаламның көк шыбықтарының бір-екеуін кеседі. Ол шыбықтар осы қырман иелерінің көзі мен ағындай перзенттерінің шыбығы. Содан кейін қырман иелерінің көңілі қалған әзіреті әлейхыссалам бұларға өзі берген баласының жанын өзі алады да, оны өлімші етеді.

	Не көрмеген, неменеге көнбеген кедейдің шақшадай шикі басы? Ал, малай жұмсап, біреудің күшімен табыс тауып отырған әлділердің өздері де қас наданның бірі еді.

	– О, тақсыр, аяңыз пендеңізді! – деп әлгі сәуегейлер алдында зыр жүгіретін олар да. – Кәусеніңіз, ұшыр-зекетіңіз дайын. Тек қана шыбығымызды кеспеңіз, төрт көзімізді аман ете көріңіз!

	Кедей мен оның надан қожайынын сөйтіп олай да, былай да сілкілейтін әлгі тәңірінің тірі өкілдері бір-бір қалбыр астық алып тайып отыратын. Содан кейін ғана өзара бөліс басталатын еді.

	Мұның өзі егер көзің көрмесе сенер-сенбесіңді білмейтін ертегідей бір нәрсе сияқты. Әлділерге бұл іспетті жалдануды «төрттен бір» деп атайтын. Яғни күш-көлік, жер және ұрық қоң жайыннан, ал басы нан аяғына дейінгі қара жұмысты кедей жасайды. Ол жер жыртады, дән себеді, күтеді. Піскен кезде орады, тасиды, бастырады. Есебі егін өсіру үшін нендей еңбек керек болса – бәрін істейді. Сөйтіп, күріш болсын, бидай-арпа болсын, тары, тіпті қонақ, тағы басқалар болсын, әйтеуір, қырман басында қалбыр есеппен төрт бөлгеннің біреуін еңбек иесі кедей алатын да, үшеуі жер мен мал мүлік иесі қожайынның қабына құйылатын.

	Осы есеппен алты ай жазғы, еңбекке тиген, көп болса, екі-үш қап әр түрлі астық алатын кедей келесі көктемге дейін бала-шағасымен қалт-құлт етіп, күн өткізетін де, қалың ел ендігі жылдың өлмес қамына кірісе бастағанда екінші бір байға, немесе әлгі адамға барып, еңбегін барып жалданатын. Пысықшылық кезінде одан да алатыны жоғарыдағыдай төрттен бір, яғни төрт есенің біреуі еді.

	Бірі қырда, екіншісі ойда тұратын осы екі елдің малды байлары да болған. Күнде біреудің салы-күріш егілген жердің малдарына шыққан шөппен асыраған жалғыз сиырының сүтін бірнеше үйдің адамдары көже қатық етіп отырған ойдағы елдің адамдары қыр елі байларына мүлде ұқсамайтын. Бір ешкінің сүтін біреуге тегін берсе бар мал-мүлкі оның соңынан ілесе кететіндей шыр-пыр болатын қыр қазақтарының байлары, жалаңаш денесіне іш көйлексіз жүннен тоқыған қап-шекпен киіп те жүргендері осы. Сондай байлардың малын бағатындар жоғарыда айтылған төрттен бір есеге лажсыз барып, алты ай жаз бел жазбай жұмыс істейтін адамдардың балалары еді.

	Сондай тарихы бар екі елдің бұл күндегі шаруашылығын санап жеткізу оңай емес. Батыста жүріп жатқан соғыс қиыншылығына қарамай, күміс күздің мынадай әдемі күндерін пайдаланған колхозды ауылдар тіршілігінде есеп жоқ. Ал, сондай колхоздардың бірі осы «Қарқын» еді. Бірақ, онда қазір қарқын жоқ. «Өрт» сөндірілген, өлген адам жерленіп, жанып кеткен мал есебі анықталған. Бірақ, өрт туралы сөз, дау сөнер емес. Өлген адам мен өртенген малдан басқаның бәрі тергеуде. Ал, кеміген мал тұяғы қазір қалпына келтірілген. Бәрін колхозшылардың өздері төледі. Орталарынан жабылып ақша жинап, не базардан сатып әкелді, не колхозшының қолындағы малын бірнешеуі бірігіп алып, колхоздың жалпы малына қосты. Ал, күйген қора, жанған шөп, қираған мүліктер туралы… ия!..

	Өрт болған түннің таңертеңінен бастап колхозға ауданнан келген түрлі мекеме өкілдері қаптап-ақ кетті. Солардың ішінде аудандық партия комитетінің бірінші секретары Ботабек Молдахметовтің өзі де бар. Келушілердің бәрі де не болып, не қойғанын білгісі келеді… Сұрақ қойып, бұл оқиғаға дереу саяси мән бергіштер де табылып жатыр. Ондай қырағылардың бірі аудандық комсомолдар комитетінің секретары Қарашаш Темірбаева.

	– Неғылған сорақылық. Бұған кім жауапты? Қарауылсыз далада қалған мал-мүлікті кім өртеп, кім құртпайтын еді?! – дейді ол.

	– Ау, шырағым, сен өзің кімсің?

	Сейттің сөзін көңіліне ауыр алып қалған Қарашаш даусы бұрынғысынан да қаттырақ шықты.

	– Мен, – деп ол өзінің қызметін айтты. – Егер білмейтін болсаңыз тағы да есіңізге салып қояйын. Және де мен аудандық партия комитетінің бюро мүшесі Қарашаш Темірбаева деген боламын. Енді түсінікті ме, жолдас председатель?

	– Түсіндік. Сонда не дейсің маған?

	– Бұл неғылған жауапсыздық деймін. Сені мұнда жібергенде партия осылай басқарсын, деп жіберіп пе екен! Міне, мен саған не деймін. Түсіндің бе?

	Өзі қайнап тұрған Сейіт енді шыдай алмады.

	– Қане, шырағым, бұл жерден ертерек табаныңды жылтырат. Саған керегі мәлімет болса, оны менен емес, басқадан ал. Түсіндің бе, ендігәрі көзіме көрінбе.

	Булығып, тұтығып қалған Сейіт сөзінің соңын айта алмады. Бет-аузы добалдай боп ісіп шыға келді. Көзінің алды қызарып кеткен. Еріндері дір-дір етеді. Аяғын қинала тістеніп әрең-әрең басып, сыртқа беттеді. Жолында ешкінің асығындай боп шікірейіп тұрған Қарашаш иығымен қаға-маға кабинетінен шықты. Тынысы тарыла түскендей. Селдей құйылған терін сүртіп үлгірер емес. Әжептеуір-ақ үп-үлкен қол орамалы бар еді, ол қазір тек беті мен маңдайын сүртуге жарамай су-су боп қалды. Сығып-сығып жіберіп қайта сүртеді, орамал со замат малмандай боп шыға келеді.

	Басы дыңылдап, көз алдында бар дүние шыркөбелек боп тұрғандай сезінген Сейіт қисаңдай, қиралаңдай басып ұзап барады. Бет алысы бұл сәтте үстіңгі жағы бұрқ-бұрқ еткен күлге, оның асты ып-ыстық қозға айналып та үлгірген, тек әшейін сонадайдан қазір қарауытып қана жатқан мал қора жақ. «Қап, мына қырсықты-ай, ә? Менен айналып кетпей-ақ қойды-ау!» – дейді ол күйініп.

	Сейіт солай бара жатып соңғы он он бес жыл ішінде жазықсыз жапа шеккен небір күндерін есіне түсірді. Ауылда колхоз құрылысы басталған жылдары ол қалада жұмысшы факультетін бітірді. Соның алдында туған елінде тағы да бір саяси науқан жүріп жатты. Байларды конфескеледі. Артық малын, жерін алып, жарлы-жақыбайларға берді. Осы бір жарық күн мұның әкесін де басыбайлық құлдықтан құтқарды. Бұрын Тісбайдың малайы еді, содан кейін ерікті адам болды. Келесі жылы елде ұйымдаса бастаған колхозға мүше боп кіріп, жұртпен қатар өмірінде бірінші рет өз еркімен еңбек етуге, өз ойын айтып, сөз сөйлеуге правосы бар екенін білді. Сол жылы Сейіт те оқу бітіріп барған еді. Әуелі жаңа ұйым – колхоз педседателі болды.

	Бірақ «жау жоқ деме, жар астында» деген халықтың даналық сөзі Сейттің алдынан үнемі шықты да отырды. Конфескеден кейін әлдеқайда қашып-пысып жүрген Тісбай балалары, оның қандықол баукеспе ұрылары Совет өкіметінің ең соңғы қарулы жаулары қорапшылар жеңіліп, тоз-тозы шыққасын кез келген совет адамынан өш алды. Қаудыраған қарусыз қартты олар айдала қу медиеннен ұстап ап, адам баласы бұл күнге дейін құлағы естіп, көзі көрмеген жауыздықпен өлтірді. Онымен қоймай, сүйегін мазақ етті. Түйеге таңып, оны ауылға айдап жіберді. Сол түні Сейіттің өзіне қандай қауіп төніп еді! Дегенмен, қаскүнем, жаудың бірі – Құрбан қолға түсті. Қалғандары қашып құтылды. Тіпті, біреулері шетелге – Қытайға өтіп кеткені де соңынан анықталды.

	Сейіт ойы солай дами берді. Қолға түсіп қамалған Құрбанның есебін тауып түрмеден майданға барғаны, ол жерден қандай тәсіл тапқанын кім білсін, әйтеуір, неміс фашистеріне өз еркімен өтіп кеткені, онда барғасын тек жүрмей, советке қарсы жұмыс істейтін белсенді үгітші молда болып алғаны анау, – деп күрсінді. Сол залымның азабын небәрі бірнеше күн тұтқында болған Сейіт мықтап тартқан. Бірақ, әйтеуір есебін тапты. Белоруссия ормандарының пайдасы тиді. Жүріп бара жатқан поездан секіріп, қалың орманға сіңіп кетіп құтылды… Туу!..

	Ой үстіне қоздаған ой Сейітті солай шырмап алған. «Бірақ, дейді ол өзіне өзі қарсы келіп. – Бұл не? Ата жауым Құрбанның қанды құрбаны деп едім, ол жоқ мұнда, – Германияда жүр. Енді бірер күн онымен сол атың өшкір лагерьде болғанымда етімді тірідей жеуінде ешқандай шүбә жоқ еді! Ал, мынау не? Осынша мүлікке өрт қойған кім! Егер, менің ізімді аңдыған жау бар десем... жоқ-жоқ! Бұл бүгін пайда болған жаудың ісі емес. Қазіргі күнде ондай дұшпаным жоқ менің!.. Ал, солай-ақ болсын дейік... Сонда қалай... Кім өрттеді онда колхоз мүлкін, байлығын?! Міне, бұл жұмбақ! ...»

	Дал болған Сейіт қазір ғана қанды майдан даласында сұрапыл шабуылға шығып, қолма қол найзаласып, алысқан көп штыктан әлдеқайда аман қалған жалғыз солдат сияқты есеңгіреп келеді. Алды-артында, жан-жағындағы не бар, не жоқ, ондайды мүлде сезіп білуден қалған. Тырс еткен дыбысты өзін құртпақ болған жау екен, деп автоматын бұра ұмтылатындай ес түссіз жан халінде. Қазір оны жалғыз ғана соғыс, майдан, шайқас жауды өлтір, әйтпесе, ол сенің көзіңді жояды, деген инстинкт қана бастап, сол бір қысқа ұғым билеп келе жатқандай.

	Көз жұмулы, ой алыста. Аяқтарын қиралаң-қиралаң басқан Сейіт кейде сүрініп, тіпті тәлтіректеп кетеді. Бірақ, тоқтап жан-жаққа сабырлы көзбен қарар ол жоқ. Үстінен осы күнге дейін түсе қоймаған сұр шинельдің түймелері ағытулы екен, екі етігі желге жайылып, далақтап барады. Оның ішіндегі әскери гимнастерканың да жағасы ашық еді, маңдайдан шыққан тер самайдан сорғалап кеп, кеуде мен арқаға құйылып тұр.

	Кенет председательдің көзі өртенген мал қора баздан бері қарай шыға берген машинаға түсті. «Бұл кім болды екен?»

	Сейіт ақылына келе бастады. «Мынау Ботабек Молдахметовтің дәл өзі. Енді оның да құдайы берді. Ана бір күні кабинетіне әдейі шақырып, мардымды еш нәрсе айтпай, бара бер, деп қайтарғаны бар. Бірақ, жақында сенімен үлкен бір мәселе жайында сөйлесем деп қалып еді. Бүгін әне өзі келе жатыр. Демек, сөйлесетін тақырып, міне, табылды!»

	Шынында сол күннен бері Сейттің аудандық партия комитетінің бірінші секретары туралы тұжырымы бұрынғысынан мүлде өзгерген еді. Әшейін бер жағынан жылтырап көрінгіш, ар жағы саяз біреу ме, деп қалған. Ал, Сейіт жақсы болсын, жаман болсын бір тоқтамға келсе бітті, сол жерде қашан әлдеқалай сәті түсіп, түсінігі өзгергенше қатады да қалады. «Ия, бұ да алдында құрдай жорғалап, тартатын темекісін, жейтін қазы-қартасын, ішетін арағын, ойнайтын ала қағазын, тағы сондайларын дайындап жүретін алаяқтарды сүйеді екен. Мұның айтқаны: дұрыс болсын, бұрыс болсын «ләппай тақсыр!» деп тұрғанды ұнататын адам ғой деймін!»

	Осындай қыңыр мінезі бар Сейіт келе жатқан бірінші секретарь Ботабек Молдахметовтің өзі екенін алыстан таныды. Оның машинасы ақырын сырғып кеп Сейттің алдына тоқтады да, кабинадан Ботабектің өзі шықты.

	– Қалай, амансың ба? – деді машинаға жақындай, тұрған жерінде сілейіп қалған Сейітке өзі кеп қол ұсынған секретарь.

	Сейіт оның қолын үнсіз алды.

	– Бұ не пәле? Отанымыздың батысында ойран салған жау бізге де кеп қалғаннан сау ма? – деді ол Сейіттің бетіне тіксіне қарап.

	– Жақында ғана сол батыстан келген мен ғой. Егер ойыңыз тұжырымды болса, онда менен несін сұрайсыз? – деді Сейіт.

	Ботабек Молдахмедов көзін Сейіттен бұрып әкетті. «Ыңғайсыз болды-ау!» деп ойлады.

	– Олай емес.Сенің арыңа тиетіндей еш нәрсе жоқ. Мен әшейін сөздің жөнін айтып тұрмын. Көңіліңе алмай-ақ қой, – деп, Ботабек жуып-шайды. Шынында да ол Сейітті жаусың деуден аулақ еді. Тек сөздің ыңғайы солай бұрылып кеткенін білмей қалған.

	– Сейіт сәл жібиін деді. Су-су орамалымен маңдайын, мойнын сүртті.

	– Жаңағы сұрағыңыз дәл солай деп тұр еді. Ендеше кешіріңіз?

	– Бірақ, – деп, Ботабек Сейітке және қарады. – Бұл өте қолайсыз жағдай. Әлгі қарт кісі не болды, тірі ме?

	– Қайтыс боп кетті.

	– Ім-м! Қап, Қолайсыз-ақ екен!

	– Тым қайсар және ақылды адам еді.

	– Ақылсыз адамнан қайсарлық та шықпайды. Нағыз қайсар не үшін өліп бара жатқанын өте жақсы біледі. Александр Матросов, Қарсыбай Сыпатаев жау пулеметінің аузына барып құлап, шабуыл жасап келе жатқан қалың қолға жол ашқанда ақылсыздықпен солай етті, деп кім айта алады? Ешкім де. Немесе, ұшқыш капитан Гастелло, Талалихин жауға атар оғы таусылып, енді етер амалы қалмағанда не істеп еді?

	– Білеміз, – деді Сейіт. Самолеттерін, өздерін зұлымдыққа қару етіп ұмтылды.

	Секретарь басын изеп жарқырай күлді.

	– Солай достым. Біздің қалаларымызға, өндіріс орындарымызға бомба тастап, қиратпақ болған жау самолетіне барып соқтықты. Сөйтіп, дұшпанды алға жібермеді. Осы екеуінің ерлігін қайталаған біздің жерлес ұшқышымыз Нүркен Әбдіровтер және Отан соғысының майдан даласында күнде ғажап патриоттық өнеге көрсетіп жатқан азаматтар қиян-кескі ұрыс үстінде не істегендерін білмей, Отан үшін әйтеуір құрбан бола кетті дей алмаймыз.

	– Ия, жолдас сектетарь, солай екені рас. Ешкім де әйтеуір өле салмайды. Өлімге барған адамның тастайын деп жүрген жаны жоқ. Бәрінде бір себеп, төніп келген жағдай шешеді.

	– Сенің қартыңның ерлігі де солар сияқты екен.

	Секретарь сәл жымиды. Көзі жайнап, сондай жерде қарайып жатқан мал қора – баз орнына қарады.

	– Қайда бара жатырсың?

	– Шынымды айтайын ба?

	– Енді не? Мен мұнда ешкімнің өтірігін тыңдауға келгенім жоқ.

	Не болса да дәл өзің, турасын айт.

	– Ендеше қайда, не үшін бара жатқанымды өзім де білмеймін. Осында толып кеткен өкілдер жүр. Бәріне мәлімет керек. Бәрі де оны менен алулары керек. Және бәрі патриот. Тек мен ғана сенімсіз адаммын. Осы жаңа әзірде ғана әлі үстінен сүт жүні түспеген бір жетімек лақ сияқты қыз келіп тілдеді. Аудандық комсомолдар комитетінің секретарымын, әрі райкомның бюро мүшесімін дейме

	ай, әйтеуір бір патриот. Содан кеңседен шығып кеткенімді білемін. Басқасын... Түу!.. Өзі шынында да мен қайда бара жатырмын?..

	Ботабек Молдахметов еріксіз мырс етті. Жылы шырайлы бидай өңді жүзіне лып етіп шыға келген қан оны тіпті сүйкімді-ақ етіп жіберді. Әлде Сейітке солай көрінді ме, қалай бұл тұрған секретарь ана бір күнгі оның өз кабинетінде көрген секретарь емес секілді. Онда сөйлеген әрбір ауыз сөзден кейін қабағын түйіп, ызғарлана түскен біреу еді. Ал, қазір… әлде өзі торығып, қаны қарайып тұрған кезде адам баласының сәл езу тартқан күлкісі оған таңсық, жерік астай сүйкімді боп шыға келе ме екен? Әйтеуір...

	Сейіт секретарьдың қазір аса мейірімді де боп кеткен жүзінен көзін алмай қалды. Бірте-бірте өзі де жұмсарып, қалпына келе бастады. Тек қана шекесі әлі дыңылдап тұр. Басы да мең-зең. Сірә, «жақсы сөз – жарым ырыс» деген дұрыс болса керек. Ертеден бері ес білетін бір жаннан жылы леп естімеген еді. Мына секретарь бұған тіпті жымия күліп, үлкенсінбей, үркітпей сөйледі. Бас білетін өгізге өк деген өлім деген ғой. Кейін атып жіберсе де секретарьдың қазіргі келісі, дәрежем жоғары деп өзі күйіп-жанып тұрған адаммен зекімей жұбата тілдесуі Сейіт жүрегінде, түсіп бара жатқан шұңқырдан қағып алып, аяғынан тік қойғандай әсер қалдырды. Сейіт есін жиып, ақылына келді. Бетіне жылылық еніп, өңі кіре бастады.

	– Қарт жерленді ме? – деді Ботабек кенет сөз төркінін бөтенге бұрып.

	– Жоқ. Оның сүйегі әлі ауданда. Дәрігерлер тексеріп көреміз деп алып кеткен.

	– Түу!.. Олар да... Отқа күйген шалдан не ауру таппақ екен! – деп, Ботабек Молдахметов ренжи басын шайқады. – Жарайды. Қане, кеңсеге барайық, жүр?

	Секретарьдың машинасына отырған Сейіт өзінің әжептеуір-ақ шаршағанын сезінген сияқтанды. Екі иығы ашып, ауыр тартып барады. Шекесі де бір түрлі солқ-солқ шығып тұр. Көзінің алды кейде бұлдырап, қарауытып кетеді. Денесі салдырап, қаусап қалғандай. Жаралы аяғы ұйып ауырады... Бірақ, у-шу қайта басталды. Біреуге анау, біреуге мынау керек. Ия, соның ішінде Сейіттің өзіне-өзі кешірмейтін бір қатесі бар екен. Ол Кәрібай туралы еді. Осында бірінші бастық бола тұра өртке күйіп өлген қарт туралы әлі нақтылы еш нәрсе ойламапты. Марқұмның сүйегі қазір аудандық ауруханада жатқанымен бұл жерде семьясы бар емес пе? Жылап-сықтап отырған кемпірі, үлкенді-кішілі немерелері, майданда жүрген ұлдарының әйелдері, тіпті Дәуіт шал, бұл күнде ауданда тұратын, ал, кеше ғана өзі қолынан дәм татқан, келіні Шәйгүл және оның бала-шағасы, келіні Айымжан сияқты ағайындары, қала берді бүкіл осы колхоз адамдары және елі тұр ғой оның артында. Көзі тірісінде осы ауылдың үлкен-кішісі алдында беделді қарт еді. Сондай қарттың сүйегін ауданнан тез әкеліп, өзі құрбан болған колхозы жеріне ақ жауып, арулап жерлеу мәселесін жөн біледі-ау деген адамдармен ақылдаспағаны несі?

	Колхоз кеңсесінің алдында кім не істерін білмей, бет-алды жүрген адамдарды көргенде Сейіттің ойына осылай ой түсті. Ол Ботабекке бұрылды.

	– Ауданға алып кеткен қарттың сүйегіне адам жіберген дұрыс бола ма екен? – деді ол қаймыға сөйлеп. Секретарь құптады.

	– Жіберген жөн. Бірер сағат шамасында ауданға ораламын. Қажет болса адамдарың маған келсін, көмектесемін.

	Сейіт бұл жұмысқа Дәуіт шалдың өзін бас етіп, оған және үш адам қосып беріп, ауданға шаптырды.

	– Бүгін кешке қарттың сүйегін осында жеткізіңдер. Ертең арулап жерлейміз, – деді Сейіт.

	– Бәрекелді балам, мұндай кезек күттірмейтін істерді ұмытып беталды жүргенің жұртты дағдартып тұр еді! – деді қазір кімге тисерін білмей сұрланып тұрған Биғаным. – Ол сорлы шалға енді бұдан артық жақсылық жоқ. Мұсылманшылық жолмен жасалар ырымды соңынан бола жатар.

	– Бәрекелде!

	– Дұрыс қой бәрі де!

	Осындай дауыстар лезде көбейіп кетті.

	– Аурумен өлмеген адамды ауданға осы не үшін алып кетті бұл жерден!

	Біреу сөйлесе бітті, оның соңынан жамырай қоя беретіні жұрттың әдеті ғой. Қазірде біраз гу-гу етіп барып тоқтаған көпке Ботабек басым айтты.

	– Азаматтар, – деді ол. – Сіздердің қазіргі жағдайларыңыз өте қиын-ақ. Қуанып жатқан ешкім жоқ екенін көріп тұрмыз. Қиын жағдай, ия, өте қиын іс болды. Бірақ, кеуделеріңізді көтеріңіздер. Сіздерді алда талай істер күтіп тұр. Мен ешқайсыларыңызға күдіктенбеймін. Дегенмен, біз қаскүнемді табамыз. Оған сіздердің де жәрдемдеріңіз қажет. Бұл естеріңізде болсын. Қане, менің пікіріме не дейсіздер? – деп тоқтады.

	– Әйтеуір тегін емес. Бір жүзіқараның ойраны бұл! – деді Биғаным апа.

	– Дұрыс айтасыз, апа! Осы сөз – сөз. Бәріміз бірігіп табамыз ол жүзі қараны. Ал, енді айтарым: босқа шуламайық. Әр нәрсеге сабыр керек. Колхоз тіршілігі – өз тіршіліктеріңіз. Менің тілегім сол, соны естен шығармаңыздар.

	Секретарь ойын осылай түйді. Ол көз қиығымен әлгінде Сейіт айтқан аудан өкілдерін іздеді. Бірақ, Қарашаштан бөтен ешкімді көре алмады. «Демек зытып кеткен ғой» деп ойлады.

	– Жолдас Темірбаева, – ауданнан қашан келдіңіз? – деді Ботабек Қарашашқа қарап.

	Қарашаш таңертеңнен бері осында жүргенін, жастармен кездесіп, оларға нақты міндет жүктегенін шұбыртып айта бастады. Ботабек оны жарты жолда тоқтатты да, ертең ауданда болуын ескертті.

	Сеңдей соғысқан беймаза жұрттың көңілі осыдан кейін ептеп тыныштала бастады. Секретарь мен Сейіт кабинетке кірді. Екеуі оңаша сөйлесті. Олар біраз отырды. Ең соңында секретарь Сейітке былай деді:

	– Бюроға дайындал. Ендігісін сонда сөйлесеміз. Ертең емес, өйткені, ертең қолың тимейді. Бүрсігүндері хабар алып қаларсың. Бірақ, жақсылап дайындал.

	Сейіт үнсіз басын изеп құптады.

	Ботабек Молдахмедов колхозда орын алған осы қолайсыз жағдай туралы бөтен ешкіммен сөйлесіп, пікір алысқан жоқ. Ол ауданға жүріп кетті. Секретарьдың пейілінен жамандық сезбеген колхоз адамдары содан кейін ғана еркін тыныстап, дем алғандай болды.

	Сейіт те үйіне қарай беттеді. Қалтасынан орамалын алды. Малмандай су екен және тер сасыды. Бетін сүртпеді. Лақтырып жіберді. Орамал арық бойындағы қалың шөп арасына барып түсті. Сейіт ақсаңдай басып, ұзай берді.



	Әттең, жалғыздық-ай…

	Жұрт ұйқыға кеткелі қашан. Камера іші тастай қараңғы. Тек терезеден бозамық түннің көмескі-күгірт жарығы түсіп тұр. Жарық емес сәуле, түн сәулесі. Сыртта оқта-текте ғана сылдырап, өтетін жел бар сияқты. Бірақ, о да қатты емес. Әйтеуір, аула ішіндегі зәулім ағаштардың бұл мезгілде жазғы қалың жапырақтары түсіп, сирек тістей селдіреген сидам бұтақтарын кейде еріксіз қозғап тербеткен дыбысы естіліп-естіліп қалады.

	«Биыл бұл төсте қыс болмайтын шығар. Қане, шіркін, осылай қалың қарсыз, аязсыз өте қалса қалған қыс айлары да. Ал, жер қара болса қараша мен желтоқсанның қара суығы да қорқынышты емес. Тек аяғымен жүріп жайылудан қалатын қалың қар жаман. Оның арты мұзға айналады. Бір еріп, бір қатып көк тайғақ боп, малға іш тастатады. Ондай кездерде буаз малдарды қорада ұстап, қолдан шөп беретін жағдай «Қарқында» жоқ. Ауа райы осылай құрғақ боп өте берсе біздің колхозға табиғаттың қарасқаны сол болар еді!» деп ойлады Сейіт.

	Ол басын көтеріп біраз отырды да, қайтадан жатты. Қайтадан құлақ салды. Сыртта әлгі бір сыбыс. Біраз уақыттан кейін о да жоқ болды. Сейіттің ойына басқа бір жәйттер оралды.

	Шынында осы қараңғы үйге ол қалай келді? Аудандық партия комитетінің бюро айтқан күннің ертеңіне оның мәселесін қарады. Алдында оған бірінші секретарь «дайындалып кел» деген-ді. Сейіт мақұл деген. Бірақ, қалай, неменеге дайындалу керек? Бұл жағын Сейіт сол күні сұрамаған екен. Секретарь кеткесін үйінде жалғыздан жалғыз отырып ойлады. – Ия, ертең бюрода менің мәселемді қарайды. Сонда менен олар не сұрайды? Мен не айтам?

	Сейіт олай ойлады, былай ойлады. Еш нәрсенің үдесіне шығып, сөз басын құрай алмады. «Мен бюрода есеп беремін бе?»

	Есеп беру дегенді ойына алғанымен Сейіт көңілі оған да тоқтамады. Өйткені, есеп бере қоярлықтай оның бұл колхозға председатель болып сайланғаны да кеше ғана емес пе? Аудан басшылары оны өздері де біледі? «Бірақ, – деп Сейіт мәселені ойына түсіріп, егжей-тегжейлей бастады. – Ана бір күні секретарь өзін не үшін шақырды? Шақыра тұра ашық еш нәрсе айтпай, «тағы бірде келерсің» дегендей емеурін білдірді де кете беруіне рұқсат етті.

	Бәрібір Сейіт бұл күдігінен де ешбір қорытынды шығара алмады. Шақырса несі бар екен? Ауданның басшысы болғасын еркі өзінде ғой. Соғыс мұқтажын өтеу осы күнгі күн тәртібіндегі ең бірінші мәселе емес пе? Майдангерлерге бір нәрсе жібер деп айтайын деген шығар да, айтпаған болар. Қайта сонысы жақсы болды ғой. Егер мен туралы көңілінде кір жатса оны кеше өрттен кейін колхозға әдейі барғанында бетіме басар-ақ еді. Демек, оның көңілі дұрыс, таза. Тек мен өзім босқа күдіктеніп, одан ат-тонымды ала қашып жүрген.

	Сейіт көп отырды. Бір кезде Құрал апа келді. Екеуі оны-мұны сөйлесіп тағы да біраз уақыт оздырды.

	– Жамалдың халі жаман емес екен. Шәйгүлді және оның келінін көріп пе ең, бір жақсы бала. Келіннен хабар алып тұрмыз, деп сәлем айтыпты Шәйгүл. Ертең – өзі де келетін көрінеді. Қайтыс болған шал олардың туысы ғой, – деп, Құрал апа бұ жағынан біраз жаңа хабар айтты.

	– Өздері бір ізгі жанды адамдар. Танымайтын Жамалды іздеп барғанын қараңызшы?

	– Соны айтам-ау.

	Құрал апа жасаған ыстық тамақты ішіп, әрі жадырай сөйлесіп арқа-басы кеңіп қалған Сейіт төсекке жатқанын біледі. Содан кейін ұйықтап кеткен. Көзін ашқанда өзін бүтін бір бөтен дүниеден келгендей сезінді. Дем алып, адам боп қапты. Түнде Құрал апаның қай уақытта кеткенін де білмейді. Әйтеуір өзінің қолтығында Есеті жатыр екен. Ол әлі ұйқыда. Бұрын сабаққа баратын уақытында өзі тұратын еді. Бүгін былқ етер емес. Сірә, бұ да шаршаса керек. Шешесі ауырып аудандық ауруханаға түскеннен бері әкесін де көруден қалып еді, бүгін ғана қолына тигенге қуана-қуана қойнына кірген екен ғой. Ол әкесін орнына тұра сап тағы да кетіп қалмасын дегендей, қолтығына басын тығып жіберіп, бір қолымен мойнынан орай құшақтап алыпты.

	– Ой, күшігім-ай, – деп Сейіт баласын сол жатқан қалпында құшып-құшып сүйді. Иіскеп еміренді. – Ботам-ау, сабағыңа кешігесің ғой, тұр, тұра ғой? – деп оята бастады.

	Есет қуанып кетті.

	– Әлгі балалар айтады, сені қамалады. Колхозға сонша қиянат істеді, дейді сол рас па?

	– Қой, балам, олай деме? Оны кім айтып жүр?

	– Балалар, мен емес айтқан.

	Сейіт күлген болды. Бірақ, жүрегі бір түрлі боп, көңілі құлазып қалды. Алайда, ол тез өзгеріп баласына күлімсірей жауап берді.

	– Олар бекер айтады. Сенбе ондай сөздерге. Қане, киін. Тез-тез тамағыңды іш те, сабағыңа бар.

	Енді Сейіттің өзі де жылдам-жылдам киініп, ас үйге барды. Түннен қалған тамақты ысытты, шай қоя салды. Біраздан соң баласы екеуі ертеңгі астарын ішті де, бірі мектепке, екіншісі кеңсесіне кетті.

	Содан кейін тіршілік тағы да ес жиғызбады. Кәрібай қарттың сүйегін үйіне жаңа әзірде ғана жеткізген жұрт өзін күтіп отыр екен. Бір-екі дәрігер де келіпті. Үй ішінде біреулердің дауыс етіп жылаған қайғылы үні үрпиісіп сыртта тұрғандардың жүректерін сыздата түскендей. Бірақ, Сейіт барғасын жұрт еңсесін көтеріп, күңіренген дауыстар тоқтап, көпшілік председательдің аузына қарасты.

	Мұндағы кешеден бергі дайындықтың бірі қарттың қабірін әзірлеу еді. Қай жерден қазатынына дейін айтылған. Сейіт оның әзір екенін білгесін колхоздың есебінен бір қой және басқа азық-түлік, ақша бергізді. Кеше ауданнан жыртысқа қажет болатын товар ала келуін айтып еді, оны да адамдар орындап кепті. Сейіт осылардан кейін жөн білетін қарттардан тағы да не керек екенін сұрады.

	– Дұрыс, шырағым, өзің де бізден кем білмейді екенсің, – десті олар риза боп.

	Колхоз председателі рұқсат еткен бұл дүние-малдар қарттың семьясы, туыстары шығарған қаражатқа қосымша болды. Сөйтіп, жұрт түс ауа қартты жерлеп қайтты.

	Сейіттің көз алдынан колхоз адамдарының сиқы өтіп жатты. Бірі емес, бәрі бірдей жылап жүр. Талыстай боп табытта жатқан қартты жұрт мұнша жақсы көрер ме? Көзі тірісінде оның адамдарға айтатын ақылы да көп-ақ екен. Біреуі: «Марқұм-ай, нағыз әулие адам еді ғой» десе, екіншісі оның кісіге өнеге болар сөздерін айтып кетеді. Зират басындағылардың бәрі де егде тартқан адамдар еді. Бірде дені сау жас жігіт болған жоқ. Олар майданға кеткен.

	– Бір күні, – деп зират басынан қайтып кеп, тамақ ішіп отырған адамдарға Кәрібай жайлы бір қарт естелік айтты. – Өзіміздің үш жігіт ауданнан қайтып келе жатып, арақ ішкен екен. Әжептеуір-ақ қызып қалса керек. Ауылға кіре бергенде оларға атқа мініп, әлдеқайда бара жатқан Кәрекең кездесіп қапты. Аналар «Ассалаумалейкум!» деп арбадан түсіп қартқа жақындай беріпті. Сірәсі, үлкен кісіге бәрі де қол беріп амандасқысы келетін көрінетін.

	– Оу, қайдан келесіңдер? – дейді екен Кәрекең.

	– Ау-ау, ауданнан, – депті біреуі. Екіншісі де тілі күрмеленіп, солай ауызындағы сөзін айта алмай тұрса керек. Ал, үшінші біреуі арбадан түсері түскенмен қартқа ұсынған қолын жеткізе алмай, біресе ары, біресе бері кетіп тәлтірек тұр екен. Қәрекең үшеуінің да мас екенін сезе қояды да, ұрмай-соқпай ірейді.

	– Тілдеріңе не болған, балалар?

	– Тіл-тіл дей-дейсіз бе? – депті алғашқысы.

	– Солай деймін. Қарлығаштың құйрығына жармасқан айдаһар сендерді де тауып, тілдеріңді жұлып алған ба? Олай болса барыңдар, «кел қайт, кел қайт» боп, не алға, не артқа кете алмай қапсыңдар, деп жүріп кетіпті.

	– Марқұм, сөзді тауып айтушы еді ғой.

	– Кәрекең кеткесін әлгі үш жігіттің мастығы табанда тарқап, сауығып кетіпті, – деп бітірді шал сөзін.

	– Кел қайт, кел қайт, – дегенде әлгілердің теңселіп не алға, не артқа кете алмай, басын шұлғып, тілі күрмеліп тұрғаннан мазақтағаны ғой, сірә?

	– Әрине…

	Ауылдың осындай ақсақалы екен қарт. Оның алдынан сәлем бермей, қолын алмай ешкім де өтпейтін болған. Әлгі жігіттер де сол бұрынғы үйренгендеріндей ақылды қартты сыйлап, дағдылы әдетін істемек бопты. Бірақ, буынды алған арақ желігі жеңе беріпті…

	Сейіт сол күні Кәрібай қарт туралы өте көп өнегелі сөздер естіді. Көзі тірісінде о кісімен жөндеп бір сөйлеспегеніне іштей өкінді де...

	Қазір міне, камера түні өтер емес. Қараңғы үйде қабан күркірегендей, біреулердің қорылдаған, пысылдап, тісін қайрап жатқан ұйқылы үндері бір жағынан мазасын алып барады. Бірақ, ой толқыны оны бірде олай, бірде бұлай сүйрейді. Міне, оны тағы да аудандық партия комитетінің өтіп жатқан бюросына әкеліп тіреді.

	Негізінен алғанда бюро дегеніңіздің өзі, Сейіттің түсінуінше, бұрын-соңды ол көрмеген бюро болды. Ең алдымен, ол біраз уақыт есік аузында, секретарь қыздың алдында отырды. Алғашқы кезде Ботабектің кабинетіне біреулер кіріп, біреулер шығып жүрді. Енді бір кезде жым-жырт бола қалды. «Сонда қалай, мен туралы бюро шақырылып, менсіз өткізіп жатыр ма?» деп ойлады Сейіт. Іші мұздап, көңілі бір түрлі қобалжып, тұла бойында әлдеқандай қолайсыз діріл тұрды. Төмен қарап ойланып отырды.

	– Немене, бюро басталып кетті ме? – деген дауысқа басын көтеріп алды. Қарашаш екен. Оның қасындағысы кім екен? Мә, шынымен-ақ танымай қалғаны ма? Батырхан ғой. Сонда бір күні таңертең аурухана алдында отырғанда келген болатын. Ауданда тергеуші боп жұмыс істеймін демеп пе еді?

	Солай, солай. Демек, о да бюроға келген ғой. Ал, анау Қарашаш Темірбаева бюро мүшесі. Оны ана бір күні өзі айтқан. Тергеуші Батырхан ше?

	Түу, сонша жұмысым қанша? Келе берсін, қатыса берсін! Қайта жақсы болды. Тергеуші Батырханмен жүз таныс боп қалған едік. Басыңа іс түсіп, көңілің жарым кезде ондай адамның жаныңда отырғаны жақсы ғой. Бірақ, ол неге амандаспады? Мен оған басымды изеп сәлем бердім ғой. Әлде көрмей қалды ма? Жо-жоқ, көрді. Көзі дөңгелене қарады… Қасындағы қызды қойшы. Ол екеуміз алдыңғы күні келіспей қалғанбыз. Бүгін, әрине, ол сөйлейді. Ия, ағытылады. Мейлі, құмарынан шықсын. Істен гөрі өсекке, жел сөзге жақын адам болар. Бір оралымға келмей, мен аудандық партия комитетінің бюро мүшесімін, деп көкіді емес пе ана күні.

	Қап, мына секретарь қыз да орнында отырмады-ау. Қайда кеткен өзі? Осындайда сөйлесіп, кейбіреулер туралы білмегенін сұрап алса да, әйтеуір уақыт өтер еді ғой. Сейіт осылай тыпыршып отырғанда, Ботабек кабинеті есігі ашылып, одан секретарь қыздың өзі көрінді.

	«Е, мына қыз іште отыр екен ғой!» деді ішінен Сейіт.

	– Кіріңіз, жолдас Тоқатаев!

	Қанша дегенмен оңай емес екен, Сейіттің тұла бойы дір ете қалды. Кенет мың батпан жүк лап етіп үстінен баса қалғандай, орнынан көтеріле беріп қайта отырды. Тек екінші ретте ғана тік тұрып, әлгі:

	«Кіріңіз, жолдас Тоқатаев!» деген сөздердің күш-қуатынан құлағы дыңылдап, жүрегі лүп-лүп соққан күйі ішке кірді. Ол енгенде іштегілердің бәрі түгел дерлік Сейітке қарады. Есіктен төрге қарап отырғандар әдейі бұрылып көз тастады. Сейіттің беті дуылдап кетті. Көзінің алды қарауытып, тіпті бұлдырап, кімнің кім екенін ажыратудан қалып сілейіп тұрды.

	– Қане, отырыңыз? – деді біреу. Дауыс иесіне Сейіт жалт бұрылды. Ботабек Молдахметов екен. Сейіт секретарь қолын нұсқап көрсеткен орындыққа барып отырды.

	– Жолдастар, бізде бюро мүшелерінен бір адам, прокурор Күшигеннен басқаның бәрі түгел. Ол өзі облысқа соншалық асығыс жұмыспен кеткендіктен қолдарындағы материалды бюроға мәлімдейтін тергеуші Батырхан Садықов болады.

	Жұрт тағы да дүр етіп Батырханға көз тастады. Сейіттің іші жылыды ма, ашыды ма, әйтеуір бойында тағы да бір құмырсқалар жүгіріп кетті. «Материалы несі?» деп ойлады. «Менің есебімді бюроның тыңдаған түрі осы ма?»

	Ешкім қарсылық білдірген жоқ.

	– Ендеше Тоқатаевтың мәселесін қарауға кірісеміз. Сөз ауданның тергеушісі Батырхан Садықовқа беріледі.

	Орнынан лып етіп тұрған тергеуші ойланған жоқ. Сабағын жаттап алған оқушы сияқты ешбір мүдірмей ойындағысын айдады да шықты.

	– Сейіт Тоқатаев, – деді ол. – Бізге көршілес ауданда туып-өскен. Соғысқа дейін сол өзі туған колхозға председатель болған. Колхозды оңдырмай ақсатқан. Талан-таражға ұшыратқан. Енді сотталуға жақын қалғанда оның бақытына соғыс басталады. Сейіт Тоқатаев патриот болғансып, өзі сұранып майданға кетеді. Онда соғысып та жарытпайды. Неміс армиясына тұтқынға түседі. Неге екені белгісіз, фашистердің қолында ол көп болмайды. Бір күні Белоруссия партизандары арасынан бір-ақ шығады. Енді біраз күнде елге келеді. Өз ауданында тұра алмай, біздің ауданнан жылы орын табады.

	– Сабазым! – деді біреу.

	– Міне қайда патриот!

	– Ім-м!..

	Біреулер мырс-мырс деп күлді.

	– Әйтеуір, жатқан бір кеуде өзі! – деп шыңқ етті Қарашаш.

	– Жә, жә! Жел сөзді қойыңыздар? Бұ не күлкі! Бұл Ботабек Молдахметов.

	Сейіттің көзі бақырайып кетті. Қай жерде болмасын, нендей қызмет істемесін, мақтаудан бөтен осы күнге дейін ешбір жаман сөз естіп көрмеген еді. Қазір бюроға кіріп келгендегі бойын билеген әлсіздік бірден жоқ болды. Ол енді қатая түсті. «Тоқта, тоқта. Мынау не боп барады?»

	Өзінің тыйым салынған сөзінен кейін де сыбыр-сыбыр, гүбір-гүбір еткен бюро мүшелерін Ботабек тағы да ескертті.

	– Жолдастар, тынышталыңдар. Қане, сіз болдыңыз ба? – деп. Ботабек жұрттың бәрін таң қалдырдым-ау деймін дегендей, басы қалтаңдап, көзі дөңгелене жан-жағына қарап қалған Батырханға иегін қақты:

	– Жоқ әлі, – деді ол лып етіп. – «Қарқын» колхозына председатель боп сайланған аз уақыт ішінде Тоқатаев колхоздың астығын астықтай, малын малдай, басқасын басқадай құртқан. Ең соңында сол қылмыстарыны ізін жасыру үшін осы ноябрь айының он үші күні түнде колхоздың базына, мал тұрған қорасына от қойған. Осындай зиянкестік нәтижесінде, әлі дәл саны белгісіз, ұсақты, ірілі көптеген мал опат болған, бір колхозшы өлген, малдың жем-шөбі, қора-қопсы жанып кеткен.

	Әлгіндегі істің байыбына жетпей, асығыс дауыс беріп, кекесінді сөздер айтқандар тағы да солай беталды сөйледі. Ботабек столды тықылдатып екі-үш рет тыйым салды.

	– Сонымен, – деп тергеуші сөзін қорытты. – Прокурор Кушигин жолдас маған осы қылмысты істі бюроға мәлім етумен қатар, оның иесін тез түрмеге алуға рұқсат етулеріңізді сұрады. Қанша дегенмен ол Тоқатаевтың қалтасында қазір партия мүшесінің билеті бар. Прокурор Кушигин жолдас өзі болғанда бұдан да дәлелірек етіп айтып берген болар еді.

	«Прокурор, Кушигин!» деп күбірледі Сейіт. Өзі осы ауданда болғалы бері бір ретте көрмепті ау! Аты кім екен, оны неге айтпады мына тергеуші жолдас!

	Осының бәрі Сейіттің ойынан сынатпай тез жүгіріп өтті. Өзі барған сайын айығып, қатайып барады. Жалғыз үміт күткен, арқа сүйеген адамы әлгі тергеуші еді, оның әуселесін көрді. Әй, шіркін, жалғыздық-ай! Кейде ойда жоқ жерден кісіні қамықтырасың-ау! Және осы өтірікті қиыстырып айта берсе, өте әдемі сөз боп шығады екен-ау! Мынау отырған қалтаңбас тергеушінің, прокурор Кушигиннің осындай сұрапыл соғыс кезінде тылда отырып бітіретін жұмысы осындай болғаны ма? Ой, тобай, а?

	Сейіт қозғалып қойып, бұрынғыдан гөрі нығыздана отырды. Бірақ, өңі біресе қуарып, біресе қызарады. Дегенмен, әлі шұрқ етіп аузын ашқан жоқ.

	– Сұрақтар бар ма? – деді Ботабек.

	– Түсінікті ғой!

	– Мұндай адам туралы сұрасып, ежіктеп отыратын не бар! – деп тағы да шіңк-шіңк етті Қарашаш.

	– Жә, жә! Пікірің болса сөйле. Дәлелде! – деді Ботабек оған.

	– Сөйлейін.

	Қарашаш орнынан тұрды.

	– Соғыс дәуірін басымыздан өткізіп келеміз, – деді ол. Содан кейін сәл үнсіз тұрды да, кенет суырыла сұңқылдады. – Менімше ауданымыздың заң иелеріне рақмет. Оларға сенген жөн және сенеміз де. Олай болса прокурордың тілегін орындау керек. Менің айтарым осы.

	– Тағы кім сөйлейді?

	– Қарашаштың ұсынысына мен де қосыламын. Тоқатаевті толық білместен басшылық қызметке ұсынған өзіміз, – деді ауданның екінші секретары

	Бегімбетов. – Дегенмен білдік оның кім екенін. Енді жазалау керек. Сонда өз қатамызды өзіміз түзеген боламыз.

	– Несін білдің? – деп орнынан қарғып тұрды талпақтақ келген сары. Егде тартқан адам екен, түсіп қалған күрек тісінің арасынан қызыл тілі жылт-жылт етеді.

	– Ия, сөйлейсіз бе, жолдас Алдияров?

	– Сөйлеймін.

	– Ендеше еңбекшілер депутаттары аудандық атқару комитетінің председателі жолдас Алдияров Ғалым сөйлейді.

	Алдияров орнынан қызу тұрғанымен сөзін өте салмақты бастады.

	Жаңағыдай тілі жылтылдап, сөздері ысылдап есітілмеді.

	– Мен прокурорға да, тергеуші сөзіне де сенбеймін. Бұлай болу мүмкін емес. Бұл жерде бір кәдік бар. Ал, Тоқатаев жолдасты бізден бұрын жоғарғы орындар да жақсы білген. Қарашаш Темірбаева мен Құсманғали Бегімбетовтың не білгендері бар екенін түсіну қиын. Жолдастар, Мұндай мәселенің әбден анық-қанығына жеткен жөн.

	Бюро екі ай болды. Бірінші секретарь қай жағында екен? Ол әлі ешбір жағына ыңғай берген жоқ. Ботабек Молдахметовтің өзі орнынан тұрды.

	– Мәселе осымен бітті, аудандық партия комитетінің бюро мәселесі жабық деп жариялаймын. Боссыздар.

	Жұрт біріне-бірі үнсіз қарасты. Бәрі де: «Бұ несі, түсінбедік?» дегендей. Ботабек орнынан тұрарын да, тұрмасын да білмей отырған Сейітке:

	– Жолдас Тоқатаев, сіз де колхозыңызға кете беріңіз, – деді. Жаңа көпшілікке айтқаннан гөрі сыпайы үнмен.

	– Жарайды, – деді Сейіт. Содан кейін сәл ақсаңқырай басып, әлі де бұл жерден кетерін де, кетпесін де білмей жалтақтап тұрған бюро мүшелерінен бұрын есіктен шықты. Ұзын коридор бойында оны тергеуші басып озды. Өзі қағылез, жүрісі жылдам екен. Сейітке көз қиығымен алара бір қарап өте берді. Ана бір күнгі жүрісі емес мынау. Оның жіп-жіңішке ыңғайдай мойны иесінің доп сияқты дөп-дөңгелек басын, абайсызда түсіріп алмайын дегендей, қақшия ұстап көтеріп барады.

	«Бұ да бір сабазым екен, – деп ойлады Сейіт. – Мұндайларға ісің түссе, Құрбан мен баяғы қан құмар Қаранар кәззаптан асып түспесе, кем соға қоймас!»

	Сыртқа шыққан Сейіт күн екіндіге қарай еңкейіп қалғанын байқады. Ол тура Шайгүл апайдың үйіне қарай тартты. Бағана ол кісілермен колхоздан бірге келген. «Жолың боп, бақытың ашылсын, шырағым. Ісіңнің оңға басуына тілектеспіз!» деп қалған ол апай. Бар ойлаған жақсылығын мөлдірей қараған көз қиығымен білдіріп, іштей «сапарыңыз оң болсын» деп тұрған Айымжанды да көргісі келеді қазір...

	Олар үйінде екен. Айымжан алдынан жүгіріп шықты.

	– Қалай, аға, жақсы аяқталды ма? – деді жүзі гүл-гүл жайнап.

	– Келдің бе, шырағым. Жаның жайдары екен. Жақсылықпен біткенін көріп тұрмын. Құтты болсын! – деп жатыр Шайгүл апа.

	– Рақмет сіздерге! – деді Сейіт екеуіне бір-ақ жауап беріп. Сейіт те болған істің бірін қалдырмай айтып берді. – Амандық болса кешке қарай ауылға жүреміз. Оған дейін Жамалға кіріп шыққаным жөн болар.

	– Дұрыс қой. Бірақ, апаның қазір ұйықтайтын кезі. Кешкі сағат алтыдан кейін жібереді, – деді Айымжан.

	– Бәсе солай, – деп келінінің сөзін Шайгүл де қостады.

	– Сіздер тамақ ішіп болғанша да соған уақыт жетеді. Қане, жоғары шығыңыз? Әлгі атай да тыпыршып отыра алмай қойып еді, – деп, Айымжан Дәуіт қартты еске түсірді. – Ол кісі сізге бір жала жабылып кетер ме екен деп жаны жай таппай қойды.

	– Бәсе десейші, – деп Шайгүл де күлді.

	– О кісінің білетіні – тек апам. «Апырай, келін, не болар екен, ә?

	Не дер екен, ә? – дей береді әйтеуір.

	Осы кезде қалбалақтап Дәуіт қарт та үйге кіріп келді.

	– Келдің бе, Сейітжан! – деді ол жас балаша ыржалақтап.

	– Көріп тұрсыз ғой. Келген сияқтымын.

	– Бәрекелде, қуанышың бойыңа құт болсын, балам. Бұл өрт жаман өрт қой. Бостан-босқа өзіңді шалып кетер ме екен, деп жаман қауіптендім. Әйтеуір қырсығы тимеді ме, айтшы?

	Сейіт қартты қуантты. Еш нәрсе болмағанын айтып, кешке қарай елге жүріп кетейік, деді...

	Қараңғы камера түні Сейітті өткенін де, кеткенін де салып осылай тербетіп жатыр. Оны өзінің осы бір бозамық күңгірт түнінде әр қилы қасиетімен әлдилейтін сияқты. Жан-жағында тірінің тіршілігін жасап дем алып жатқан адамдар туралы да ол енді ойлана бастады.

	«Мынадай түнде рақаттанып ұйықтағандары қандай жақсы. Ал, мен болсам...» – дейді ренжіп. Солай жатып құлағаны домбыра күйі «Қара жорға» келе қап ызың қақты. Тербетіп, жұбата бастағандай. Сейіт мүлгіп біраз жатты...

	Осылай ың-жың, шыр-пыр боп жатқан оның есіне кенет баласы Есет түсті. Ол бүгін Құрал апаның үйінде шығар. Кешке дейін екі көзі төрт болып күтті ғой мені. Қалқам-ай, жетімсіреп қалатын болдың ау, ә? Қайтейін әкеңді алдады ғой бұл жұрт. Бюроға шақырып өзіме бір ауыз сөйлетпей, қорғатпай құртты емес пе діңкемді. Кешкі кез байлаған кезде сенің шешеңнің халін біле сала колхозға қайтпақ боп бара жатқан жолымда ұстап, зорлықпен түрмеге алып келді. Әрине, бұл қылмыс, олар бұл үшін жауап береді жазасын тартады. Бірақ оған дейінгісі кісінің сүйегіне батып барады-ау!

	«Әттең жалғыздық-ай! Осы жерде арқама және бір баттың-ау! Сонау өткен жылдары мықтыларда бір өшім кетіп еді. Бірақ, онда қолымнан еш нәрсе келе қоймайтын, сары ауыз балапан секілді өмір тәжірибем аз, білгенім одан да шикі шағым болатын. Айдалада ғазиз әкемді мазақтап өлтіріп, үйде жатқан өзімді қанға бояп кетті жауларым! Ия... солай етіп еді... Бірақ, бүгін көріне көзге алдады. Оған жол беріп отырған ауданның бірінші басшысы, секретарымыздың өзі. Мұндай қызықтар да бола береді екен-ау, ә?!»

	Сейіт өзінің сенгіштігіне ыза болды. Біреуге қолынан келсе жақсылықтан бөтен жамандық ойламайтыны түбіне жетіп-ақ бітті осы. Ақыр аяғы, міне, тап осы бүгінгі алданғаны райкомның бюросында отырып, өзін-өзі қорғай алмағаны жанына жаман батты. Соның бәрін және бір жағына өзінің бұл жерде жалғыздығынан көрді. Көзінің алдына жас үйірілді. «Әттең, жалғыздық-ай!» деп күрсінді.



	Мезгілсіз жолаушы

	Зибаш жер-көкке сыймады. Үй ішінде теңселіп тұр. Батыр хан кетісімен жүгіріп далаға шыққан. Кең аула іші аңырап тұр. Күндегідей қайнағасы да жоқ. Қас қылғандай, о да бүгін әлдеқайда қарасын батыра қойғанын қарашы!

	Сыр айтар кім бар? Жақыны кім? Бұл ауданда жақсы білетіні бір ғана үй еді. Ол – қазір ойын онға бөліп кеткен Батырхан семьясы болатын. Жаңағы кездесуден кейін өзі түгілі, оның бала-шаға, тіпті туғантуыс жүрәтімен сыр айтысуға бола ма? Болмайды, беті құрысын! Ал, іргелес отырған көршілермен ше? Жоқ, кім болса соған бөденеше бытпылдақ атып, сүйреңдеп жүретін Зибаш емес. Таңертең көрпетөсегін, қазан табағын дұрыстап жинап алмай жатып, үйден-үйге сумаңдай кіріп, өтірік, өсек таситын әйелдер аз ба? Олардың аузына бір іліксе: «Әкем-ау, тегі, прокурордың әйелі былай деді, өздері ит пен мысық сияқты тұрады екен. Бірінің беті көгеріпті, екіншісінің басы жарылып, мұрны қанапты. Қонақ шақырса ертең ісі түсетін, бірде болмаса бірде септігі тиетін адамдарды көздейтін көрінеді. Олар кеткесін жатып та, тұрып та төбелеседі екен. Бүгінгі маған айтқан сөзі мынау» деп, қара күйелі өсекті боратпасына кім кепіл?

	Ішін удай ашытып, жүрегін лоблытып, тұла бойын дірілдеткен ыза Зибашты езе түсті. Көз алдына осы сәтке дейін жалғанда жалғыз жан серігім деп жүрген Кенжеғұлды келтірді. Мөлдірей аққан моншақтай жас тыйылар емес. Булыққан Зибаш шашала, қақала өксиді. «Сен» деп бастаған сөзін аяқтай алмай, жаман сөзге, тіпті былапыт ойға аузы бармай қиналады. Кенжеғұлды ешқандай жамандыққа жуытпайды, ондайға көзі қимайды.

	Бірақ, Батырханнан естігендері көңілінен кетер емес.

	«Солай ма еді? Сенем, сенем!» деп өзін-өзі мақұлдады. Зибаш бұл шешімге үйіне тергеуші алғашқы келгенінде-ақ білген-ді. Не қыларын білмей, ішінен тынып отырды. Егер сол кезде қасында Кенжеғұл болсашы, ашу үстінде, тілге келмей-ақ, оның бетін тырнап алар еді. Қызғаныш-ыза, ыза-қызғаныш! Мұның бәрі ардың, намыстың ісі. Ашу шақырып, далаға айғайлатып шығарған да сол бір ыза мен қызғаныш қой.

	Ерен күйіп-жанып, өз алқымына өзі пышақ сұғып алуға әзір отырған Зибаш тергеуші қайтып оралғанда мүлде басқаша қырынан көрінді. Оны бет бақтырмай қуып шықты. «Нәлет атқыр!» деп Батырханды сыртынан қарғады. Тергеушіні солай қуа тұра келіншек өз күйеуінен өзі жиіркеніп, теріс қарай берді.

	Алғашқы қызу да, ашу да басылар уақыт жетті. Бірақ, Зибаш басылмады: тісін тісіне баса отырып, Кенжеғұлды күтті. Міне қазір кіріп келер деумен түн ортасы болды. Кенжеғұл оралмады. Батырханның жорамалдары есіне түскен сайын, езіліп, құрып бара жатты. Бір кезде басы айналып, көзі бұлдырап тұрғанын сезді. Еденге қарай құлап түскенін білмеді. Бірақ, сонда да ұйқы көрген жоқ.

	***

	Кенжеғұл өзінше «бұ да бір біткен іс болды» деп ойлады. Жамалды осылай жібергенім мен үшін ұтыс. Күні ертең керек болатын тас. Ал, керекті тастың ауырлығы жоқ, қалтаңда жүре берсін, деген мен емес, дана халықтың өзі.

	Оның көз алдына Айымжан келе қалды. «Сұлуым, осының бәрі бір сен үшін. Жолыңа көптен арманым болған, осы қазір ғана бар тағдыры қолымда тұрған Жамалдың жылы құшағын да садаққа еттім!»

	Түн қараңғысына сіңіп бара жатқан Кенжеғұл миығынан күліп қойды. Бүгінгі Айымжанның өз көзімен көрген жақсылықтар расында оның туысына жасалып жатыр ғой. Сұлу келіншек мұндай құрметтің қадірін білуі керек. Ал, егер тереңірек ойласақ менің қайсыбір саясатымды түсініп жатыр, дейсің ол. Бір оқпен екі қоян атамын. Қазір барып Құрбанды және алдаймын. «Жамалда кеткен өшімді алдым. Ата тегім қайтты. Енді тыныш жатып ұйықтауыңа болады» деймін...

	Прокурор тамыры осылай соғып, көңілі осылай күйлеп келе жатқанда бір үйде жалғыз қалған Зибаш жоғарыдағыдай азапты жан толғанысында отырған-ды. Ол өзін осындай ойға душар еткен Батырханды қарғады. Күйеуіне ызасы арта түсті. Оған деген адал ойын, шын жүрек махаббатын, таза сезімін аяққа таптағаны үшін қалай да өш аламын, деп ант етті.

	Осы бір сәттерде қараңғы түн, елсіз далада келе жатқан Кенжеғұл, өз үйінде қара басының намысына қақала арпалысқан Зибаштың – үшінші бір адамның қайғылы халінен мүлде бейхабар еді. Қарсы алдынан шыға кеп Жамалды езеурей кеп қуған Құрбанды адам туралы қандай ой болары оқушыға аян шығар. Оған өз мақсаты орындалса бітті. Одан кейінгі кісі тағдыры немен аяқталарын ол қай кезде де ойлай алмаған.

	– Тоқта, тұра тұр! – деді іле езеуреп. – Дос болсаң жөніңді айт, жау болсаң қапы қалма! – болды ұраны.

	Осыдан кейінгі оқиға сіз үшін, достым, белгілі болғандықтан роман сюжетін ары қарап жалғастырғаннан артық еш нәрсе жоқ шығар.

	Сіздің құлағыңызда даланың сол күнгі мылқау түнін қарс айыра шыққан бір күшті дауыс та тұрған шығар. Ол: «Бұ қайсың-ей!» деп айғайлаған-ды. Зор дауысты естіген Құрбан орнынан жан таласа тұрып, байлаулы аттарға қарай жүгірген-ді. Енді бір кезде ол зытып та бара жатты. Сәл ұзаңқырап барып, ол күрт бұрылып тоқтады. Қолына неміс фашистері сыйлаған пистолетін алды. Бұл қаруды ол осы күнге дейін інісі Кенжеғұлға да көрсетпеген еді. «Өзі кім екен?

	Аңдысын аңдиын. Егер кесірі тиер жан болса, онда немістің қойдың құмалағындай бір оғы жарылсын!»

	Ішінен осылай деп шіреніп тұрды Құрбан. Жолаушы оның қан көрген аш қасқырдай айналып соғарын байқады. «Жарайды, тұра тұр солай!» деді де әлгі дауыс иесіне қарай жүрді.

	Осы кезде Жамал орнынан тұра сала зыр жүгіріп кетті. Жел көтерген етегі далақтап барады. Бет алысы ауылдың бір шетінде әуелеп өскен көп теректерден еңсесі әлдеқайда биік тұрған жалғыз түп бәйтерек. Көп ұзамай оған жетті де, сол бір керемет ағаштан көмек, құлашын жалғағанда саусақтарының ұшы әрең түйісетін зор ағашқа еркелегендей сылқ-сылқ күле асылды. Даусы әне өзгерді.

	– Батырым, Сейітім-ау, осында ма едің? Есетті қайда қалдырып кеттің? О, жаным, Есет! – деп бәйтеректі шолп-шолп сүйді. – Бауырым, Сейіт!

	Мелшиген бәйтерек көп замандардан бері осы өңірдің тарихындай еді. Көргенінің бәрін тек ішіне жиған сыршыл ағаш қазір өзін аймалап тұрған әйелді жақсы білгендей. Бұл терек те жастарды салқын саялы бауырынан талай-талай өрдіген, олар кәрі тарихтай ағаштың жуан тамырлары үстінде сан рет сыр шертіскен. Нешеме айлы түндерде сүйіскен қос жүрек жырларын тыңдаған. Сонда осы маңқиған тәкаппар ағаштың сансыз жапырақтары желмен ойнаған боп, сыбырлап қана тұратын. Алтын ескек – жібек желді түндер оқиғасын бұл да ұмытқан емес. Жамал осы терек түбіне жеткенде көз алдынан мынадай бір елес өте бергендей болды.

	Жер беті тамылжып тұрған май айының әдемі түндерінің бірі еді. Ай батып бара жатқан. Шынар түбінде сүйіскен екі жас отырды. Бұлар Сейіт пен Жамал-ды. Келін түсіру тойы жабдығын түгендеп келу үшін базарға кеткен Сейіттің әкесі Тоқатайдың оралуын күтетін. Бір кезде ақ түйелі, оның үстінде отырған ақ киімді адам Сейіттің үйі артына кеп тоқтады. Екі жас өздері күтіп отырған қарты екен деп қасына жүгіре жетті... Түу, не деген зұлымдық еді!.. Адам аузы барып айтуға ауыр сыр сол күні бұлардың бастарынан өтпеді ме? Кәрі көз сол шынар сондағы «Түйелі адам» оқиғасын ұмыта қойды ма екен? Судыраған сансыз жапырақ қанаттарың дүр-дүр сіліккенін жадынан шығарып үлгерді ме екен?

	Дәл қазір мынадай түн оқиғасын ішіне бүге білген осы бәйтерек те бүгін сыр сездірер емес. Сонау батыста минут сайын өлім сепкен қанды майдан сырын алыста жатқан қойнындағы елмен қатар ұғып, барлық ауыртпалықты әрбір бүрлі бұтақтары майыса, иіле түсіп, бірақ дыбыссыз ыңырана бірге көтеріп тұрғандай. Тек бұл ағашта үн де, тіл де жоқ. Бұл күнде су-су етіп желмен ойнаған жапырақтары да қалмай түлеп біткен екен. Барлық өзгеріске: «Өзімді өзім білем, шәркез-шалыс жайыңмен жұмысым не» дегендей, безере қапты.

	Бәйтеректі бас салып сүйе берген Жамалдың сезімі де сол жансыз ағаш сияқты еді. Айырмасы сол – Жамал жүреді, күледі. Бірақ, таңдау, талғау жоқ... Арада сәл өтпей-ақ ол әлсіз дауысымен: «Ей, Зәуреш» әнін созылта шырқады. Артынша өрелі түнде масаттана күліп, бәйтеректен алыстай берді де, аяғын аннан бір, мұннан бір басып, дөңгелей жөнелді. Өзі билеп, өзі күледі.

	Осы кезде жаңағы дауыс берген салт атты адам бұған жақындап кеп қалды. Астындағы қайқы бел, жирен жорғаның тізгінін тежеңкірей ұстаған жолаушы жол бойы бірінен соң бірі қайраған ауыр ой үстінде еді. Оқыс шыққан әйелдің дауысын есітті де, айналасына елеңдей қарады. Ә, дегенде оған үн қарсы беттегі жар қабақтарының бірінен шыққандай еді. Сөйтіп тұрғанда: «Оһ өлдім!» деген үрейлі дауыс құлағына анық жетті. Қара түнді қақ жарған бұл үн мезгілсіз жолаушының денесін шымыр-шымыр еткізді. Дауыс келген тұсқа қос құлағын шаныша қараған жирен жорғаның да ішін тартып, күрсініп қалғанын байқады. Жолаушы ат тізгінін сол жаққа бұрды да, біраз барып және кідірді. Сонда да ол бір атты мініп, бір атты жетекке ұстаған адамнан көз қиығын алмады. Жолаушының егде тартқан жасына қарамай, бұлыңғыр түнде әлі де жақсы көретін көзі қарсы алдында қараңдап жүрген біреуді анық ажыратты.

	– Ей, сен өзің кімсің, жауап бер! – деді айғайлап.

	Жауап қайтқан жоқ. Жолаушы қарама-қарсы беттегі жар қабақтардан тек өз айғайының ғана жаңғырығын есітті. Сөйте тұра алыста қарауытқан әлгі атты адамға және қарады.

	– Уай, мынау жын ба, сайтан ба? Астапыралла, неге үндемейсің-ау!

	Көк тұқыл ібілістен саусың ба өзің!

	Жолаушы жаратылысынан көзсіз батыр адам еді. Бірақ, дәл қазір жүрегінің түгі толғанмен о да шошына бостады. Кенет қазір көріп тұрғандардың бәрін ескі діни ұғымға апарып сайды. Тұнжырай қарап: «Түнде сайтандар адам көзіне әр түрлі жағдайда көрініп және осылай жүреді дейтін. Мыналар сол иттердің өздері болмағай» деп ойлады. Бісімілла, біссіміллә деп екі-үш рет қайталады. Содан кейін атын қатты тебініп қап, бәйтерек түбінде отырған пәлеге жақындай түсті. Жамал шошына қаша жөнеп, ұзамай ол бірден: «Тәңірім, құтқар мені! Әне, әне келе жатыр аналар. Келе жатыр, ойбай!» – деп зар иледі. Іле-шала айғайын да, жалбаруынын да қойды. «Жаңа балам, айым балам! Ха-ха-ха!» деп сақылдап күліп билеп кетті.

	– Ай, кәззап, айт жөніңді! Әйтпесе... – деп жолаушы бұл кезде өзіне тіпті жақындап қалған аттыға жалт қарап айғайлады...

	Түн жамылған бұл адам Қаранар еді. Бүгін оның көңілі құлазыңқы. Арада он үш жыл өткен соң Қаратау өңіріне қайта оралып, оның қасиетті атамекен топырағын басып, жұпар ауасын еркін тыныстап жатқан сайын бұрыннан иығын басып келе жатқан батпандаған ауыр салмақ жеңілдеу орнына, қайта жаныша түскен-ді. Сонда бір батырлық, салдық, ұрлық жолында жүрген шақтарында бұл жерлерде ол нендей қылмыс жасамап еді? Соның ішінде, әсіресе Тоқатайдың өлімін ұмытар емес. «Жазықсыз сорлы шалды өлтіруге, одан кейін соншалық қорлауға мені нендей пәле мәжбүр етті? Түу, есектің миын жеген ақымақтық-ай. Тіспай үшін, оның балалары үшін қолшоқпар болған мен қандай қылмыс жасамадым, ә?»

	Қаранар осы жолы ғана өзінің ұзақ өміріне есеп берген жандай еді. Әр қилы ой еріксіз әрқайда сүйрей берген. Соңғы кезде Тоқатайдан қалған жалғыз ұл Сейіт әскерден қайтып келген екен. Содан көрші ауданның бір колхозына председатель болып тұрған жерінен қамалып қалыпты деп естіді. Анық-қанығын білу үшін сол ауылда тұратын бір танысына түнделетіп жеткен. Рас екен, өзі ғана емес, әйелін қоса отырғызыпты. Жас баласы әлдекімнің қолында көрінеді. Қаранардың қаны қайнады. Ойына: «Кенжеғұл осы ауданда прокурор болып істейтін еді, соған неге бармаймын? Кәпірдің бетін ендігәрі көрмеспін ақ деп едім. Бірақ...» деп, Қаранар тістеніп көп отырды. Оның көз алдына бұдан он үш жыл бұрын өткен мынадай бір көрініс тұра қалды:

	Жарбастау. Қанға бөккен қасқырдай манаурап, көзін бірде жұмып, бірде ашқан Қаранар жалғыз өзі бір түп бұтаның түбінде жатыр еді. Уақыт сәске түс кезі. Көктем айы болса да ауа айналып жерге түскендей ыстық. Әсіресе, Жарбастау іші күйіп барады. Әрі қапырық. Жамбасынан оқ тиген Қаранардың қозғалуы мұң боп жатыр. Кенжеғұл болса қарамай кетті.

	Сол бір су жүрек бай баласының қылығы есіне түсе қалса Қаранардың құтырған жолбарыстай көзі қызарып, өзі қалшылдап кететін. Кеше сойылған жалғыз аттың етін пісіріп алуға да шамасы келмеді. Жайрап қалған жануар енді иістеніп барады. Айналаға шыбын-шіркей тола бастады. Өз халі мынау. Барған сайын қалжырамаса, бері қарап жатқаны шамалы. Замат құлағына жайсыз дыбыс жетті. Қаранар елеңдей қарады. Қарсы алдындағы бір топ итмұрын арасынан шыға келген жас жігітке көзі түсті.

	– Ах, жеттің бе, қанды басың бері тарт! – деп айғайлап жібергенін Қаранар сезбей де қалды. Оқтаулы наганын кезей ұстап, барылдай күлді. – Сейітпісің? Өзім де солай ойлап ем. Кеудесінде жаны бар, жетелі жігіт болса жетер деп жатқаным. Бірақ, бекер, мүлде бекер болды мұның. Саған өле қою, бұл дүниеден жап-жас боп өтіп кете қою әлі ертерек еді, білдің бе, ертерек! Құрбан қайда? Оны бұл уақытқа дейін сау тамтығын қалдырмай боршалап та тастаған шығарсыңдар сендер. Қап, есіл ер-ай!

	Сейіт кілт тоқтады. Алдында жатқан адам емес, адам бейнелі жыртқыш боп көрінді. Даусы да, түрі де өзгерген Қаранарды ол ә дегенде танымады. Ал, Қаранар әлі күліп отыр.

	– Бейшара бала, – дейді ол кекете сөйлеп. – Әттең, етіңді тірідей жер едім! Бірақ... – Қаранар сөзінің ар жағын айта алмай мүдірді. – Өзіңді жастық етіп жатсам да болар еді. Әттең... Жарайды, мә наган! Қолыңа түстім. Ат та өлтір мені!

	Қаранар наганын Сейіттің алдына тастады. Қолына жалғыз ауыз берданка ұстаған Сейіт мылтығының құлағын қайыруға да шамасы келмеген еді. Алдынан арс ете шыққан Қаранар оны қатты састырған-ды. Үнсіз тұрып қалған аяғы астына кеп түскен наганды көтеріп алды да, әлі де ақсиып күліп отырған Қаранардың қасына келді.

	– Ант атқан қара пәле! – деп тістене кіжінді.

	«Танымай тұрсың ба, тоқтама, ат тезірек! – деп бұйырды Қаранар.

	– Өш алар жерің жетті, ха-ха-ха!»

	– Албасты. Тоқтат хайуандық күлкіңді!

	– Уай сары ауыз шикі өкпе. Қолыңа көсеу емес, мылтық ұстаттым емес пе. Менің одан бөтен берерім жоқ. Ендігісін өзің ал. Жалғыз-ақ тілегім бар, бетім ашық қалмасын!

	Наган ұстаған Сейіттің қолы дірілдеп кетті. Бірақ, ол тез қатайды да, тіл қатты.

	– Жазықсыз шейіт болған әкем үшін! – деп, Қаранардың жүрегі тұсынан көздеді.

	– Дұрыс, міне, сөзің жарайды. Әкеңде жазық жоқ екені рас. Қолыңа қаруды сол бір істеген қаталдығым үшін ұстаттым. Әйтпесе, ақылымнан әлі адасқаным жоқ. Кеудемде қозғалып тұрған бір мысқал қаным барда кісіге теңдік берер мен бе едім? Түсінген шығарсың? Ал енді ат мені!

	Қаранар кеудесін кере түсіп Сейітке қарады. Әрбір қимылы адам емес, дүңбекшіп жатқан әлдеқандай алып күш, тіпті, айтып жеткізу қиын бір жыртқыш аңды елестеткен қарақшы қазір бұрынғы күлуін қойып, ішінен күбірлеп отыр. Кейде «Аллам!»деген сөздерді Сейіттің құлағы шалды. Жаңа ғана шамдай жанған өткір көздер момақан тарта қалған. Ызғарлы жүзінде мейір-шапағат нышаны тұр.

	Сейіт ойлап кетті. «Өзі дұға оқып, Аллаға сыйынып отыр. Ұрыға да жан керек, деген осы болды». Ол қолындағы наганның шаппасын баса беріп тоқтады.

	– Неғып тұрсың, кімді күтесің? – деп ақырды осы кезде Қаранар. – Өш алуға жарамасаң қолыңдағы жаншаларымды өзіме бер. Әкеңнің артынан жібере қояйын. Мүмкін, саған сол керек шығар?!

	Осы кезде Сейіттің құлағына жақындап қалған жолдастарының дауыстары жете бастады. Олар да өзі сияқты ізшілер. Сейіт асықты. Ішінен: мына жексұрынды солардың ешқайсысы көрмеген екен, деп ойлады. Мұны өлтіріп, не болмаса қолға түсіріп қайтемін. Осыдан тірі қалса өле-өлгенше есінен кетпей жүрсін, деген пікірге келді. Сол сәтте Қаранар және айғайлады.

	– Ей, нәуетек, құлағың бітіп қалған ба?

	Қолындағы наганды Қаранардың алдына тастай берген Сейіт ойын тұжыра айтты.

	– Мә, кештім бәрін де! Сен де бір итаршы. Біреу үшін үріп жүрсің!

	Егер бұдан былай дүниеде тірі жүрсең осы кездескенімізді ұмытпа!

	Тез-тез басып жүре берген Сейіттің соңынан Қаранар түсер бүркіттей қарады. Бірақ, оқ шығарған жоқ. Сейіт сол бір зұлымдықты күтіп еді, алайда құлағы естіп, денесі сезбеді. Жолдастарының қарсы алдынан шықты да, «бұ жақта ешкім жоқ» деп бұрып әкетті.

	Қаранар сол бір өткен оқиғаны есіне түсірген сайын бірнеше жас қартайып шөге түсетін. Содан бері Сейітті көрген емес. Ал өткен жылы және бір оқиғаның куәсі болған. Өзі совет елінен басқа мемлекетке қашып жүрсе де, майдандағы інісі Тәжен Күшігеновтен ол хат алып тұратын. Соңғы бір хатында Тәжен тым ашық жазыпты. Ұрыс даласында жараланып жалғыз қалған екен. Шегініп бара жатқан әскерлер өлген, тірілгеніне қарауға мұршасы болмаса керек. Бірақ есінен танып жатқан Тәженді біреу иығына салып көтеріп кетіпті. Есі кіргенде байқаса, сол бір азамат Сейіт екен.

	Соғысқа дейін Тәжен оны сырттай ғана білетін көрінеді. Енді жақынырақ білісуге Тәженнің батылы жетпепті. Ағасы Қаранардың өткендегі қиянатынан қорқып, өзіне сенімсіздік тудырып алам ба деп ойлапты. Алайда, Сейіттің ақ пейіл, мейірлі адам екеніне көзі жеткен екен. Өзі біраз уақыт госпитальда жатып, бөліміне қайтып барыпты.

	«Ағажан-ау, – депті хатында Тәжен. – Мұндай жігіттер сирек қой. Ерлігі де ерен. Біздің бөлімде күннен-күнге беделі арта түскен командир болса – ол Сейіт, егер екеу десек – оның бірі тағы да Сейіт! Қысқасы, мені өлімнен Сейіт алып қалды. Әттең дейтін бір нәрсе бар. Сол жігіт ажал аранынан кімді құтқарғанын білмеді ғой. Егер сонда Қаранардың інісі едім десем ше. Қайтер еді? Шыны керек, турасын айта алмадым», – деп жазған еді.

	Қаранардың сол інісінен биыл мүлде хат-хабар жоқ. Ал, Сейіт қайтып кепті. Тәжен қайда екен?

	Дұрысы, Қаранар Сейітті өзінің інісін өлімнен құтқарғаны үшін ғана емес, сонау бір өлім мен өмір арасында жатқанда өзі ес кіргеннен бері бар өмірін солар үшін сарп еткен бай баласы Кенжеғұл айдалаға кетіп, ертеңіне Сейіт келіп өмірің жалғансын, деп өлтірмеген күндерден бері-ақ оның бойына біткен сондай шын адамдық қасиеттері үшін де жақсы көретін. Сыртынан тілегін тілеп, риза боп жүруші еді. Бүгін ақыретке дейін көзім көрмесін деп Алласына ант еткен Кенжеғұлға Сейіт пен Жамал үшін жолықпақ еді ол. «Қала берді жалғыз інім Тәжен үшін сертімнен қайтайын. Егер бір тілегімді бермесе... бұдан кейінгі жасымды жерде жасайын да, барлық өткенкеткен өшімді Кенжеғұлдан бірақ алып, тыныш табайын» деп түйген. Сол оймен кетіп бара жатқан беті еді, мына бір сұмдыққа кездесті.

	Біресе бәйтерек түбіндегіге, біресе әлгі қос аттыға қарады.

	– Ей, құрғыр, мүттәйім! – деп, ол бәйтерек түбіндегіге ұмтылды.

	– Өзің берірек келші! Ылайым жалбыраған шашыңа от түссін. Мен саған оңай ғана шошыта қояр бала-шаға емеспін. Ана бір күні атымның жал-құйрығы неге ұйпалақтанып өріліп қалған десем, сендер екенсіңдер ғой бүлдірген? Ох, сүйкімсіз сұмырайлар! Кел деймін жақынырақ! Қолыңның ұшын ғана бір ұстатып көрші!

	Астындағы аты оқсырына жалт берді. Қаранар қайта бұрды. Енді анау: «Тиме, тиме!» деп безек қақты. Туғалы барып тұрған фанатик жолаушы бұл жүрген жанды адам деуден қалды. Жоққа сенетін діншіл көңіл «сайтан» дегенге бекіп алды.

	– Албасты ит, бетің кесілгірді қарашы өзін! – деп тиісті Қаранар.

	– Жолдарыңа жуа бітірейін сендердің. Ей, ханаң күйгір бәдбах, үйіңнен жүгіріп шыққыр бұзық, берірек келші? – дейді ол кіжініп аттыдан гөрі жақынырақ жердегі Жамалға.

	Жалбыр шаш ібіліске жуытпаған атына ыза болған Қаранар түсе қап, жаяу бармақшы болды, үлгірмеді. Жындай ұшқан Жамал осы сәтте бәйтерек түбінен ұйытқи шықты да, қолдарын далбаңдатып, аттыға қарсы жүгірді. Үркек ат жалт берді. Қас қаққанша әлдеқайда ұзап та кетті. Жамал айғайлады.

	– Әй, қәне, кел, кел деймін берірек! – деді ол. Бірақ, Қаранар еш нәрсе естімеді.

	– Іштей үрейленген жолаушы қайтып ат басын бұрған жоқ. Алдыартына бірдей жалт-жалт қарап алыстай берді. Осы кезде ол соқыр қараңғылық тынысын тарс еткен өзінің ащы даусымен бұзған мылтық үнін анық естіді. Замат бір нәрсе басынан зу етіп өтті. Қаранар ондай дыбысты жақсы ажыратады. «Пистолет оғы» деді ол. Бірақ бұл қандай пистолет екен?.. Ойланып таба алмады. Бірақ кімнің атқанын да білді. Жүз елу метрдей жерге кеп қалған екен әлгі ат жетектеген адам. «Ә, бәсе, сайтан болмасаң болма. Ендеше сыбағасыз да қалма!» деді де, баяғыдан «Ақ берен» атанған наганын қынынан суырып алып тартып жіберді. Құрбанның жетектеген аты мұрттай ұшты.

	– Осы алған ойың да жетер. Бұл жалғанда тірі жүргің келсе жоғал енді! – деді Қаранар. Дауысы өте байсалды және сенімді шықты.

	Дандайсып, қазір сазайыңды тарттырайын деп қоразданған Құрбанның жүрегі су-су етті. Ол таныс бір дауысты есітіді. «Масқара! Мынау...», кім екенін Құрбан айтуға аузы бармады. Тұла бойы бірден мұздап сала берді де, маңдайынан суық тер бұрқ етіп, әлдеқандай бір күшті үн құлағына келді. Ол оққа ұшқан аттың шылбырын қоя бере салды да, астындағыға қамшыны басып-басып қалды... «Қаранар, мынау Қаранар!» деп, екі-үш рет ішінен қайталады, зытып бара жатып. «Ол, әрине, екі атпайды, бір-ақ рет көздейді, жоқ, көздемейді қолын көтереді де басып салады. Бітті. Оқталғаны омақасып жатқанын ғана көресің. Екінші рет оқ шығарғанын сірә де байқаған емеспін. Әне, ол әлі сол жаңағы жерде тұр. Қаранардың ежелгі әдеті солай еді. Жауын қуып әуре болған Қаранарды көрген емес Құрбан.

	Осылай жорамалдап қашып бара жатқан Құрбан қаталаспады. Тек: «Бұл пәле шетелге өтіп кеткен деп еді ғой! Қайдан келді екен?!» деумен болды. Қап, ашық ауыз Кенжеғұл-ай! Ең ар жағы мұны да білмеген ғой, ә?!»

	Құрбан солай жорамалдады. Ал, Жамалдың екі рет мылтық даусын есітіп сергіп кеткен сағаты осы бір кездер еді.

	Әйелдің сол түннің ертеңіне үйінде болғаны бізге алдағы тараулардан аян.

	Ал, мезгілсіз жолаушы қашқан соңынан қара үзбей, бірде жортып, бірде аяңдап бара жатты.



	Өткен күндер

	Сейіт соғыс басталысымен жеті күннен кейін Совет Армиясы қатарына шақырылды. Ташкент қаласында үш ай оқыды. Қысқа мерзімді курсты бітірген соң оған лейтенант атағы берілді. Сөйтіп, өзі сияқты екі жолдасымен бір атқыштар әскери бөліміне жолдама алды да, оған барғасын взвод командирі болып тағайындалды. Көп ұзамай бұлардың полкі батысқа аттанды. Октябрь айының аяқ шенінде сұрапыл дүлейге Сейіт те араласты.

	Соғыс – майдан даласы. Не деген қорқынышты еді. Алғаш рет соғысты көрген Сейіт шын мәніндегі дозақ деген осы екен ғой деп ойлады. Қайда барма, қайда жүрме, тіпті қайда қарама, бүлінген, қираған дүние көрді ол. Дала төсі – жырым-жырым, шұрқ-шұрқ. Алғашқы кезде көңіліне соншалық үрей әкелетін еді. Келе-келе Сейіт бұған да үйреніп қалды.

	Мезгіл сәске түс еді. Аспанда ала шабыр бұлт бар. Түстіктен ескен жұп-жұмсақ баяу жел лып-лып етеді. Кейде ол сәл қатая түсіп, жанжақты шаңыта үрлеп өтеді де, қайта жұмсап ақырын ғана желпиді!

	Сейіт окоптан оқтын-оқтын басын шығарып қарады. Жан рақаты – майда желге кеудесін тосып еркін тыныстады. Сонау шалысқа тағы да көз тастады.

	Алдында көсіле түскен ойлы-қырлы дала. Оның өн бойында қыбыр еткен тірі жан жоқ сияқты. Ертелі-кеш зікір салған соғыс құралдарының сан қилы даусы да тына қалған. Әне, оқ жетер жерде ғана көгілдір толқыны бұрала аққан өзен жатыр. Шіркін-ай, тынық суын тойғанша жұтып, өзіне бір сүңгіп шығар ма еді. Бейне сағым сияқты, таңертеңнен бері жеткізбей-ақ қойды. Өзен ар жағы біраз жазық боп келіп, ол барып ормансыз ойлы-қырлы жоталарға келіп тіреледі екен.

	Окоп шетіне отырып алған Сейіт дүрбі салып, өзен жиегін мұқият қарады. Күдік туғызар еш нәрсе жоқ секілді. Ала-шұбар бұлт арасынан құйылған күн нұрымен жалт ойнаған мөлдір өзен толқыны жалтырап, жыбыр қағады. Жағалауында арыстанның жалындай қаптай өскен майда құрақтар селт еткен желге ырғала теңселеді. Шіркін, мына өзеннен өтіп, сонау жоталарға тырнағын бір іліктірсе... Сонда өздерін жүндей түтіп, быт-шытын шығарған жау қысымынан құтылар еді де, совет әскерлерінің үлкен тобына қосылып та кетер еді!

	Сейітті оқыс бір дауыс еріксіз елеңдетті. Лейтенант Тәжен Күшігенов екен. Қалың кірпікті жапалақ көздері күлімсіреп тұр. Қайқылы біткен астыңғы еріні ұзара түсіп, сойдиған ақ тістерін көрсете жымия қапты. Қармаққа шаншар еті жоқ арық бетінде, қушиған маңдайында өзінен басқа адам оңайлықпен шеше қоймайтын жақсылық пен залымдықтың қайсысы жатқанын білдірер де емес. Ол қасындағы кіші лейтенант Алексей Клыковты нұқып қойып, ыржия түседі.

	– Рас айтам. Бізге осы жерден қолайлы орын жоқ. Солай ғой, ә? – деп ол Клыковқа бұрылды.

	Клыков көп сөйлемейтін. Бұ сапар екі-үш ауыз сөзді зорға айтты.

	– Бастаушымыз не десе, сол заң ғой.

	Ашаң келген, жылы жүзді, ұзын бойлы, жігіт еді ол. Бұрынғы агроном. Қазір взвод командирі. Ана бір күнгі қолма-қол шайқаста сол қолынан жараланған. Сонда да қатарда жүр. Бірақ қайда кете қояды? Батальоны қазір жау әскерлері қоршауында. Өлгендердің өзін жөндеп жерлеуге мүмкіндіктері жоқ. Ал, жаралыларды саулар арқалап, сүйемелдеп әрең алып жүр. Клыков үшін госпиталь бүгінгі жағдайда осы жолдастарының жылы ортасы ғана.

	Сейіт Тәженге еріксіз бұрылды.

	– Бөтен қолайлы орын жоқ дейсің бе?

	– Мен емес, жағдайымыз солай дейді.

	– Орман арасында қимылсыз жата бер де, реті келе қалған мезетте қол көтеріп немістерге беріле қой дей ме?

	– Мен олай дегенім жоқ. Жап ауызыңды!

	– Әне, қит етсе болды, ақырасың тек. Ендеше мына сұрағыма жауап берші: дивизия қайда?

	– Шайқаста!

	– Жоқ. Ол өлді. Қалған-құтқан әскердің тамтығын құрап, оған полк деп айдар тақтық. Қазір ол қайда?

	Тағы да қайталаймын, шайқаста!

	– Бас кеспек болса да, тіл кеспек жоқ. Сондықтан мен де қайталаймын тағы, жауы құртып жіберді. Қазір батальон атағын ғана жамылып жүрміз. Бірақ, кішірейгіміз келмейді. Және ауыз толтыра батальонбыз дейміз. Оның жартысына жуық жауынгері жаралы, ақсақ-тоқсақ. Оқ-дәрі тіптен аз. Азық-ауқат сарқылды. Қане, істің бұл жағын неге ойламайсың? Мына орманнан шығып қайда бармақбыз! Өлімге ме? Асықпа. Өлімнен қашып құтылмайды адам. Ерте ме, кеш пе, бір күні ол өзі-ақ табады. Ал, қазір өзіміз сұрап басымызды байламай-ақ қояйық.

	– Болдың ба? – деді Сейіт тыжырына үн қатып.

	– Болдым.

	– Сейіт пистолетін суырып алды.

	– Қазіргі сөз найзаның ұшында, қылыштың жүзінде, мылтықтың аузында тұр. Егер оған сенбесең, мен саған...

	– Жолдас лейтенант, сұранамын!

	Клыков Сейіттің алдына көлденең тұра қалды.

	Пистолетін қалтасына сала қойған Сейіт Тәженге жақындап келді. Жайшылықта ақ жарқын, тым кішіпейіл жігіттің өңінде ызғар еседі. Көп күндер бойы жөнді ұйқы көрмеген көздің жиектері қызарып кеткен. Тек қарашығы ғана от шашып қадалып қалған. Тәжен оның бетіне қарай алмай, басын төмен салды.

	– Есебіңнің бәрі дұрыс. Менің жауабымда да қата жоқ. Байлам біреу: орманда тығылып жата алмаймыз. Бізге жылжу керек. Тоқтам да, байлам да осы. Ұқтың ба?

	Тәженнің қушиған жақ сүйегі қарысып қалған сияқты. Ол бозарып үнсіз тұр. Біраздан кейін ғана ақырын тіл қатты.

	– Оқ-дәрі жетпей қалса ше?

	– Онда найза бар. Ол жетпесе пышақ, құндақ бар. Бәрінен арылсаң, немістің қолындағы автоматы бар. Тартып ал да өзін жой. Түсіндің бе? Біз сонда ғана өмір сүреміз. Сонда ғана өлімді жеңеміз. Сонда ғана өлім бізден қашады. Әрбір солдатқа осылай деп үйретіңдер. Содан кейін... – ол және шығысқа бұрылды. – Анау жатқан өзенді көрдіңдер ме? Біз содан өтеміз. Одан ары сона бір жоталардан асып алсақ Совет Армиясының үлкен тобына қосылуымызда күмән жоқ. Ұқтыңдар ма?

	Сейіт отты жанары жарқ-жұрқ етіп, екеуіне кезек қарады.

	– Ұқтық! – десті олар.

	– Ендеше барыңдар. Батальонда бұл айтқанды естімеген жалғыз солдат қалмасын. Бұйрық осы. Қалай жеткізгендеріңді өзім жүріп тексерем.

	– Құп болады!

	Екі офицер бұрылып ала жөнелді де, Сейіт қақшиған қалпында тұрып қалды.

	«Иә,– деп ойлады ол. – Бір есептен Тәжен Күшігенов дұрыс айтады. Дивизия қайда бүгін?..»

	Көз алдына соңғы айда болған қиян-кескі ұрыстар өтіп жатты. Дивизияның алып адымы экрандағы кино лентасындай зырылдады. Орталық Россияның орманды, сансыз мөлдір көлді, қан тамырындай тарам-тарам боп ағатын өзендер үстінде от оранған кемелерді де көрді. Ыңғай егес, ыңғай тартыста жұлмаланып жыртылған киімдей ыдыраған өз дивизиясы қазір қайда? Оны күші басым жау дем алдырмай үсті-үсіне төпеді, еш нәрсеге қаратпады. Ақыры бір күндері оның ішіне сыналып кіріп, бірте-бірте аумағын кеңіте тереңдей түсті де, қақ жарып тастады. Дивизия тұтастығынан айрылды. Енді дұшпан әрбір бөлшектің өзін жеке-жеке құртудың амалын істеді.

	Дивизияның полкқа, полктың батальонға айналған себептерінің бірі осы еді. Сейіт Тәженге «шайқаста» дегенді дұрыс айтты. Дивизияның қоршаудағы бір қалдығы Сейіт басқарған аз ғана топ осы батальон. Мүмкін бұл бөлім де тіпті бүгін-ақ жоқ болар, бірақ ол сонда да жаумен шайқаста, егесте болатыны хақ.

	Міне, батальон қазір қалың орман ішінде. Арып-талған, қажыған жауынгерлер тұяқ серіппей ұйықтап жатыр. Кеше түс ауа осында кеп жетіп еді, әлі қозғалған жоқ. Көп болса енді бір күн осылай жатуға болар, одан ары не істейді?

	Жұрт сияқты тыныстай алмаған Сейіт қана. Ол таң атқанша тыныш таппады, қисайған жерінде ұйықтап кетіп, кенет әлдекім бүйірінен түртіп қалғандай ол ояна сала батальон жатқан аумақты айнала жүрді. Қарауылдарды тексерді. Ұйқылы ояу отырғандарымен әңгімелесті. Семья жайларын сұрап, көңілдерін көтерді.

	Ендігі міндет не болмақ? – деді ол таңертең батальонның барлық бас көтерген командирлерін шақырып алып. Шешімді өздеріне тастады.

	Әркім әр түрлі байлам айтты.

	– Не болушы еді, – деп бастады сонда Тәжен Күшігенов. – Былай тартсақ өгіз өледі, былай тартсақ арба сынады. Немістер енді бізді бұлтартпайды. Әлде...

	– Не демексің, ашығын айт? – деді Алексей Клыков.

	Тәженнің сөзін кіжіне тыңдаған Сейіт Клыковқа жалт қарады.

	Сол екі ортада Тәженге де сұрақтар жауып кетті.

	– Рас, күйсесең ашық күйсе!

	– Көкейің белгілі. Несін жасырасың!

	– Немістерге қол көтерейік дегенің ғой ол, солай ма?

	– Тіліңе шиқан шықсын. Қашан да осылай шаян сияқты артыңа қарап жүресің екен!

	– Пәлі, бөріше бәрің бірдей шулап кеттіңдер ғой. Менікі жұрттың, тірі жанның қамы, – деп алақтады Тәжен. – Осы орманға жеткенше көрінген жерде тыңқиып қалған адамдарымыз аз ба? Жолдастар-ау, көзі ашық командирлер-ау, бұлай шуылдауларыңа жол болсын.

	Бір сәт айналаны тыныштық биледі. Тәженмен текетіресе тілге кеп, тырнасып жатқан командирлердің бәрі үнсіз отырды. Осыны пайдаланған Тәжең және сайрап ала жөнелді.

	– Меніңше, жолдастар, іңір құрбандығы болғанды қояйық. Бұдан былай әркім өзінің өмірін ойласын. Әбілет атсын, жын қақсын немістерді. Ылайым көгермесін олар. Бірақ амал жоқ, жан сақтау үшін табанын жалауға тура келеді. Соғыс біткенше итшілеп күнелтеміз. От жағармыз, күл шығарармыз. Неміс офицерлері итінің тұмсығын да жуармыз. Кім біледі, мүмкін, одан да жаманын істерміз. Тек оның есесіне, әйтеуір тірі боламыз ғой...

	Сейіт дірілдеп кетті. Қалтасында бос жатқан пистолетін қатты ұстап орнынан тұра берді. Бірақ осы кезде сарт еткен дауысқа жалт қарады. Ғажап! Тәженнің аузынан қан бұрқ етіпті. Оның қасында оң жұдырығын түйіп тұрған Алексей Клыков дір-дір етеді.

	Иттің перзенті! – дейді ол тістеніп. Жаралы сол қолын мойнына асып жүретін. Онысы қазір де солай асулы тұр.

	– Тоқта! – деп айғайлады Сейіт. – Бұл не бассыздық! Барлық командирлер орындарынан тік тұрды.

	– Қане, лейтенант Күшегенов, сөйле! Тіліңмен дарияны теріс ағыза алатын көрінесің. Неміс офицерлерінің несін жусақ та дедің ғой қазір? Бөгелме, сайрап берші тағы да бір!

	Тәжен алға шықты.

	– Жолдастар, ғафу етіңдер. Басымды шауып тастасаңдар да обалым жоқ. Мінезім де салдырлаған бос бөшке сияқты бір ойсыздық бар еді. Міне, аңдамай сөйледім тағы да. Кешіріңдер, жолдастар, – деді қалт-құлт етіп.

	Сейіт оған ентелей төніп барады.

	– Мұның сау адамның ойындағысы мас болғанда тілінің ұшында тұрадының кері. Ақтала алмайсың! – Оқталып тұрды да, кейін шегінді. – Есіңде ме, өзіңді бұрын да бір анық төнген өлімнен алып қалып ем. Егер бұл әдетіңді қоймасаң...

	– Сейіт ар жағын айтпады. Қалған жұрт Тәженнен жиіркене бұрылды.

	– Кіші лейтенант Клыков? – деді Сейіт.

	– Тыңдап тұрмын, жолдас лейтенант!

	– Бұ сапар оған сенің берген жазаңмен шектелейік. Қалай қарайсыңдар!

	– Солай болсын! – деген көп дауыс бір ауыздан шықты.

	– Тоқтадық. Енді мынаны естеріңде сақтаңдар. Біздің алған бетіміз дұрыс. Керек болса жау шебін бұзып өтеміз.

	– Дұрыс, солай етеміз!

	– Байлам, осы ма?

	– Осы! – десті көп үн.





– Енді және бір нәрсе ескертемін. Мені ешқайсысың батальон командирі етіп сайлаған жоқсыңдар, солай ма?

	– Солай, жолдас лейтенант!

	– Мені байлаған совет армиясының уставы – заңы ғой, солай ма?

	– Солай, жолдас лейтенант!

	– Олай болса және бір нәрсенің бетін ашып алайық. Қане, айтыңдар, менің орныма қайсың командир болғыларың келеді? Қазір-ақ беремін. Сүйтемін де кез-келгеніңе орынбасар боп жүре беремін.

	Ешкім жауап қатқан жоқ.

	– Неге үнсіз қалдыңдар, айтыңдар! – деді Сейіт.

	– Сізге сенеміз, батальонды басқаратын сіз ғана болуыңыз керек, – деді Клыков.

	Басқалар оны түгелдей қостады.

	– Ендеше барыңдар, әркім өз орнында болсын!..

	Дивизия жайлы ойлап кеткен Сейіттің жанары алдынан бір сәт осылар өтті.

	Сол күні Сейіт көңілінен, жанары алдынан көп нәрсе кетпей қойды. «Ә, мүмкін, – дейді лейтенанттың сенімі, – сонау жоталардың ар жағында шынында да өз дивизиямыз жүрген шығар?»

	Оған бұл жұмбақ емес, ақиқат сияқты. Ендеше қалай да қосылу керек. Тіпті, бұлардың дивизиясы болмай-ақ қойсын, бәрібір мұнда тығылып отыра бермейді, оның жөні жоқ. Жау құрсауын енді тұмсығымен бұзса да, жарып шығуға тиісті.

	Орман ішінде де жұмыс қыза түсті. Тіс қаққан біраз жауынгерлерге Сейіт бірнеше сал жасатты. Ол ең алдымен, жаралы жауынгерлер үшін қажет. Таң ата бұлар қозғалды.

	Өздерінен бұрын әлдекімдер жасаған окопта жауынгерлер отыр. Таң атып келе жатты. Батальон көктемгі қар көшкініндей қопарылды. Әмір біреу: өзеннен өту...

	***

	Ия, шынында Сейіт үшін соғыс жылдарында басынан өткен сан оқиғалы күндер мен түндер ішіндегі ең ауыры осы бір түн мен таңертеңгі кез еді. Бұл сағаттарды еске алғанда ол дірілдеп кететін де, қай-қайдағы ұмыт боп бара жатқан тарихтар қозғалып, қиялы шарқ ұрып, өзін-өзі мүлде ұмытатын. Көз алдына арайлап атып келе жатқан таңмен бірге жеткен қанды қырғын елестейтін. Ойына ақау, шашына ілкі ақ тал түсірген сондағы оқиға тірі де естен кете қояр ма? Батальон жылжи берді, сырғи берді. Айнала әлем жым-жырт, тіпті құлаққа ұрған танадай тынып тұр. Мүлгіген дала табиғаты селт етпейді. Құлан иектенген ала кеуім таң тынысын тыңдағандай, осыдан сәл бұрынырақта ғана орман ішінде ыңқылдап, жанын қоярға жер таппай жатқан жаралы жауынгер және командирлерде де үн жоқ. Олардың өзі қимылдап жүре алмайтындарын күндіз жасаған сал ішіне жатқызып, бірнеше солдат жер бауырлай сусыған күйі сүйреп барады. Қалған жеңілдеу жаралылар көптің қатарында. Жай емес, бәрі де қолдарына автомат, мылтық ұстап, белдеріне гранат байлаған. Адам үстіне мініп алған пулеметтер, бауырымен жер сызып ұзай түскен минометтер бейне жасырынбақ ойнаған сияқты.

	Үнсіз, тілсіз сырғыған осы мылқау топтың ең алдында Сейіттің өзі еді. Бұл сапар соңында болудың орнына ол әдейі алдына шыққан. Бірақ, ол оқта-текте артына, екі қанатына кезек бұрылып, батальон жүрегінің соғуын тыңдағандай бір сәт жан-жағына қарап жатады. Әрбір солдаттың тынысын байқайды. Сонда оны көзіне жер тырмалап келе жатқан жауынгер өзінен әлдеқайда үлкен затты сүйреген құмырсқа тәрізденіп кетеді. Сейіт ішінен әрі қапаланып, әрі риза бола жымияды.

	Бір кезде батальон өзенге иек артты. Салдар суға түсіріліп, арғы бетке өтудің тез қамы жасалды. Көптеген жауынгер сыбдырсыз жүзіп, кейбіреулері бойлап та кетті. Айнала әлі тып тыныш. Тек мөлдір су бетіндегі жыбыр қаққан толқындар ғана бұрынғысынан гөрі толқындана жандана түсті де, жағаға қарай ықты. Бірін-бірі долдана қуған толқындардың бар бітіргені, жиекке кеп ырс-ырс ұрып, өзін-өзі өлтірумен тынып жатты.

	Батальон өзеннен де өтті. Алдарында енді «мен мұндалап» жоталар жатты. О да бір арман асулар. Тым болмаса біріне иек артса екен, шіркін! Одан арғысын көрер еді, өмірге сенімі арта түскен әрбір жауынгер қазір солай ойлады. Жүздерінде қуаныш нышаны жалт беріп, сол бір өмір үшін күрес арманы артты. Батальон алда тұрған жоталарға қарай жер бауырлай жылжып, қолдан әл кетсе әрбір шөпті тісімен тістеп, алға тырмысып келеді. Судан өтерде өз міндетін атқарған салдар сонау өзен жиегінде қалып кетті. Олар батальонға:

	«Жолдарың болсын» деп үнсіз қоштасқандай, барған сайын алыстап қала берді. Тіпті, міз бақпай қарап та тұрғандай.

	Қолдан-қолға өткен ауыр жаралылар өңінде де қуаныш нұры бар. Түпсіз түнек, үмітсіз қараңғылықтан жылт еткен жарық сәуле бәрінің де жүректеріне игі арман уытын құйған. Әлсіз езулерінде күлкі ойнап, арыған, азапты ауыр жара меңдеткен кескіндерінде үміт шамы жарқырап тұрғандай.

	Сөйтіп, батальон алыстан елес берген бірінші жотаның бауырына жетті де, етек-жеңін жинады. Азырақ дем алып, алға жылжымақ болды. Жұрт қалың шөп үстіне көсіліп жата бастады.

	Сол сәтті Сейіт те асыға күткендей еді. Жауынгерлерге біраз дем алдырған соң абайлап алға жүрмек-ті. Кенет Сейіттің алдына жетіп келген Тәжен безей сөйлеп кетті де, оның ойын бұзды.

	– Осылай болады деп едім ғой, Сейіт-ау! Айтқаным келді емес пе? Ал сен ше, сен мені қалай болса, солай кінәладың. Қошқардың мәйегіне де теңедің. Құйысқанға қыстырылған әлденеге ұқсайсың деп те сөктің. Ажалымнан бұрын атып өлтіріп те қоя жаздадың. Енді көзің жетті ме? Міне, жарқыным, соғыс тактикасынан бұрын былай хабарсызсың дегенді қойып жүр. Әйтпесе босқа қырылып қаламыз.

	Сейіт еш нәрсе дей алмады. Өтірік айтып мақтанғанын біле тұрса да үндемеді. Ал, өзін-өзі ақтаған Тәжен білгішсініп, қораздана түсті.

	– Менің ойымша, немістер бұл екі ортадан тайып үлгірген екен. Таң болса атып қалды. Кешке дейін жатайық осында, – деді. Тәженнің қазір: «Екеуміз бір елдің адамы едік қой. Сен оны білмей жүрсің. Бұдан былай...» деген сөз аузына келіп тұрды да, айта жаздап барып тоқтады.

	Шыдай беруге болмады. Сейіт ренжи үн қатты.

	– Тағы да ескі сүрлеуіңе бастың. Мұнда он минуттан артық қалуға болмайды. Сейіт сағатына қарады. – Амал жоқ, уақыт та болып қапты. Қане, тұрыңдар, қозғалыңдар! – деп команда берді.

	Ұнамсыз бұйрық, ұнамсыз дауыс. Бірақ, әскери команда – заң.

	Жұрт орындарынан тұра бастады.

	– Тездетіңдер! – деп және айғайлады Сейіт.

	Соңғы бұйрықпен қатар шыққандай осы кезде оң бүйірден оқ бораны төгіліп кетті. Қым-қуыт майдан, міне, тағы да алдарынан шықты. Батальон қанды көйлек соғысқа және килікті.

	Адамдар оққа ұша бастады. Жау қайда? Қай жота жоннан атып жатыр? Сасқалақтаған жұрт алғашқыда ажырата алмады. Ал, жау оқты үсті-үсіне боратып, мұрша берер емес. Енді бір кезде олардың өздері де көріне бастады.

	Қандай қиын және тек қана өлім сағаты соғып тұрғанымен адамдар жауынгерлік тәртіпке келіп үлгерді. Батальон тізеден қан кешті. Сонда да тырп етпеді. Жермен жексен боп жатыр. Бұйрық анық, жақындай түссін!

	Әлде осы бір үнсіздікті немістер: «Бұлар енді бітті, қолға түсе қояды!» деп ойлады ма, әйтеуір, оқ атуды да тоқтатып, автоматтарын кезей ұстап, жақындай берді. Өз тілдерінде қатты-қатты сөйлескен дауыстары да естіле бастады. Кейбіреулері ыржалақтап күлетін сияқты. Енді біреулері шайқалақтап, аяғын аннан, мұннан басып келеді. Іштерінен әлдекім шала орысшалап сөйледі.

	– Руш, мы вас знай. Наблудай. Ха-ха-ха! Тебе, толко молчат нада.

	Кпалша, хораша. А, вода хораша, мы хораша!

	Сейіт өз даусының қалай шыққанын білмеді.

	– Атыңдар!

	Бұл бұйрық тұс-тұстан қайталанды.

	Тоқтаңдар, жолдастар, тоқтаңдар! – деп өзеуреген бір дауыс естілді. Сейіттің көзі өзінен он-он бес метрден жерде тұрған Тәженді шалды.

	Ол әлгі сөздерді айтып, қолын оңды-солды сермеп айқайлады. Тіпті шыр-шыр етеді. Сейіт бірінші оғын опасызға шығарды. Тәжен жерге сылқ ете құлағанда сан мылтық, автомат, пулеметтен оқ борады. Шайқалақтап жүріп келе жатқан шала мас жау тобы шалғысымен шауып тастағандай, бүк түсті. Бір дүркін оқ және атылды. Сақылдап берген «максима» үсті-үстіне от бүркіп, өлім септі. Соншалық аз уақытта өткен кездесу, соншалық әдемі аяқталды. Батальон неміс жауынгерлерінің желіккен бұл тобын жойып жіберді.

	– Ал енді, – деді Сейіт әмір ете сөйлеп. – Опат болған жолдастар тез жерленсін. Клыков қайдасың?

	Мұндамын, жолдас лейтенант!

	– Алға, дозор жібер. Міне, мына тұсқа! – деп өзі қолымен көрсетті.

	– Бұл жерден тез кетуіміз керек!

	– Құп болады. Оқ-дәрі қоры бітті.

	Бірақ, батальон дозоры жіберілмеді, ешкім еш нәрсе істеп үлгере алмады. Замат оқ нөсері қайта жауды. Бұл сапар батальонның жаңағыдай қарсы бет алдынан ғана емес, тұс-тұстан борап кетті. Сейіт батальон құтылмастай қоршауда қалғанын ұқты. Енді не істеу керек? Ол әмір етті.

	Сейіттің әлгі сөздері ғана бір ауық батальон адамдары арасында ызыңдап жүрді де, тынды. Айнала жым-жырт бола қалды. Немістер де атып жатқан жоқ. Тек біз мұндамыз дегендей дүркін-дүркін оқ жаудырды да, қоя қойды. Не күтіп жатқаны белгісіз. Бірақ мұның бәрі көпке барған жоқ. Жау қыса бастады. Сәлден кейін анталап келе жатқан жау солдаттары көрінді. Батальон орнынан тұрды. Бетпебет кеп, жекпе-жек соғыс басталды. Сарт-сұрт шыққан дауыстарды Сейіт бір рет сезді. Жарқ-жұрқ еткен құралдар сілтеніп жатқанын бір рет анық көрді. Содан кейін кірш-кірш, ырс-ырс еткен дыбыстар, ыңырсыған, күңіренген дауыстар еміс-еміс естілді де, енді бір сәтте не боп жатқанын мүлде ұмытты.

	Тіпті, ешкім еш нәрсе біліп жарытпады. Бірақ, батальон тұрған жерінен не алға, не кейін кеткен жоқ. Құмға сіңген дариядай біртебірте әлсіреп, бұлқынуға да шамасы келмей, құлдырап бара жатты да, бір кезде мүлде дымы өшті.

	Қатты соққыдан есі ауып жатқан Сейіт көзін қалай ашқанын бұл күнге дейін білген емес. Жан-жағына елегізе қараған ол сұлап қалған батальонның ішін аралап жүрген немістерді көрді. Талықсып жатқан Клыковтың даусын есітті.

	– Әттең, жолдас лейтенант!

	Осы кезде Сейітке бір жұдырық тиді де, ұшып түсті. Бір немістің Клыковты теуіп қалғанын да көрді.

	– Командир, қайда командир? – деген дауысты ол еміс-еміс естіді. Көзін ашты. Тәлтіректей тұрды. Бірден оның назары Құрбанға түсті. Ол бір неміс офицерінің қасында иін тіресіп тұр екен. Қолында автомат, үстінде неміс унтер офицерінің формасы. Сол жақтағы білегінде алақандай көк жібек шүберекке кестеленіп салынған Стамбул мешітінің суреті. Оның астында латын әріпімен әдемілеп жазылған:

	«Біз Алла білән» деген жазу тұр. Бұл оның легионерлік белгісі еді. Ол Сейітті көрді де, бетіне әлдеқандай қуаныш нышаны ойнап шыға келді. Содан соң жайраң қаға күліп: «Әй, сен өзің Сейіт емессің бе?» деп құшағын жая тұра ұмтылды.

	Сейіт кейін шегіне бере: «бұл сұм қайдан жүр?» деп ойлады да, оң қолымен Құрбанның кеудесінен тірей итерген күйі қалшиып тұрып қалды.



	Судың да сұрауы бар

	Соңғы күндері Жамал есіне түссе бітті, Кенжеғұлдың жүрегі лүп-лүп соғып кететін болған. Селт еткізбей қоймайтын себептері де күшті. Бір ғана Жамал емес, жалпы, Тоқатаевтар семьясына істеп жүрген істерінде қазіргі жұрт сезбегенімен, күні ертең әлемге әйгілі боп шыға келетін зобалаңы зор, тіпті, қиын мәселе екенін іштей сезіп, қорқатын еді.

	Бұл беймаза ой оған Тоқатаевтың ісін аудандық партия комитетінің бюросында қарап, ешбір қорытындыға келмей, мәжілісті жаба салған сағаттан бастап келген. «Мұның арты жақсылыққа соқпайтын болды» деп түйді ол ойын сонда. Көз алдына үйінде жатқан ағасы Құрбан келе қалды. «Осы бәле қайдан пайда болды? Ол мені неге осынша қылмысқа итермелейді?»

	Кенжеғұл аудандық партия комитетінің бюро мүшесі бола тұра және ағасының айтуымен Сейіттің үстінен материал жинап, оны тұтқындап, сотқа тарту туралы мәселе қозғай тұра, бюро мәжілісіне бара алмады. Батырханды жіберіп «қылмыстының» «қылмысын» бюрода ашып, дәлелдей беруді өтінді. Сөйтіп, сондай жауапты мәжіліске тергеушіні өзінің атынан сөйлеткізді. Ол күні бұл қулықтың не үшін керек болғанын Кенжеғұл мен Құрбаннан бөтен ешкімнің ойына кіріп те шықпаған еді.

	Шындығында онда үлкен саясат жатқан-ды. Құрбанның ақылын тыңдаған Кенжеғұл ашықтан-ашық Сейіттің көзіне түсуден қорықты.

	– Бұл ауданнан оның көзін жойып жібергенше бетпе-бет кездесуші болма. Сенің мынадай қызметте жүргеніңді Сейіт білсе бітті, соңыңа түседі. Ал, бүкіл тарихың оның қолында. Мені Германияда көрді. Онда кім боп жүргенімді жақсы біледі. Әттең-ай қолымнан абайсызда шығарып алып ем, міне, енді түбіме жететін тағы сол болғалы тұр, – деп, Құрбан солқ-солқ жылады.

	Прокурор ағасын аяп кетті.

	– Өкси берме! Тастайын деп жүрген басым жоқ менің. Бүгін оны аудандық партияның комитетінің бюросында қарайды. Сол жерден бір өткізіп алсам бітті, темір торға түсті дей бер. Ал, одан соңғысын өзім білемін.

	– Өзің емес, мен білемін. Мен кесемін оның үкімін. Сен тек орындайсың! – деп айғайлады Құрбан.

	Кенжеғұл басын изеп, ағасын риза етті. Кеңсесіне келді. Бюро басталатын сағатты күтті. Ботабек Молдахметовке телефон соқты. Соғыс кезінде ешбір кейінге қалдыруға болмайтын мәселемен өзін облысқа шақырып жатқанын айтты. Бүгінгі бюрода қаралатын «Қарқын» колхозы председателінің қылмысты істері» жайлы материал тергеушіде. Егер рұқсат етсеңіз, менімше еткеніңіз жөн. Себебі, ондай қаскөйлікпен әдейі жасалған қылмысты істерді осы күнгі ел басына төніп тұрған қатаң да ауыр жағдайға байланысты кейінге қалдырудан келетін зияннан басқа еш нәрсе жоқ. Ал тергеуші Батырхан Садақов материалды жақсы біледі. Мен өзім ине-жібіне дейін тексеріп шықтым. Бәрі айна-қатесіз дұрыс. Оған басыммен жауап беремін. Сондықтан бұл адамды тез тұтқынға алып, тиісті шара қолдану керек деді. Ботабек Молдахметов қапелімде қарсы еш нәрсе айта алмады. «Жарайды» деді де, трубканы қоя салды.

	Кенжеғұлға да керегі осы еді. Содан кейін ол Батырхан Садақовты кабинетіне шақырып алып, бұл істі бюро мүшелеріне қалай баяндау керек екенін үйретті.

	– Ешқандай сұраққа мүдірме. Прокурорсыз шешу дұрыс емес деушілер болса бет бақтырмай жауап бер. Бірінші секретарь бәрін біледі. Әрқашан «Прокурор Кушигин» деп қана сөйле. Атымды, әкем атын атама. Онда байсалдылық және заң қызметкерлеріне тән салмақтылықты жеңілдетіп аласың! – деді.

	– Сеніміңізге рахмет. Мен бұл мәселені айтқаныңыздай етіп орындаймын! – деп орнынан ұшып тұрды Батырхан.

	Екеуі қол алысты. Өз кабинетіне кіріп, есікті жауып алған Батырхан бүгінгі бюрода сөйлейтін сөздерін жаттады. Өзінің сондай жауапты жерде пікір айтып тұрғанда қандай кейіпте болатынын байқау үшін айна алдына барды, оған қарап тұрып та сөйледі. Ал, прокурор Кенжеғұл сәлден кейін кабинетінен шығып, тура үйіне келді.

	– Бүгін тілегің орындалады. Сейіт Тоқатаев тұтқынға алынады, – деді өзінің бір бөлмесінде жасырынып жататын ағасы Құрбанға кіріп барып.

	– Дұрыс. Міне, енді прокурор, заң адамы сияқты сөйледің. Әйтпесе... – деп, Құрбан інісіне жымия қарап тұрды. – Әйтпесе, сенен ешкім аяғын тартып, айылын жимайды.

	Ағалы-інілі екеуі біріне-бірі қарап, ішіндегілерін көздерімен оқып тұрысты.

	– Қазіргі айтарым осы. Қалғанын кешке есітесің, – деді інісі үнсіздікті бұзып.

	Ағасына осылай деді де, Кенжеғұл есіктен жүгіріп шықты. Арада көп уақыт өткен жоқ, жеңіл машинаны айдаған ол әлдеқайда асығып бара жатты. Бет алысы қала жақ еді. Мүмкін шынында да облыс орталығына жол тартқан шығар.

	***

	Аудандық партия комитетінің секретары Ботабек Молдахме тов – ол күні өзіне-өзі риза болмады. Рас, тергеуші материалды жаман білмейді екен. Неше күннен бері Кенжеғұл Кушигин айтып жүрген фактілер бюроға толық баяндалды. Заң орындары бұл адам

	– Сейіт Тоқатаев жайлы аз білмейтін сияқты. Оны партия қатарынан шығарып, ісін сотқа тапсыруға осылар да жетіп жатыр. Бірақ...

	Ботабек Молдахметов мәселені бюроға әкелері әкелгенімен, колхоз председателіне таңылып жатқан соншалық сұмдықтарға сене де қоймады. Қайта сол бір айыптарды Сейітке лайық деп табуға аузы да, ұяты да бармады. Олай емес, былай деп табан тіреп сөз де сөйлемеді. Бұл істің әлі шикі, тіпті, асығыстық екенін мойындап үнсіз отырды. Тергеушінің мәлімдемесінен кейін Сейітті жарға итере қаралап сөйлеген аудандық комсомолдар комитетінің секретары Қарашаш Темірбаева мен аудандық партия комитетінің екінші секретары Құсманғали Бегімбетовты тыңдағасын оның іші удай аши бастады. Ол еңбекшілер депутаттары аудандық атқару комитетінің председателі Ғалым Алдияровқа қарады. Әрине, ол алдыңғы екеуге мүлде қарама-қарсы сөйледі. Бірақ, ол да жеткізе алмады. Әйтеуір Ботабектің көңілінен шыққан кесім жоқ. Ол енді әңгімені қысқа қайырды. Бюро мәжілісін доғарды. Аң-таң болған жұрт тарап кетті. Ботабек кабинетінде жалғыз қалды. Өзінің тартпасында жатқан бір делоны алып оқи бастады. Бірақ, Ботабек ешқайда шыққан жоқ. Әлгі делоны қайта-қайта қарап отыра берді. Бір кезде секретарь-машинистка қыз кірді де:

	– Прокурор келіп тұр. Кірсін бе?– деді.

	Басын көтеріп алған Ботабек ойланбады.

	– Кірсін.

	Осы күнгі өмірінде үлкенді-кішілі дәрежесі бар адамдар алдарына Кенжеғұл аз барып, аз кіріп жүрген жоқ-ты. Қашанда оны біреудің пысы басып, имендірген емес. Қандай мекеме бастығына, тіпті кімге барса да кеудесін имей кіріп, имей шығатын. Сөзінен жаңылысып, немесе ойындағысын толық айта алмай кеткен кезі болған емес. Сондай адамның бойын бірінші секретарьдың кабинетіне кіре бергенде әлдеқандай әлсіздік биледі. Буындары босап, беті дуылдап, көзінің алды бұлдырап тұрды. Дегенмен ол бұрын сан рет кіріп жүрген кабинетке кеудесін көтере енді.

	– Жақсымысыз? Міне, мен облысқа барып келіп те қалдым, – деді ол әскери адамдарша есіктен өте бере тіке тұрған қалпы.

	– Дұрыс болды келгенің. Қане, отыр, – деді Ботабек.

	Кенжеғұл шірене басып келіп секретарь столы алдындағы екі креслоның оң жағындағыға отырды.

	– Неменеге шақырыпты? Өзің тіпті тез қайттың ғой.

	– Ой, әшейін-ақ бір шаруа екен, – деп, Кенжеғұл қолын сілікті.

	Ботабек те қайтып ежіктеген жоқ.

	– Солай ма? Ендеше мұндағы шаруа да онша жақсы болған жоқ.

	«Қарқын» колхозының председателі жайлы мәселе әлі піспеген. Сондықтан оны кейінге қалдырдық.

	Кенжеғұл бәрін біліп келген. Батырханның көзінше облысқа кетпек боп асықты. Машинасына шоферсіз өзі отырды да, жөнеп берді. Содан аудан шекарасынан шықпай-ақ қайтып келді. Жолда бір колхозға соқты. Оның адамдарынан бұрын әлдеқашан болып кеткен, қазір тіпті еске алудың да қажеті жоқ мәселе жайлы сөйлескен болды. Сөйте тұра, Сейіт Тоқатаевты ойынан ешбір шығармады. Ауданға қайта қайтты. Батырхан бюродан шығып, кеңсесіне кіргенде Кенжеғұл өз кабинетінде отыр еді. Дереу оны шақырып алды. Ол болған істің бәрін айтып берді. Кенжеғұл бір отырды, бір тұрды. Тергеушіге кете бер деп шығарып жіберді де, кабинетінің ішінен құлттап алды. «Енді не істеу керек? – деді ол өзіне-өзі. – Жоқ, орынсыз ұрынбау керек. Мейлі, жүре тұрсын. Бүгін болмаса ертең ұстаймын. Ұстаймын да, соттаймын. Кесемін де, жіберемін. Оның ақиқатына кім жетіп жатыр дейсің? Соғыс дәуірі қылмыскерінің бірі болады да кете береді! Бірақ, бүгін емес, ия, бүгін емес! Егер бүгінертең бұл туралы сөз көтерсем!..»

	Кенжеғұл ойланып тұрды. Кесім айта алмады. Ойына ағасы Құрбан оралды. Осыдан бірнеше сағат бұрын ғана оған не деп уәде беріп еді? «Бүгін тілегің орындалады. Сейіт Тоқатаев тұтқынға алынады» деп сүйінші сұраған өзі еді ғой одан! Қап, піспеген басым-ай! Сондағы ағасының жауабын айтсашы! «Дұрыс. Дұрыс. Міне, енді прокурор, заң адамы сияқты сөйледің. Әйтпесе, сенен ешкім аяғын тартып, айылын жимайды» деді.

	Сонда ғой мұның тек тұрмай: «Қазірге айтарым осы. Қалғанын кешке есітесің» деп қоқиланғаны.

	Ал, енді сол уәде қайда? Прокурор мырза, шамаңның жеткен жері осы ғана болғаны ма? – деп ол өзін-өзі сөкті. Осыдан кейін Құрбанның бетін қалай көрем? Енді ол: «Ә, большевигім, күжірейген әшейін сыртың ғана екен ғой. Қолыңнан боқ та келмейтініне көзім жетті. Өтірік айтып мені семіртпей-ақ қой. Мұндай бастық болғанша тез теріп кеткенің жақсы емес пе?!» деп, Құрбан мұның көзінен түртетініне ешқандай шүбә жоқ. Ондай қорлыққа Кенжеғұл қалай шыдайды? Расында да бүйтіп прокурор болғаны құрысын да. Одан гөрі бордай тозғаны жақсы ғой!

	Кабинетінде темір торлы қапасқа түскен аюдай сандалған Кенжеғұлды ақыры намыс жеңіп тынды. Ол дәл бүгін Сейіт Тоқатаевты ешкімнің рұқсатынсыз-ақ тұтқынға алмақ болды.

	«Мейлі, ерді намыс, қоянды қамыс өлтірер, – деген. – Бұл істің аяғы немен бітеді, оны көре жатармын. Ал, бүгін Сейітті қамап, соңғы жылдары көңілі ашылмаған арыстан жүректі ағамның рухын бір көтеріп тастаймын!»

	Адам, азамат, тіпті ауданның бір үлкен шаруашылығын басқарып отырған адам тағдырын жалғыз Кенжеғұл, заң иесі, прокурор, Совет өкіметінің өзіне сеніп тапсырған мекемесінде ерсілі-қарсылы сандалып жүріп осылай шешті. Енді дәл солай боп кетуі де мүмкін-ау! Өйткені: «Оның ақиқатына кім жетіп жатыр дейсің? Соғыс дәуірі қылмыскерінің бірі болады да кете береді!» деп қазір ғана прокурордың өзі айтты емес пе?

	Секретарь Ботабек Молдахметовтің алдына барғанша Кенжеғұл желкесін күжірейте, жүнін сыртқа сап, дұшпанына айбат көрсеткен арыстан сияқты халде еді. Бірақ, секретарьдың мысы оны басып кетті. Оның үстіне қылмысты адам қашанда бір жеңілетінін ешкім айтпай-ақ іштей өзі сезіп тұрады. Кенжеғұл осы келісінде Сейітті дәл қазір ұстап, түрмеге отырғызу туралы санкция беріп келген. Мүмкін...

	Бір сәт осылай ойлап кеткен прокурорға Ботабек Молдахметов те тіксіне қарап қалған еді. Кенжеғұл оны сезіп үлгерді.

	– «Піспеген» екен дейсіз бе? – деді прокурор одан кейінгі айтар ойын жинақтай алмай отырғанын сездіргісі келмей.

	– Ия, менің ойымша Сейіт Тоқатаев ондай адам емес. Сенбеймін. Оның үстіне «Қарқынға» председатель болып сайланғанын өзі күні кеше ғана ғой. Бір адам осы бір аз ғана уақыт ішінде соншама қылмыс жасап қоюы мүмкін емес. Бұл жерде әлдеқандай шикілік бар.

	– Солай дейсіз бе? Шикілік бар дейсіз бе? – деп сұрады Кенжеғұл беті дуылдап, қызара түсіп.

	– Ия, солай деймін!

	– Қылмыскерді жақтайсыз ба?

	Прокурор сол заманның жүрек суылдатар әдісін ұстанды. Өзі осылай деп талайлардың екпінін басқаны бар. Ботабекті де бір сынап қалғысы кеп: «Қылмыскерді жақтайсызбаны» аузына алды. Бірақ, бұл бопысадан секретарь қаймыққан жоқ.

	– Мен сізге ашық айтып отырмын. «Сенбеймін» дедім ғой. Енді оның қай жері түсініксіз? Соғыс дәуірінің заңын бетке ұстап, жұртты шошытуға ешкімнің хақысы жоқ.

	Кенжеғұл егескенді, сөз жарыстырып, күш сынасқанды жақсы көретін. Өзінен дәрежесі сәл үлкендер алдында құрдай жорғалап, оның табанын жалауға дейін баруға арланбайтын адам бола тұра, мұндай таластан жалығып көрген емес. Сонда ол қалайда өзінің, мекемесінің ролін көтеріп, басқалардан әлдеқайда жоғары қоюға жан-тәнін сала салғыласатын. Ол қазір де әлгі бір әзірдегісінен тірілейін деді. Секретарьға неше түрлі дәлелдер айтып салғыласа бастады.

	– Қазіргі кезде мемлекет алдында қылмыс жасаған әрбір адамның тағдыры сіздің емес, біздің қолымызда. Әрі-беріден соң Сейіт Тоқатаев туралы мен сізді тыңдамауға да хақым бар. Басқасын былай қойғанда ол адам кеше ғана неміс фашист әскерлерінің қолында тұтқында болған. Қалай болды, онда не істеді? Оны кім екшеуі – тексеруі керек.

	Сіз бе, мен бе? Партия ол міндетті қайсымызға тапсырған еді, соған жауап беріңізші?

	Ботабек Молдахметов бір сәт қипақтап, үнсіз қалды. «Ә, бәлем, солай ма екен. Жанды жеріңнен ұстадым ба?» деп прокурор ішінен мақтанып, бұрынғы жолбарыс қалпына кеп, желке жүнін күдірейте түсті.

	– Солай жолдас секретарь, – деді ол енді тіпті өктем сөйлеп.

	– Партия мұндай мәселемен шұғылдануды бізге тапсырған. Сіз тек бақылап, ретті жерінде ғана ескертіп отыруға ғана тиістісіз. Оныңызды тыңдаймын ба, жоқ па, ол жағы да менің өз еркімде.

	– Қысқарт! – Ботабек столды жұдырығымен қойып қалды.

	– Жоқ, қысқартпаймын!

	– Қысқартасың! Бұл совет мемлекетін аузын үріп, аяғын сылап дүниеге келтірген де, оны қазір басқарып отырған да партия, Ленин партиясы. Ол кімді де болса ауыздықтай алады. Мемлекет тағдырын, адам тағдырын түбегейлі сендердің қолдарыңа беріп, не істесең соны істе деген ешкім де жоқ. Біліп қой, жеке адам тағдыры да оңай емес. Ол кішігірім бір мемлекет сияқты семья, болашақ тағдыры. Ұқтың ба, жолдас Кушигин! Байқап отырмын, сен тіпті даңдайсып кеткен екенсің! Қане, осыдан мені, партияны тыңдамай өз бетіңмен жайылып көрші!..

	Айтылатын сөз осымен біткенін екеуі де түсінді. Кенжеғұл қайтып секірмеді. Жүні жығылып момақан қалге кеп отырды. Ботабек сөзін енді жәй бастады.

	– Дегенмен тексеруіңе қарсы емеспін. Бір жеті уақыт беремін. Жаңағы айтқаның бар, колхоз шаруашылығы бар, түгел електен өткіз. Содан кейін кел. Бірге отырып қараймыз.

	– Жарайды. Бірақ оған дейін менің жұмысыма ешкім бөгет жасамасын.

	– Жасамайды. Жасай қалғандар болса тура маған кел.

	Бүгінгі тұста Кенжеғұлға керегінің өзі осындай бір шешім еді. Оны райкомның бірінші секретары Ботабек ойда жоқ жерде қолына ұстатты. Енді Кенжеғұл бұл мүмкіндікті пайдалана біледі... Солай болды да. Кеш батпай-ақ ол Сейітті көшеде ұстатты да, абақтыға отырғызды.

	***

	Жамалды өзі тұратын колхозының тұсына дейін шығарып салып қайтқан Кенжеғұл көңілді-ақ еді. Түн ұйқысы төрт бөлінген бүгінгі түнді ол ұмытпайды. Айымжандай келіншектің көңіліне жақындата түскен түн болды бұл. Күні ертең-ақ сұлу бикеш енді оның ашса алақанынан, жұмса жұдырығынан табылады. Оған сенімі зор. Өйткені, міне, Жамал жайындағы уәдесін өзі орындады. Айта берсең бір оқпен екі қоян соқты емес пе? Ағасы Құрбанның: «Ата кегіңді ал. Әйтпесе риза емес!» деген өлердегі сөзінен құтылды. Қазір барады да, оған болмағанды болды деп соғады. Әрине, Құрбан мәз-майрам боп қуанады. «Бір өшімді қайтарған екенсің. Жарадың. Ал, енді...» дейді ол...

	Ия, онысы тағы да белгілі. Сейіттің көзін жою. «Олай етпесең құримыз. Мені қойшы, өзіңе қиын», дейді ол. Әрине, сөзіңде шындық бар. Егер Сейіт менің осында жүргенімді және мынадай қызмет иесі екенімді білсе?!

	Кенжеғұлдың тұла бойы шымырлап кетті. Көңілі көтеріңкі келе жатқан прокурордың жүрегі қатты соғып, төбе шашы тік тұрды.

	«Судың да сұрауы бар, – деген. – Ия, сұрауы бар» деп күбірледі. Ботабек Молдахметовке берген уәдемнің мерзімі де бітті. Жеті күн еді. Әне-міне дегенше о да боп қалды. Секретарь Ботабек мерзімнен жаңылыспайды. Асығуым керек.

	Кенжеғұл ойы әр жаққа жүгірді. Қайтадан жолы ашылған аңшыдай, көңілдене бастады. Бүгінгі серілігіне ішінен өзіне-өзі риза болды. Шынында да ғажап емес пе? Жап-жас келіншекті, келіншек дейді-ау, өзінің Жамалын, ата-анасы сонау бір кездерде, бұлар әлі жөргекте жатқанда атастырып, тіпті екеуін қосып қойған зайыбын осы жеті түнде шығарып салды. Екеуі айсыз аспан, кең жазира далада жүрді.

	Бірақ...

	Бір ғана Айымжан үшін бүгін түнде райдан қайтып, Жамалға көрсетпек болған қиянатын ұмытқан Кенжеғұл адам баласына өмірінде бір жасаған жақсылығын мақтан етті. Көз алдына Айымжан елестеді. Бір сәт сол адам өзінің құшағында отырғандай сезінді. Өзінен-өзі жымиды, күлді. Әлдеқандай бір күш оны жетелей берді. Бірте-бірте тұла бойын адамға деген бұрын-соңды болмаған әлдеқандай мейірімділік сезімі билеп алды. Неге екенін өзі де білмеді, әйтеуір оның маңдайынан суық тер бұрқ етті. Жанары алдынан Жамалдың бағанағы түрі, яғни арбадан ұшып түсіп қашқаны, содан кейін қиналып, жан ұшыра елермелеп аласұрған түрі өтіп жатты.

	«Түу, не істедім, мен кімнен өш алмақ болдым! Қап, Құрбан-ай, кісіні оңалмастай ұятқа қалдыра жаздадың-ау!»

	Жүрек тілгілеген бұл сөздерді Кенжеғұл қатты өкінішпен айтты. Атына қамшыны қаттырақ басып қап, шаба жөнелді де, біраз ұзап барып тоқтады. «Жарайды болар іс болды. Әйтеуір соңғы жағын түзедім!»

	Қазір оның ойынша Жамал үйіне жетті. Анау айғай-шуды қазір есінен шығып та кеткен шығар? Әйелдерде ондай ұшқалақ мінездер бола береді... Ия...ондайлар бола береді... Бірақ, жазықсыз жәбір көрген Жамалды қинаған өзім ғой. Қап, Құрбан-ай, қылдың-ау! Бүгін араға кіріспегеніңде ғой... Иә, кіріспегеніңде мұндай сұмдық ешқашан болмас еді ғой. Жалпы, Тоқатай әулетімен не шаруам бар еді. «Осы бір тұсты пайдалан», – деп қойды ма ол? – Сейіт – неміс фашистерінің кешегі тұтқыны. Мені қойшы, кімге керекпін.

	Болдым, міне қайтып та келдім. Ондайлар аз ба? Ешкіммен жұмысым жоқ. Ешкімнен қызмет те сұрамаймын. Немене, көзің бақырайып барады ғой? Қорқып кеттің бе, су жүрек? Онда ұстап бер. Тықтыр түрмелеріңе. Прокурорсың, саған кім сенбейді, жалғыз ағам еді, немістердің, тіпті, шпионы екен деп соқсаң да еркіңде. Сонда бейшара боркемігім-ау, бұрынғыңнан да ақ жүрек боласың да шығасың! – деп отырып алмады ма?

	Кенжеғұл көпке дейін көнбеді. Бірақ, Құрбан өршелене берді. Соңғы кезде: «Не менің, не Сейіттің көзін жоясың. Әйтпесе біз ағайынды екеуміз де құримыз. Себебін сұрама. Одан да қан құйысқан жауыңнан енді өшіңді алып тын. Мен демей-ақ қой, әкеңнің, сонау көрде жатқан Тіспай әкеңнің әруағы үшін істе. Оның тәні ғана жерде жатыр. Ал жаны екеумізбен бірге жүр. Күні кеше ғана түсіме енді. Сонда не деді деп сұрамайсың да ғой, сен коммунист»,– деп, ол жегідей жемеді ме? Апырым-ай, бұ да бір пәле боп жармасты-ау. Ақыры немен тынар екен! Қит етсем ақыра түрегеледі. «Ақжүрек коммуниссің ғой, мені құрт, сонда жерің кеңиді» деп, жағаласа кетеді. Не істерсің, өз қолын кісі өзі кесе алмайды деген осы екен!

	Кенжеғұл енді жапан далада өзімен өзі осылай сөйлесті. Басын төмен салып алған. Қақпақтай жауырыны бүкшиіп, иықтары салбырап кеткен. Тұнжырап айналасында не бар, не жоғымен ісі болмай келеді. Ой түбіне жетер де емес...

	Баяғы Тоқатай өлімінен кейін қолға түсіп сотталған ағасы Құрбанды биыл көктемде майданнан қайттым деп үйіне кіріп келген де бір-ақ көрген-ді. Одан кейін жақын-жұрағаттардан аулағырақ ауылда тұрып күнелтті. Жасырынып жүріп бала-шағасын да көшіріп алды. Ауылдық жерде ептеп молда-имамдығын да жасап та жүрді. Үптеп-сүптеуін әлі қойған жоқ. Реті келгенде оның семьясына Кенжеғұл да қарасып тұрды.

	Бірақ, арада аз уақыт өтпей-ақ Құрбан құтырып сала берді. Әрбір келген сайын апталап жатып алады да, қай-қайдағы сұмдықтарды айтумен болады. Елдегі неше түрлі жаңалықтар Кенжеғұлға керісінше жеткізіледі. Көрінген жұрт бұларды құртуға дайын жүр. Сен болсаң өз қотырыңды өзің қасығанға мәзсің. Басқан ізіңе тұрмайтын Сейітке де билетіп қойыпсыңдар ғой бір колхозды. Ал, Сейіт болса келе сала колхозға жауша тиісті. Өйткені ол...

	Бір келгенінде сөзінің ар жағын Құрбан осылай айта алмай мүдірген-ді. Кенжеғұлдың назары ағасының қуқыл тарта қалған өңінен секем ала бастап:

	– О, не, Құрбан, айт, ар жағын айт? – деген. Дауыс бір түрлі жайшылықтағыдай емес, дірілдеңкіреп шығып еді. Сонда Құрбан біраз үндемей отырды да:

	– Өйткені, деп, мұңая түнеріп кетті. – Ол мені де көрген. Егер ондағы істер жайлы әңгіме қозғай қалса, есіңде болсын, саған да жақсы тие қоймас.

	Кенжеғұл ішінен сескенсе де, мырс-мырс өтірік күлген болып, сыр тарта берді.

	– Өзінің бір кезде қандай батыр едің, ә? Қазір өзгергенсің. Тіпті қорқақ болып кетіпсің ғой. Әйтпесе онда не тұр екен? Сенің де, оның да тұтқындағы халдерің, әлгі өзің айта беретін, ұжымақтағыдай болмағанына совет адамдары жақсы түсінеді. Ал, Сейітке келсек мен оның біраз күн тұтқында болғанын сырттай жүріп анықтадым. Бірақ, неміс лагерінен қашып құтылған. Содан кейін бір жылдай Белоруссия ормандарында совет партизандары қатарында жүріп, жаумен шайқасқан. Онысы жайлы қолында документі де бар екен. Ал, ондай патриоттық істі біздің елде бағалай біледі.

	Құрбан бір қуарып, бір қызарып отырды да, кенет үстіндегі көнелеу көк шұға костюмінің сол жақ төс қалтасы тұсын бой-бой етіп айыра бастады.

	– О несі, оның қалай?– деп, Кенжеғұл ағасына қарай жақындай түсті.

	Бірақ, Құрбан жауап орнына қалта мен костюм астарының екі арасына жапсыра тігілген алақандай көк жібек шүберекті тігісінен бытырлатып жұлып алды.

	– Мә! – деді ол інісіне шұқшия қарап. – Оқы! Содан кейін күлуіңе де, жылауыңа да болады.

	Шүберектегі сөздерді оқып, Стамбул мешітінің суретін көрген Кенжеғұлдың тұла бойы дірілдеп кетті.

	– Сен... – деп ол аузына сөз түспей тұтықты. – Солай ма едің? Келгеннен бері, ия, бұрын неге айтпадың?

	– Егер Сейітті көрмеген болсам, сен түгілі әкем Тіспай тіріліп келіп сұраса да, жауап ала алмас еді.

	– Мынауың легиондық белгің бе?

	– Дәл өзі.

	– Сонда істедің бе?

	– Көріп тұрсың ғой. Көрінген көк аттыға немістер мұндайды ұстата салмайды.

	– Кім болдың сонда?

	– Оны білу сенің жұмысың емес, айтылмайды, құпия.

	– Демек, әдейі өткізілген адам екенсің ғой.

	– Жауабын қазір ғана алдың ғой деп білемін.

	– Ендеше... – деп, Кенжеғұл ағасына түсер бүркіттей төнді.

	– Қимайсың ба, ұстап бересің бе? Жүр, бүйтіп күнде өліп тіріліп жүргенімше бір-ақ рет күнпая күл болайын.

	Кенжеғұл сұп-сұр боп отырып қалды. Құрбан өршелене түсті.

	– Екінің бірі. Не Сейіттің көзін жоясың. Не мені өз қолыңмен бауыздайсың. Сейіт қазір сені де, мені де білмейді. Бұл ауданда Тіспай әулеті жүр деген пікір оған әлі келген жоқ. Дауыл боп соғар сағат жақын. Алдын алмасаң, қанша жерден коммунист болсаң да, ісің бітті. Сейіттің әкесін өлтіріп, түйеге таңып, еліне айдап апарғанда дірілдемеген қолың қазір неге сонша қалтылдайды?

	– Менің қолым оған тиген емес.

	Құрбан қарқылдай, Кенжеғұлды мазақ ете күлді.

	– Сорлы су жүрегім, сонда да жаныңды алып қалған мен едім. Барлық пәлені өз мойныма алып, Қаранар екеуіңді айтпай құтқарып жібердім де, өзім тарттым түрме азабын. Совет институтын сен сол жақсылығымның арқасында бітірдің. Енді, міне, ебін тауып, соғысқа да бармапсың. Өзің сияқты адамдар майданда қан төгіп жүр. Ал сен, тіпті мұнда прокурор болып та алыпсың. Қане, бүгін екеуміз есеп айырысамыз. Біліп қой, мен туған Тіспайдан сен де туғансың. Бұдан былай не осы бақытыңмен шайқалып жүре беретін боласың, не менімен қоса қалған өмірің түрмеде шіриді. Сонау бір жылдарда жазықсыз адамды, Сейіттің әкесін өлтірген қанда қол қаскөй екенің де рас.

	Кенжеғұлдың басы тым салбырап кетті. Ағасынан енді қайтып еш нәрсе сұрай алмады. Құрбан көсіле түсті.

	– Сейітті тұтқынға аласың. Өзін ғана емес, әйелін де жап. Негізгі дәлелің – жақында ғана барған колхозын жеген болсын. Ондай пәлені ұйымдастыру керек. Колхоздың күнде майданға жіберіп жатқан азық-түліктерінің документтерін шатастырып, Сейіт өз пайдасына жұмсаған етіп шығара салу тіптен оңай. Қолыңнан келмесе өзім-ақ жасап беремін. Тек табанды бол, тайсалма. Расын айтсам, менің қолымнан Сейітті сенсіз-ақ жоқ ете салу келеді. Бірақ ақыры насырға шауып кетуі мүмкін. Сендердің саяси орындарың ондайды қия бастырмайды. Дереу-ақ тауып алады. Пәледен аулақ болғым келді. Сондықтан енді мен не айтсам, соны істей бер. Бөтен еш нәрсе сұрама. Бәрібір жауап ала алмайсың. Жемтігіңнің материалын саяси орындардың ешқайсысына білдіруші болма. Онда тез-ақ сырың ашылады, сөйтіп, Сейітке қазған орыңа өзің түсесің. Және де ескертемін, қашан іс біткенше Сейіттерден өзіңді жасырын ұста. Фамилияңнан біле қоймас. Ал жүзіңді көрсе, онда құрыдым дей бер. Перде ки бетіңе, перде.

	Сол күні ағайынды екеуі оңаша үйде түнімен бірге болды. Соңғы кезде Сейіт пен Жамалдың басына төнген қасірет-қайғылар сол түнде жоспарланған-ды. Одан соңғылары оқушыға белгілі. Ал, бүгін бір сұмдықты тағы да көрдіңіздер. Мұның бәрі белшеден қанға батқан жауыздық емей немене?

	Ойдан ой басқан Кенжеғұл барған сайын өзінен-өзі қысыла түсті. Сейітке, оның семьясына істеген зұлымдығы жанын жай таптырар емес. Жегідей жеген ер алдында өлсе де болғандай. Бауыры суық қара жер тап қазір қақ айырыла кеп: «Түс қойныма, жасырайын ұяттан» десе, Кенжеғұл шімірікпестен күмп беруге де әзір іспетті.

	«Бүйткенше, бұлай адам болғанша өлгенім артық еді ғой!» дейді ол күрсініп.

	Қазір Кенжеғұлдың бүкіл ішкі дүниесі таңғал-саңғал жыртық үйдей еді. Өз жүрісінен, өз бейнесінен өзі шошынып келеді. «Нетсем екен, қайтсем екен?» деп тістенеді ол. Көз алдында ағасы Құрбан.

	Тумай кеткір қу шайтан сорыма жаралған екенсің ғой. Шырмадың-ау, әбден, шырмадың!...»

	Таң рауандап атып келе жатты. Аудан орталығына осы мезгілде Кенжеғұл да кірген-ді. Ол жан-жағына жалт-жұлт қарады. «Танитын біреулердің назарынан аулақ болсам етті!»

	Оның бақытына көшеде ешкім жоқ екен. Ылайым үйіне жеткенше солай болғай-дағы! «Бірақ, – дейді ол толғана күбірлеп, өзге жұрт көрсе көрер, тіпті көрмес те, алдымнан Құрбан шықпаса екен. Тіпті, соны енді қайтып көрмесем екен!».

	***

	Кенжеғұлдың тілегі болмады. Өзінен үйге бұрын жеткен Құрбан оны күтіп жүр еді. Атынан түсе бергенде алдынан қарсы шыға келді.

	– Иә, серім, – деді ол еш нәрсе білмеген, сезбеген жандай мүләйімсіп. – Аман оралдың ба? Көңілдісің ғой. Сірә, шамалауымша, алғаш асаулық көрсеткенімен о баста құдай қосқан қалыңдығың жаман қарсы алмаған болса керек. Жақсы-жақсы... Қарашы, өңің құбылып, жүдә түлеген қаршығадай боп қапсың, ә? – деді ол тіпті күлімсірей қап. Әр сөзі уға малып алғандай уытты. Үнінде озбырлық, жүзінде өтірік күлкі тұр.

	– Келдім ғой. Тағы да не айтпақ ең, тоқталма? – деді Кенжеғұл да ағасына бағжия қарап.

	– Оһо, қаһарлысың да ғой өзің! Түсер бүркіттей қабағың қарс жабылып, түйіле қалдың. Сондай-ақ қас қаққанның арасында не жаза қойдық саған?

	– Өзіңе не керек?

	– Маған ба? – Құрбан қарқылдай күлді. Оның әшейінде қызыл қоңыр дөңгелек жүзі дереу күреңітіп, бетінің ұшына, қабағы астына тікендей тікірейген қалың түктер шыға келді. Әнтек бітіктеу қара көзінің жиектері қанталап, тарам-тарам боп кетті. Долы әйелдің ашуы келгенде түймедей түйілген жанарынан нұр кетіп, көзінің алдында пайда бола қалатын бір тамшы сарғыш жас сияқты, мұның да жасаураған жанарында сондай бір тамшы тұрды. Сырт пішінінде жалт берген осы өзгерістерді Құрбан інісіне сездірмей үйренген-ді. Кенжеғұл да үнемі күлімдеген боп тұратын ағасының кейпінен ондай зымияндықты үнемі аңғара қоймайтын. Сезіктенген Құрбан: «Маған ба? – деп қайта сұрады. – Қорықпай-ақ қой, ағаңа көп нәрсе қажет емес. Әйтеуір, ендігі жерде сен есен-сау болып, беделің арта берсе екен деуден бөтен мен сорлыда не тілек болып көріп еді?

	– Әй, қайдам? – деді Кенжеғұл даусын созыңқырап. Ол кенет және өзгеріп, сырын бүге сөйледі. – Тілегіңе рақмет. Ендеше сене бер, ойындағының бәрі болды.

	– Апырмай, ә? – Құрбан қалың қара қасын қағып қалды. Енді тістене сөйледі. – Жолың да болған шығар құдайым қаласа. Екеуің екі атпен бір сайда еркін кетіп бара жатқандарыңды көрдім де, іштей қуанып аялдамай, мен де тарта кеттім.

	– Дұрыс істедің, әрине.

	Құрбан айналасын дөңгелете тегістеген қою қара сақалын, астыңғы ернінің баяғы Сейіт салған таңба-жырығын көрсетпеу үшін аузын бүркеп тұрардай етіп өсіріп жүретін мұртын быртиған семіз саусақтарымен сипап, аз кідірді. Сол екі ортада төбесінде ғана шошайған қара қоңыр доғабадан тіккен тақиясын біресе жоғары, біресе төмен қозғап, әлдене айтуға сәл қымсынғандай, інісіне сиқырлы көз қиығымен қарап, жымиған боп та қойды. Үстіндегі үйде ғана киетін жеңіл биқасап шапанының етегін қаққан боп та қояды. Замат беліндегі кестелі қара сәтен белбеуіне екі қолын бірдей айқастыра өткізіп алды да:

	– Несін айтасың, бұйырмады ғой ол келін. Тұз нәсіп бөлек жаралған екен-дағы. Бірақ та... – деп, еңк-еңк күлген болды. Осы кезде:

	– Құрбан! – деген Кенжеғұлдың даусы қатты шықты.

	– Әне, тағы да шырт ете түстің бе? – деп өтірік жымиды Құрбан.

	Тым асаусың-ау, өзің!

	– Қысқарт енді, естігім келмейді!

	– Әрине, сенің құлағыңа жақсы нәрсе жақпайды. Маңдайынан сипап-сипап, үйіне апарып тастап келгеніңді айтпасаң да аңғарғандаймын.

	– Жетер дедім ғой. Енді бар ғой, ә!...

	Кенжеғұл дірілдеп кетті. Атының тізгінін әлі ұстап тұрған қолын еріксіз көтеріп қалды. Жарау ат шапшып барып тоқтады. Құрбан тағы да еңкілдеп күлген боп тұрды да:

	– Түсінікті! Күйінбей-ақ қой. Мүмкін бүгін кешке Сейітті де үйіне апарып тастап қайтарсың. Жаппарқұлда жан бар ма, сен айтсаң бітті. Мендей атқосшың да жүр ғой, шүкір. Екеуіңді қоңыраулы күймемен алып жүруге дайынмын. Несіне арланайын. Тағдырым солай жаралғасын көне бермесіме не шара, – деп тұқыл сақалын қолымен жылдам-жылдам тарай сипады. Содан соң тақиясын және қозғады. Ұстарамен үнемі қырдырып жүретін шашы қолға ілінер-ілінбес-ақ екен. Көк торлама әңгелектей ғана құйқалы сеп-семіз жұмыр басы шертіп қалсаң қақ жарылардай тырсия қалыпты. Тәйпиған тар маңдайы жіпсіп, жылт-жылт етеді. Қып-қысқа жуан мойны екі иығына кіре түскен Құрбан әлденеге атылар алдындағы мәл мысық тәрізді жиырылып-ақ тұр.

	– Түу, не боп барады осы дүние! Әттең, – деп, Кенжеғұл бұрыла берді. Бірақ Құрбан оны еріксіз тоқтатты.

	– Сонымен үйіне апарып та салдың ғой, ә? Дұрыс-дұрыс, – деді кекетіп.

	– Жоқ, апара алмадым.

	– Иә, сонда қайда қалды ол әйел? Немене, тірідей жұтып қойдың ба?

	– Иә, солай еттім.

	– Е-е бәсе, қайырын берсін!

	Құрбан мырс-мырс етті. Кенжеғұл оның ендігі сөзін де, мысқыл күлкісін де елең қылмады. Атын жетелеп барды да, үлкен дарбазадан кірген бойда сол қол жақтағы жалғыз түп жуан жаңғақтың бұтағына байлай салды. Аяқ басқан жерінің бәрі жындай ыбырсыған сарыала жапырақ. Соңғы екі-үш күн ішінде қатайып алған күз желі ағаш атаулының күллісін түгел түлетіп беріпті. Бұрын өз ауласында нендей ағаштар өсетінін Кенжеғұл біле де бермейтін. Қазір байқаса сыйдиған жіңішке бұтақтары ғана қалған ыңғай бір жалаңаш дарақтар мұнда толып-ақ тұр екен. Жол бойы қалың ойда болған прокурор бұл сияқты уақыт өзгерісіне онша назар аудармап еді, қазір көзіне оттай басылды. Әсіресе, мынадай таң алдында бөркінен айрылған ағаштың қай-қайсысы да үрей шақырып тұрғандай көрінді. Оның үстіне бұл сәтте тіпті бағана үйге жетіп, қазір рақат ұйқыда жатуға тиісті ағасы алдынан және шыға келді. Жай емес, кекетіп-мұқатып тұр. Жолдан тайдырып, дел-сал қып қойғаным аз дегендей, түлкіше түрлене сөйлейді! «Серім», «құдай қосқан қалыңдығың» деген сияқты ащы тілін тістене тұрып, сұға түседі. Апырым-ау, мұны қайтсем екен, ә? Тура ұстап беріп соттатып жіберсем...»

	– Ауә, тоғышарым, атты солай байлай ма екен? Жол жүріп келген жануардың тартпасын босатуды да білмейсің бе?

	– Тілдей түс, тілдей, – деді Кенжеғұл ағасына қарамай. – Әйтеуір, өмір бақи маған риза болмай келесің ғой.

	– Бәрекелде. Совет мектебінде быжықы-тыжықы тәрбие алып өсіп еді. Анау-мынау базыналы сөзге қайдан түсіне қойсын, деуші ем ішімнен. Дегенмен, құр алақан болмадың. Естігеніңнің бәрін көкейге түйе біледі екенсің-ау.

	Інісінің байлаған атын Құрбан қайта шешіп алды да, арырақта тұрған қазық ағашқа байлап, оның тартпасын босатты. Кенжеғұл сәл теткіп, ағасына теріс бұрылып тұрды да:

	– Ұйықтарсың. Әрине, менің орнымда сен болсаң қазір пырылдап-ақ жатар ең. – Құрбан інісіне таяу келіп сыбырлады. – «Қара ешкіге жан қайғы, қасапшыға мал қайғы» дейді ғой. Маған қайғы ұйқы емес, Тіспай тұқымы қимыжықтап, азғындап кетті. Екі ұлы бірдей ез боп шықты. Маған «ата көрген оқ жонар, шеше көрген тон пішер» деуші ек, бәрі бекер екен, деген сөздер батады. Солай емес пе, қане, осымды растамай көрші, сорлы бор кемік. Шындық осылай ғой, ә?

	Құрбан солқ-солқ жылады. Бұршақ жас оның тырсиған дөңгелек бетінен тарам-тарам боп шықты. Кенжеғұл не істерін білмеді. Сасқалақтап жан-жағына алақтады. Бір жағынан біреу-міреу естіп қоя ма деп шошыса, екіншіден жаңа ғана «осының өзін қайтсем екен, тура қаматып тастап, соттатсам қайтер еді» деген ойын ағасы сезіп қойды ма деп, ағасын құшақтай алды.

	– Жетер, жетер, – деді прокурор ентіге дем алып. – Сабыр етші азырақ. Буынсыз жерден пышақ салатының-ай, осы. Жүйелі мәмілеңе жанымды да берем. Бірақ ну жүйелерің көп-ақ.

	Кенжеғұл қабағын түйіп, басын шайқады.

	– Өкінбей-ақ қой. Басыңды да шайқама. Біттім енді мен, – деп жұлқынды Құрбан.

	– Иә, ал, не істейін бұдан артық, – Кенжеғұл жалынғандай сыбырлады. – Жүрші өзің үйге. Біреу-міреулердің көзіне түсерміз!

	– Мейлі, қорқа-қорқа біттім. Бөрі тартқан бөксем бар, иттен несін аяйын.

	– Түу, ағатайым-ай, тіпті сұмдық боп кетіпсің ғой өзің?

	– Жетті енді, ұстама мені, ұстама!

	– Қой деймін? Жүрші үйге. Жыласаң да үйде жылашы?

	– Кет ит, кет дедім ғой. Жуыма маңыма, білдің бе?

	– Жарайды, ендеше, жуымай-ақ қояйын. – Кенжеғұл құшағын босатты. Ағасының бетіне қарап, аз-кем жымиды. – Сонша екі дүниені бірдей талақ ете қоярлық не боп қалды?

	– Не болмай тұр? Көлгірсіме бетіме!

	– Түсінбеймін.

	– Әрине көрдім деген көп сөз.

	– Кенжеғұл еріксіз күлді. Бірақ, замат қатая түсті де.

	– Қара басыңа соншалық ненің тауқыметі түскенін білмей-ақ келемін, – деп тыжырына томсырайды. Егер маған көпсініп жүрген күнің болса, оңаша жерге барайық, ашық айт. Батпаққа белшемнен батырып-ақ біттің. «Судың да сұрауы бар» деген. «Зорлық түбі – қорлық», «қудың құйрығы бір-ақ тұтам». Иә, көп езіп қайтемін, мұным кешірілмес күнә болды. Сірә, соңғы күндерде істеген қылмысымды жасырып жүре алмаспын. Шектен тым шығып кеттім. Мейлі, сен не десең о де, мен бұлай өмір сүруді қоямын. Партия алдында бет пердемді өзім ашып берем!

	– Ақымақ! – деп ақырды Құрбан. – Ол дереу көз жасын да тия қойды. – Есектің миын жеген әумесер! Сендей сорлы бұл жалғаннан табыла қояр ма екен.

	– Жә, тіліңді тый енді?

	– Көк ми! Қуыс кеуде, қу көжек. Бүйткенше кесірткенің құйрығын қырық кесіп жесең етті. Партия алдында қара бет бопты-мыс. Енді ақталам дейсің содан. – Құрбан жұмылған саусақтары арасынан бас бармағын шығарды. – Мә, мынаны ақталасың! Абайла, езуіңді жыртып кетпесін. Қанды қол, қара бет-ау, өзің не істеп, не қойып жүргеніңді білмейді екенсің ғой. О, сорлы қу көжек!

	– Жә, бітті енді!

	Өкініш қажаған Кенжеғұл ағасына жиіркене қарады. Соншалық аяныш сезім үстінде басын шайқап тұрды да, үйіне қарай жүре берді. Аяғы жерге анда-санда тиеді. Мас адам сияқты. Екі қолын бірдей жаздық жеңіл пальтосының қалтасына салып алып, мойнын төмен иіп жіберген. Басында қара кепке. Төмен түсіп кеткен кең балақты сұр шалбары ботинкесінің тұмсығын бүркеп апты. Түймелері салусыз пальтосының жағасынан галстугі шығып тұр. Желкесі күжірейіп, қалқан құлағын әрең-әрең көрсетеді. Оның тұлғасы сыртынан қарағанда бейне аю сықылды екен.

	– Қайда барасың? Сәл тұра тұр, – деп айқайлады Құрбан. Бірақ, Кенжеғұл тоқтаған жоқ. Артына қарамай бара жатты да:

	– Қазір кет! Жуыма үйіме. Ошақ басыма тыныштық бер. Әйтпесе! – деді ол ағасына естірте.

	Кенжеғұл ойына келгенін бұл жолы да айта алмады. Тілі және оралмады. Құрбан шыртылдап ауланы басына көтере сөйлеп кетті.

	– Үйіңе от түссін, жүгермек! Сендей кәмек түйнекті пәледен құтқарам, сөйтіп оның саясында сайран салам деп жүрген өзіме де обал жоқ екен. О, қу маңдай, қу бас, соқыр күшік! Бедеу қатының не айтса, соның құлы боп біткен ит болдың ғой сен. Артыңнан бала ермеп еді, енді алдыңда жүрген жалғыз ағаңды да қудың ба? Қой, кетейін. Есім барда елімді таппасам, Сейіттің орнында түрмеде шіріп өлетін түбінде өзім екеніме көзім жетті.

	Есігінің алдына барып қалған Кенжеғұл кілт бұрылды. Күжірейген денесі қалшылдап тұр. Ақ сұр беті ғана емес, көзіне дейін қызарып, қалың қабағы ісіп шыға кеп, быртиып кетіпті. Аппақ боп кезере қалған еріндері жыбырлап, қолдарының саусақтарына дейін дірдір етеді. Әлдене айтпақ ниеті бар, бірақ, сөйлей алмады. Бұрқырап тұрған ағасына тігіле қарады. Құрбан еш нәрсеге көңіл аударар емес. Ол айтарын айтып салып, Кенжеғұлдың үйіне жапсарлас салынған кішкене бір бөлмеге қарай тартып барады. Келген-кеткеннен таса болу үшін Құрбан сонда жататын. Бөлменің есігі де сырттан кіретін бөлек және онша көзге түсе қоймайтын еді. Ашулы Құрбан жатар үйіне долдана кірді де, апыл-ғұпыл киіне бастады. Оның артынан үнсіз жүгіріп барған Кенжеғұл есікті жұлқи ашты.

	– Не керек саған? Бетің кесілгір бетсіз, қарама маған. Көрмеймін енді өле-өлгенше! – деді Құрбан булыға.

	Кенжеғұл өзін-өзі зорлап, қынжыла, қысыла сөйледі.

	– Қойшы, зарламашы?

	– Зарлаймын. Бұдан былай тек қана зарлаймын, жылаймын, өксіп өтем бұл дүниеден.

	– Сонша не, әкең бүгін өлді ме?

	– О, құдайдың қаһарына жолыққыр, сұмырай! Шіріген жұмыртқа! Бетің былш етпей әке дейсің-ау. Оның атынан садаға кеткір, аузыңа алма әзіз жанды. Әке сыйлайтын адам тәрізді тіпті, қара өзін! Жоғалт көзіңді! Сен кәпір қауіміндегі азғынсың, білдің бе, азғынсың!

	Не әрі, не бері кете алмаған Кенжеғұл теңселіп барып, есік алдына отыра кетті.

	– «Жаман туыстың барынан жоғы, ашынан тоғы» дейтін еді. Рас, екен ғой. Алда сор маңдайым-ай! Өзіме де обал жоқ, тым асқындырып алдым.

	Құрбан інісінің алдына жүгіріп келді.

	– Су жүрек прокурорым, не деп отырсың? Қалшылдайсың ғой, безгек емессің бе?

	– Кенжеғұл ағасына қараған жоқ.

	– Судың да сұрауы бар, – деді ол өкіне күңіреніп. – Әй сорлы басым-ай, қара бет болдым-ау!

	Бұл кезде таң әбден атып еді. Далаға манадан бері ұйқы көрмеген қатулы келіншек жақындай берді. Ал Кенжеғұл әйелін көріп, түнерген үстіне түнере түсті. Іші удай ашып кетті де, көз алдына Жамал мен Айымжан екеуі қатар елестеді.



	Қат-қабат

	Қанжардай қадалған өткір көз Кенжеғұлды ішіп-жеп барады.

	Бейне бір арбап тұрғандай.

	Өзі де соңғы кезде тым жүгенсіз кеткенін бүгін ғана аңғарып, алды-артын ойлай бастағаны қазір ғана еді. Жарда ойнаған сайтандай ұшып-қонған ағасы Құрбанды тыңдаймын деп жүріп тонын келте пішкен екен. «Аяз би, әліңді біл» дейтін жан болмапты да, жеке басының ақылы жетпепті. Енді байқаса қолымен қазған орға өзі түсіп, күйреу ғана қапты.

	Құрбанның түрі анау. Інісіне өкпелеген боп, үйіңнен кетем дегенді сылтауратып, бұрқырап тұр. Киімдерін апыл-ғұпыл киіне жүре, солқ-солқ жылағансиды. Кенжеғұлдың жаңағы тулаған күйі үйіне кіріп кетпей, бұрылып кеп тіл қатқанын, есік аузына отыра салып өкпе-наз айтып үйірілгенін ішінен жақсылыққа жорып тұр. Бірақ, қақса қу оны сездірер де емес. Қайта өзін үркіте, қорқыта түсейін деген сиқырлы ойын іске асырып жатыр. Ол киініп алды да інісіне жақын келді.

	– Қане, кет былай жолдан! Құтыла алмай жүргенің мен шығармын, сірә. Қарамды батырайын. Бақытыңа көлденең кесел...

	Құрбан кілт тоқтады. Айтылмай қалған сөзін жұта салғандай, жым болды. Көзі келініне түсті. Үнсіз түнеріп отырған Кенжеғұлға о да мінез бақпай тесіле қарап тұр екен. Әшейінде тым жайдары аққұба ақжарқын жүзінде қазір бір тамшы қан жоқ. Құрбан шошып кетті. Қулана сөйледі.

	– Келін, келінжан, – деп күмілжіді. – Бүгін ерте оянғансың ба? – Ол Кенжеғұлды қолымен нұсқап көрсетті. – Сері неме үйде болмағансын, тегі, ұйықтай алмаған екенсің ғой. Ие, ие түсінікті. Бірақ, айыбы жоқ, шырағым. Бұл мақұлық келгенше сен түгілі, менің де жаным жай тапты ма? Қарашы, елде іздегендей заман туып қала ма деп, киініп те алған ем. Хи-хи! Қазір соғыс дәуірі. Не деп болады. Майданға кетіп қалды ма, деп те ойладым.

	Аяқ астынан түрленіп, бас жоқ, көз жоқ алдай бастаған қайнағасы Зибашты түңілдірді. Бұрын да оның сау сиырдың тезегі емес екенін іштей сезіп, көңілі қалыңқырап жүр еді. Өткен түннен бері көзі әбден жетті. Інісі ғана емес, өзі қайда болды? Манадан бері Кенжеғұлға не айтып тұрғанын қазір құлағымен және есітті. Дереу мың құбылып, түлкі бұлаңға басқанын қарашы? Зұлымдық, қара жүректілік осылай болады екен ғой. Бетіңді көргенде бір түрлі сөйлеп, бұрыла бере істейтіні арамдық, айтатыны өсек, былапыт болғаны да. Мұндай адамның басып кеткен ізінің орнын шауып тастап, топырағын жаңартып отырған жөн болар, сірә! Әттең!

	Зибаштың тас боп қатқан жүрегі мұздай түсті. Қайнағасына ибалық көрсетіп, мойнын бұрмады. Күнде таңертең көргенде иіліпбүгіліп өтетін сәлемін де жасамады. Бейне Құрбанды елемеген, тіпті сезбеген жандай тұра берді. Екі көзі Кенжеғұлда. Өткір жанар тайқыр емес. Ұзын кірпіктер күйеуінің бетіне жебедей қадалған. Оны жұлып тастар күш Кенжеғұлда да жоқ сияқты.

	Бәрін іші біліп тұрған Құрбан және мәймөңкеледі.

	– Әрине, ойланатын жәйт. Не деп болады, осы күні заман деген өзгеріп кетті. Келіннің хеуетірленгені дұрыс. Бұдан шықты сен, – деп ол Кенжеғұлға шүйілді. – Қараңды не шаруамен, қайда батырып кеткеніңді айтпаған да екенсің ғой. Оның жарамайды, ақымағым! Маған болмағанмен келінге білдіруің керек еді. Хи-хи! Ендігәрі мұндай қате жасама. Әй, осы бір балалығың-ай, жүдә. Қайтсем үйретемін дей-дей қартайдым-ау!

	Келіні де, інісі де ләм-мим деп жауап қатқан жоқ. Құрбан ойлай бастады. «Қай жерден мүлт кетіріп алдым?» дейді ішінен. Есіне түсті. Інісіне: «Бедеу қатының не айтса, соның құлы боп біткенсің!» дегені бар еді-ау!

	Түу, масқара-ай. Кенжеғұлға естірер сөз бе еді осы! Келін атанғанына небәрі екі жылдай ғана болған Зибашты олай кінәлау дұрыс та емес, тіпті обал-ау! Бірақ, ол сөзді келіні естімеді ғой? Әлде... Құрбан аң-таң болғансып, түк сезбегендей біресе інісіне, біресе келініне қарайды. Бәріне жасаған өз қорытындысы бар. Он гүлінен бір гүлі солмаған балғын жас Зибаш әлі үнсіз. Бар ашу-ызасын ішіне жиған келіншек осы тұрысын да жұмбақ тас тәрізді. Кенжеғұлдың да түрі өрт шалғандай Зибашқа бейне ессіз жандай аңтарылып қапты.

	– Сендерге не болған, қабақтарың түсіп кетіпті ғой? – деді Құрбан зорлана жымиған боп. Беті-көзі күлімдегенмен жүрегінде зіл қара тас жатқанын сездірер емес.

	– Білмеймін, менен еш нәрсе сұрамай-ақ қой, – деп, Кенжеғұл мұрнын шүйіріп теріс айналды. Зибаш сол сазарған күйі Құрбанға бұрылды. Бірақ, тіл қатқан жоқ. Дереу Кенжеғұлға және қарап кетті.

	– Шырағым келін, ендеше өзің айтшы, бұл не кірбің? Әлде мені ауырлай бастадыңдар ма? Олай болса кетейін үйлеріңнен. Құдайға шүкір, қаңғырып қалған қу бас емеспін, үй-жайым, бала-шағам бар. Анадан бір тумақ бар да, бірге тұрмақ жоқ деген. Әркімнің жаратқан ием өз пешенесінен жарылқасын. Осы бізге қосалқы болды деп қорықпай-ақ қойыңдар! – деп, Құрбан ауыр салмақ тастады.

	Мұндай сөзге де, азабы мол назға да үйренген Кенжеғұл бұл жолы да естімегендей отыра берді. Алайда Зибаш шыдамады. Ол Құрбанға жалт қарады да:

	– Ағатай-ай, сізден осындай сөздер есітем деген үш ұйықтасам ойымда жоқ еді. Бір емес, екі рет айттыңыз-ау бүгін. Соншалық менің алдымдағы өмірімнің бәрін көріп-біліп келгендей сөйлейтініңіз қалай? Кенжеғұлды қу бас деп кемсіту, көңіліне жара салу сіздің істер ісіңіз бе еді? Дос түгілі, дұшпанның да адамға, тіпті біз сияқты жас семьяға, пішер тоны мұндай болмаса керек. Ал, сіз ше, сіз ақылгөй аға емес пе едіңіз? Мені сондай қорлағаныңыз жөн бе? Олай жәбірлемей-ақ ініңізге қосар әйеліңіз бар екенін айтсаңыз бітіп жатыр еді ғой. Жарайды, ініңіз көнсе – мен көндім, қолыңызбен тели қойыңыз деп жолдарыңызды ашып берер ем. Неден үріктіңіз? Кенжеғұлды менен ала қашқаныңызға жол болсын!

	– Не дейді, не дейді? – деп сасқалақтады Құрбан. Астапыралласын қайта-қайта айтып жағасын ұстады. Ақырында келінін қорқыта сөйледі.

	– Шырағым, өзің қандай тәлім-тәрбиесіз өскен жан едің!

	– Туламай-ақ қойыңыз, бәрін де білем.

	– Сүбіханалла, бәрін де білем дейді? Жүзіқаралық қой мынауың!

	– Аһа, солай ма екен, – деп Зибаш қатты шаңқ етті. – Енді жүзіқара атандым ба? Қане, олай болса есептейік: түнде қайда барып келдіңіз? Арбаға отырғызып алып кеткен әйеліңіз қайда, сонша өзі кім еді? Кенжеғұлға қай жерде қоспақ боп уәде бердіңіз? Ол әйелді түрмеден шығарған кім? Ініңіз жеңгетайлыққа жүрердей басыңызға не күн туа қалып еді? Бәрінен бұрын осыған жауап беріңізші?

	Түсі бұзылып кеткен Құрбан дәл басып берген сұраққа табан астында жауап таба алмай қалды. Бар білгені жағасын ұстап: «Астапыралла, сүбіханалла, құдай ә, сақтай гөр, пәле-жалаңнан. Рақымың мол жаратқан ием, өтірікшіге бір зауал тап» деп күбірлей берді.

	– Иә, тура айттыңыз, өтірікшіге бір зауал тап болсын, – деді Зибаш. Бұрынғысынан да қайнай, ашулана қолын жайды. – Аумин, кім өтірік сөйлесе соған жаза бергейсің, жаратқан!

	Құрбан қолын жаймады.

	– Қорықтыңыз ба? Жауап беруден де тайсалдыңыз ғой деймін. Ендеше екеуіңіз де шыдап бағыңыздар. Сыйға сый, сыраға бал. Кімді кім қорлар екен!

	Осыдан кейін Зибаш тура барды да, үйіне кірді. Бірақ, Кенжеғұл мен Құрбан бір-біріне қарап, екі-үш ауыз сөз қағысып үлгерген де жоқ-ты. Зибаш қайта көрінді. Дәл жаңағы кеткендегідей аяқтарын зып-зып басқан күйі қақпадан да шығып бара жатты. Үстінде қынама бел көк көйлек. Әлгіде ғана үйде киетін жұмыс халатымен тұрған-ды. Соншалық тез уақыт ішінде киініп те алыпты. Алды-артына қарар емес. Әшейін де талдырмаш қана келген, тіпті, кішкентай деуге де боларлық бойы бар сияқты еді, тап осы бір минутте өсіп те үлгіргендей, кеудесі шалқая түскен. Биік өкше ботинкесі тық-тық етіп ұзай берді.

	Қандай сұмдық болмасын жұрттан бұрын сезетін Құрбан табан тіреп тұра алмады, Кенжеғұлды қайрай тіл қатты.

	– Мына ерке тотайың қайда зытты? – деді орнында тұра алмай тықыршып. – Айдың аманы, күннің жылысында сау басқа сақина кигізіп үйренген қуың, бүгінгідей ауру басқа ақыр-заман орната салар. Жолына жуа бітірмей неғып отырсың! Байынан таяқ жеп беті қайтқаннан өлген қатынның моласын осы күнге дейін көрген емеспін. Жарылып кетер қағанақ па еді ол, жүндей түтіп сұлатып салшы итті. Өз қылығына өзі өкініп, тәубесіне таянсын мұндай неме!

	– Қайрамай-ақ қой мені. Қайда зытса да, не істеймін десе де еркі біледі. Маған енді бәрібір. Зибаш өлетін жерін білетін әйел. Адамдық правосын қорғаймын десе оған не істей алам?

	– Правосын! Жын соғып кеткеннен саусың ба, шірік маңқа! Ол не қылған право! Байынан асып түсетін кім еді сонша!

	– Оны өзінен сұрарсың.

	Бұдан әрі тәжікелесіп тұруға Құрбанның дәті шыдамады, кіжінген күйі Зибаштың ізінен өрекпи жүгірді.

	– Келін-ау, келін деймін! – деп бір-екі рет булыға айқайлады. Ашулы даусы шаңқ-шаңқ етті. – Бұ не масқар еді. Шырағым-ай, сәл кідірші, аялдашы азғана!

	Соңғы сөздер аузынан зорға шықты. Іші толған былапыт, балағат еді, тіліне «шырағымның» қалай оралғанын білмей де қалды. Бірақ, Зибаш бұрылған жоқ. Кішкене мол сумкасының ішінен суырып алған бет орамалымен көзін жүре сүртіп, қадамын жиілете түсті. Бет алысы аудандық партия комитеті. Айналасындағы ғимараттардың бәрінен еңсесі едәуір-ақ биік, жан-жағын әр қилы зәулім ағаштар орап алған ақ үй еді ол. Түнікелі сол үйдің шатыры көзге әлдеқайдан шалынды. Соңғы күндері жапырағынан айрылып сыйдия қалған ағаштар жамылғы болудан қалыпты. Әйдік үй терезелері шығысында Қаратау шоқыларынан шашырай тараған күн нұрымен шағылысып жарқ-жұрқ етеді. Зибаш сол терезелерге жеткенше асықты. Көзінен мөлт-мөлт аққан жасын қайта-қайта сүртіп, орамалын сумкасына қайта-қайта салып та үлгірді ол.

	Біресе соңында қалып қойып, біресе жете бере тоқтап, ақырында алды-артына сезіктене қарайлап тұрып келіні соңынан және жүгіре түскен Құрбанның басында сан қилы ой бар-ды. «Қайда бара жатыр, кімге жағынбақ? Ойыны ма, шыны ма? Әй, осы... – дейді ол тістеніп.

	– Жаман неме, оқыған, көзі ашық әйел алып жетіскен екенсің, міне. Ондайлар қит етсең аяғыңды аспаннан келтірем деп шыға келеді деуші еді. Мынау нағыз соның өзі ғой. Астапыралла, мынау тегі... Еһе, бұл үйде не сен тұрасың, не мен тұрамын деп барады ол, әрине!»

	– Келінжан, келінжан, деймін, сабыр етші, қалқам! Апырым-ай, біреу-міреу көрсе не ойлар екен, ә?

	Құрбанның іші қайнай тұра осылай айқайлап келеді. Бірақ, артына қарар Зибаш жоқ.

	***

	Өз қорасында жалғыз қалған Кенжеғұл да орнынан тұрып, не болғанын екшей бастады. Әйелінің сыры белгілі. Қозғалмайды, егер қимылдаса – бітті. Көңіліне алған істің ақырына жетпей тоқтамайды. Кенжеғұл оны талай алдап еді. Кешеден бергісі тым асып кетті, «Істеп жүргенімнің бәрі адамгершілік емес», деді Кенжеғұл ішінен. Жамал кім, ол неліктен қамалған? Бұл жайында ана бір кезде Зибашқа аузынан шығып кетіп, айтқаны бар еді. Бұларды ата-аналары, тіпті, бесікте жатқандарында-ақ біріне-бірін теліп қойғандарын да күле отырып сыр еткен.

	Енді міне, басына пәле боп жабысты... Қап, ұят-ай! Құлағында:

	«Да, что же, старый друг лучше новых двух!» Егер Зибаш осы ашумен секретарь Ботабекке барып, Жамалмен байланыстыра бір сөз жеткізсе... Онда бітті!...

	Кенжеғұл қос алақанымен маңдайын баса түсіп орнына қайта отырды. Не істерін білмеді. Ол Зибаштың алдында шын мәнінде айыпты. «Зибаш, – дейді ішінен күбірлеп. – Иә, сен анау-мынау әйел емессің...»

	Рас, Зибаш күні кеше аудандық комсомол комитетінің екінші секретары еді. Кенжеғұл екеуі бірін-бірі сүйді, қосылды. Күйеуі басқа ауданға бүгінгі қызметіне ауысқан соң Зибаш ылажсыздан жұмысын тастады. Біраз істей тұрайын, кейінірек жоғары орындар арқылы ауысармын деп еді, оған Кенжеғұл қойды ма? Ал, осы күні де Зибашты әжептәуір орынға қызметке шақырып жатыр. Жақында ғана облыстық комсомолдар комитетінен жұмыс жайында хат алды. Бүгін-ертең сонда барып қайтам деп жүрген-ді. Демек, Зибаш Кенжеғұлдан бір де кем адам емес. Ал, сондай әйелі бола тұрып, қайқайдағы ескі әдет-ғұрыптың сілемін қуып, адал жандардың бетіне қара күйе жағып, уақытша ләззат табам ба деп әуейлікке салынғаны несі?..

	Апырым-ай, Зибаш шынымен-ақ аудан басшыларына барып... Ие, сөйтер ме екен? Қой, мен білетін Зибаштың ондай залымдығы жоқ. Қайта қайырымы мол еді ғой!.. Зибашсыз да кешеден бері Сейіт пен Жамал жайын білуге қызыққан адамдар табылып тұр-ау. Басқа емес, тіпті Батырханның өзі-ақ...

	Жығылған үстіне жұдырық осы!..

	Кенжеғұл орнынан тұрып қора ішінде әрлі-берлі жүре бастады. Қат-қабат ой үстіне ой төнді. Құрбан елестеді. «Бәріне кінәлі сен!» дейді ол. Бірақ, енді өзінен күш кеткенін, бұдан былай тек Құрбанның қолшоқпары ғана екенін мойындап басын изеді.

	Қат-қабат күдіктер. Прокурор олардың бірінен құтылса, екіншісіне тұтыларын анық сезінді. Не істеу керек?.. Оны еркінен тыс әлдеқандай күш шайқап жібергендей, тәлтіректеп кетті. Басы айналып, көз алды қарауытып сала берді де, әлі құрып барып, баяғы орнына қайта отырды.

	– Жоқ, – деді ол қайта көтеріліп. – Өз қылмысымды тиісті орындарға өзім жеткізуім керек. Партия маған үлкен сенім білдіріп еді, оны ақтай алмадым. Ендеше қылмысымды неге жасырам? Әлде мен үшін әйелімнің барып хабарлауы шарт па екен? Мүмкін емес!

	Өз ойын өзіне уәжд еткен Кенжеғұл асыға басып, көшеге шықты. Жан-жағына қарады. Жуық маңда қыбыр еткен жан жоқ екен. Айнала құлаққа ұрған танадай жым-жырт. Түндегі оқта-текте ызыңдай уілдеген жел де тыныпты. Шырқау аспанда ала шабыр бұлт бар. Сонау қарт алып Қаратаудың өркеш-өркеш бұйрат шоқыларынан асып күн шығып келеді. Ол қашан да көзге әммеден бұрын шалынатын Сүрен ат төбесіне кеп бір сәт қонақтап тұрғандай да бола қалды.

	Әлем сахнасына сәл ғана назар аударған Кенжеғұл көзіне осылар шалынды. Жолға асыға шығып еді, бірте-бірте ол суып та қалды. Және ойлай бастады: Қайда барады? Әлі бір де бір кеңсе ашылған жоқ. Жаңағы Зибаш шынында да кімге кетті өзі? Ия, ол соңғы күндердегі бар сұмдықты сезген екен! Енді сөз жоқ, бәрін айтуға бекінген. Сонда кімге айтады! Секретарьға ма? Әрине!

	Кенжеғұл не де болса оған Зибаштан бұрын барып жолықпақ болды. Ал сонда, секретарь мені қалай қабылдар екен, түсінер ме шынымды?.. Тіпті болмаса және бір жолы бар. Онда тек үйіне ғана баруым керек. Әрі жеке отырып сөйлесуіме де жақсы.

	Кенжеғұл мас кісі сияқты. Төмен қарап олқылы-толқылы ойымен тайталасып келеді. Оқыс шыққан дауыс оны қалт тоқтатты.

	– Шырағым, азырақ аялдашы. Осында оянкамат деген біреу бар екен ғой, қайда отыратын еді ол?

	– Кенжеғұл дауыс иесіне қарады. Қарсы алдында егде тартқан әйел тұр. Қолында бір жапырақ қағаз.

	– Жүдә, шырағым, мен саған айтайын, көп болды. Жалғыз балам майданда жүр еді, хабарсызбын. Өлі ме, тірі ме, әйтеуір зәрем жоқ. Әлгі оянкомат деген біледі дейді. Сол адамды бір көрсем деп келем. Нұсқап жіберші, балам! Өзің кім боласың, жүзің жылы екен, осы жерлікпісің?

	Өзін-өзі билей алмай келе жатқан Кенжеғұл кенет жолыққан қарт кісіге не дерін білмей қипақтап, бейне қатты ұйқыдан шошып оянған жандай, таңдана көз тікті. Тіпті тілі байланып қалған адам сияқты, қапелімде аузына сөз түспей, тұтығып тұрды.

	– Жалғызымның бір хабарын білсем деп сонау «Қарқын» дейтін колхоздан түнделетіп шығып келем. Өз атым Биғаным. Жұрт Биекең, Бикен, дейді. Баламның аты Нартай. Председателіміз Сейіт дейтін бала еді. Бірақ осы... – деп, қарт Кенжеғұлға қарап мүдіріп қалды.

	Сейіт атын естігенде селк ете түскен Кенжеғұл кемпірдің әжімді, солғын жүзіне бажырая тігілді. Бірақ, еш нәрсе дей алмады.

	– Ия, – деп кемпір сөзін жалғады. – Аз күн бастық болса да қадірі артқан жігіт еді. Өзі мынау көрші аудандас көп жыл колхозды басқарыпты, соңғы екі-үш жылда майданда болып келіпті. Басына күн тумайтын пенде бар ма, біздің колхозды да тәп-тәуір-ақ басқарып жүр еді, бір мал қорасы құрғыр өртенді де, соның кесірінен бейшара қараңғы үйге түсіп қалады. Өзі ғана емес, соңғы кезде әйелі де бірге отыр дей ме, қалай? Мен саған айтайын, осыған жұрт жүдә наразы. Егер ол бала елде сау жүрсе, бұлай әуре болар ма едім. Бәрін өзі істеп, өзі жайғастыратын еді ғой. Енді оның несін мыжып басыңды қатырайын, балам. Шын құдайдың сүйген ұлы сияқты еді. Сол жігітті білесің бе? Өзіне нұсқап жіберші, жолыға кетейін. «Апатай, жылай бермеңіз. Балаңыз, мен сізге айтайын, есен-сау жүр. Дәл анығын да біліп берем. Қауіп-қатерсіз тіршілігіңізді істей беріңіз» деп еді. Тәңірім оны қос көрмеді, шырағым. Өз бағым, бейшара бала жала-пәледен арылып шығар ма екен?

	Кенжеғұл сұп-сұр боп кетті.

	– Ондай адамды білмеймін, әже. Ал, военкомат деген сіз айтқандай кісі емес, мекеме. Ол анау үйде, – деп алыстан көрінген еңселі ақ үйді нұсқады.

	– Сонда барсаңыз бітті, бәрін де өздері тындырады.

	Қарт ана «а, солай ма?» деп үн қатты да, Кенжеғұл көрсеткен үйге қарай беттеді. Қолыңдағы қағазын умаждай ұстап, егде тартқан кісіге тән сипатпен, аяқтарын жерді сыза шалыс басып ұзай берді. Жүріп бара жатып жанары қайтқан үлкен қара көзін алақанының сыртымен бірер рет сүртіп те алды.

	Кенжеғұл оның соңынан қарады. «Бейшара! – деді ол күбірлеп. – Сонша жерден түнделетіп келгенін қарашы?»

	Кенжеғұлдың екі беті дуылдап, көздері жыпылықтады. Орнынан қозғалмай, артқа жүрерін де, алға басарын да білмей тұрды. Әлденеден ұялғандай қипақтап, бетін қайта-қайта сипады.

	Осы кезде оның көңілін бөтен бір жәйіт бөлді. Аудандағы Кенеп заводының жұмысшы, қызметкерлерін еңбекке шақырған зор үнді гудогі уілдеп кетті. Бірте-бірте көше бойларында да адамдар тобы көбейе түсті. Дені әйелдер. Бірін-бірі қағыта, мысқылдай сөйлеп Кенжеғұлдың жанынан өтіп бара жатқан екі әйелдің сөзіне құлағын салды.

	– Майдандағы азаматтарды еске алатын күн ғой бүгін, білесің бе? – деді біреуі.

	– Білемін. Бүгін еңбек ақы алатын және ерлерге жылы киім жіберетін күн.

	– Бұ сапар не жібересің майданшыларға?

	– Ал, бұл сапар ма, бұ сапар, жылы жүрегімді ұсынамын.

	– Жылы жүрегімді? – деп екінші әйел сылқ-сылқ күлді. – Сенің-ақ жүрегің дайын тұрады екен. Қашанда ып-ыстық етіп, соны құрғақ ұсынамын деп бастайсың сөзіңді. Ұялмайсың ба? Көп түкірсе көл, құрғақ қасық ауыз жыртады. Тым болмаса өз байыңның атын атап бір киім жібергенің жөн ғой.

	– Байым киімсіз емес шығар. Оның қарт әке-шешесін, шиеттей жас бала, інілерін асырайын ба, жоқ өзіне киім жіберейін бе?

	– Қой әрі. Семья бағып отырған жалғыз сен бе?

	– Жә,– деп күлді ыстық жүректі әйел. – Ренжімей-ақ қой. Ойнап айтамын. Жүрегім ғана емес, алып қойған бір екі іш көйлегім бар. Шіркін-ай, қандай жігіттің етіне тиер екен. Сен көрсең бар ғой, ә, ұрсу қайда менің тіпті бетімнен сүйіп алар едің.

	– Рас па, ой жынды, ыңғай теріс бағасың-ау, өзің!

	– Е, тағы да зекисің бе?

	– Сөзің де, қандай жігіттің етіне тиер екен деуің де жөн. Бас аяғыңды, кешігетін болдық қой.

	Зілсіз әзілдері жарасқан әйелдер асыға басып оза берді. Түтіні будақтап, бұл өңірге көптен сіңіскен әйгілі даусын соза түскен завод ертеңгі сап ауаны тілгілеп және бір айқай салды.

	Кенжеғұл заводтың алыстан айқара ашық тұрған қақпасына көз тікті. Бірі кіріп, бірі шығып бара жатқан адамдар тобын байқады. Осы заводтың майдан үшін шығарып жатқан сан мың товары, автомашиналар үшін қажетті заттары есіне түсті. Күнде көріп, біліп жүрген сол бұйымдарды жасаушы жаңағы ақ жарқын әйелдер ғой деп ойлады. Прокурор аз кем басын шайқап тұрды. Соғыс кезінің ауыр күндері не істетпей жатыр... Кенжеғұл ақырын басып жүріп келеді. Көз алдынан өзінің өткен күндерінің кейбір қимас кезеңдері де жалт берді. Соның бірі, міне, Зибаш. Үріп ауызға салғандай, сүйкімді қыз кезі. Кенжеғұл оны бірінші рет қай жерде, қалай еді? Прокурор есіне түсіре бастады.

	***

	Аудандық партия комитетіне барса айып па екен? Бірақ, Зибаштан Кенжеғұл сондай өнер күтіп пе еді? Мүмкін ол бармас.

	Ой деген қандай жүйрік, шіркін! Не бәрі азғана уақыт ішінде Кенжеғұлды қайда апармады? Енді міне тағы да жеңіп, тағы да жетелеп алған. Бұл жолы шыңға емес, шыңырауға тартады. Күмп бер де, құла, – дейді қиялы. – Дымыңды шығарма. Сенде енді дауыс жоқ, біткен, сенім жоқ – үзілген, бет жоқ – күйген, тіл жоқ – кесілген! О бастан-ақ өзің кім едің – жаусың. «Қанағат қарын тойғызар» демедің. Міне, сол пейілің басыңды жұлды, жалмады, – дейді беймаза ойлар.

	Кенет бір дауыс Кенжеғұлды селк еткізді. Қатты ұйқыдан оянғандай, не болғанын білмеді. Көшеде аңырып тұр.

	– Мұнда кел деймін. Ей, Кенжеғұл!

	Енді аңғарды. Дәл аудандық партия комитетінің кеңсесі алдына келіп қалған екен. Жапырақсыз сыйдиған ағаштар арасынан екі адамның қарасы көрінеді. Таныды. Құрбан мен Зибаш. Бірі ары тартады. Бірі бері тартады. Құрбанның жалынған дауысы шығады.

	– Қарағым, қалқам, – дейді ол өзеуреп. – Қайтып кірер есікті қатты серіппе. Бүлініп қалған әлі түк те жоқ. Әне, жан жолдасың Кенжежанның өзі де келе жатыр. Бір ашуыңды қи да, тілегімді бер. Құлдығың кетейін, жаным, балам! – Ол інісі жаққа қарап айғайлады.

	– Әй, Кенжеғұл, нағып тұрсың сілейіп, соқыр боп қалдың ба, біз мұндамыз!

	Зибаш тым қатайып алған екен, иілер емес.

	– Әуре болмаңыз, – дейді. Даусы да қатал. – Бәрі де бітті.

	– Апыр-ай, құдайым-ай, жүдә ұят іс қой бұл, ұят іс!

	– Болсын ұят.

	– Өз қолыңды өзің кесесің бе?

	– Кесем. Қол емес, басты тіктім.

	– Сонда не үшін? Тіпті дәлел де жоқ қой.

	– Оны сұрамаңыз. Кім жау, кім мүттәйім. Бет ашылар мәрелі жер осы. Кетіңіз жолымнан!

	Зибаш алдын орағытып кес-кестеген Құрбанды бар пәрменімен итеріп жіберді де, жүре берді. Құрбан сонда қалған жоқ. Ол және ұмтылды. Бара сала келінінің білегінен ұстады. Зибаш жұлқына айғайлады.

	– Қоя бер деймін, ұятсыз мүттәйім!

	– Жаным, балам. Бір рет кеш ашуыңды. Ел-жұртқа шерменде болмайық.

	– Құрбанның соңғы сөзі Кенжеғұлға да қатты батты. «Шерменде болмайық!» Рас-ау! Сонда қалай, өз бетімді өзім ашам ба? Райкомға барсам соңынан өзім бара жатармын!

	Соңғы тоқтамы осы болған Кенжеғұл тұра жүгірді. Бұл кезде Зибаш Құрбанның қолынан да сытылып еді.

	– Тоқта, Зибаш.

	Зибаш тоқтаған жоқ. Қайта жүгіре түсіп, аудандық партия комитетінің ауласына кіре берді. Кенжеғұлдың жаны тас төбесіне шықты. Қалай жеткенін өзі де білген жоқ. Зибашты құшақтай есік аузына құлады.

	– Жаным, Зибаш. Сәл сабыр ет. Екеуміз әуел ұғысып алайық. Содан кейін не істесең де мейілің. Қазір соғыс кезі екенін білесің бе?

	– Иә, солай болсын, келінжан. Қане, тұрыңдар. Біреу-міреу келіп қалар. Тез ойбай, тез жүріңдер?

	Үннен қалған Зибаш орнынан көтерілді. Күйеуінің бетіне зәрлене қарады. Бірақ, дәнеме деген жоқ. Шаң болған етегін бір-екі қақты да, үйіне қарай қадам басты. Ағайынды екеу оның соңынан ерді.





Төртінші бөлім




	Әйтпесе – құрыдым

	Шырт ұйқыда жатқан Кенжеғұл қорқынышты түс көріп, қатты шыққан өз даусынан өзі шошып оянды. Үй іші қап-қараңғы екен. Сыртынан қақпасы, ішінен шілтері қоса жабылған терезелердің еш жерінен түскен саңлау да жоқ.

	«Астапыралла!» – деп қалды ол. Өзі де көрген түсіндей қараңғы бөлмеде булығып, бастырылып жан терге түсіпті. «Апырым-ай, бұ несі?! Қайдағы, тіпті сона бір кезде өткен күндердің түсіме бүгін енердей сонша не жөні бар еді?»

	Бұлай деп ойлары ойлағанмен Кенжеғұлдың көз алдына әлі де баяғы қалпынан онша өзгере қоймаған жирен сақал, еңкіштеу келген, ат жақты қара сұр кісі тұра қалды. «Қаранар!» деді ол тістеніп. Даусы қарлығып шықты. Тынысы бұрынғыдан да тарылып, ырсылдап кетті. Төсегі үстінде біразға дейін есеңгіреп, не болғанын білмей отырды. «Қалай өзгермеген өзі, ә? Сол кезде мені қынабынан суырған қылыштай жігіт дейтін. Арада көп уақыт өте қойды ма? Жоқ, небәрі он үш жылдай ғана шығар! Қазір ше? Қазір ме, тіпті егде тартып қалғандаймын. Ал, Қаранар ше? Ол маған қарағанда тіпті жас сияқты. Солай ма? Жо-жоқ, менен жас емес, әйтеуір көп өзгермеген. Бетіндегі әжімдер... Иә, әжімдер бірақ аз емес. Алайда, күш-қуаты қайтпапты. Нағыз қасқыр тіс, мықты адам ғой. Егер оның орнында өзіміз болсақ, сонау... Иә, сонау атың өшкір Жарбастауда бұл күндері сүйегіміз қурап-ақ жатқан болар едік!»

	Кенжеғұл енді сол Жарбастауды, бұдан он үш жыл бұрын, яғни 1930жылдың көктемінде болған бір сұмдық оқиғаны есіне түсірді... Бұлар үш адам еді. Қара түн бірте-бірте қара пердесін тегіс жайып, қоюлана берді. Сылдырап қана жатқан Қасқабұлақтың мөлдір суын күн ұзақ шөліркеп қалған жарау аттар да көні кепкенше үш жолаушыдан қалыспай сылқ-сылқ жұтып тұрды. Әсіресе, Құрбан тым сусап қалған екен. Бұлақ басына етпеттей жата қап сімірді. Өз ойында онша жамандық жоқ Кенжеғұл туып-өскен жерінің кәусар бұлағынан мейірі қана ішті. Түндей түнерген Құрбанның, жауар бұлттай сыздаған Қаранардың қабағынан зәредей де қатер күтпеді. Бұл екеуі бүгін түнде, дәл маңда жазықсыз біреудің қанын төгер деген қауіпті ой басына мүлде келген жоқ. Бірақ, олар әлдекімді асыға күтті.

	Осыдан кейін Кенжеғұлдың жанары алдынан көп сұмдықтар тізбектеліп өте берді. Қызыл қоспақ, оның үстінде жарбиып отырған қунақ шал – Тоқатай. Қарттың алдын кес-кестей шауып шыққан Құрбанға Тоқатайдың: «Тағы да Құрбанбысың? М-м... Жолымды және тосқан екенсің ғой... Қанымды ішпекпісің, қанқор!» деген сөздері Кенжеғұлдың құлағына дәл қазіргідей естілді. Одан соң Құрбан мен Қаранардың түйелі қартты Жарбастау сайына жетелеп апарғаны, оның басын қара қылышпен қыл мойнынан шауып тастап, құр сүлдесін қызыл қоспаққа қайта таңып, түйені жаңадан колхоз болған елге қарай айдағаны елестеді. Ақ матаға оранған Тоқатай мен қызыл қоспақтың жапан далада, енді ғана көтеріліп келе жатқан ай сәулесіне шағылысып, ағараңдап бара жатқан үрейлі көрінісі тұла бойын дірілдетті. Түнгі колхоз ауылы, басы жоқ түйелі адамның аруақтай ел кезіп жүргені көз алдынан бір елі кетпей қойды. Сол түні енді Тоқатай баласы Сейітті құртамын деп барып қолға түскен Құрбан, түнгі атыста колхозшылардың оғы тиіп оң жамбасынан ауыр жаралы болған Қаранар, тағы тағылар есіне түсіп жатыр. Бұлар ғана емес, сол түнгі не бір жан түршігерлік оқиғалар жіпке тізгендей, бірінен соң бірі тұманданған жанары алдынан өте берді, өте берді.

	Жүрегі суылдап, тұла бойын әлдеқандай қорқыныш билеген Кенжеғұл жанындағы әйеліне бұрылып қарады. Зибаштан сүйеу, демеу боларлық жылы лебіз күткендей. Бірақ, әйелі тырп еткен жоқ. Екі аяғын бауырына алып, кіп-кішкене боп бүрісіп қана жатыр. Кешегі өткен күн естен оңай шыға қояр ма? Жегідей жеген қасірет оны да міш етіп жіберген-ді. Соның кесірінен Кенжеғұл кеше қызметіне де бармаған. Екеуінің күн бойғы өмірі арпалыспен өткен.

	Кенжеғұлдың басы айналып, маңдайынан суық тер бұрқ етті. Жұмсақ жастықты барбиған саусақтарымен бүре ұстап, бет-аузын, мойнын сүртті. «Егер кеше ойда жоқта Қаранар келіп қалмағанда... Онда, – деп күрсінді. – Біздер не болар едік?»

	Күйеуінің барлық қимыл-қозғалысын Зибаш біліп-ақ жатқан. Сонда да қозғалмады. Зибашқа оның кешеден бері әрбір қимылы ғана емес, пысылдап алған деміне шейін жиіркенішті. Денесіне бір жері тиіп кетсе, бейне сұп-суық жылан сусып өткендей, дір ете түседі. Қазір кірпідей жиырылып, тіпті екі бүктеліп жатуының себебі де осыдан. Аяқ-қолы тырысып қалған сияқты. Сонда да шыдап бағады. Үнсіз жылап, үнсіз өксиді. «Қайдан ғана бұған кез болып ем. Қайран басым-ай, енді не бетімді айтамын? Сырыма кім түсінер. «Күйеуімен отаса алмаған өзі айыпты», дейді ғой есіткеннің бәрі».

	Зибашты жеген ой осы. Кейде ол бұдан екі жыл бұрынғы Кенжеғұлды көреді. Сұңғақ бойлы, көрікті жігіт. Қызметі де жаман емес. Білімі де бар. Әр сөзі балдан тәтті. Елжіреп, іші-бауырына кіріп тұрады. Қандай білгіш, не деген көргенді, пәк жігіт еді, шіркін! Қыз арман етер жігіт сол кезде тек Зибашқа ғана табылмады ма?

	Солай еді. Ах, алдамшы өмір-ай, осылай ма едің? Түні бойы екеуден екеуі өзен жағалап таң атқызатын түндер-ай! Әшейін бояма екеніңді сол кезде білсемші!

	Көзі жасты, көңілі қайғылы Зибаш Кенжеғұлдың керуетті сықырлатып жерге түскенін де білді. Әне, алдыңғы үйге шықты. Ол бөлмеде Қаранар жатыр. Елден келген сыйлы адам. Жүзін бірінші рет көргені де кеше. Оған не деп шағынады? Ұят қой, ұят. Мына жас келін не деп тұр десе, қайтеді? Әттең, ел дәстүрі-ай, жібермейсің-ау! Тұсаусың ғой матаған. Талай қазақ әйелдерінің ғұрып сақтаймын, дәстүрге табынамын деп жүріп өмірі өксіп өтті ғой.

	Сол ғұрып бүгін Зибашты да байлап, матап жатыр.

	Кенжеғұл алдыңғы бөлмеде отырып дем алмақ еді. Бірақ, аялдай алмады. Оянып кетсе Қаранардан ұят болар деп ойлады да, терезені ашып қойып, өзі тысқа шықты.

	Түнгі ауа маужырап қана тұр екен. Селт еткен жел сезілмейді. Айнала тып-тыныш. Қора ішінен тек айсыз аспан ғана көрінеді. О да мөп-мөлдір. Бір қарағанда түбінде бейне сансыз жатқан шалқар теңіз сияқты. Қазір оның бетінде шүйкедей бұлт та, керуен жолдары да жоқ.

	Тынысы кеңи түскен Кенжеғұл ауласында әрлі-берлі жүре бастады. Ол біресе аспанға, жымыңдаған жұлдыздарға, біресе құлаққа ұрған танадай тына қалған айналасына қарады. Жоғарыда тұрған көп жұлдыз оған: «Қалайсың, Кенжеғұл, кеше ғана дүниеде менен биік еш нәрсе жоқ деп жүр едің. Бүгін ол ойдан қайтып қалғансың ба? Ия аспанға тосқан жолығар, уақытсыз ойнақтаған тайлақ от басар», – дейтін тәрізді.

	Таза ауада Кенжеғұл желпініп алмақ еді. Әп-сәтте көңілі қайтадан қаяу тартып, ынтызары басылып қалды. Сонда да жүре берді. Осы кезде Құрбан жатқан үйдің есігі ашылды да, ізінше оның өзі көрінді.

	– Беймезгілде тысырлап жүрген кім десем, сен екенсің ғой?

	– Мен едім, – деп үн қатқан Кенжеғұл ағасына бұрылған да жоқ. Ішінен «мына пәле әлі ұйықтамаған екен-ау! Бұл енді мылжыңдап басымды тағы да қатырмаса жарар еді» деп ойлады.

	Дәл солай болды. Құрбан жан-жағына алақтай қарап, одан соң бірер қақырынып алды да, Кенжеғұлдың қасына келді.

	– Қалай, анау кәрі бура ұйықтап жатыр ма? – деп сыбырлады да, құлағын інісінің кеудесіне тығып жіберердей, жақындай түсіп, жауап күтті.

	– Жатыр.

	– Не соғады өзі?

	– Не десін. Сен ойлағандай еш нәрсесін көре алмадым. Ал келе сала не айтқанын түнде өзіңе жеткізіп едім ғой.

	– Ім-м! Мен туралы қайтып сұраған жоқ па?

	– Сұрады. Бірақ, соғыста ма, әлде түрмеде ме өлсе керек дедім де, бөтен сыр ашпадым.

	– Дұрыс. Расы керек, – оны дос санамай-ақ қой.

	– Неге? – деп, Кенжеғұл ағасына жалт қарады.

	– Түу! Не дейін саған? Үйрете-үйрете жарты жасым кеміді. Сірә, сен осы совет институтына қайта түсіп, оқып шықсаң қайтер еді?

	Сонда, мүмкін, ақылың толығып, дос пен дұшпанды ажырата алатындай дәрежеге жетер ең!

	Кекете сөйлеуге Құрбан шебер. Кенжеғұл ондай мазаққа үйренген. Сондықтан ашулану орнына о да аңқаулана қисық жауап қайырды.

	– Жарайды, оқысам оқып шығайын. Қай институтқа түссем екен ә?

	Құрбан басынан бір ауыз сөз асырып көрген еместі. Інісінің жауа-

	бы оны тіліп жібергендей болды. Суық су тиіп, шырт еткен шыныдай шатынады. Бірақ, соның бәрі сапар сыртқа шықпай, ішінде ғана лаулады да басылды.

	– Қаранар жол-жөнекей не көріпті? Ондай еш нәрсе айтты ма?

	– Ондай еш нәрсе дей қойған жоқ.

	– Түн кезіп, жалғыз жүрген біреу туралы әңгіме соғып отырған сияқты еді ғой. Және бір атқа мініп, екіншісін жетектеген адам жайында да көкіді емес пе?

	– Сен оны қайдан есіттің?

	– Есіттім. Елдің бәрін өзің сияқты миғұла деп пе ең?

	– Кім екенін білмейді, кеше түнде айдалада аласұрған бір әйелді көріпті. Өзі сайтан ба деп те қалса керек. Ол не болды екен, ә? – Кенжеғұлдың жүрегі лүпілдеп, тұла бойы түршіге дір-дір етті.

	– Сенің жолыңда ондай пәлелер болған жоқ па?

	– Еш нәрсе көргенім жоқ.

	«Жамал кездейсоқ кесірге шалдығып қалмады ма екен? Егер бұл күндері ол бір пәлеге душар болса бітті. Онда менің паспортым да бітті!» деп ойлады Кенжеғұл.

	– Ім-м! – Құрбан аз-кем ойланып қалды. Тағы да сөйледі. – Демек, ия, Қаранар қашан кетеді екен!

	– Ертең кетем деп отыр. Сейіт пен Жамалды неге қамадың? Олардың алатын өш алдақашан қайтқан. Бұл істегенің жала. Таяқтың ұшын баспа, екінші басы өзіңе тиеді. Күні ертең екеуін де босат. Әйтпесе менен жақсылық күтпе дейді.

	– Сен не дедің?

	– Уәдемді бердім.

	– Шығармақ болдың ғой!

	– Болдым.

	Құрбан жылан шағып алғандай ыршып түсті.

	– Ақымақсың! Жамалдың қолтығынан сүйеп, үйіне апарып кіргізіп қайттың. Ертең Сейітті шығарасың. Ол еліне барады. Болған істің бәрін біледі. Сырың ашылады. Сонда қайтесің? Бұл жағын ойладың ба? Өз мойныңа қыл арқан салып, мә, енді тартыңдар да өлтіріңдер деген емей, мұның не?

	Кенжеғұлдың ауырған жерін Құрбан дәл басты. Жүрегі суылдап кеткен ол қайтадан ентіге түсті. Ағасын тастай бере үйіне қарай жөнелді. Оның көзі есіктен кіріп келгенде керуетте талыстай боп жатқан Қаранарға түсті. Кенжеғұл есі ауысқан жандай, тәлтіректеп барып оның бас жағына отыра кетті...

	Қаранар! Ия, бұл есім бір кезде Кенжеғұл үшін аса ардақты еді! Әке орнына әкедей болған. Егер ол болмаса Кенжеғұлға бүгінгі дәрежеге жету қайда? Кедейдің баласы деп, әуел баста өзін Советтің жетім балаларды оқытып, тәрбиелейтін үйіне әкеп берген де осы Қаранар еді ғой. Одан кейін институтқа түсіріп, оқуына да барынша көмек көрсеткен-ді. Тіпті, Кенжеғұл Тіспаев болудың орнына Күшігенов деп әкесінің атына жаздырып жіберген де осы Қаранар емей кім еді? Институттың заң факультетін бітірген соң жігітің бір күннің ішінде Қаранардың әкесінің атын да өзгертіп, Кушигин болды да шықты. Содан бері Кенжеғұл Кушигин аталып келеді. Бұрын Тіспайдың баласы екенін тұспалдайтындар соңғы фамилиясынан кейін мүлде шатасты. Республиканың алыс бір ауданына кетіп, ол жерде тергеуші боп жүрді. Кенжеғұлдың фамилиясына қарап Қаранардың өзі де анық біле бермейтін. Өйткені, сонау бір оқиғалы жылдан кейін Қаранар бала-шағасымен совет шекарасынан амал тауып Қытай еліне өтіп кеткен. Сонда жүрсе де оның құлағы түрік болды. Совет елінің хабарын білмей отырған күні жоқ. Ол тіпті биыл осы ауданға прокурор боп келген Кенжеғұл Кушигинді есітіп, «дәуде болсаң сен Кенжеғұл Күшігенов боларсың» деп жорамалдаған.

	Кенжеғұл үшін сондай ардақты адам – мына жатқан Қаранар бұл күнде түсіне еніп, үрей тудырарлық сонда не бола қалып еді? Рас, сонау бір өткен жылдардан кейін Кенжеғұл Қаранарды көрген емес-ті. Дүниеде тірі жүр ғой деп ойламайтын да. Өйткені, колхоз құрылысының бейкүнә, ақ жүрек кедейі Тоқатайды өлтіріп, денесін қызыл қоспаққа таңып жіберген түні Қаранар артынан қуған колхозшылардан қашып кеп баяғы Жарбастауға тығылған болатын. Ауыр жаралы Қаранар тым әлсіз еді. Оқ жұлып кеткен бір жамбас еті ісіп кеткен. Күн ыстық. Азық таусылған. Дәрі-дәрмек те жоқ. Сағат сайын жау қолына түсіп қалу қаупі және бар. Бұлар Жарбастау тоғайының ішінде сыймай, қатты күйзелді.

	– Қареке, жараңыз ауырлап кетті ғой. Анау істеген еміңіз қайта зиян болды ма деймін! – деді Кенжеғұл үшінші күні әлі де үнсіз қиналып жатқан Қаранардың алдына келіп. Өздері аш, арыған еді. Бұрын да суық түсі мүлде өзгеріп сұп-сұр боп кеткен Қаранарды көргенде тұла бойы шымырлады. «Енді өледі екен ғой, бейшара. Әттең, қапыда кететін болды-ау, жолбарыс!» – деп ойлады да, жаны ашып, жыламсырады.

	Қаранар ыңырана қозғалды.

	– Әлгі жарама ем еткен аттың тоқымынан қалып па еді? – деп сұрады ол. Ызғарлы даусы баяғыдай күж етті.

	– Қалғаны бар. Немене және тартасыз ба?

	– Тартамын.

	– Күйдірейін бе?

	– Күйдір. Бірақ, әуелі маған өзін көрсетші?

	Осы Жарбастау сайына жеткен бойда-ақ, Қаранар жарасына ем жасауды бастаған-ды. Ол дереу атының ерін сыпырып тастатты да, тоқым астындағы терлігін алдырып, тілгілей берді. Кенжеғұлға дереу бір шұңқырлау жерге от жақтырды. Сөйтіп, лаулаған жалынға терлік-тоқымды күйдіріп, оның қара қошқыл күлін ыржиып тұрған жарасының аузына септі. Аздан кейін, оған да місе қылмай, отқа күйген киіздердің бірінен соң бірін быж-быж басты.

	Соншалық азапқа былқ етпей, сәл ғана тыжырына отырып, өзінөзі емдеген осы Қаранардың ерлігіне Кенжеғұл сонда бір таң қалып еді. Сол емнен кейін де иістене бастаған жараны сыртынан сипап қойып, үнсіз ғана жатқанын көргенде өте аяп кетті. Міне, үшінші күнгі халі мынау. Әрі аш. Ауру Қаранар түгіл, дені сау Кенжеғұлдың өзі енді қаншаға шыдар екен?

	Бастарынан өтіп жатқан күндерін сол бір сәтте қайғыра ойлап кеткен Кенжеғұл орнынан әрең қозғалып тұрды да және іске кірісті. Тоқым-терліктің қалдығын Қаранарға апарып беріп, өзі тағы да от жақты.

	– Кенжеғұл? – деді сонда Қаранар. – Ендігісі өзім істеймін. Сен анау тұрған менің атымды алып кел де, жық. Сойып жейміз.

	– Не дейсіз?... Сойып жейміз?...

	– Солай. Азықсыз бұлай ыңырсып жатуға болмайды.

	– Оны кім сояды? – деді Кенжеғұл таң қалып. – Сіздің халіңіз болса мынау. Ал менің мұндайға ебім жоқ. Тышқан мұрнын қанатып көрген емеспін.

	– Ебім жоқ, тышқан мұрнын қанатып көрген емеспін? – деп айғайлады Қаранар. – Ендеше, сен тоқ екенсің. Мені аямай-ақ қой. Өледі деп те ойлама! Әлі бір он күнге шыдамасам әкел қолыңды!

	– Сабыр, сабыр етіңіз, ағасы!

	– Ақылың өзіңе! – деп күжілдеді Қаранар. – Оқымысты ақ саусақ неменің сөзін қара. Біле білсең қазірдің өзінде де, ойлап жатқаным сенің қамың.

	Кенжеғұл бұндай керістен кейін Қаранарға бөтеннің сөзі дарымайтын іштей жақсы білетін. Ол бір ерегіссе бітте, өз айтқанын істемей қоймайды. Сондықтан да Кенжеғұл енді босқа уақыт өткізбей, атқа қарай аяңдай берді. Ол көп ұзамай-ақ жақын жерде жүрген ұзын бел, күрең төбелді жетектеп келді.

	– Әкелдім, Қареке, – деді Кенжеғұл, ошақ басында бір бүйіріне қисайып, жарасына киіз басып жатқан Қаранарға қарап. Сол кезде ағасының жамбасына көзі түсті. Талаураған ісікке қарай алмайды. Әйтеуіржараныңаузықап-қараекен. Қаранароғанкүйгенкиіздібыжбыж басып жатыр. Әр басқан сайын көзін тарс жұмып, ернін тістеніп алады да, мыңқ етпейді. Жарасы қатты ауырғанын елең қылмай, бейне оның жанын осы бір күйген киіз ғана алып қалатындай, қайтақайта быжылдата басады. Бірақ, өзі сол тыжырынған күйі отырады. Кейде тіпті есінен танып, құлап жатады. Сонда да өзі сүйген емнен бас тартып көрген жоқ.

	– Енді не істейін бұл атты? Қалай жығамыз? – деді Кенжеғұл сәл имене сөйлеп. Қаранар басын көтеріп алды. Тістеніп отырып үн қатты. Даусы ысылдап шықты.

	– Тұра тұр. Қазір үйретем не істейтініңді. Түк білмей өскен тоғышар немесің ғой өзің. «Үш күндігін ойламаған қатыннан, үш жылдығын ойламаған еркектен без» деп қазақ бекер айтпаған ғой. Сен үш жыл түгіл, үш сағаттық өміріңді де ойлай білмейтін сорлы боп ер жеткен екенсің. Әттеген-ай, осы түріңді сонау әлі жанарын топырақ басып та үлгермеген сорлы Тіспай әкең көрсе, не дер еді?

	– Ағажан-ай, сонша күйіп-пісетіндей...

	– Жә, көпті көрген, көнектен өткенсімей-ақ қой. Көргеніңді қайтейін, өз тамағыңды өзің тауып жей алмағасын! Қап, әттеген-ай, әкеге тартып бала тумайды деген рас екен ғой.

	Кенжеғұл тап осы жерде бір ұтырлы жауап тапты.

	– Менің әкем Тіспай емес. Өзіңіз айдар тағып атаған фамилиям бар. Жұрт мына алдыңызда тұрған пақырыңызды бұл күнде сол сіз ұйғарған Күшігенов деп атайды. – Ол еріксіз жымиған болды. Байдың ерке өскен ақ саусақ баласы Қаранарды өзіне сіңірген соншалық еңбегін де жақсы ұға, түсіне тұра білгісі, ондайға баға бергісі келмейтін. Әрі-беріден соң, тәңірім өзін туысынан артық қып жаратқан екен, оған Қаранар сияқты кедейлер қолынан келген жақсылығын әрқашан да істеуге міндетті деп ойлайтын. Сондықтан да бүгінге дейін Кенжеғұл Қаранарды елеген емес. Бірақ, басы нан бірге өткізіп келе жатқан соңғы үш-төрт күннің оқиғасы бай баласының тасыған көңілін су сепкендей баса қойды. Кімнің кім екенін осы бір қысқа уақыт өзі-ақ шешіп бергендей. Егер жеме-жемге келе қалғанда Қаранар сияқты ер көңілді өжет жан кеше Тоқатайдың басын қара қылышпен бір-ақ шауып, алмадай ұшырып түсірсе, бүгін қолымда өскен ардақтым едің деп Кенжеғұлдың маңдайынан сипай бермейтініне әдбен көзі жетті. Жаралы жолбарыстай бар ашуын, жойқын күшін бойына жинап, оқта текте ғана ыңыранып қойып жатқан Қаранар реті келсе аямайды екен. Оның қазіргі түрі өзінше тәкаппар Күшігеновті «пақырыңыз» деп мүләйімси сөйлеп, өтірік ыржиып күлуіне мәжбүр етті.

	Қанын ішіне тартып, булығып отырған Қаранар Кенжеғұлдың мынадай түлкі бұлаңын жақсы ұқты. Оған шегір көзін шақшита қадаған күйде бір сәт үнсіз бажырайып қарады. Өңі тым суық. Кенжеғұл арбалған торғайдай тыпырши берді.

	– Қане, күшіңді көрсет. Ұстап қашанғы тұрасың оны. Жық та, «бізде азық жоқ, сенде жазық жоқ» деп бауызда, – деді сол тістенген күйі Қаранар.

	– Бауыздай алмаймын, Қареке. Әуелі мұны жығудың өзі оңай ма екен!

	– Бір жылқыны жыға алмаймын деуге ұялсаң етті. Мә, ендеше қолыңа мына қылышты ал да, аттың басын шауып таста, – деді Қаранар булығып. Сөйтті де қара қылышты қынабынан суырып ап Кенжеғұлға қарай лақтырып жіберді. – Неше жерден нәуетек, тоғышар болсаң да енді дайын асқа қылыш сермеу қолыңнан келетін шығар!

	Бұл бұйрық бұрынғыдан да өтіп кетті. Басына қаны қайнап шыққан Кенжеғұлдың көзі бұлдырай бастады. Жығыла кетуге сәл-ақ тұр. Буын-буыны дірілдеп, Қаранарға жаутаң-жаутаң қарай тұра:

	«Апырым-ай! Мынау өзі сұмдық адам екен ғой тіпті. Аттың мойнын қылышпен шап дейді-ау! Түу, жауыздық қой бұл нағыз!» деп ойлады. Кенжеғұл өзін өзі қайтадан билеп алды. Оның, тіпті, әлденеге ашуы келді. «Мен осы адаммын ба, жоқ па?» деп ойлады. Анадай жерде жатқан қылышты қолына ұстамады да. Шылбырдың бір ұшымен күрең төбелдің алдыңғы екі аяғын біріктіре тұсады. Одан соң аттың артқы оң шашасына тұзақ сап тартып әкелді де, тар етіп тұсалған алдыңғы екі аяғын біріктіре тұсады. Одан соң аттың артқы оң шашасына тұзақ сап тартып әкелді де, тар етіп тұсалған алдыңғы аяқтарымен түйістіре байлады. Күрең төбел бір-екі рет тыпыршып, ақыры мінер жағына қисайыңқыраған қалпы тынышталып тұрды. Кенжеғұл Қаранарға бұрылып көз қырын тастады. Ол түсер бүркіттей қомданып-ақ алған екен. Бірақ, қозғалуы мұң жаралы жан қанша қызықса да өз халінің соншалық қиындығын түсініп тек тұнжырап, тістеніп қана отыр. Іштей ызалы екені жалт-жұлт еткен жанарынан да аңғарылады. Қаранар және бірде жігітті көңілдендіре сөйледі.

	– Жарайсың, жапалағым. Енді ана төртінші аяқтың шашасына жіпті ілмек етіп ора да, сонау байлаулы тұрған аяқтарды қоса тартып қал. Сонда ғана бұл жануарды қалпақтай қағып түсіресің, – деп жадырай қарқ-қарқ күлді.

	Кенжеғұл дәл солай етті. Негізі дегдар, жуас, күрең төбел онша туламай-ақ, жанталаспай-ақ қисайып барып құлай кетті.

	– Жылдам, жылдам қимылда, жапалағым! Төрт тұқайды біріктіре байла! – деп айқайлады енді Қаранар.

	Осыдан соң тіпті аз уақыт ішінде күрең төбелдің төрт аяғы буулы жатты. Өз еңбегіне өзі риза болған Кенжеғұл ішінен жымиды. Дереу Қаранарды қолынан мүйіз сапты, үлкен пышақты алды да, күні бойы көк майсаға мейлінше тойған, қазір төрт аяғы бірдей буылған кезде қарны бұлтиып, ырс-ырс тыныс ап жатқан торы төбелге қарай жүрді. «Ылажын тауып, өзін бір бауыздап алсам, одан соңғысы оңай ғой. Күн батқанша ішек-қарнын ақтарып-ақ тастармын» деп ойлады Кенжеғұл. Ол екіншіден төмен түсіп бара жатқан күнге көз салды.

	Бірақ, Қаранардың жал құйрығы сүзілген жүйрігін сойып, аш өзекке азық ету қамы дәл сол сағатта осымен бітті. Лездің арасында айнала астан-кестең болғандай, жағдай өзгеріп сала берді. Әлдеқайдан қатты-қатты сөйлескен адамдардың дауыстары естілді. Қаранар мен Кенжеғұл айналаға және бір-біріне алақтай қарасты.

	– Қылыш қайда, қылыш! – деп, Қаранар қапыда айғайлап жіберді.

	– Әне жатыр. Жаңа ғана сол осылай тастағаныңызды...

	– Қайда? Жеткіз қолыма!

	Кенжеғұл шошып кетті. Соның салдарынан тілінің ұшында тұрған сөзін де толық айта алмады. Күрең төбелдің құйрығы жақта жатқан қара қылышты көтерді де, қолындағы пышағымен қоса қатулы Қаранарға апарып ұстата салды. Өзі жылыстап, бірте-бірте ұзап барады. Бет алысы – ағаштары қалыңдау жыныс. Ол ә демей-ақ төрт аяғы байлаулы аттан да, ауыр жаралы Қаранардан да алыстап кетті. Артына жалт-жалт қарап қояды.

	– О, су жүрек, қайда зыттың? Жаның барда қайт деймін кейін! – деп тістене ақырған Қаранардың ызалы даусын есітті. Заты қорқақ, өз мүддесі үшін әрқандай ардақтысын қиып жүре беретін Кенжеғұлға қазір өлім алдында жатқан Қаранардың соңғы айбаты онша әсер ете қоймады. Ол қыршындай қиылмайын деді, шыбын жанын ойлады. Жымнан қашқан қояндай әр бұтаны бір қалқалап бара жатты. Енді құтылған шығармын дегендей ішінен қуанды да. Қаранар жаққа соңғы рет бұрылып қарады. Жойқын күш иесі мұның соңынан сонау бір заманнан бері ел көзінен жасырын ұстап келе жатқан «Ақберен» деп атайтын наганын қолына алып, кезенген қалпы қадалып қалған екен. Жаны тас төбесіне шыққан Кенжеғұл «ойбай» деп қалғанын да сезбеді. Замат, сол жағында, таяқ бойы жерден көзін шалған су жырындысына қарай доптай атылды да, ұмар-жұмар құлады. Құлағына тарс еткен дауыс жеткендей болды. Шалшық суы бар сасық жырада жатып о жер, бұ жерін сипалап қарады. Сау сияқты. Кенжеғұл бір сәт есінен танып кетті.

	Шынында Қаранар атқан жоқ еді. Оның кезенген қолы дәл сол секундте өмірінде бірінші рет қайтқан-ды. Наганның шаппасын басып салуға үлгіріп тұрса да баспаған. Көздеген көзі тайып кетіп қолын төмен түсіре қойған. «Өлтіріп қайтем ол итті. Одан да, бір оқ жұмсасам да басып келген жауға жұмсайын. Қорқақ иттің менсіз де ісі бітті ғой. Соншалықты тәтті жанын шырқыратып отырып, суырып алатын күштілер енді табылды» деп ойлаған-ды.

	Қаранар осыдан кейін сол шоңқиып отырған күйінде жауын күтті. Қолында наган. Алыстан көрінсе – атпақ. Алдыңда қара қылыш жатыр. Жақын келсе – шаппақ. Жау қолына тірі түсу, шыбын жаннан аз да болса үміт ету санасына кіріп те шығар емес. Туысынан қайсар, айтқан жерінде қатып қалатын өжет жан ақырғы демі үзілер жерде де селк еткен жоқ. Қайта күш алып, атысып, шабысып өлуді мақсат етіп, дүрдие түсті.

	Осы кезде жаңағы адамдар даусы анық естілді.

	– Шіркін, бұл сай кезінде кімге пана болмады дейсің. Тарихы көп жарықтық қой өзі, – деді бір дауыс.

	– Па, дегін! Өзім былтыр ғана екі биемен екі күн түнеп шыққанмын.

	Жануардың біреу тым семіз еді-ау! – деп мақтанды екіншісі.

	– Тұмса екен ғой. Майын ішіне жинаған да.

	– Ой, дабырлай бермеңдерші. Одан да осының бір қолайлы жеріне түсіп тынығып алайық.

	– Тамақтанбаймыз ба?

	– Айтып келе жатқаным да сол ғой. Өзің тым тамақсаусың-ау! – деп қарқ-қарқ күлді алғашқы дауыс иесі. Оны қостағандар көбейіп кетті. Соңғы сөз иесі де күңк-күңк күлген болды.

	Тастай түйілген Қаранар жан-жағына томағасын алған бүркіт секілді жалақтай қарады. Үзілген үмітін әлдекім абайсызда жалғап жіберген жоқ па екен?

	Ол орнынан қалай қарғып тұрғанын сезбеді де. Айғайлап: «Бұл кімсіңдер, бері бұрылыңдар» демек еді. Бірақ, тілі оралмады. Әйтеуір аяғы астына кесілген теректей гүрс ете құлады. Қайтып не болғанын білген жоқ... Бір кезде көзін ашса етбетінен жатыр екен. Күн батуға айналған. Айнала тып-тыныш. Манағы адамдардан ешбір дыбыс жоқ. Тек жығып салған орнынан әлі қозғалмай жатқан күрең төбелдің оқта-текте ауыр салған тынысы ғана естіледі.

	Қаранар өз халін түсінді. Абайсызда жаралы аяғын қатты басып қалған екен. Қарашы, құлаған жерінде бір кеседей қан ұйып жатыр. Тәуір-ақ аққан көрінеді деп ойлады ішінен. Өмірден енді үміті қалмаған сияқтанып кетті.

	Осылай бірде әлсіреп, бірде қалпына келіп отырған Қаранардың әрі аш, әрі ызалы өткір көзі кенет теңкиіп жатқан күрең төбелге және түсті. Ішегі шұрылдап, аузынан сілекейі ағып кетті. Көңіліне әлдеқандай жарқын үміт ұялады. Ол тірісінде өзінің ұшса қанаты, қонса құйрығы болған жүйрігіне қарай ақырындап еңбектей берді.

	Дәл осы минутте Кенжеғұл да Қаранарға тым жақын жерде, тасада отыр еді. Ол бағанағы тастай домалап түскен шалшықты сасық жырада бір сәт әлсіреп жатқан соң, көзін ашқан. Тынысы бітіп, өліп барады екен... Тұла бойына неше түрлі құрт-құмырсқа, сары шаян қаптап кетіпті. Өрмекшінің шым-шытырық торын баса, бүлдіре құлаған болса керек, үсті-басында олардың да әрқилысы өрмелеп жүр. Құрқ-құрқ еткен құрбақалар бірі олай секірсе, екіншісі бұлай секіреді. Сасық иіс әлемді алып барады. Шыбын жаны қалмаған Кенжеғұл орнынан қалай атып тұрғанын білген жоқ. Сол замат жырадан да шықты. Демі бітіп, тұншыға жүріп, үстіндегі киімдерін бірінен соң бірін шешіп лақтыра берді. Бет-аузын кез келген нәрсемен сүртті. Жата қап көк шөпке де сүйкеді. Сасық иіс, жиіркенішті нәжістер жәндіктер бітер емес. Әйтеуір бір кезде ол тазарғандай болды. Туғалы үстіне көлденең шөп тұрып көрмеген бай баласы қазір не күйде қалғанын ойлай да алмады. Ептеп қағып-сіліккен, шөппен сүртіп тазартқан киімдерін қайтадан киді де, анадай жерде тұрған бір түп жыңғылдың түбіне барып құлай кетті. «Не болдым, апырым-ау, мені айдаған осынша қандай сор. Бұндай тірі өлік болғанымнан гөрі неге ғана шын-ақ өле қоймаймын. Сондай әкеден, Құрбан сияқты ағадан жаным артық емес қой. Менің олардың қалғанымда көрер күнім осы ғой тегі? Енді маған институт қайда? Ертең-ақ әшкерелейді. Ал, сонда, ие, сонда кім болам мен!»

	Кейде шын өлмек боп, кейде өз ойынан өзі шошып жатты Кенжеғұл. Өлімді ойласа тұла бойы дір-дір етті. Өмірді ойласа алдыарты тұмандата берді. Солай аласұрып, дөңбекшіп жатқанда тап-тап басып жақындап қалған әлденің оқыс дыбысынан үрейі ұша тұрды. Бірақ, соншалық қорқытқан бөгде емес, тұсаулы жүрген өз аты боп шықты. «Жамандатқыр-ай, зәремді алдың-ау! Кісінің өзі шыбын жанын шүберекке түйіп, қайда қоярын білмей отырғанда аспаннан түстің бе?» деп кейіді. Өзіне еркелене жақындап иіскей бастап еді, Кенжеғұл көңіл аудармады. Қайта қорқытқан олай емес, былай дегендей тұмсығына алақанымен салып қалды. Ат басын шұлғып қап кейін жасырынып жай басып кеп Қаранарды аңдыды. Оның барлық қимылын бағып көп отырды.

	Ақыры Қаранар да қозғалды. Ол төрт аяғы түйіліп байлаулы жатқан атқа қарай бет алды. Қолында пышақ. «Мүмкін босатып жіберейін деген шығар жануарды» деп ойлады Кенжеғұл бір аяқ, екі қолымен жер тіреп жылжып бара жатқан ат иесіне ұрлана қарап отырып. Оң аяғы сүйретілген Қаранар бір кезде жетті де.

	Әне, күрең төбел жанына иесінің келгенін сезіп, оқыранды.

	«Жеттің бе, босатшы аяғымды дегендей тыпыршыды. Дөп-дөңгелек мөлдір қара көзін Қаранардан бір елі айырмай жатыр. Жайшылықта шатынап, шырақтай жанып тұратын көздер қазір иесіне мұң шағып, жәрдем күткендей. Қамыстай қос құлағын қадап алған жүйрік қайтақайта оқыранып, күрсініп қояды. Аттың бар қимылында: «Егер де сен болмасаң мына батып бара жатқан күнмен бірге мен де бататын едім. Әлгі бір жас жігіттің алдында не күнәм бар еді сонша? Төрт аяғымды осынша матап кеткені қалай? Оның алдында жазығым жоқ еді ғой» дегендей шағым бар. Тілсіз жануар жанына батқан азабын, қайғы шерін, айтар арызын тіпті тұнық көзінен осы кезде мөлт-мөлт тамған жасы арқылы-ақ жеткізіп жатқан сияқты.

	Бірақ, Қаранар еш нәрсеге көңіл аударған жоқ. Ол өзінен жақсылық күткен күрең төбелдің қақ желкесінен кеп шоңқиды. Кенет пышақ ұстаған қолын жоғары көтерді де, аз тоқтап қалды. Қолы да төмен түсіп кетті. Және көтерді. Көзі қарауытып есеңгіреп тұр. Сонда да оның басына: «Жөн-жосық бұлай емес еді ғой. Мұсылман қауымы малды тамақтан бауыздамайтын ба еді? Ал мен...» деген ой келді.

	Қаранар өз ойын өзі сол минуттің ішінде-ақ ұмытты. Қолын және көтерді де, иесінен өлім емес, өмір тілеп жатқан атының қақ жүрегі тұсынан құлаштап тұрып пышақты бойлатып жіберді. Басы жуан бір түп ағашқа тізгініне байланған күрең төбелдің жан ұшыра ышқынғандай ырс еткен аянышты даусы шықты да, тыпырлап жұлқына бастады. Қаранар ұшы өткір пышақты қалай сұққан болса, оны солай қайта суырып алды. Пышақ орнынан фонтан суындай шапшыған қан атып кетті. Мал иесі қолындағы пышақты тастай беріп, шүмектеп тұрған қанға аузын тосты.

	Бұл оқиғаны түгел көріп тұрған Кенжеғұлдың тұла бойы шымырлады. Мұндайды өмірінде көзімен көру түгілі, тіпті есіткен де емес еді. Сұмдық-ай, деп ойлады. Аштық дегеннің азап екені рас, бірақ Қарекеңнің малдың қанын ішкені несі? Апыр-ау, кәдімгідей сойып, жас етті тым болмаса отқа көміп жеуге де шыдамы жетпегені ме?

	Өзі де өлім аузынан зорға қалып, оның үстіне қашып кеткен айыбын Қаранар алдында қалай жуарын білмей отырған Кенжеғұл мына ғажапты көргенде жаман қиналды. Тұла бойы дір-дір етті. Көз алдына Қаранар шынында да жаралы жолбарысты елестетті. Ол жылы қанды қылқ-қылқ жұтты. Қаншама сораптаған сайын құныға түсті. Аузы толғанда езуінен аққан қан аттың төсіне қарай құйылып-құйылып кетеді. Жан алқымға келген күрең төбел дөңбекшіп ышқынады. Сол кезде желкесіне қонжиған Қаранарды көтеріп тұрып кете жаздайды. Ал, Қаранар айрылар емес. Қаннан аузын айырмай жабыса түседі.

	Бұдан соңғысын көруге Кенжеғұлдың дәті шыдамады. «Не де болса құриын. Күн де батты. Қараңғы түн кімді қойнына жасырмап еді, мүмкін, мені бір жердеп шығарар. Қайтемін, өлсем өлермін» деп түйді. Орнынан ақырын тұрып, тұсаулы жүрген атын ептеп ұстап алды да, ер салуды да ұмытып, жайдақ мініп, зыта жөнелді.

	Студент Кенжеғұл институтқа жеткенше асықты. Қалаға жақындағанда атын бір саудагерге сұрағанына сатты. «Пәлен күннен бері оқуды тастап қайда жүргенімді сұраса қайтем? Ел тонауға бардым, адам өлтіруге қатыстым, деп қалай айтам?» – деп жол бойы көп ойланды. Әйтеуір сәті түсті де, өтірік дәлелдермен құтылды. Күмәнданған ешкім болған жоқ. Сөйтіп жүріп институтты бітіріп шықты. Сол күндерден бері не болмады? Енді міне, дәнеме көрмегендей, білмегендей. Басынан өткен оқиғамен қатар, Қаранарды да ұмытып үлгерген еді. Бірақ...

	Иә, бірақ, Кенжеғұл адасқан екен. Өмір ағысы оны бөтен бір иірімге әкеп қамапты. Кеше ойда жоқ жерде үйіне, тапа-тал түсте, Қаранар кіріп келді. Кенжеғұлдың көңілінде бұл есім бұдан пәлен жыл бұрын сонау Жарбастау сайында іріп-шіріп біткен еді. Қатарға қосылар деп ешкім де ойлай алмайтын халде қалған-ды. Ал, бүгін қарашы, тіпті түк болмағандай, сау-саламат-ақ жүр екен. «Сонда қалай, мұның өзі адам ба, әлде жын-шайтан ба? Егер адам десек, заңғардың мына келісінде не мақсат бар? Өй, тоба-ай, өмірде кездеспейтін нәрсе жоқ деген, әлде осы болар ма? Жоқ, қапы қалмау керек. Аурудың алдын алмасаң асқынады!» деп ойлады Кенжеғұл. Таңертеңнен бері Зибаш екеуінің арасы шиеленісіп және тұр. Сейіт, оның ісі, семьясы... Ал, Құрбанның жүрісі мынау. Мұның бәрін сезсе не болады?

	Кенжеғұл қатты састы. Дегенмен, Қаранарға соның бірін де сездірген жоқ. Екеуінің арасында, тіпті, үй ішінде ешқашан еш нәрсе болмағандай, сағынып көріскен ет жақын туысы секілді қарсы алды. Жатып жастық, иіліп төсек болды. Құрметті қонаққа малын сойып тастады. Зибаш та іш дерті ішінде боп жүріп, қызмет етті. Құрбан көрінген жоқ.

	– Ағажан, – деді Кенжеғұл Қаранарға басын иіп, – айта бер сек реніш-нала көп шығар. Пәлен жыл ішімді өртеп, жанымды жеген дертіме дауа боп келдіңіз бе деп тұрмын. Қане, қош көңілмен отырыңыз. Сөйлесер сөз көп.

	Қаранар тоқтап қалды. Салған жерде-ақ ол не үшін келгенін айта бастады. Кенжеғұл қолын кеудесіне қусырған күйі тырп етпей тұрып тыңдады. Сөз арасында ол әкесіндей болған ағасының назын құп алатынын сездіре айтты. Аздан соң олар келісімге келді. Шалды Жарбастау сайына жалғыз тастап қашып кеткеніне кешірім де сұрады. Заты аңғал Қаранар жан сүйер нағашы інісінің дәл бүгінге дейін өкінетін жазатайым қатесін түсінген болды да, «азамат басынан нелер өтпейді» деп ойлап, Кенжеғұлдың сондағы балалығын кешіре салды. Одан соң жайласып отырып, өзі сол сайдан қалай аман шыққанын, аяғының жарасын қайтіп жазып алғанын, содан бері Кенжеғұлдан әйтеуір бір өш алуды арман етіп жүргенін айтып кетеді.

	– Қайран дүние-ай! Құрбан да келмеске кеткен екен ғой. Сонда ескі көзден қалған бұл күнде жалғыз өзің ғана болғаның ба? – деп күрсіне берді шал.

	– Иә, аға, бірге тумақ бар, бірге жүрмек жоқ деген рас екен.

	– Солай, солай, шырағым! – Ол біраз үндемей отырды. – Бірақ, мынадай мықты орында отырып жалғыз ағаңды іздеп таппағаның қалай, ынжықтық емес пе? – деді бір кезде бүркіт қабағын түйе түсіп.

	– Қайтейін, аға іздеуді аз жасағаным жоқ. Алайда, бүгінге дейін белгісіз. Сірә, өлген болса керек.

	– А-а, солай де! Іздесең бопты. Оның жөн, қалқам. Қайдан білейін, өзіңді Құрбан ағаң айтқан нағыз ақ жүрек боп алған ба деп те жүруші ем. Бір құрсақтан өрген ағаңа көрсеткен жақсылығың солай болғасын, мені неге аямадыңды айтып қайтейін. Әйтеуір өлмес күніңді көре бер, балам дей салмақ ем, – деп те толғанды ол.

	– Рас, Қареке мен Құрбан сияқты болмай шықтым. Оның еті тірі еді ғой.

	– Дұрыс айтасың, пысық болатын. Егер сенің оқуың сонда болса ше, шіркін, ол бұл күнде үлкен бір істің басында жүрер еді...

	Сөйтіп, Кенжеғұл өмірінің осы күні қыл ұшында тұрған шын сырын жиен ағасынан жасырды.

	Міне, қазір ол Қаранардың бас жағында отыр. Көрген түсі, одан сыртқа шыққанында Құрбанмен жолыққаны, оның айтқандары, Қаранармен түнде сөйлескен сөздері, берген уәдесі – бірінен соң бірі ойына келе береді. «Не істеу керек? Қай жағына шыққаны жөн! Аман қалар жол қайсы?»

	Бір сәт көзін жұмды Кенжеғұл. Қарсы алдындағы қаннен-қаперсіз қорылдай түсіп ұйықтап жатқан Қаранардың тынысын тыңдады.

	«Не деген ұйқы! Батыр аңғал деген осы-ау. Әлде маған деген барлық қастандық арам тілегінен ада болған соң көңілі рахат тауып, көсіле тыныққан түрі ме екен?»

	Кенжеғұл өзінен өзі дір-дір етті. Алды-арты бұлдырап тұрғандай. Ол көзін ашты да, Қаранарға үңіле қарады. Жаңағы өзі ашқан терезеден түскен айсыз түннің сәулесі шалдың бетін анық көрсетіп тұр. Көзі ұйқыда болғанымен көңілі ояу сияқты. Еріні әлдене деп жыбырлайды. Одан Кенжеғұл өзінше бір сыр ұқты. «Залым жырыңды, маған не істемеп едің сен ә? Сонда бөтенге не жақсылық көрсетермін деп ең. Жалғыз ағаң түрмеде шіріп бітіпті. Қолың қан, жаның арам, адалдықты түсінер ме екенсің?» деп жатқандай.

	Прокурор бұрынғысынан бетер қалшылдап кетті. «Жоқ, – деп ол орнынан ыршып тұрып, қайта отырды. – Құрбан дұрыс айтады. Бұл шалды енді еркін жүргізбеуім керек. Әйтпесе, құрыдым. Өзімді өзім ұстап бергеннен түсер пайда не? Сірә, мен Құрбан айта беретін нағыз ақымақтың өзі шығармын!»

	Кенжеғұл орнынан енді қайта тұрғанда жаны жай тауып, тым жақсы дем алып қалғандай сезінді.



	Күміс сапты қара пышақ

	«Ойпыр-ай, бұ несі, түсім бе, өңім бе? Қайда келдім? Кім тықты мені бұл қапасқа! Түу, заман-ай, Кенжеғұлжан білмейді-ау қазіргі халімді. Әрине, білмейді. Егер білсе!.. Қап, қор болғаным-ай! Енді, иә, Кенжежанға өзімнің мына қараңғы үйде жатқанымды қалай жеткізе аламын, а? Тым құрмаса айыбым болса екен-ау! Кенжежан жайымды есітсе ғой, күнәсіз жанды қамап, қожамсып жүрген осындағы кейбіреулердің екі аяғын бір етікке тығып, мені қазір-ақ босатып алар еді, ә? Әттең-ай, оған енді халімді қалай хабарлаймын! – деп ойлады Қаранар.

	Қайсар әрі долы, тіпті дүлей күш иесі Қаранар кеше ет қызумен көп нәрсені аңғармап еді. Айдалада жалғыз жортқан жолаушы әр қилы ойларға шомып, өз ермегі өзімен болып келе жатқанда қолға түсті. Не үшін? Иә, не үшін қамалды ол? Жұмбақ әрине. Бүгін Қаранар соны ойлап жатыр.

	Себебін қанша қазбалап қараса да, Қаранар таба алмады. Өзін айыптайтын ешбір дәлел жоқ. Бұрынғылары болса бір сәрі еді, ал, қазір ше? Жоқ, ешбір қылмыссыз. Ол, тіпті, бұл күнде біреудің ала жібін, япырым-ау аттамайтын болып кеткен адам. Сона бір жылғы оқиғадан кейін ел бетін көре алмай, әлі күнге дейін қашып-пысып жүр. Көп жылдар бойы үйін, бала-шағасын сағынған кездерде түнделетіп кеп, көріп, сол түнде және жоқ боп кететін. Ақыры бір амалын тауып бала-шағасын да өзі жүрген жаққа өткізіп алды. Сөйтіп, тек соңғы үш-төрт жылдан бері ғана көп болмағанымен азырақ еркіндеу жүрді. Онда да не деп болады, мал аласы ішінде ғой. Жасым жер ортасынан асты. Көрінгенге желігуді қояйын. Кімге не айтқанымды білмей кейін өкініп жүремін, деп ешкімге жуымай да қойған-ды.

	Ел аузына елек қойып бола ма? Құрбанды колхоз құрылысының жауы деп соттағанда сыртынан Қаранарды да кесіпті, қай күні қолға түссе, сол күні абақтыға отырғызады екен деп шулады жұрт. Бірақ, артынан Қаранар жайындағысы бос сөз бос шықты. Ал, Құрбан сот кезінде бір ерлік жасапты. «Бұл іске өзімнен бөтен ешкім айыпты емес», – депті. Қаранарды ақтап қалыпты-мыс дегенді де естігені бар. Ал, қасына ерген үшінші бір адам жөнінде басмашылардан еді дегеннен таймапты. Мұның қайсысы рас, қайсысы өтірік екенін кім біліпті. «Әй, қайдам. Қара басына қатер төніп, өлім мен өмір қатар кеп тайталасқан кезде өзінің қамын ойламайтын ерлік мінез Құрбанда жоқ еді. Маған оның қалай жаны аши қалды екен? Қой, мен туралы сотта әңгіме қозғалмаған шығар, егер қозғала қалса бұлай болмас еді» деп жүрді. Ақыры сол ойы дұрыс шықты да.

	Бірақ, Қаранар іштей қашан да қобалжулы, тіпті қайғы-шерлі еді. Кейде өткен күндерін ойлағанда өзінен өзі түңіліп кететін. Жүзінде әлдеқандай өкініш сезімі ойнайтын. Сол кезде осыған дейін істеген қылмысы – ұрлығы, біреуге жасаған зорлығы, айтқан өтірігі, тағы тағылары бір төбе болса, сіңірі шыққан кедей Тоқатай өлтіріп қана қоймай, сүйегін түйеге байлап ел аралатқаны, сөйтіп, жұрт алдында айналдырғаны есіне түскенде жоғарыдағының бәріне татырлық бір төбе болып, жаны түршігіп кетуші еді. Кейде өзінен-өзі сөйлеп, әлдекімдерге қарғыс айтып, күбірлеп те отыратын. Сонда ол жанары алдында мұңайып қана тұрған жазықсыз жан – Тоқатайды көретін. Жүрегі адал, жаны таза, қалбалақтаған қаудыр шалдың сонша не күнәсі бар еді? Ең жақсы кезін, жастық шағын өзі сияқты Тіспайдың есігінде өткізген мүсәпір Тоқатайдан Қаранар не жамандық көріп еді? Иә, сондай адамға мен қалайша қол көтердім? Маған не жетпеді? Құдайдан сұрап алған жалғыз ұлы Сейіттің үйлену тойын көріп, қызығын қызықтамақ болған мақсатына да жеткізбедім, – деген сияқты арман Қаранардың ойына жиі түсетін.

	Көптен бері көрмеген Сейіт туралы да Қаранар көп толғанған.

	Сорлы шалдан қалған жалғыз тұяқ тәуір адам болған екен деп, сырттай қуанатын да. Қартайған сайын қуанатын да. Ал, жүз көріскісі келмейтін. Қартайған сайын оның әкесі Тоқатайға істеген зәбірі өзін жегідей жеп бітіп жүрген.

	Қаранарды қатты қинаған жағдай осы еді. Көрші ауданда Кенжеғұлды прокурор боп келіпті дегенді естігені қашан. Бірақ іші жылып, жүрегі елжіремейтін. Жақында сымсыз телефон – ұзын құлақ оған бір хабар жеткізді. Майданда аяғынан ауыр жаралы боп қайтқан Сейіт бір колхозға председатель болған екен. Басына үлкен айып тағылып қамалыпты, деді ол хабар. Жігіттің өзіне, семьясына батқан бұл ауырлық Қаранардың жанын жай тапқызбады да, жолда өлсем өлейін, әйтпесе жетейін деп ойлады. Сөйтіп, неше түрлі қиыншылық көріп жүріп, шекарадан өтіп, тура Кенжеғұлға тартты. «Оған қолыңнан келсе жақсылығыңды істе. Сенің әкеңнің, қала берсе өзіңнің де жауың бұл әулет емес. Егер анда-жалда өшім бар деп қасарыссаң оны алдақашан-ақ алып біткенің. Жігіттің әкесін қалай өлтіріп едік, есіңде ме, оның үстіне Сейіттің майданда жүрген Тәженге істеген жақсылығын есітсең», – демекші боп келді. Бұл кеңесіне көнбесе онда өткен-кеткеннің бәріне бір-ақ есеп жасап, Кенжеғұлды өз қолымен жайратып, өзінің де енді қалған өмірімен біржола қоштаспақ еді. Ол үшін талайдан бері белінен шешіп тастаған ер қаруларын да осы жолы ішінен қайта байланды. Тек баяғы қара қылыш қана жоқ еді. Оның орнына бір кезде Кенжеғұлдың шын әкесі Тіспайдыңөзісыйлағанкүміссаптықарапышағынәйелінебоғжаманы шештіріп әдейі алдырды да: «Қақ жүректен шаныша алмасам маған серт, бойлап кіріп жан алмасаң саған серт» деп қынабын сұқты. Сол күннен бері жол азабын тартып келеді. «Қарқын» колхозының тұсында Құрбанның қылмысы үстінен де шықты. Бірақ, оны білген де, мән берген де жоқ. Ақыры Кенжеғұлдың үйіне басқалардай тайсалақтамай, баса-көктеп кіріп келді. Бірақ, иә, бірақ, Кенжеғұл сынық иба, шырын сөзімен Қаранарды еліктіріп әкетті де, кейінірек, шал сәл суыған соң оған түк сездірмей отырып, қарттың қате ойларын шым-шымдап дәлелдей бастады. Кейде кісімсіп, не ікмәттар айтып кетті. Сондағы екеуінің сөзі төмендегілер еді:

	– Аңғалсыз, ақсақал, аңғалсыз, – деді Кенжеғұл бір жөнде сөз бағып қалған әккілігіне көшіп. – Сейіттің жау қолында болып қайтқанында тұрған ешқандай әндиша жоқ дейсіз. Оныңыз барып тұрған ашық ауыздық. Мә-ә, бұл ғана емес-ау. Олар, тіпті білесіз бе, не істегенін? Жәдігөйсіп жүріп, жақында ғана барған колхозын да құртып біткен екен. Оны сіз сұрамаңыз, мен айтпайын.

	– Тоқта, тоқта, сөзің аузыңда! – деп Қаранар орнынан шатынай түрегелді. – Сонда кешегі мына Қаратау қу сирақ кедейі, сенің ағаңмен үшеуміздің қолымыздан қаза тапқан соқыр Тоқатайдың баласы осы Сейітті агент ете саласың ба? Менің Тәженімнен хат-хабар жоқ. Мүмкін о да Сейіт сияқты жау қолына түсіп қалған шығар. Ертең қайтып келсе оны да жау дейсің бе? Оған қоса Сейіт колхозды жепті-міс. Өртепті-міс. Қане, не жепті, қалай өртепті! Айтып берші, дәлелдеп берші маған? Бұған дейін айнадай таза адам, сенің ауданыңа келісімен жалмауыз бола қалған екен ғой! Аузыңнан қара қаның келгір жүгермек, өзің не тантып отырсың! Сен осы өкіметтің аузынан түскендей бел баласы Сейіттен гөрі де адалмын деп кімді сендірмексің? Тығындап қой ана бүлкілдеп тұрған көмейіңді. Босқа былжырама! Әйтпесе бар ғой, ә, әйтпесе, жағыңды жыланша айырам! Қаранар қаруларына қолын жүгіртті. Кенжеғұл еркелене сылқ-сылқ күліп, еш нәрсе сезбеген бола берді.

	– Міне, енді, міне, бұл кісі сүйтеді. Әлі сол баяғы өр кеуделігі.

	Апыр-ау... Иә, Тәжен дейсіз, ол әуелі келсінші. Содан кейін...

	– Әй, ділмәрсіме! Екі сылтау, бір желеу естігелі келгенім жоқ.

	– Зәрі қатты күдіктен бөтен түк айтпайсыз ғой, ағаке-ау. Көзіңізге сонша сенімсіз көрініп кеткен екем. Қайтейін, бұл да болса әкемдей ағамнан мұрадай сыйым-дағы.

	– Шүйірме мұрныңды. Менен жасырар сырың жоқ сенің.

	Көлгірсіме!

	– Ығыты келгенде күлу деген жақсы ғой, ағеке!

	– Кіре пұлы арзымаған еңбектей, арзан күлкіден жек көрерім жоқ. Менімен саудаласатын қан базарда тұрған жоқсың. Не олай, не былай де. Екінің бірін айт!

	– Талай жыл ит арқасы қиянда жүрдім. Не көрмеді дейсіз мені. Сіз жақтап отырған Сейіттердің де неше қилысын қолымнан өткізгенмін. Жарайды, мұндай әңгіменің ағеке ұнамайтынын түсінгендеймін. Істің тоқ етерін айтсақ, сізге керегі Сейітті, оның әйелін босату ғой. Жаман ініңізге артар қолқаңыз сол болса, қажымай-ақ қойыңыз. Ертең-ақ бір жақты етейін.

	Өңі бұзылып, өткір шегір көздері ұясынан шығып кетердей шатынап, тұла бойы қалшылдап бара жатқан Қаранар сұлқ түсті. Осы кезде жымиып күлген боп тұрған Кенжеғұл ағасының оң қолын сол жамбасында қызыл былғарыдан жасаған қынында салақтап тұрған пышағына тағы да жақындап қалғанын сезіп қалып еді. Сілейген Қаранар інісіне қадаған көзін бұрып әкетті. Дереу оның ұзын бойы сәл иіле түсіп, екі қолы босады да, сыптай белін тас қып сығып тастаған кемер белдікке жетіп, кіндік тұсынан тіреп тұра қалды. Ерегіскенде ат жақты қара сұр жүзінің түгі тіп-тік боп кететін. Сол сәтте оның түсіне адам қарап болмайтындай да, дүлей ашу билеген Қаранар әп-сәттің арасында істеймін дегенін орындап та үлгіретін. Жиен ағасының мұндай өжет, өр мінезін Кенжеғұл жақсы біледі. Иесіне түсетін бүркіт сияқты Қаранар қазір бір пәлені бұрқ еткізуі әбден ықтимал. Ішінен үрейі ұша тұра, сыр білдірмегенсініп іні және де күлген болды да:

	– Байқаймын, ағасы, алысқа маңып барасыз. Сіздің өтінішіңіз қасқалдақтың қанындай кәт нәрсе емес. Қолымдағы, тіпті, өз еркімдегі іс. Жүйке тамырларыңызды босқа шаршатпай дем алыңыз. Міне, мынау үй, мынау жай. Қай жамбасыңызбен жатамын десеңіз де ықтиярыңыз, – деп, екі қолын бірдей кеудесіне басып уәзір-мәзір етті.

	Қаранар шөккен нардай орындыққа сылқ етіп отыра кетті де, өрдеш кеудесіне о да бір қолын апарып, ешқашан шорт сынбай иілмес мойнын төмен салды.

	– Таңдағы ас тәңірден. Мен жатсам сенің асыңа, жүріп тұрған бағыңа қызығып жатпаймын. Иілген мойныңды қылыш кеспейді. Сертіңе жетсең менің де арылмас бір күнәм жеңілдейді. – Ол күміс сапты қара пышағын сарт еткізіп қынан суырып алды да, жалаңаш күйде екі алақанына салып тұрып, тәу етті. Содан кейін Кенжеғұлға ұсынды. – Мынау бір кезде өз әкеңнің маған ат пен тоннан артық көріп ұсынған сыйлығы еді. «Е, Қаранар, – деп еді, сонда әкең аппақ сақалын салалы саусағымен сипап отырып. – Болсаң малдан ғана кенде болдың. Еш пендеден ақыл-есің кем емес. Айла-тәсілің мол, бойыңа лайық ерлігің бар. Менен күш-қуат кетті. Ерегісте ер қаруың болсын, көзімдей көріп ұста» деп еді. Біраз жыл бойымнан тастамай тағып жүрдім. Талай жерде қажетіме жарап еді. Әкең марқұм дүние салған соң не деп болады, қапыда жоғалтып алам ба деген оймен жеңгеңе тықтырып қойған ем. Кеше осы жолға шығара ғана тағып алғам. Енді ойласам менен де заман өтіп бара жатыр екен. Әкеңнің қолы ұстаған мүлкі еді, бір кезде ол мені жақсы көріп тапсырса, бүгін сол мүлікті әкеңдей ақ жүрегімнен өзіңе тартайын. Сандыққа сап сақтайсың ба, ер қаруы бір қару етіп беліңе байлап жүресің бе, өзің біл, қуатым. Ақырғы бір арманыма жеттім. Бұдан былай ешкімнен көмек те сұрамаспын. Сенен және бір тілегім, Сейітке де, Жамалға да бұл іске менің араласқаным жайлы ләм-мим деуші болма. Енді маған осы өтінішіме уәдеңді бер.

	Кенжеғұл күміс сапты қара пышақты өңі жайнай тұра иіліп кеп алды да, о да Қаранар сияқты тәу етті. Пышақты нар кесер жүзінен жанары жасаурай тұра сүйді.

	– Рақмет, аға! Қазір жатқан жерің торқа болғыр марқұм әкемді есіме түсіріп, көз алдыма және бір келтірдіңіз. Рақмет, аға, мың да бір рақмет! Ал, ең соңғы тілегіңізді де орындаймын. Сейіт пен Жамал өздерін құтқарушы кім екенін өле-өлгенше білмейтін болады.

	– Бұған да сеніңіз, ардақты ағажан, – деді.

	– Иллаһи әумин! – деп қолын жайды Қаранар.

	– Әумин! – деді Кенжеғұл да бар ынтасымен қолын көтеріп.

	Інісінің пейіліне жүрегі елжіреген Қаранардың да өткір көздері жасаурап, еңкіштеу келген жауырыны бүкшиіп кетті. Жаңағы бір әзірде ғана иесіне түсер бүркіттей түйілген оның қабағы лезде момақан, қой аузынан шөп алмайтын дегдар адамның қас-қабағын аңдатты. Сәл ғана дірілі бар жалпақ қос алақанында күллі қасиет жатқандай, есі-дерті ауа сүзіле қалғандағы иман жүзді боп кеткен бет әлпеті оны мейір шапағаты мол адам етіп жіберді. Әлденелерді күбірлеп оқып та жатыр. Алақандарын жая түсіп, Қаранардың әрбір қимылын бағып қалған Кенжеғұл оның кейбір сөзіне түсінгенмен, бағзы біреулерін ұқпады. Ішінен: «Өмірінде саждаға басы тиіп көрмеген жан болатын. Мына сөздерді қайдан үйреніп алған? Тіпті намаз оқып, бата қылған адамға күліп отыратын едің ғой», – деп ойлады. Сөйте тұра, даусын оқта-текте Қаранарға естірте «әумин!» деп тұрды. Қаранар «шаһарияр, паруадигар» сияқты көп-көп мінәжат дұғаларын аяқтап келді де, соңғыларын қазақ тілінде айтты:

	– Я, жаратқан Алла, қаһарыңнан сақта. О, әкем мен анам, Тіспай нағашым әруағы, бізді қашан да қолдап, қоршап жүргейсіңдер, әумин, Аллаһу әкпар! – деп бетін сипады. Сырын сездірмеген Кенжеғұл де ағасының істегенін бұл жолы үнсіз қайталады.

	Осымен жақсы аға мен жанашыр інінің көп жылдан бергі алғашқы кездесуі бітіп еді. Бейне өз көңілінде пейіштің мөлдір бұлағына сүңгіп шығып, адам боп жаралғаннан бергі жерде жасаған күнәсінен біржола арылғандай сезінген Қаранар ауыр күрсінді. Бірақ, замат жүзі жайнай, әнтек күлімдей түсіп, орнынан тұрды. Үйге қалай кіріп келген болса, сол күйінде қалған киімдерін тез-тез шешіне бастады. Ол сыртынан қашан да, тіпті жазы-қысы бірдей шидем шекпен киіп жүретін. Әуелі сонысын шешіп, есік жақ бұрышта тұрған киім ілгішке қарай жүре беріп еді, сол кезде Кенжеғұл жүгіріп кеп қолынан алды.

	– Маған беріңіз, ағажан, өзім ілем ғой, өзім, – деді ол лыпылдап.

	– Мәзір құрметіңе, рақмет, шырағым!

	– Түу, ағасы-ай, онда тұрған не бар дейсіз.

	– Сонда да, жасың кіші болғанмен, жолың үлкен ғой.

	– Сіз бар жерде менен кіші адам жоқ, ағеке.

	Қаранар еңкілдей күлді. Қолындағыны Кенжеғұлға ұстата салды да, тік жаға, қоңыр ши барқыт қамзолы сыртынан байланған, әр жер, әр жерінде алақандай-алақандай күміс қадаған кемер белдігін де ағытып тастамақ боп оның тоғысына қолын апара берді.

	– Мәссаған! – деп таңданды Кенжеғұл. Ол Қаранарға жақын кеп қызыға қарады. – Ағасы-ау, осы сіз елуден асып кеткен жоқсыз ба?

	– Иә, оны неге сұрадың?

	– Солай ма, асқаныңыз рас па?

	– Астым ғой. Кәрілік те жетті деген осы, шырағым.

	– Сонда нешедесіз?

	– Биыл алпыс екіге шықтым.

	Астыңғы ернін тістеп: «Ім-м» деп сілейіп қалды Кенжеғұл. Әлі де отыздың ішіндегі жігіттен бір де кем түспейтін Қаранардың сымбатты мықты тұлғасы оны қызықтырды да, қызғандырды да. Сол жымиып күлгені болмаса, прокурордың ішінде ыстық құйын бұрқанып бара жатты. «Заты асыл адам емес пе, заңғар. Мұндай әңгілер ежелден-ақ тым ақ жүрек келетін. Сынса шарт етіп бір-ақ үзіледі де, туласа асқар тауды қиратады. Қазір бұл қырсау ағынан жарылды. Мықтының жүрегі кешірімшіл де ғой. Шіркін-ай, еруліге қарулық жасай алмаймын-ау! Егер сондай жомарттық менің қолымнан келсе. Жо-жоқ, – деді ол өз ойынан өзі шошып. Тістеніп, түйіліп алды. – Пәлем, асықпасын. Қашанда менің түбіне жететін жеті басты жалмауыз осы болады әлі. Сейіт пен Жамал деп келіпті. Тұра тұр. Оларда кеткен есем көп. Бұл шал тірі жүрсе, алдымнан шығады деп отырады екен. Оның аяғы не болары белгілі. Сондықтан, Кенжеғұлдың буындары дірілдеп кетті. – Пәлем, қап пәлем, сені ме, басыңа аспан аядай, жер тебіндей боп көрінер күн туғызбасам ба саған! Ақ жүрек бола қалған екенсің!.. – деп ұйытқыды. Өзінің осы бір күмілжі зымияндығын сездіріп қоймау үшін және сөйлей жөнелді.

	– Мұның бәрін жаңағы «менен де заман өтіп бара жатыр екен» деген өз сөзіңізден шығарып едім. Оныңыз әйшейін жай айтыла салған пікір ме деп қалдым. Мен сияқтының талайын мына тұлғаңызбен бүгін де бір шыбықпен айдауға жарап жатыр екенсіз, аға! – деді. Етжеңді толық денесі селк-селк етіп күліп те қойды.

	– Ей, қалқам-ай, жақсы ма, жаман ба, ол уақыт өтті ғой. Заман сендердікі. Реті келгенде айтайын: әкең марқұм жасық адамды жек көретін. Осыны есіңде ұста әрқашан. Ал, бізді енді қой, тіпті сабынға тапсырса да болады.

	Өзекті жарып шыққан шындық пейілін Қаранар осы жауабымен де білдірді. Ол қазір өзіне өзі дән риза. Ділгер болса қан төгем деп келгенде қарашы, істің қалай оңғарылғанын. «Әлдеқайдағы біреулерге қимаң неменеге қыши қалды» деп, Кенжеғұл қасара түссе қайтер еді? Онда, иә, онда Қаранарды өз күшігін өзі шайнап өлтірген қасқыр атандырар еді. Түу, қалай құтылды сол бір жексұрын атақтан!

	– Міне, – деді ол жалпақ кемер белдігін шешіп жатып, әлгінде ғана өзіне табыс еткен пышақтың қынымен қоса талай қаруды Кенжеғұлдың алдына сылқ еткізіп тастай берді. Баяғы Тоқатайды өлтірген күндерде ұстап жүрген «Ақберен» наган да бар екен. Оны көргенде прокурордың төбе шашы тік тұрды.

	– Ойбай-ай, мынаның осы күнге дейін көзін жоймай жүрсіз бе? – деп, наганды ұстай беріп еді, заты қатал Қаранар інісінің қолын қағып қалды.

	– Шошыма! Саған келер пәле жоқ мұнда.

	– Рұқсатсыз тағуға болмайды ғой! Бұл үшін...

	– Қайтесің бала қиналып. Мен бұларды ешкімнен рұқсат алып бойыма байлаған емеспін. Бұдан былай да солай бола береді. Бойымдағы бар қаруымның бәрі түбінде өзіммен бірге көрге түсетін жан серіктерім ғой, деп жүруші едім. Тәңірім маңдайыма олай жазбаған екен. Саған беруге бұйырыпты. Еһе, айтпақшы, ана пышақтың қынын ұмытып барам екем-ау. Оның енді маған қажеті жоқ. Ал, шешіп ал. Менімен бұлар енді молаға бірге бармай-ақ қойсын!

	Тарпаң шал айылын жияр емес. Заң бар-ау. Рұқсатсыз осы заманда қару ұстағаным үшін, бірде болмаса бірде жаза тартуым мүмкін-ау, деген іспетті қауіп-қатер ойына ешқашан кіріп шықпағаны көрініп-ақ тұр.

	– Немене, жүрегің дауаламай тұр ма? Иә, солай да болар. Осы заманның күнәсіз ерке ақ ботасысыңдар ғой сендер. – Ол еңк-еңк күлді. – Ала бер қорықпай. Барлық мал орнына ұстатқан бодауын да, ақыреттік қарызым да емес, әйтеуір.

	Ішінен: «Тәжікелескенді енді азайтайын. Ысқаяқ жырыңды қартқа сырымды аңдатып қоярмын. Қайта мұның тұла бойынан заңсыз тағып жүрген қарудың табылғаны жақсы. Ертең бұл қару, мүмкін, тіпті, өзімді жабылар жаладан ақтап алар көзірім болар. Мен не, түбінде осы аудан көлемінде қалып қоймақпын ба? Жоқ, қалайда жоғарылауым, өсуім керек. Ол үшін өзіңді көрсетер еңбек... Иә, жағына білу қажет, – деп ойлаған Кенжеғұл пышақ қынын өз қолымен шешіп алды. Қаранар қалғандарын кемер белдікпен бірге салдыратып апарып, таяу тұрған орындық үстіне қойды. Өзі төр жақта жаюлы жатқан көрпеше үстіне барып, құс жастыққа жантая отырды.

	– Е, жаратқан, осы көрсеткеніңе де шүкір. Ендігі қалған өмірімді байыз таптырып, ырғас-жырғассыз өткізе гөр! Қашанда барқадар таптыру өз қолыңда ғой, садағаң кетейін ием! – деді.

	Өзі өз, көйлек жеңі бөз болғалы Қаранардың аузынан бір ауыз мына сияқты құдайға құлшылық еткен сөз есітіп көрмеген Кенжеғұл, абайсызда жағасын ұстай жаздады. «Мына шалға не көрінген? Тіпті, Аллашыл болып алған ба, қалай? Берсең қолыңнан, бермесең жолыңнан дейтін қаскөй ожардың нақ өзі емес пе еді? Зұлымдығынан дүйім елді тітіркендірген баукеспе ұры, қашаннан бері етегіне намаз оқитын, ақ жол қуған адам іспетке кеп үлгірген?

	Шынында Қаранар ондай діндар емес-ті. Ат жалын тартып мінгеннен бері, өз сөзімен айтсақ, таңғы асын тәңірден күткен жан-ды. Есігі алдына жалғыз жүйріктен бөтен тышқақ лақ байлап көрмеген. Сонда да бала-шағасы еш нәрседен кенде болған емес. Қашан көрсең де оның үйінде ақ түйенің қарыны жарылып жатқан тоқшылық еді. Мал үшін жігері құм болмаған адам. Кенеусіз ішіпжеп, бейпіл жүріп, тақақсыз көл-көсір өмір сүрген жандар еді оның үй іші. Керек етсе ол далада көзіне көрінген малды әкелетін де, соя салатын. Қаранардан қаймыққан мал иесі «мұның не» деп айта алған емес. Сондай діннен безген Қаранар бүгін «Аллалап», «тәңірімдеп» қапты. Бұған да зауал жеткені ғой тегі!

	Кенжеғұл ағасының бетіне бағжая қарады да:

	– Сіз өзі... – деп ойындағысын айта алмай тоқтады. Сіз өзі...

	– Ағаң солай, – деді Қаранар, – қазір Кенжеғұлдың не ойлағанын қапысыз түсініп. – Солай. Ағаңның әужайын таныдың. Маған еш нәрсе кәт емес. Жұрттан аларман қолым бере де біледі. Ендігі арманым, қайтар жолым оңды болып, кемпірім мен балаларымның алдында тірі жетсем бітті. Ең кішімнің аты Зергүл. Сендер оны көрген жоқсыңдар. Бір ділмәр, ақылды өзі. Міне, бөтен қайғының бәрі естен шықты да, сол Зергүлімді сағына бастадым. Кетерімде жылап қалып еді. Кенжем ғой, еркем ғой. Ой, күнім-ай, күт мені қарғам, күт. Жетемін жақында!

	Қаранар бұл жолы да жүрегіндегі шындықты айтты. Рас, ол бүгін біреуден озбырлық қып тартып әкетсе, ертең сол адамға үйіп-төгіп жақсылық та істей салатын. Сол мінезін жақсы білетін жұрт оның қылығын кешіре беретін. Кенжеғұл аю шалдың мұнысынан да хабардар. Тіпті, үй-ішін айтып кеткенін де шын сыры, деп білді.

	– Енді біраз күнде жауырын қарап, бал ашатын да шығарсыз? – деді ол әдейі сөз тартқан боп.

	– Бүгінен бастап дін жолына түсем!

	– Онда құмалақ салып, тамыр ұстауды да ұмытпаңыз. Қаранар мырс етіп күлді.

	– Несі бар тамыр ұстаса. Сүйекке таңба болар дейсіз бе?

	– Атың шықпаса жер өрте депті ғой.

	– Оның жөн. Атым енді бұрынғы нәсібіммен шықпайды. Ондайды бұл күнде өзім де істеймін. Әкең марқұм Алладан жасымда бейнет, қартайғанда рақат бер деп тілейтін. Бүгіннен бастап тәңірімнен менің де тілейтінім сол болар. Аштық не жегізбейді, тоқтық не дегізбейді. Тіспай нағашымның көлеңкесінде жүріп талайды тікесінен тұрғызып қойып тілгілеген жанмын. Осы күнге дейін райым қайтпай келсе, ол азуы алты қарыс әкеңнің арқасы еді. Енді ойласам өмір мәресіне өзім де жетіп қалыппын. Шүкір, әлі де сол сияқты арқа тұтарым бар екен. Оны бүгін білдім. Бұдан былай желіксем кесірім бәрінен бұрын саған тиер. Ол сұмдықты көргенше бауыздалып өлгенім артық.

	Бір сәт үй ішін тыныштық биледі. Күн де кешкіріпті. Біртебірте қанатын жайған қараңғылық бөлме ішін бұлыңғыр тарттырып та барады екен. Күздің қоңыр салқын лебі бір жағы сәл ашық тұрған терезеден ішке де ұра бастапты. Бұрыш-бұрыштарды қаптап алған қара көлеңке келе жатқан түннен хабар бергендей. Сол түндей қараңғы ойдан арылған Қаранар енді алды-арты бірдей қауетерсіз дүниеге енген еді, кенет зор денесі әлденеден түршігіп, дір етті. Бірақ, ол бұған теткіген жоқ. Туысынан еш нәрсені ырым қып үйренбеген адуын қарт ойына түк ете алмады. Қайта інісіне соңғы зілін мақалдап, мәтелдеп айтты.

	– Тілде тиек, ойда порым жоқ. Мұның қай-қайсысы да өз жөнімен орынды. Сөйлей берсең сөз де азады, ойлай берсең ойда тозады. Күні жеткен күнде жоқ. Көзе бір күнде емес, мың күнде сынады. Өз қолында мен де сындым. Арманым болмай, тек ажалыма ғана көрінген-дағы! – деп, Қаранар енді бураның санындай жуан аяқтарын көсіле түсіп жата кетті.

	Кеш батты. Шам жағылды. Келініне осы кезде ғана назары ауған Қаранардың бүйрегі бүлк етті. Зибаштың ұзын кірпікті мөлдір көзінен әлдеқандай мұң, үлкен қайғы табын байқады. «Бейшарада бір арман бар екен-ау. Не болды екен? Әлде балазарлық болмағайдағы. Есі бүтін әйелді семдіретін дерт қой о да бір. Бұларда одан бөтен не кемістік бар. Дүние де, бақыт та жетеді деп ойлады. Іш дерті ішінде қалған әккі шал жуынып келу үшін есік тұтқасын, ұстап тысқа беттей берді. Оның соңынан Зибаш та шықты.

	Үйде жалғыз қалған Кенжеғұл кең кеудесін кере тыныс алды. Тамағын тұшырқана кенеп жөткірініп, маңғаздана қақырды.

	«Жарайды, таңынан жарылған шалым, алдана тұр азырақ. Талшығыңды таптым, соны азық еткейсің әзірше. Енді тобаңа таянтар кезім де жақын. – Ол өзінен өзі ашына күлді. – Күміс сапты қара пышақ! – деп қолына пышақты кезей ұстап мысқылдады. Әкемнің көзін көрген мүлкім. Сен шалда ма, сен шалда мұндай талай нәрсе бар әлі. Әлдеқашан өлген адам деп жүрсем, ашық күнде қолыңа шам алып ізімді аңдып, қарыстап келемін де. Ім-ім! Өзің қазған орға өзің енесің деген осы!» деп тоқтаған-ды.

	Аңғал Қаранар сол түні Кенжеғұлдың үйінде алаңсыз жатып шықты. Сый-сияпаттан кенде де қалған жоқ. Тек Кенжеғұл ғана тыныш таппады. Оның ойы сан саққа жүгірді. Бір кезде ашулы шешімінен қайтып, әкесіндей Қаранарды аяп кетті. Таң атысымен қарттың тілегін түгелдей орындамақ болды. Егер Құрбан араға түсіп, ақыл айтпаса, заң иесі прокурор соңғы сертінен шығар да еді. Онда бұл пәлені Қаранар түсінде де көрмес еді. Енді міне, ол абақтыда отыр. Арманы зор. «Кімнен болды? Кенжежанға мұнда екенімді қалай жеткізем? Қалқам-ай, біле қалсаң қазір-ақ суырып алар едің-ау!» деп күрсінеді.



	Үзілген жіп

	Өткен екі күн ішінде Батырхан көп жұмыс істеді. Сейіттен үш рет жауап алды. Соңғы бір шақырғанында бұларға Кенжеғұл Кушигиннің кім болатынын қайта-қайта анықтады.

	– Қайдағы туыс? Кенжеғұл Кушигин дегенді білмеймін. Тіпті ондай туысым жоқ. Мен білетін Кенжеғұлдың фамилиясы Тіспаев болуы керек. Егер сол Тіспаев болса, онда туыс емес, нағыз жауым. Ал, мынауыңыз кім? Танымаймын.

	Батырхан Сейітке аң-таң бола қарады. Ойлы көзі жыпылықтап, қабағын түйді. Кейде солай отырып, не істегенін өзі де білмей қалатын ашу айбат та көрсеткен жоқ. Кенет сыпайы күлімсіреп, зілсіз үн қатты.

	– Кенжеғұл Кушигинді білмеймін дейсің, ә?

	– Айттым ғой. Менің білетінім Тіспаев. Оның Құрбан дейтін ағасы болған, – деп, Сейіт сөзінің ар жағын айтпай тұнжырап отырды. Неміс фашистерінде тұтқында жүрген күндерде Құрбаннан көрген қорлығын есіне түсірді. Әкіреңдеген немесе, күллі мұсылман елінің жалғанды жарып шыққан жалғыз бәйтерегі болғансып, Сейіт сияқтыларды неше саққа жүгіртпеп еді? Сейіттің бұрын елде жүрген кезде де одан тартқан азабы аз еместі. Ал тұтқында өмір өткізген күндерінде немістерге арқа сүйеп, әбден есіріп алған Құрбан және жәбірлікті көрсетпеді ме? Бірақ, Сейіт оның үгітіне көнбей қойған. Сонда Құрбанның айтуымен немістер бұл бейшараны нендей азапқа салмады? Қап, шіркін, кезекті дүние-ай, Тіспаевтарды, әсіресе, солардың Құрбанын Сейіттің қолына осы күні бір іліктірсең!..

	Сейіт өзі осы жарық дүниеге шыр етіп келгеннен бергі ата жауы Тіспаевтардан шеккен жапасын бір сәт көз алдынан өткізді. «Бірақ, – деп қорытты ол ойын. – Мына Кенжеғұл Кушигин деген Құрбанның інісімен әшейін аттас біреу шығар. Нағыз інісі Тіспаев болар еді ғой. Кенжеғұл деген қазақта өте бір көп тараған ат емес пе...»

	Осы кезде тергеуші Сейіттің аузына және сөз салды.

	– Айта бер. Ағасы болған дедің бе?

	– Ия, Кенжеғұл Тіспаевтың ағасы болған. Оның аты Құрбан еді. Демек, мен білетін Кенжеғұл емес екен. Оның өзінен де көптен хабарсызбыз. Соғыс басталар алдында еміс-еміс дерегін құлағым шалып еді. Бір ауданда тергеуші деді ме, әйтеуір заң орнында істейді екен. Анықтай түсуге уақыт болмады. Арада көп өтпей соғыс басталды да, балапан басымен, тұрымтай тұсымен боп кетті ғой. Міне, енді өзіме әр түрлі айып тағып, тіпті партияның маған сеніп тапсырған колхозын өртедің, деп ұстап отырсыздар. Әйтеуір, бір түсініксіз нәрсе бар. Түбінде анықталар. Оған сенімім зор. Мені жау деген адамның өзі дені сау жан емес екеніне ешбір шүбәм жоқ. Оны қашан дәлелдеп бере аламын.

	Батырханның көзі шарадай боп кетті.

	– Тәйт! – деп, бір жағы саясат үшін, бір жағы сес көрсете ақырып қалды. Замат адам жанының құпия сырын оның әрбір жүйелеренің өзгеріс, құбылысынан аңғаратын психолог, ақылды тергеушіге тән қараспен Сейіттің бетіне көз тастады. Бірақ, сезік тудырарлық еш нәрсе байқамады.

	– Рас, – деді Сейіт те тайсалмай. – Кімнің кім екенін уақыттың өзі ашып береді. Сонда көрерміз.

	Бұдан кейін де Батырхан біраз үнсіз отырды. Ойына түрмеге бүгін алынған Қаранар түсті. Кеше ол адамның Кенжеғұлдың үйінде болғанымен Батырханның хабары бар еді. Таңертең тілекті төрінен зор құрметпен аман аттандырып жіберіп, жарты жолда ұстатып абақтыға тыққан да Кенжеғұлдың өзі. Жаңа бір әзірде Батырхан ол шалдан жауап алып, іс жүргізген. Сонда тым қайсар адам екенін көрді. Сұраққа тура жауап беруден бас тартты. Қайта өзіне ақырып:

	«Кенжеғұлды шақырып кел, мен сонымен ғана сөйлесем. Тіпті, болмаса, осында отырғанымды жеткіз» деді де, қайтып сөйлеспей қойды. Және бір сөзінде: «Сейіт Тоқатаев, оның әйелі Жамал қараңғы үйден шықты ма? Кенжеғұл бүгін екеуін де босатып қоя бермек еді ғой. Апырым-ай, түк жазығы жоқ адамдарды да мұрнынан сүйреп кеп, мына қапасқа сүңгіте салады екенсіңдер-ау! Бұ не сұмдық, сендерге адам тағдыры ойыншық па: ұят-арларың бар ма, сірә?» – деп те зіркілдеді.

	Батырханды қарттың осы бір тым еркін, аса асқақ мінезі таң қалдырды. Тұрпайы біреу ме дейін десе, оған ұқсамайды. Ақылы ауысқан, түк сезбейтін қаудыр шал да емес. Әр сөзі мірдің оғындай, әр қимылы мығым, тепсе темір үзер мықты. Анау-мынауды қойып, ауданның заң иесін – прокурордың өзін шақырады. Сейіт пен Жамалдың тағдырына ашынады. Ол туралы тек: «Шықты ма, үйлеріне кетті ме?» деп қана сөйлейді.

	Ішінен таң қалған Батырхан шалға еш нәрсе айтпады. Жамалдың түрмеден босап кеткенін де жасырды. Өзі Кенжеғұлдың үйінен аттанып тұрып, Жамал жайын білмегені, ол ғана емес-ау, арада ат айналмай түрмеге әкелінгені зор күдік туғызды. Тергеуші мұнда бір кәдік бар деп ойлады. Кенжеғұл туралы соңғы күндері еселеп өскен секемдері де су бетіне шыға түскендей. Зибаш жайы, оның райком есігінен қайтқаны қазір Сейіт айтып отырған Кенжеғұлдың Құрбан деген молда ағасы бар екені де белгілі болған. Тіпті, Жамалды түрмеден алып кеткен адамның кім екенін де Батырхан қазір анық біледі. Енді Зибашпен бір сөйлесуі керек. Кешке қарай Сейіттің ауылына – «Қарқын» колхозына кетпек. Біліп қайтатын істер аз емес. Оған дейін бұл жерде де кейбір мәселенің бетін ашып алуы қажет. Ол үшін тергеуші Сейітті және шақырып еді. Сөзден сөз шығарып отырып Қаранар туралы да, Кенжеғұл туралы да қазбалай бастады. Ол немістердің тұтқыныда болған Құрбанды да енді толық білуі керек. Батырхан ол туралы бөлек бір қағазға жазып та қойды.

	– Қаранар Күшігенов деген кімің болатын еді? – деді ол сыр тарта жымиып.

	Сейіт біреу абайсызда салып қалғандай, селк етті. Бірақ, мүдірмей жауап берді.

	– Қаранар! Ол менің ата жауым, – деп үзілді-кесілді айтты. Оның фамилиясын кім дедіңіз, Күшігенов дедіңіз бе?

	– Иә, Күшігенов дедім. Танисыз ба?

	– Танимын. Айттым ғой, ата жауым дедім ғой?

	– Ата жауым!

	– Иә, дәл солай. Апыр-ай, оның фамилиясы солай ма еді? Өзін қайдан көрдіңіз? Әлде мені қаралауға келіп пе? Түу, өте жақсы болған. Білдім, білдім. Қандай аңқау едім, ә? Тәженнің де фамилиясы Күшігенов еді ғой. Е-е, ақымақ басым. Тәжен мұның інісі болды, – деп тоқтатты Сейіт. Ішінен және ойлап кетті. «Оны мен қорқақтығы үшін атып тастап ем ғой. Бірақ, соңынан өлген жоқ, тек иығынан қатты жаралған екен. Немістерге жағып қалса керек, оны госпиталында емдетіпті» деген сыбысты да естіген едім. Ім-м! Енді жұмбақтар шешіліп келеді. Демек, бұлар бірін-бірі қайта тапқан болды. Ия, дәл солай!»

	Сейіт Батырханға бұрылды.

	– Сұранамын, тергеуші жолдас, дереу шақырыңыз, беттесейік. Сонда бәрін де білесіз, иә, білесіз, – деп қызып кетті. Бір тұрып, бір отырды.

	Батырхан сұрлана аз-кем үнсіз отырды. Сейітке сұқтана, мынау не соғып кетті дегендей қарады. Оның бетінен бұрын сезілмеген толқу, ашынған ашу көрді.

	– Тұра тұр, сен өзің... – деп, Сейітті тоқтатты. Бірақ сөйте тұра жауапкердің өңіне қайта-қайта қарай берді. – Асықпай сөйлеші, не айтып кеттің?

	– Рас айтам, жолдас тергеуші. Қатты өтінемін. Қаранарды білетініңіз шын ба? Ол осында ма?

	– Қажет болса қалса... – деп жымиды Батырхан. – Оның бәрін де қазірше қоя тұр. Тәжен дейсің бе? Ол кім? Бірақ, иә, тіпті мейлі, сайтан болсын. Оны да сөз етпейік. Жарай ма?

	– Неге?

	– Солай. Бізге әуелі басқа жайларды анықтауға көмектесесің.

	Қалғанын кейін көрерміз, кейін.

	– Жарайды, сұрай беріңіз?

	– Қалай сұраймын? Мәселе, міне, осында. Сен Қаранар Күшігеновты ата жауым еді, менімен беттестір дейсің. Ал, Қаранар мүлде басқаша сайрайды. Түсінбеймін. Мұндай жағдайда алдымен өзімнің бір нәрсеге көзім жетуі керек.

	– Не деп сайрайды ол? Көзіңіз жепейтіні не?

	– Мысалы, әлгі шалың Кенжеғұлды тіпті нағашы інім деп шалқаяды. Ал, сен болсаң, Қаранарды білемін дейсің де, бірақ оны жау көресің. Сөйте тұрып, Кенжеғұл Кушигинді танымаймын ат-тоныңды ала қашасың. Ішек-қарнын ақтарып берейін деген шындығың осы ма? Адал жансынып, кеудеңді қалай қағатыныңа таңым бар!

	Сейіттің төбе шашы тік тұрды. Беті дуылдап, көк желкесіне шейін қызарды. Көздері жыпылықтады, ішінен күбірледі: «Нағашы інім деп шалқаяды. Ал, сен болсаң... Кенжеғұл Кушигинді танымаймын деп зар қақсайсың!»

	«Апыр-ау, – дейді Сейіт ойлана түнеріп. – Күшігенов... Кушигин!

	Осы фамилиялардың өзінде де бір сыр бар ма, қалай?»

	Осы сөз, осы ойлар Сейіттің құлағында дамылсыз даңылдады.

	«Сонда, – деді оның бір ойы. – Қаранар қайдан жүр? Ол маған қалайша қамқоршы бола қалған?.. Әлде... бәрі-бәрі әдейі алдыма құрған тор ма екен?.. Солай, солай! Әбден ықтимал нәрсе. Ім-м! Бұлардың қайқайсысы болмасын, улы жыландай ысқырып тұратын. Бірақ, мына бейшара тым салбыраған, жынынан айрылған бақсыдай, момақан біреу екен. Мүмкін онысы да тегін емес шығар... Па, шіркіндердің айлақорын-ай! Қарашы ұсқынын, осы отырысының өзінде шөлдің қартайған кесірткесі сияқты кісіні арбап отыр. Жарайды, арба, арбай бер. Саясатыңа да көше бер! Білгенің сол болса, қоладынып бақ. Бірақ, қанша құбылсаң да менен бір ғана шындықтан бөтен еш нәрсе ала алмайсың!»

	Өз ойын осылай түйген Сейіт сақ отыруға бекінді. Тергеуші сыр тартқысы келді ме, тағы да сұрады.

	– Сөйтіп, қайсыңызға сенген дұрыс болар екен, сізге ме, Қаранарға ма? – деп сыпайы сөйлеп жауап күтті.

	– Өтінемін, бізді беттестіріңіз?

	– Әуелі шындықты ашып беріңіз, содан кейін көрерміз дедім ғой. Апырым-ау, сізге бұдан артық не шындық керек?

	– Кенжеғұл туралы айтыңыз. Ол Қаранардың нағашы інісі екені рас па? Мәселенің шынына келейін, Кенжеғұл Кушигин біздің ауданның прокуроры. Әрине, үлкен адамның атын сатушылар көп болады. Мына Қаранар сондай суайт емес пе?

	– Тоқтаңыз, тоқтаңыз? – деп, Сейіт бармағын тістеп отырды. – Бұл өзі... Иә, не боп барады! Бұл өзі...

	– Иә, жолдас Тоқатаев, турасына көше беріңіз?

	– Кенжеғұлды Қаранар інім дегені рас болса, онда...

	– Дәл солай деді.

	Батырхан іні, аға туралы сөздерге онша мән бермегендей, солғын ғана мыңқ етті. Ішінен: «Міне, бір жіптің ұшы табылды, – деп ойлады. Заң деген ешкімнің жиені де, нағашысы да емес. Сондай-ақ, заң ешкімге аға да, іні де бола алмайды!»

	– Бейшара, – деп ол кенет өзінен өзі күлді. – Әлгі шалды, Қаранарды айтам да. Өзі бір атына лайық жаралған адам екен. Бірақ, қазіргі дәмесі де зор. Тегі меселі қайтпай, еш нәрседен көңілі жығылмай келген қу болса керек. Адуын-ақ. Қарашы, Кенжеғұл Кушигиннің прокурор екенін біліп: оны інім еді, нағашым едіні айта қойсам бітіп жатыр, босатады да жібереді деп ойлаған, ә? Әй, надандық-ай!

	Жосатыңа болайын шалым-ақ екенсің! Әттең, өзіңді музейге апарып қойып қарап қана тұрар ма еді, шіркін!

	Алдында шашылып жатқан бірнеше қаламды уыстай ұстаған Батырхан, тыныш отырмай, столын тықылдатты. Көзінің қиығымен Сейітке қарап, оның әрбір қимылын бақылады.

	– Бұл шалда не хікмет бар екен, ә? – деді Батырхан және сөз қозғап. – Құрбан дейтінді де біледі екенсіз. Жақсы...

	Сейіттің даусы шаңқ ете шықты да, өзі дірілдеп кетті.

	– Не дейді? Ол қайда?! – деп айқайлады.

	Батырхан жымың-жымың күлді де, Сейітті жұбата сөйлеп біраз отырды. Бірте-бірте негізгі нысанасына қайта оралып және сұрады.

	– Құрбанды білсеңіз Кенжеғұлды да білуіңіз керек қой!

	– Егер, – деп Сейіт орнынан қарғып тұрды. Егер Құрбан осында болса, онда бәрі түсінікті. Енді бітті. Қаранардың Кенжеғұлды мият тұтқаны дұрыс. Бәсе, осында бір гәп бар деп едім-ау.

	– Қандай гәп, анығырақ айтыңыз? Қане, сіз орныңызға отырыңыз.

	Мәселе айқындалып келеді.

	Сейіт енді тартынбады. Қаранар мен Құрбан туралы ұзақ сөйлеп кетті. Бұдан он үш жыл бұрын осы екеуінің қолынан қаза тапқан әкесі Тоқатайдың жан түршігерлік оқиғасын жіпке тізгендей етіп баяндап берді. Содан кейін Құрбан неміс фашистерінің легионында болғанын да айтты.

	– Отызыншы жылдары, – деді Сейіт сөзін толықтыра түсіп. – Құрбанның институтта оқып жүрген інісі бар еді. Аты Кенжеғұл болатын. Бірақ, мені дәл қазірге дейін оның фамилиясы шатастырды. Тіспаев болуы керек еді ғой? Рас, Кенжеғұлдың атын сіздің ауызыңыздан алғаш естігенімде тұла бойым шымырлап қоя берген-ді. Артынан фамилиясын білген соң ғана аттас біреу екен ғой деп басылып ем. Енді, міне, айқындалды. Демек, Қаранар мен Құрбан қайта бас қосқан екен. Сіз маған айтыңызшы! Құрбан осында ма? Егер осында болса түсінікті, бәрінің мақсаты бір, әрине. Амал қанша, қазірше күш солардың қолында. Сізден бір ғана өтінішім бар: Құрбанның фамилиясы кім екен, соны айтып аласыз ба? Содан кейін...

	Сейіт Тәжен Күшігенов туралы айтпақ еді, аузын жаба қойды.

	«Кейін, керек болса, кейін айтармын» деп ойлады.

	Тергеуші қыстай бастады.

	– Бұл жағын сұрамаңыз. Қане, бөгелмеңіз. Тек турасын сөйлеңіз!

	Тұтқында жүргеніңізде кімді көргемін дедіңіз жаңа?

	Батырхан қолына енді ғана қалам ұстап жаза бастады.

	* * *

	Таңертеңнен бері Батырхан, басқа жұмыстарын бітіре жүріп, прокурордың алдына да екі рет барып қайтты. Алғашқыда өзі бір ұсыныспен кіріп еді, прокурор қарсы болған жоқ. Содан ба, көңілді шыққан. Соңғысында Кенжеғұлдың өзі әдейі шақыртыпты. Прокурор тым қатулы отыр екен. Батырханды әуелі қабағын түйіп қарсы алды да, артынан жіби бастады.

	– Бағана сен «Қарқын» колхозына баруға командировка сұрадың ба осы? Ұмыттым. Бірақ, мен қарсы болдым ғой, ә? – деді күжілдей сөйлеп.

	– Жоқ, Кенже аға, сіз қарсылық жасамадыңыз. Барсаң бар, тіпті түстен кейін жүріп кет, дедіңіз.

	– Мүмкін емес! – деп селк етті Кенжеғұл.

	– Неге олай дейсіз?

	– Рұқсат беруге тиісті емеспін.

	– Түсінбеймін, жолдас Кушигин? – деп, Батырхан прокурордың бетіне мөлие қарады. Кенжеғұл бір қызарып, бір бозарды. – Сейіт Тоқатаев туралы жаңа материал жинап келуге келістіңіз ғой.

	– Түу, масқара-ай, – деп, Кенжеғұл маңдайын ұстады. – Егер біреу миың қатсын деп әдейі қарғаса да кісі бұлай болмас. Кешеден бері маған бір ауру тап болды, ұмыта беремін. Тым жұмыс басты да боп кеттік қой өзі. Бәрі осы атың өшкір соғыстың кесірі. Иә, адамды миғұла етіп жіберді. Қарашы, саған рұқсат беріп те қойыппын. Жоқ, бармайсың, достым, бармайсың. Қазір одан да зәрлі жұмыстар шығып қалды. Ұқтың ба?

	Батырхан состиып, не дерін білмей тұрды.

	– Рас, сөзуарлық үшін айтып тұрғам жоқ. – Кенжеғұл енді маңдайын сипады. – Сейіт Тоқатаевтың әйелін босаттың. Өзі туралы асықпай қоя тұрайық. Сен бүгін облысқа барасың. Неге екенін білмеймін, шақырып жатыр.

	– Кім мені шақырған? Соншалық тығыз шаруа бар ма екен?

	– Облыстық прокуратура. Неге екенін баяндаған жоқ. Олар бізге есеп бермейтінін менсіз де білсең керек.

	– Ала келсін, біле келсін деп еш нәрсе тапсырмады ма?

	– Айтқан жоқ.

	– Бүгін дейсіз бе?

	– Бүгін.

	– Қап. Бұ да бір көлденең қырсық болды-ау! Жұмыс мұнда да жеткілікті еді ғой. Бір-екі күннен кейін барсам қайтер еді.

	– Облысты мен билемеймін. Басымды несіне қатырып тұрсың!

	Сөз осымен бітті де, Батырхан кете барды. Сөйтіп ол Кенжеғұлдың алдынан бұ сапар қатты ренжіп шықты. «Қалай болды, ә? Өстіп жүріп жіптің ұшын жоғалтып алмасам жарар еді. Жоқ, мүмкін емес. Бұл жіп енді қолдан шыға қоймас. Тірі жүрсем айрылмаспын. Айтып істеген ұрлықтың айыбы жоқ дегендей, әр нәрсені ақылдаса отырып істеген жақсы-ақ болар еді. Бірақ, кімге айтам? Ауданның басшыларына, саяси орынға бұл күйде жеткізуге болмайды. Олардың алдына әбден пісіріп бару қажет. Сонда өзім де жалтақсыз, мықты тұрам!» деп ойлаған Батырхан көшеде мас кісі сияқты келеді. Оның есіне бірден Зибаш түсті. «Айтпақшы, оған жолығуым керек. Егер өзім облысқа кетсем, Сейіттің колхозына Зибашты неге жібермеймін? Иә, бұл тамаша идея. Зибаш көне қойса, қандай жақсы болар еді. Жамал не істеп жүр екен? Оның халін білу үшін қайта Зибаштың барғаны ғажап қой. Мұндағы жүріп жатқан жұмыстар жайын Кенжеғұл білмейді. Ол өзімнен өтер айлалы жан жоқ деп ойлайды... Бірақ, сол қу мені қайда жұмсап отыр? Мұнда бір мән жоқ па екен?.. Мүмкін, емес, Кенжеғұл сезе қоярлықтай әлі еш нәрсе бола қойған жоқ. Көп болса облыста екі үш күн жүрермін. Оған дейін Зибаш Жамал жайын біліп келсе бітті, ендігі ең керектісі сол адам туралы материал. Сейіт Тоқатаевтың жаламен отырғаны анық. Ендеше Зибашпен сөйлесуім керек-ай!»

	Өз ойын осылай қорытқан Батырхан қуанып кетті. Зибашты көруге асықты. Бірақ, қалай жолығады? Себепсізден-себепсіз жұмыс кезінде прокурордың үйіне кіріп баруға болмайды. Секем алып қалса, жақсы емес. Ең дұрысы, оған біреуді жіберген жөн. Кімді?

	Батырхан көп қиналмады. Өз әйелін жібермек болды да, жанжағына жалтақтай қарады. Үйіне тура жолмен айналып баруға дәті шыдамады. Бұрылып, ақ ұлпа мақтасын әлдеқашан-ақ жинап алған далаға түсті. Осымен жүрсе тез жүреді, әрі уақытты үнемдейді. «Иә, Зибаш барады, – дейді ол күбірлеп. – Бұл мәселе оның да жанын жеп отыр. Мен үшін емес, өз ары, қасиеті үшін-ақ барады!»

	Әр түрлі кәсіптің өзіне тән қызығы, тәсілі бар ғой. Тек кәсібіңді сүйе біл. Батырхан өз мамандығын қатты құрметтейтін адам-ды. Оның қолына жаман атақпен түсе көрме. Бір рет, тым қатал. Жүндей тұтып ұрудан да, балғаттап ұрсудан да тайынбайды. Кейде ол адам емес, бүктелмелі кездік сияқты. Алдындағы жанға өңін бермей, қаһарын ғана қадап, мұздай суық отырады. Қылмысты деп таныса әкесінің де маңдайынан сипай қоймайтын шақар жан.

	Тергеуші қауашағы мен жапырақсыз сояу бұтақтары ғана қалған қозапаямен тартып келеді. Аспан ашық. Күз ауасы дерліктей салқын емес, жылы. Күн екіндіге барып қалса да жер бетіне шақшия қарап, қыздырып тұр.

	Батырхан еш нәрсені байқар емес. Ол бейне ғашығына жолығуға асыққан жігіттей аяғын дестелей басады. Әлденеге іші ашып, намысы келді. «Осы мен не істеп жүрмін? Майданға неге кетпеймін?» дейді ол кіжініп.

	Бір сәт осылай өзімен өзі болған Батырхан үйіне қалай жеткенін білмеді.

	– Бар, тура Кенжеғұлдың үйіне жет, – деді ол есіктен кіре бере әйеліне. – Зибаш қазір тура менің кеңсеме келсін. Тоқталмасын.

	Жөнін сұрап, ежелей бастаған әйеліне Батырхан бет қаратпады.

	– Тәжікелесіп тұруға уақыт жоқ. Ғашық боп қалды ғой дейсің бе? Бар деген соң бар да, ешкімге сездірмей айт. Тек аялдама. Маған келгенін о да білдірмеуге тырыссын. Прокурор өзінің кеңсесінде отыр. Әйелінің өңі қашып, бозара қалды. Орта бойлы, жуан бөкселі семіз адам еді. Бөгде әйелді өзің барып кабинетіме шақырып әкеліп бер деп тұрған өз күйеуінің сөзін естігенде бүйі тигендей бүрісті де қалды. Көріне көзге бұрынғысынан гөрі шөге түсіп, тіпті, кішірейіп те кеткендей. Қайқылау біткен еріндері тұштиып, кебек жалағандай ағарып шыға келді де, шүңірек біткен шүңір көзі күйеуіне шегедей қадалды. Ашулы көзінде тобарсыған қамырдай бозарып, қатпарлары көбейіп кететін беті мен маңдай терісі бұ сапар да мыж-тыж бола қалды. Әйелінің әрбір нәрсені ақылмен екшей алмайтын ойсыз, оның үстіне шадыр мінезін Батырхан енді ғана есіне түсірді. Ішінен «қап!» деп азырақ теткіп тұрды да, ақтарыла сөйледі.

	– Сонша кірпідей несіне жиырылдың? Маржан-ау, менің жұмысыма сен жәрдем бермегенде, кім береді? Зибашты ертіп келе ғой деп көрінген біреуді жұмсауыма болар еді. Кез-келген қайыршы айтқанымды екі етпейтініне ақылың жетпейді деп ойламап ем. Бозарма да, кезерме де, ісіп те кеппе. Тез жет. Кеңсемде күтіп отырмын, – деп өзі үйден шығып, жүре берді.

	Маржан сонда да үндемей қалған жоқ:

	– Е, жарайды, пісіріп жесең де барайын, әкем тегі, – деді деп зыпылдап, ала жөнелді.

	Осыданкейін Батырханкеңсесінеқалайжеткенінбілмеді. Әлденеге іші удай ашыды. – Зибаш деп мен жүрмін. Ол не ойда екен? Кешеден бері Кенжеғұл оны мың саққа жүгіртіп, басын айналдырып, әбден шырмап-ақ тастаған шығар? Күйеуінің бүгінгі абайсыз одыраңдауы тегін емес. Қалай да бір нәрседен сезіктенеді. Таңертең бір түрлі, түстен кейін екінші түрлі сөйлеп қапты. Маған көзқарасында да көп сыр жатыр. Ал, егер Зибаш колхозға бармайтын болса...» деп, Батырхан кеңсесінде әрлі-берлі жүре бастады.

	Зіл қорғасындай ауыр сезім басып-шаншып барады. «Жоқ, ол зымиян адам! Білмейді, сезбейді деуім асылық» деп тұрды. «Мейлі, біле берсін, біздің ісіміздің қиындығының өзі де осында ғой. Тек айылыңды арттыра біл!»

	Тергеуші кеңсесінен шықты. Жүріп барады. Қайда? Ол есінен айрылған жан сияқты... Кенжеғұлдың кабинеті алдына кеп тоқтады. Есікті ашып қалды. Төрде жалғыз отырған прокурор бұған селк ете, ит көрген ешкідей ежірейе қарады, атылар жылан сияқты жиырылып, тас түйін боп алды. Бұрын осылай кіріп келгенде арп етіп, жөндіжөнсіздіге қарамай, әйтеуір, бір сөз айтып күжірейе қалатын еді. Бұ сапар аузын ашқан жоқ. Түгі түксиген қалың қабағы салбырап, көзінің жиектері күлкілдеп, маңдайы жиырыла түсіп, шатынаған көзімен Батырханды атып тұр.

	Батырхан жайлап басып Кенжеғұлға жақындай берді. Екі көзі айқаса қалды. Үнсіз арбасып, бірін-бірі жеп қоярдай қадалды. «Ә, солай ма, дірілдеп тұрсың ғой. Неге сөйлемейсің? Менен неге жөн сұрамайсың?» дейді Батырхан ойы.

	«Білемін. Мұнда не үшін келгеніңді аңғарып тұрмын, Батырхан! Бірақ... – Ол кезерген ернін тістеді. – сабыр ет Кенжеғұл! Шыда, шыдай түс, сыр берме? деп тұр прокурор ішінен».

	Тергеуші көзі тайқып кетті. Кенжеғұлдың қолына қарады. Саусақтары жыбырлап тұр екен. Кенет бар тұлғасы электр тогі ұрғандай дір етті.

	«Жетеді. Күдігім бекер болмады» деп түйді Батырхан. Ол кілт бұрылып шыға жөнелді. Кенжеғұл сол күйде мыңқ етпей қала берді. Кеңсесіне шаттана енген Батырхан соңынан Зибаш та кірді.

	Тотыққан жүзін басына тарта салған ақ шаршы орамалмен жауып алыпты.

	– Жақсымысыз, жеңгей. Тағы да ашуланып, бұл сапар тіпті кеңсемнен де қуып шықпайсыз ба?

	Батырхан көзін жыпылықтатып, асау Зибаштың әрбір қимылын тышқан аңдыған мысықтай бақылай тұра, күле сөйледі. Сөзін бірден әзілден бастағанына ішінен риза боп жымыңдады.

	– Келдім. Не шаруаңыз бар еді? Маржанды әуре қыларлықтай, соншама... Тыныштық па, әйтеуір?

	– Сіз ойлағандай болса жұртты әуре етіп қайтеміз.

	– Иә, менде қалған сөз бар екен ғой, онда айта беріңіз?

	– Бәрі де сізге ғана тіреліп тұр.

	– Маған ғана ма?

	– Солай, – деп, Батырхан орнына отырды. – Қане, өзіңіз де отырыңыз. Әуелі сізді ренжітіп алғаныма кешірім сұраймын. Сонан соң... аупарткомге барып тұрып, кірмей қайтқаныңызды дұрыс дей алмадым. Жақсы бастаған істі жарты жолда қалдырып қойғаныңыз түсініксіз-ақ.

	Солардың бәрін қайдан біліп қойдыңыз? – деп сұрады Зибаш. Батырхан жымың-жымың етіп, біраз қопаңдап, соңынан келіншекке мақтана қарады.

	– Әйтпесе тергеуші болам ба? Көзіммен көрдім деуге де хақым бар. Зибаш сұрланып үнсіз отырып қалды.

	– Мәселе онда ғана емес, жеңгесі. Кеше танертең үйіңізден аттанып кеткен атаңыз бола ма, әлде жай құдайы қонақтарыңыз ба, білмеймін, әйтеуір бір азамат. Бүгін сол кісі қайда, хабарыңыз бар ма?

	– Қайдасы несі? – деп, Зибаш Батырханға жалт қарады. – Үйден аттанған кісінің бәрінің артынан мені аңдып жүр ғой дейсіз бе?

	– Жоқ, олай деп нем бар. Сол кісі сіздердің кімдеріңіз еді?

	– Анығын білмеймін. Әйтеуір алыс адам емес сияқты. Не нағашы, не жиен болса керек.

	– Дұрыс, – деп, Батырхан басын изеді. – Әйтпесе сол кісі қазір түрмеде отыр.

	– Түрмеде? Не үшін? – деп, Зибаш селк етті. – Қылмыс істеп қойып па?

	– Бір ғана қылмысы бар. Сейіт Тоқатаев пен Жамал Тоқатаеваның тағдырына жаны ашыпты. Сол үшін ұсталып, отырғызылды.

	– Кім оны ұстаған?

	Батырхан бұл сұраққа жауап бермей отырды. Зибаш екі-үш рет сұрады. Батырхан сонда да шешілген жоқ.

	– Жамал дегенді Сейіттің әйелі деп едіңіз ғой? – Зибаш басқа жағынан сөз қозғады.

	– Солай екені рас, – деді Батырхан.

	– Ендеше сол әйелді босатқан жоқсыздар ма?

	– Босатқанбыз.

	– Олай болса тағы да не әңгіме?

	– Мәселе сонда, – деп, Батырхан қатты тыныс алды. Сөйтті де, қандай оқиғалардың сыры ашылып жатқанын айта бастады. Әуелі Сейіт пен Жамалдың өмір тарихын баяндап берді. Бұдан он үш жыл бұрын болған «Түйелі адам» оқиғасын естігенде Зибаш дірілдеп кетті.

	– Апырым-ай, не соғып кеттіңіз? Осы айтқаныңыздың тең жартысы шын болғанның өзінде де сұмдық қой. Түу, бетім-ай, бұ не деген масқара еді!

	Батырхан мүдірген жоқ. Сейіт түгілі, Қаранардың ұсталуының өзінде үлкен зұлымдық жатқанын жасырмады. Осы мәселелерге байланысты өзі бүгін кешке «Қарқын» колхозына кетпек еді, аяқ астынан облыстық прокуратура шақыртыпты. Соғыс кезі ғой, барған соң тағы да қандай оқиғалар тап келеді. Біраз күн айналып қалатын жұмыстар боп қала ма. Әйтеуір, білмей отырғанын айтып шықты. Сөзінің соңында Зибашты көмекке шақырды.

	– Мен облысқа барып қайтқанша бір жұмыстың басын ашып беруге жәрдемдеспес пе екенсіз? – деп сұрады.

	– Жұмсаңыз? Шешінген судан тайынбас. Бетім бәрібір ашылды. Енді кісі бетін шиедей қылудан несіне тайынайын. Жұмсаңыз? Бұлай қорланғанша өлгенім артық.

	Батырхан қуана тіл қатты.

	– Ендеше «Қарқынға» өзіңіз барыңыз. Жамалмен бетпе-бет отырып сөйлесіңіз. Қазіргі айтылғандардың шындығына жетіп қайтыңыз. Өтірік болса нұр үстіне нұр. Егер шын болса, онда бұл істі бұлай қалдыру қылмыстың барып тұрғаны.

	– Бүгін-ақ кетем, – деп, Зибаш орнына ытып тұрды. – Өмір мені мықтап қаталастырған екен. Бәсе, өзім де байқаған ем. Бүйтіп тапқан бақытыма өрт түссін. Енді бұл масқараның түбіне жетпей тоқтасам комсомол мүшесі деген аттан садаға кетейін. Оның рухы соқсын мені! Бірақ, Батырхан, сізден бір ғана өтініш, мейлінше тез оралатын болыңыз. Жарай ма, сүйтіңіз, ә?

	– Ертең кешке дейін мен қайтып оралам. Сіз де жетіңіз. Одан кешіксеңіз райкомға өзім барам.

	Зибаш соңғы сөздерін бейкүнә сәбидей алабұрта, аптыға айтты.

	Көзі жасаурап, тұла бойы дірілдеп тұрды.

	– Қандай бақытсыздық десеңізші. Сенің аяғыңа батқан шөңге менің маңдайыма кірсін дейтін еді-ау! Сен деп ғана туғанмын, ал сен, тек мен үшін ғана жаралғансың. Айым да өзің, күнім де өзіңсің, деп отыратын Кенжеғұл еді-ау! Міне, ол қандай адам боп шықты. Әттең, әттең! Адам аласы ішінде деген сөз рас екен ғой!

	Зибаш қалған сөзін айта алмай есіктен шыға жөнелді. Батырхан орнынан әзер дегенде тұрып, терезеден қарады. Оның көзі жылдам басып бара жатқан Зибашқа түсті. «Рас-ау, мұндай сұмдықты кім көрген? Тұра-тұр бәлем, біреуге ор қазба, өйткені, оған ақыр өзің түсесің, дейтін еді. Мына орыңа, Кенжеғұл, ақыр өзің жататын боласың!»

	Батырхан жолға жинала бастады. Керек боп қалар деген кейбір қағаздарын алды. Кешке дейін облысқа жетуі керек. «Ертең қалай да қайтып келем. Оған дейін Зибаш та көп мәселені шешіп үлгіреді». Осы оймен Батырхан сыртқа шықты. Үйіне келді. Әйеліне қайда бара жатқанын айтты да, жүріп кетті. Бірақ, тергеуші өзі ұшын тапқан жіптің кенет үзіліп, көпке дейін таптырмай қоятынын бұл сағаттарда білген жоқ.



	Көздер, көздер не дейді?

	Ол күні Ботабек Молдахметовтің көңілі көншілмей-ақ қойды. Бюро мүшелері де. Сейіт Тоқатаев та кетті. Бәрінен кейін прокурор Кенжеғұл келді. Ақыры о да кетті. Өйтіп-бүйтіп секретарьды жеті күнге көндіргеніне қуана-қуана кетті ол. Ал, Ботабек кабинетінен аттап шыққан жоқ. Жұмыс уақыты бітті. Жұрт тарап жатыр. Қызметкерлерден тек қана секретарьдың көмекші қызы отыр. О да үйіне барып кешкі қызметке қайтып оралу үшін Ботабекке кіріп хабарлап кетпек боп бірнеше рет оқталды. Секретарьдың бір кез есігін ашып қарап та тұрды. Бірақ, оның әлденеге сонша мазасызданған түрін көріп, айтуға батылы жетпеді. Жоқ, батылы жетпеді емес, жалғыз тастап кеткісі келмеді. Электро плитаға шай қойып ішті де, отыра берді.

	Ал, Ботабек Молдахметов кештің батқанын да байқамады. Кабинетінде тыныш отыра алмаған оның көңілін әр қилы ой басты. Сол әр қилының бәрі де тек қана Кенжеғұл жайлы еді. «Ия, өзінің сөзін қарашы? – деп ренжіді секретарь. – Сізді тыңдамауға да хақым бар, – дейді. – Ім-м!.. Соншалық партия ұйымы өкілін тыңдамайтын ол кім еді? Бұл ауданның тағдырын партия маған сеніп тапсырған. Менен сұрайды да. Ал, мен әрбір адам үшін жауап бере отырып, әрбір адамнан талап та ете аламын!

	Бірте-бірте Ботабекті осы соңғы тоқтам билеп алды. «Кейбір заң қызметкерлері адам өміріне жеңіл қарайды. Қолына түссең бітті. Өмірің ойыншық сияқты болады да шығады».

	Ботабек бұл пікіріне кейінгі жылдарда, жалпы, көзі көріп және сезіп жүрген фактыларды дәлел етті. Ол ол ма, оған, тіпті, бірсыпыра мекеме адамдары мемлекет мүддесі үшін күрес жолы осылай екен, деп, ауа жайылып бара жатқан сияқты көрінетін де тұратын. Міне, олар туралы түпкі сарайында жатқан күдігі өзінен-өзі кеп су бетіне шыға келгендей.

	Оның бұл мәселе жайлы топшылауы барған сайын тереңдей берді. Адам өмірі мықтының қолындағы доп емес. Оны қақпақыл етіп ойнай алмайсың! Ал, кейбір желбауыздар бәріне түсіне, біле тұра момақансып, бөтен ел дей қалсаң зымыраған бір елестен шыға алмай жүр, – дейді секретарь және толғанып. Оған мысалды да алыстан іздеген жоқ. Соңғы жылдарда өзі көріп-білгендері көз алдына кеп тұра қалды... Ия... тіпті кеше ғана біраз адамдардың тағдыры осылардың қолдарына тиген еді. Ақыры немен бітті? Оларға жарлық тағылды. Бірақ ол жарлық, әрине, ойдан шығарылған жала еді. Ботабек сол жаладан азап шегіп жүргендердің тағы да біреулерін көрген. Нақақ жағылған қара күйені қоюлата түсу оңай. Ал, одан ақ-қарасын ажыратып, тазартып алу оңай емес. Әсіресе, прокурор Кенжеғұл мұндай мәселеге ойлы көзбен, ақыл-парасатпен қарамайтын сияқты.

	Қапыда кеткен жандардың іздері әліге дейін сайрап-ақ жатқан жоқ па? Сол кезде тергеуші боп істеген Кенжеғұл бұл күнде прокурор. Бір саты жоғары кеткен. Жоқ, жоғарылау ғана емес, басына іс түскен адамдар тағдыры қазір дәл соның қолында. Қалай бұрам десе де еркі біледі.

	«Ал енді, – деп отырды Ботабек. – Сейіт десе прокурордың қолы қышып кететін сияқты. Неге өйтеді? Соңғы бір аптада бұл адам туралы күнде жаңа материал түсіретін боп жүр. Қарап отырсаң бірбірінен өткен. Бәрі қылмыс, бәрі бүгін соттап жіберетін істер».

	Аудандық партия комитетінің секретары өз кабинетінде өзімен өзі осылай сөйлесті. Ақыры ол Алдияров Ғалымға телефон соқты. Кеңсесінде жоқ екен. Сағатына қарады. Кешкі сегізге он минут қалыпты. Ол сонда ғана күндізгі жұмыстың біткенін есінен түсірді. Ботабек шағылмады. Ғалымның үйіне соқты.

	– Алло!

	– Ия, бұл кім? Және өзіңізге кім керек? – деді телефон трубкасының ар жағынан әйел даусы. Ол председательдің әйелі екенін білді.

	– Ғалым аға керек еді, – деді секретарь әйелмен амандық сұрасуды ұмытып. Бұл қылық, сірә, аудан басшысының көңілі өсік әйеліне жақпай қалса керек. Ол аяқ астынан адуындап айғайлап кетті.

	– Өзің кімсің! Аты-жөніңді айтпайтын сонша... Ие, қайдан келген дәусің, ә!

	Ботабек еріксіз мырс етті.

	– Жеңгей-ау, ғафу етіңіз. Білмей қаппын ғой. Аман-саусыз ба?

	Бұл мен ғой. Молдахметовпін ғой!

	– Ойбай, көтек, не дейді? Секретарь бала ма едің!

	– Ия, жеңгей. Аға үйде болса телефонға шақырыңызшы?

	Телефон трубкасын тастай бере күйеуінің атын атап айғайлаған әйел даусын есітіп отырған Ботабек енді кабинетін басына көтере рақаттана күлді. «Вот, это да! – деді орысшылап. – Мына жеңгей қайтеді! Сірә, жұрттың бәрімен осылай сөйлеседі ғой, ә?»

	Осы екі ортада Алдияровтың даусы естілді.

	– Алло, Ботабекжан? – деді ол. Үнінен өзінің кәдімгі сыпайы, қарапайым мінезі де секретарьға бірге жетті.

	– Ғалеке, дем алып жатыр ма едіңіз?

	– Аздап. Ия, не шаруа еді?

	– Кеңсеңізге қашан келесіз?

	– Қазір барамын.

	– Онда тура маған соғыңызшы?

	– Кабинетіңде отырасың ба?

	– Ия.

	– Қазір барамын.

	Сол кеште ауданның екі бастығы Сейіт Тоқатаев мәселесін кең әңгіме етті. Сайып келгенде Ғалым Алдияров та секретарь сияқты ойлайды екен. Осы істің ар жағында бір шикі нәрсе бар, дегенді о да айтты.

	– Ендеше,– деді Ботабек. – Прокурордың қолын қақпайық. Не істер екен. Мен оған бір жеті мәулет бердім.

	– Бір жеті.

	– Ия. Мынадай соғыс дәуірінде жеті күн көп мерзім.

	– Сонда не істейді ол?

	– Осы мерзім ішінде ол Сейіт Тоқатаев туралы барлық жиғантергенін қайта тексеріп шығады. Содан кейін бюрода қараймыз. Аудандық партия комитетінің номенклатурасындағы бастық емес пе, Сейіт? Біздің рұқсатымызсыз оны ешкім де мұқата алмайды.

	Ауданның екі бірінші бастығы осы шешімге нық келісті.

	***

	Соңғы күндер Кенжеғұлға оңай тиіп жатқан жоқ. Тіпті, қат-қабат оқиғаларды басынан өткізіп жатыр. Күтпеген жерден Қаранар келді. Ол басқаға Қаранар болғанымен Кенжеғұлға жәй Қаранар емес. Әкесі атанған адам. Совет мектебіне оқытып, институтын бітірткізіп, онымен де қоймай, фамилиясын да берген адам. Егер ол болмаса, тонын қанша теріс аударып жамылғанымен Кенжеғұл бүгінгі дәрежесіне жете алмас еді. Бірақ, амалы қанша, сол адамды да түрмеге өз қолымен отырғызып қойды. Ақыры не болар екен?

	«Ауданның партия, совет орындары Сейіт Тоқатаевтың ісін білмей отырған жоқ екен. Оларға күндегісін күнде жеткізіп отырған кім? Батырхан ғой, әрине. Мейлі, өз обалы өзіне. Осы қылмысы үшін оның да есебін таптым. Тек қана Жамал туралы осы кеше жазған қағазы қайда екен? Тапсырарсың деп біреулердің қолдарына беріп кетуі мүмкін емес. Қайтып келгесін де үлгірем, деп кетті ғой әрине! Үлгірерсің атаңның басын! Енді қайтып бұл жерді көруің түсіңде болмаса өңіңде оңайға түсе қоймас. Басқа емес, сенің қараңды батырып жіберген мен – Кенжеғұл! Ал, Кенжеғұл сендей патриоттарды тұзаққа қалай түсіруді біледі!»

	Кенжеғұл бір сәт өзіне өзі риза боп, иықтарын қомданып қоразданды. Жан-жағына қаранды. Содан кейін тағы да ойын жалғады. – Оның хаты, тиісті орындарға жібере қалған болса, барып жеткенше Жамалды үйіне де апарып үлгірдім. Ал, Зибаш мәселесіне, – ол қолын бір-ақ сілтеді. – Қайтер дейсің! Қанша жұлқынғанымен өз әйелім ғой. Ашуланар, бұлқынар. Ақыры басылар, қояр ашуын. Тай тулап үйірінен шыққан емес. Қоймаса қойғызамын ғой оны да. Егер кеше ет қызумен ауданның басшыларына барып, үйде кімнің жүргенін және сол келгелі болып жатқан оқиғаларды атап айтып салғанда іс бітіп еді. Дегенмен, ақылы бар. Бір ауыз сөзімді қимады. Ол тура былай деді-ау:

	– Кенжеғұл, қазір райымнан қайтайын. Ал, түбінде айтпады деме, бәріне жауап бересің. Әуелі маған, сонан соң партия алдында!

	Ия, мұндай сөз тек жөн білетін адамның ғана аузынан шығады.

	Түу не деген күштілік! Мен оған көндім.

	– Жарайды, Зибаш. Ренжіме. Басымнан біраз әбестіктер өткен шығар, – дедім. Зибаш әріге кеткен жоқ, басылды. Әйтеуір тілім бар екен деп аузына келгенін құса бермейді ол. Басында ақылы жоқтың аузында айғайы көп. Орынсыз айғай адам түгілі, иттің де жүрегін аздырды. Зибаш ондайлардан емес. Аз сөйлейді. Бірақ, саз сөйлейді. Тауып айтады, көнбесіңе лажың қалмайды. Кейде сондай ақылдының салмағы ауыр аз сөзінен гөрі, ақылсыздың аузынан ақ ит кіріп, қара ит шыққан былапыты да жақсы-ау, деуге мәжбүр боласың. Өйткені, ақымақтың беталды оттаған боқтығына соңынан жауап іздеп әуре болмайсың. Ал, анаған!...

	Прокурор жүріп келе жатып кілт тоқтады. «Ана бір күні Айымжан осы жерден бұрылып кетіп еді ғой» деп тұрды. Енді қалай жүреді?

	Күн батып, қас қарайып бара жатқан. Кенжеғұл қызмет соңынан үйіне қайтқан жоқ-ты. Бұл оның ежелгі әдеті. Қайда көңілі ауса, сонда жүреді. Қазір ол Айымжанды іздеп шыққан. Шіркін-ай, қарға аунаған түлкідей бұраңдаған келіншекті көрер ме едің? Сөйлеспей кететін сона бір кез емес бүгін. Ертеңдері Сейітті де босатып жіберермін. Райкомге үстінен материалдар өтірік боп шықты десем бітті. Ал, Құрбан?..

	Кенжеғұл оның да амалын тауып қойған. Бір түнде бүкіл семьясымен көшіріп, бұл ауданның шекарасынан шығарып жібереді. Содан кейінгісінің бәрін жөндеп алу оған қиын емес. Бірте-бірте Сейітпен де тіл табысып алады. Жамалға сенімі зор. Ол жақсылығыңызды ұмытпаспыз, деп риза боп кеткен. Енді міне, тап осы арада Айымжанды қолға түсіріп қалуы керек. Көзің көрген жақсылықтың бәрін бір сен үшін жасап жатырмын деп соғады аңғал келіншекке Кенжеғұл! Ол әйел жүрегін жылытатын жағымды сөздерді айта біледі. Тілімен де, көркімен де әйел жынысына бір табан жақын адам.

	Жол айырығына кеп тоқтаған прокурор ойындағылардың ең негізгісі осы еді. Бірақ, соны қалай іске асырады? Прокурор басымен мынадай апақ-сапақта біреудің үйіне қалай кіріп барады? Қолында енесі бар деп еді. Сол бір шатақ шығарып айғай сап, пәле шығармас па екен? «Қырыстай жігіт екенсің балам, соғысқа бармай мұнда не бітіріп жүрсің? Бұл үйде қандай шаруаң бар еді? Әлде майданға кеткен жігіттердің соңына қап, сүйген жарының аттанып кеткен сол босағасында ақ тілеумен аман-есен оралуын күтіп отырған келіншектерін азғырып, теріс жолға салғалы келдің бе?» десе қайтем? Бұл соғыс жылдарында Кенжеғұл ондай сөздердің талайын естіген. Тіпті, ана бір күні Кенжеғұл ондай сөздердің талайы Айымжанның өзі де солай деген. Ал, кейбір жаны күйген кемпірлер ше? Олар бетің бар, жүзің бар екен демейді. Және дәл ойындағыны тауып айтады. Айымжанның енесі де дәл сондай аю кемпір боп шықса не болдым?

	Осы оймен Кенжеғұл Айымжан тұратын үйдің қақпасына да жетті. Аула ішіне көз салды. Ешкім көрінбейді. Қақпаны ашып ішке кірді. Бәрібір жым-жырт. Оң қол жақтағы тұрғын үй екен, терезесінен жарық көрінеді. Кенжеғұл аула ішін анықтап қарай бастады. Сол қол жақтағы қараңғы қорадан бырт-бырт, пыс-пыс етен дыбыс жетіп тұр. Прокурор демін ішіне тартып құлағын түре, қадала қарады. Сиыр екен. «Ім-м, көже қатығы бар үй болды!» деді ол ішінен. Сөйтті де, енді терезе тұсына келіп ішке көз салды.

	Үйде екі әйел, бір бала бар екен. Жасы екілер шамасындағы бала қолды-аяққа тұрмай үй ішінде жүгіріп жүр. Екі әйел оған қарап қалған. Есіктен төрге, төрден есікке жүгірген сәби шиқ-шиқ күледі. Әйелдің бірі Айымжан. Тана көзі жалтылдап қолын жая сәбиге ұмтылады. Ол қашады. Ұстатпағанына сәби мәз, оның күлкісіне ана мәз, екінші егде тартқан әйел мәз. Сірә, соңғысы Айымжанның енесі шығар. Қандай ақжарқын адам!

	Кенжеғұл қайда тұрғанын ұмытты. Тышқан аңдыған мысықтай Айымжанды көзімен жеп, оның әрбір қимылын бағып қалған. Егер мүмкіндігі табылса терезеден қолын сұғып жіберіп ала қашудан да тайынбайтын сияқты.

	Терезе алдында Кенжеғұл ары тұрды, бері тұрды. Ақыры ол тәуекелге бел байлады. Барды да есік қақты.

	– Бұл кім? – Әйел даусы. Айымжан екенін Кенжеғұл бірден-ақ білді.

	– Ашыңыз!

	Іштен шыққан үн біраз жауапсыз қалды да, қайта сұрады.

	– Кімсіз?

	– Мен. Осы аудан адамы. Кенжеғұл Кушигин.

	Біттей ғана кідірістен кейін есік ашылды. Кенжеғұл ішке енді. Үрпиіскен екі әйелдің үлкені қолына жаңа ғана есі төр алдында жүгіріп жүрген баланы көтеріп тұр.

	– Беймезгілде келіппін ғой. Қорқып қалдыңыздар ма? Ғафу етіңіздер! – деді күлімсірей сөйлеген Кенжеғұл.

	– Е, өзіміздің күнде көріп жүрген балам екенсің ғой. Кел шырағым, жоғары шық, – деген Шәйгүл жылы шырай көрсетті.

	Кенжеғұл төргі үйге енді.

	– Сырын білмеген үйге кіру де қиын екен ғой. Есіктеріңізді қағуды да, қақпауды да білмей тұрдым.

	Шәйгүл көзі жәудіреп біресе енесіне, біресе Кенжеғұлға қараған Айымжанға иек қақты.

	– Қонаққа көрпеше төсе, балам, – деді. Содан кейін Кенжеғұлға бұрылды. – Есік жақта тұрып қалдың ғой, төрлет, шырағым!

	Бұл екі ортада Айымжан көрпеше жайды. Кенжеғұл еріксіз отырды. «Енесі әкім адам екен. Бағанағы ойлағаны дәл алдынан шықпаса жарар еді», деп ойлады. Бірақ, мейлі, болар іс болды. Ал, енді не дейді? Сөзді неден бастайды?

	Алғашқы сәтте солай қиналғанымен Кенжеғұл кенет келген ойын ірікпей ағыта берді.

	Мынадай беймезгіл уақытта үйлеріңізге ұрыларша кіріп келгеніме кешірім сұраймын. Бәрі де істеп жүрген міндетіңе байланысты шаруа болғасын ылаж жоқ. Мысалы, Жамал Тоқатай келіні сіздерге туыс адам екен. Сондықтан оның тағдырын білгілеріңіз келетіні рас. Ал, Жамалдың күйеуі Сейіт Тоқатаевты да білесіздер.

	Шәйгүл де, Айымжан да әлі біріне-бірі кезек қараумен отырған. Шәйгүлдің алдында шығып алған Жеңісгүл әлгінде ғана осы үй ішін шыркөбелек еткенін ұмытқандай, әжесінен жоғарырақ бейтаныс жігіттен көзін алмай қалыпты.

	– Әрине, шырағым, әрине білеміз, – деді Шәйгүл. – Егер сол міскіндердің ісімен келген болсаңыз, ылайым ақыры жақсылыққа сайсын.

	Шәйгүл апаның сөзі Кенжеғұлдың қол аяғын бұғаудан босатқандай болды.

	– Бәрекелде апай. Сіздерге бұл істің қатты батып жүргенін білеміз.

	Тексеріп көрдік. Турасын айтсам, бәрі де әшейін боп шықты.

	– Әшейін дейсіз бе? – деп сұрады Шәйгүл.

	– Солай апасы. Біреулердің бүлдіргісі келген арам пейілі екен. Ал, өрт мәселесі...

	Тағы да Шәйгүл сөйледі.

	– Онысы не екен, шырағым?

	– Оны да бұлар жасаған емес. Әйтпесе ешқайсысы босамас еді. Кеше Жамалды біздің адамдар, тіпті, үйіне дейін апарып қайтты. Енді Сейіт те шығады.

	– Рақмет, өркенің өссін, шырағым?

	Осылай басталған әңгіме біріне-бірі жалғасты. Тоқатаевтар семьясының таптырмас жанашыры бола қалған Кенжеғұл әр сөзін балға малып алғандай майын тамыза айтып кетті. Кімнің не ойлап отырғанын аңдып үйренген әккі прокурор екі әйелдің жүзіне кезек қарап қояды. Қызыл түлкідей жайнаң қаққан жас келіншек енесінің қолында отырған баласының түрін көріп, ішінен елжірей жымиды.

	«Әйелдерге олай қарамайды. Ана бір күні Сейітке де осылай қадалып қалғанын көріп бәріміз мәз бола күліп едік. Мына жігіттен де көзін алмай отырғанын қарашы? Енді қайтейін: күлейін бе, жылайын ба?» Айымжанның осы бір жымиған кезін байқап үлгірген Кенжеғұл үміті арта түсті. Келіншектің көзін аңдыды. Көзге көз кездессе екен. «Мен мұнда бір ғана сен үшін келіп отырмын. Кілтің тым аспанда тұрған адам екенсің. Саған ойыншықпын ба? Төменірек түс. Айтқаныма көнбеген әйел қауымын әліге дейін көрген емеспін. Сен үшін жігіттік арымды аяққа басып кеткен Жамалды да кеше бауырыма бір басып, дертіме дауа ете алмадым. Білдің бе? Бір ғана сен үшін! Қане, көзіме көзіңді бір қадашы?»

	Жігіт ойы осылай. Ал, келіншек үйге кіріп келген прокурордың пейілін танып-ақ отыр. Мектеп балаларымен темір-терсек жинап өткізген күнді қазір есіне қайта алды. Артынан қалмай, осы үйіне бұрылар айрыққа дейін келген еді-ау. Бір жақсысы содан кейін көзіне түспей, қашанда сақтанып жүретін. Көшеде келе жатқанын одан бұрын көретін Айымжан әйтеуір бір амалын тауып тасаланып қалатын. Бірақ, күні кеше түрме қақпасының алдында мына бір қасқыр қабақ, бүркіт көзге қайта кезікті. Еш нәрседен бейхабар келіншек әкелінген тамағын Жамал Тоқатаеваға апарып беруін сұрайын деп тұрғанда өзіне қадалған бір назарға жалт қарады да, жүрегі су етті. Баяғы жігіт, баяғы көз екен. Айымжан дегбірінен адасып қалды. Тіпті неге екені белгісіз, буындары дірілдеп, бойынан әл кетіп бара жатқандай сезінді. Жалт бұрылып тамақ қабылдап алып жатқан тесік қабырғасына сүйеніп тұра қалды.

	– Бұл сіз бе едіңіз? – деді әлгі көз иесі. Айымжан оған тура қарай алмады.

	– Кіміңіз бар еді мұнда?

	Айымжан неге кімге келіп тұрғанын айтты. Даусы есітілерестілмес шықты.

	– Олар сіздің туысыңыз ба еді?

	– Жамал – менің туған апам. Сейіт...

	– Түсінікті. Ол сіздің жездеңіз болады екен ғой!

	– Ия, солай.

	– Қап, әнеу күннен бері ол туралы маған кеп неге жолықпадыңыз?

	Жә, оқа емес, әлі де кешіккен жоқпыз.

	Кенжеғұл осылай деді де, кетіп қалды. Айымжан аң-таң болды.

	«Не істедім? Неге сөйлеспедім дұрыстап. Тіпті, оны көргенде сонша буын-буыным дірілдеп босап кеткенім жол болсын! Түу, не деген ынжық адам едім. Қайта құдайдың өзі осында айдап, тілдестірді». Тамағын беріп біраз жаңалық хабар біліп қайтты.

	Міне, бүгін сол жігіт – ауданның прокуроры үйіне кіріп келді. Кеше Жамалды босатып жібергені рас. Сейітті де шығады деп отыр. Бейшараларға жақсы болған екен. Жазықсыз жаза тартқандары анық қой. Бірақ, мына кісінің біздің үйге бүйтіп баса көктеп кіріп келгені несі екен?

	Айымжан осындай бір ойға шомып кетіп еді. Оның бұл отырысын Шәйгүл бұзды.

	– Келінжан, қонаққа шай әзірле. Ауданның бір үлкен адамы үйімізге жақсы хабар айтып кіргені жақсы ырым ғой, балам, – деп жалбақтады. Айымжан орнынан тұрды.

	– Апай, шай дейсіз бе? Оған әуре болмай-ақ қойсын. Одан гөрі, анау бір домбыра керует үстінде неғып тұр. Бәрін қойып, соның иесі көңіл көтерерлік күй тартып, немесе ән салса, сол оңды болар еді, – деді.

	– О да болар, балам. Қуыс үйден құры шықпайды. Әуелі дәм ауыз ти.

	– Домбыра иесі апай, өзіңіз боларсыз? – деп сұрады әдейі Кенжеғұл.

	– Иесі табылады, балам. Келінжан, қане, шай қайнағанша бір екі күй тартып жібере ғой. Домбыра жайын сұраған адам, оны сөйлете де біледі. Сенен кейін қонақтың өзі-ақ өнерін көрсетер, – деп Шәйгүл апай мейірлене күлді.

	Кішкене электр самауырнға шай қойып кеп, домбырасын қолына алған Айымжан бірден «Қара жорға» күйін тартты. Кенжеғұл әуелі елеңдеп, осы не оңдыра қояр екен дегендей, Шәйгүлге бір, Айымжанға бір қарап отырған. Бірте-бірте темекі түтініне еліткен насыбайшыдай күй сазына о да еліте бастады. Басын көтеріп алды да, Айымжанның домбыра сағасында ойнаған сүйріктей саусақтарына есінен адасқан жандай қарап қалды. Көздері мөлдіреп, көрпеше үстіне қаққан қазықтай боп отыр.

	Күйден күй қозғап кетті. Айымжан бірінен соң бірін ойнады. Сол уақыт ішінде ол ешкімге, тіпті, енесіне де, оның алдында әлі де Кенжеғұлдан көзін алмай отырған баласына да қараған жоқ. Сұлу мүсін, тәкаппар келіншек бейне өзінің қарама қарсысында әшейін күнде көріп жүрген үйреншікті біреу отырғандай жиырылып, ұялмады. Сахнаға шыққанда арқасы қозып кететін шын артистердей өзін-өзі биледі де, әрбір күйді мүлтіксіз орындап шықты. Ең соңында домбыраны ұстап тұрып енесіне қарап сөйледі.

	– Апа, – деді ол. – Ауылдың алты ауызы бітті. Енді қонаққа ұсынамыз ба домбыраны?

	– Ойбай жоқ. Мен шерте білмейтін едім, – деп аттонын ала қашып жатты прокурор.

	– Ол болмайды. Домбыра тартпасаң ән сала білетін шығарсың. О да бола береді.

	Шәйгүл қонақ жігітке домбыраны ұсынды.

	– Осыны ұстап отырып айта бер, балам. Өлең айтып, дастархан басында көңіл көтерудің айып-шамы жоқ.

	Домбыраны қолына аларын алғанымен, Кенжеғұл оны игере алмады. Байдың ерке өскен баласы өзгелерді тыңдап, өзі өнер сыртында қалған екен. Бүгінге дейін ән салып, домбыра тартып, олар болмағанда музыка аспаптарының бірінде ойнап көрмеген, өнер сыртында қалған екен. Бүгінге дейін ән салып, домбыра тартып, олар болмағанда музыка аспаптарының бірінде ойнап өнер көрсеткенде өз замандастарын елеп көрген Кенжеғұл емес еді ол. Қайта өзінің көңілін көтерген жігіттен бір кемшілік тапқан боп мазақтай күліп, жылы лебіз орнына астарында суық ызғар жатқан кекесіні бар ауыр сөз айтып дарылдай күліп отыратын. Қазір олай ете алмады. Өнердің де керек жері бар екен. Әсіресе, өзі әдейі іздеп, бір көріп тілдесуге құмар боп келген адам алдында аузын буған өгіздей пысылдап отырып қалғаны өлімнен де жаман болды.

	– Қане, балам. Бір нәрсе деп жібер, – деп, Шәйгүл апа қояр емес.

	– Қонақ ойланғанша, шай әкелейін, – деп Айымжан тұрды орнынан.

	Кенжеғұл әлі отыр.

	– Еш нәрсе айтып, не домбыра тартып көрмеген едім. Неде болса бір ән алып көрейін.

	– Е, әне со да жетеді.

	Бірақ, Кенжеғұл ән салып та жетістіре алмайды екен. «Айнам көзді» бастап еді, бір сөзі мен екіншісінің басы бірікпеді. Ән де, әуен де емес боп кетті. Оның дарылдаған сиықсыз дауысынан қорыққан Жеңісгүл шыр етті.

	– Ой, тентек. Қорыққаны несі? – деді Шәйгүл немересін кеудесіне басып. Кенжеғұл оған тоқтаған жоқ. Ауыз үйде шай қамымен шығып кетіп, ән тыңдаған Айымжан күлкіден жарылып кетердей ішін басып үй қабырғасына сүйеніп қалды. Күлмейін деп өзін-өзі қанша зорласа да болар емес. Даусым шығып кетер ме екен, деп қиналып аузын, ішін баса түседі. Шошынған немересін уатқан Шәйгүлді де ащы күлкі алып барады. Бірақ, өлімнен ұят күшті. Мырс етсең бітті, үйіңнің қақ төрінде отырған ауданның дыңдай прокурорын мазақ еткен боласың да шығасың. Одан артық сөкеттік бар ма екен?

	Әйтеуір бір кезде Кенжеғұлдың «Айнам көзі» де бітті.

	– Даусым онша емес еді. Әйтпесе де, – деді ол. Сірә, салған әніне өзі риза сияқты. Трактордың гүріліндей естіген жанның құлағын дірілдетіп, жүрегін шошытқан әуезін мақтағандай да түрі бар. Шәйгүл не дерін білмей отыр еді, ауызға үй жақтан Айымжанның даусы жетті.

	– Ауданның өнерпаздар үйірмесіне тап осындай адамдар керек-ақ. Бүгінге дейін бұл ағаны оны басқарушылар қалай көрмей жүр екен!

	Әуелі Кенжеғұлдың өзі мырс етті.

	– Рас-ау, – деді Шәйгүл. Содан кейін рақаттана бір күлді. Айымжан да көзінен аққан моншақ-моншақ жасын алақанының сыртымен сүртіп жатып:

	– Ертең әдейі барып осындай әнші тапқанымызды айтқан жөн болар, – деп сықылықтады.

	***

	Соғыс кезінің бұл ауданда ешкім айтып, тыйым салмаған бір заңы бар. Күн батқаннан кейін көшеде жүріс-тұрыс азаяды. Үлкендер де, жастар да көбіне үйде отырады. Кейбір күндері аудандық клубта ойын-сауық қойылады. Немесе кино көрсетіледі. Соған барған адамдар ғана болмаса, бейсәует жүрген адам көру қиын.

	Айымжанның қолынан бір-екі кесе шай ішіп, сол тойғанымен үйіне қайтып келе жатқан Кенжеғұл жақын маңнан қыбыр еткен жан көрген жоқ. Жалғыз өзі. Қарасу көпіріне жақындай бергенде құлағына алыстан қатты келе жатқан ескі машинаның гүрілі жетті. Бірақ, прокурор оған көңіл бөлген жоқ. Өз ойымен өзі болды. «Осы мен не істедім? – деді. – Неге бардым ол үйге? Керек болса шақыртып неге алмадым? Арыстандай қара құлып кемпірім отырғанда еш нәрсе өнбейтініне ақылым жетпеді ғой, ә?»

	Кенжеғұлдың есі-дерті соңғы күндері Айымжан ғана еді. Соны бір көріп сөйлессе, барлық бақыт қолына қонғандай болатын де тұратын. Міне, ол енді өкініп келеді. Өзіне-өзі кейіп, ашық ауызбын, дейді.

	Көпірге де жетті. Әшейінде көпір астынан ақырын жылжып өтіп жататын сол өзеннің бары-жоғы білінбейтін сияқты еді. Қазір сонау Сүрен шоқысынан асып та үлгірген ай жарығына күле қарағандай, жарқырай қалыпты. Кенжеғұл еріксіз көңіл бөліп, мойнын бұрды. Осы кезде қарама-қарсы жақтан ызғытып келген машина көрінді. Ол Кенжеғұлға жете бере кілт тоқтады. Кабинаның есігі ашылды.

	– Оу, жолдас, прокурор, қайдан келесің?

	Жалт қараған Кенжеғұл аудандық партия комитетінің бірінші секретарын көрді.

	– Кеш жарық, жолдас секретарь?

	– Рахмет. Ия, қайдан жүрсің?

	– Жәй, бір көшеге ауа жұтайын деп шығып ем. Өзіңіз алыстан оралдыңыз ба?

	– Облыстан. Жол-жөнекей колхоздарда болдым. Басқа да шаруашылықтарды араладым.

	Кенжеғұл үндеген жоқ. Өзіне қадала қараған секретарьдың көзіне көзі түсті. Бұрын-соңды олай қарағанын байқаған емес еді. Не деп тұр. Оның көзі?

	Үнсіздік көпке созылған жоқ. Ботабек Молдахметов жерге секіріп түсті.

	– Шынында да бүгінгі кеш қандай жақсы еді. Тып-тыныш. Ағысы білінбейтін Қарасуды көремісің. – Ол Кенжеғұлдың қолтығынан алып, көпір жиегіне қарай беттеді. – Біраз тұрайықшы осы жерде, қарсы емессің бе?

	– Жарайды, тұрсақ тұрайық.

	– Бүгінгі күн өте бір ауыр болды. Обкомдағы басшылар жиналыста соғыс дәуіріне сай қарқын жоқ. Әскерге астық керек, нан керек, киімкешек керек, деп ұрсады басшылар. Қанша берсең де аз емес екенін, әрине, білесің ғой. Колхоздарға келіп, өшіңді председательдерінен аласың. Тап дейсің. Қайтсін бейшаралар, аянып жатыр ма? Бар табысымыз майдан үшін, жеңіс үшін, деген сөз олардың бүгінгі ұраны ғой.

	– Солай ғой. Біздің халық – қаһарман халық!

	Кенжеғұл осындай жаттанды, жалтырақ сөзді жақсы көретін.

	Сөздің семіз шыққаны ол үшін ең басты мәселе.

	– Халық қаһарман дейсің, ә?

	– Әрине. Ондай халық тек біздің елде ғана бар.

	– Жә, жә! – деді Ботабек. – Маған нәсихаттың керегі жоқ. Қажетті жерінде ол сөзді мен де айтамын. Бірақ, прокурор жолдас-ау, қазақта құрғақ қасық ауыз жыртар, дегенде бар. Қаһарман халықтың өзі де тамақ ішеді, киім киеді емес пе? Көрпе-төсек, аяқ табақ та керек қой оларға.

	– Керек, әрине, керек, – деп орағытты Кенжеғұл, – оны да біздер ойламасақ бола ма?

	– Обком басшыларымен, тағы сондай шаруашылық орындарымен тіл табыса білдім бе деймін. Келесі тоқсанның есебінен ауданға әлгіндей заттардан біраз нәрсе бөлдірдім, екі-үш күнде кеп магазиндерімізге түсе бастайды.

	– Оһо! Осыдан кейін секретарьдың бетінен сүймеген колхозшы да болар ма екен?

	Ботабек жиырыла теріс қарады. «Мынаның дені сау емес шығар. Оған мен бюро мүшесі ғой деп сыр айтып тұрсам, балаша жауап беретіні несі?» деп ойлады. Секретарь прокурорға қайта бұрылды. Оның бетіне тіке қарады. Екеуінің көзі түйісіп қалды. Прокурор секретарьдың көзінен шошып кетті де, тез басын төмен салды.

	– Ал, қош бол, мен кеттім. Шаршаппын. Дәм алу керек шығар, – деді де Ботабек машинасына қарай бұрылды.

	– Сау болыңыз! – деді Кенжеғұл. Секретарь машинасы гүр етіп от алғанда прокурор да үйіне қарай аяңдады. Ойына Ботабектің көзқарасы түсті. Ия, бір ол ғана емес. Бүгін оның көзі біраз көзбен кездесті. Бәрі де әлдене деп тұрғандай. Бірақ, не дейді сол көздер?

	Кенжеғұл бұдан артыққа бара алмады. Қайтадан Айымжанды ойлап кетті. Сұлу келіншектің жанары көз алдына келді. «Әттең, босқа ит болдым-ау!» Оған басқаша жолмен тор құруым керек еді!» деді. Прокурор қатты күрсініп қалды.



	Құрал aпa

	Соңғы бір күндерде Кұрал апайдың ұйқысы бұзылды. Кірпігі кірпігіне тимейтін кездері бар. Егер тие қалса болды, Жамалды көреді. Қысқасы ұйықтай алмай дөңбекшіп жататын боп жүр. «Бұл не ғажап, – деп ойлайды ол. – Сірә, өзінің дені сау емес шығар? Әйтпесе Жамалда, тіпті басқаларда не шаруасы бар? Жамал қазір үйінде. Айыға бастады. Ал, Сейіт те ертең-бүрсігүні шығып келеді деп отыр!»

	Жата-жата шаршаған апа елең-алаңнан тұрып, тысқа шықты. Бұл оның соңғы кездегі күндегі әдеті. Неге? Оны өзі де білмейді. Далада жүргісі келеді де тұрады. Ал, дала әлі ұйқылы-ояу – маужыраған сипатта екен... Жайшылықта тым алыс сияқты көрінетін Қаратау созса қол жеткендей жерде қарауытып тұр. Ауылдың қарсы бетіндегі жақпар тасты сайларда да сондай тыныштық. Бәрі де азаңғы ауа құшағында тұяқ серіппей, мүлгіп қапты.

	Құрал апа әрбір қадамың табан астынан бейне бір бұрқ ете түсетін мина күткен адам сияқты тым сақ басып, жан-жағына қарайлап барады. Көрінген қара бұлдырдан апай әлдене іздейтін сияқты. Әне, сонау қырымнан көз тартқан зәулім бәйтерек, таң алдында ежелгісіндей тәкаппар мойнын көкке соза түсіп, манқиып тұр. Тіпті, қазір бұрынғысынан берегірек кеп қалған жоқ па өзі?

	Айналасын барлай қараған Құрал апа әлгі бәйтерекке жақын жерге жерленген кешегі Қәрібай қарттың бейітін де көрді. Ол тіпті іздегенін сол бейіт маңында біреу әдейі жасырып отырғандай қолын көзіне қайта-қайта қалқалап, ұзақ-ұзақ үңілді. Сұр дала, өңі қашқан ойпаттар былқ етпей, баз-баяғы сұлқ түскен қалпында, демін ішіне тартып қана жатыр. Күндегі әлме-әл ызыңдап өтетін желі де жоқ, тып-тыныш.

	Апайдың көзі кенет күйіп кеткен мал қора, баз жаққа түсті. Әлі де қап-қара боп жаткан күл топанды көріп, тұла бойы дір етті. Өрт болған күнгі картина көз алдына кеп тұра қалды. Жүрегі мұздап кетті. Соғыс дәуіріндегі соңғы үш жылдың ішінде талай дүрбелеңді көріп еді. Бірақ, мынадай сұмдықты кім көрген! Жоқ, мұндай пәле болмаған-ды. Ертелі-кеш, аттылы-жаяулы, кейде арбаға, кейде машинаға отырып алған адамдар анау жатқан кара жолмен аудан орталығына, немесе тура станцияға қарай ағылған азаматтарды да көрген еді. Олар майданға кетіп бара жатты. «Берік болыңдар, – дейтін олар қайта көңілге жігер құйып. – Біздің күшімізді әлсіретпеңдер. Қатал жауды сендердің тылдағы біріккен күштеріңсіз жеңу қиын!» дейтін.

	Арттарынан қалмай жылаған катын-қалаш қанша еді. Біреудің әкесі, біреудің ағасы, енді біреудің сүйген жары, қасы мен кабағына қараған жалғызы кетіп бара жататын. Кейде мерзімді жерге жеткенде бәрі де бірінен-бірі айрылыса алмай тұратын. Бір сәт осы дала, мына қара жол кенересінде зарлы үн ғана естілетін де, сол саз көпке дейін құлақтан кетпей, ьңылдап тұрған-дай болатын.

	Ал, мынау қара күйе!..





Кезек бір күні Кұрал апаның семьясына да жеткен-ді. Әуелі үлкен ұлын, одан кейін күйеуін аттандырды. Бірақ, Кұрал апа жыламады. Қос кырандай екі інісі бірдей майданға кеткенін де есітті. Сонда да мойыған жоқ. Шиеттей қызыл қарын төрт баласымен қала берді де, колхозда ерлер орнына еңбек етті. Әуелгі кезде звено бастығы болды. Соңынан жұрт оны бригадир сайлады. Осы күні де сол жұмыста.

	Күндер өтіп жатты. Дегенмен, оңай емес еді. Талай боздақтан қара қағаз келіп, талайлар хабар-ошарсыз кетті деген зіл қорғасын сөзді естіген сайын ауылдың үлкені де, кішісі де жүдеп-жадап калатын. Кейде бірен-саран не аяқ, не қолынан айрылып келген азаматтар да болып тұрады. Сондайлардың бірі осы Сейіт еді. Сылти басқан ол Құрал апалардың колхозына келді. Жұрт оны құрметпен қарсы алды да, өзін колхоздың майданға кеткен бұрынғы бастығының орнына председатель етіп сайлады.

	Сол күндері елден ерекше қуанған адамның бірі осы апай еді. Өйткені, ол Сейітті білетін. Туыс жағынан екеуі бір елдікі, тіпті ағайындас адамдар болатын. Жас Сейіттің қалай өсіп жетілгені, ел қатарына қосылғанға шейінгі басынан өткендері, содан соң соғысқа дейін пәлен жыл өзі туып өскен колхозында председатель болғаны мұнда тек апаға ғана мәлім еді. Сейіт келгесін бұлар мүлде жақын боп кетті. Құрал апа жаңа председательге көмегін де аямады. Бірақ... Апа қатты күрсінді. Өз ойынан өзі шошыды. Бұл күнде көркі кеткен жалпақ далаға бір төбе боп қосылған Кәрібай қарттың моласына тағы да мұңлы көзін тастады. Қөңіліне қайғы ұялады. Жас кезінде тым көрікті кызыл шырайлы дөңгелек жүзі сұрлана қалды. Мейірімге толы ашық көзінің ұзын кірпіктерінен мөлдіреген шық тамшысындай бірнеше мерует жас домалап кеп, кеудесіне тырс-тырс етті. Ана жүрегі сол жерде шыдай алмады, өксіп-өксіп жылады.

	Неге? Оған жүрегінен жауап таппады.

	Құрал апа үйіне келді. Керуетсіз қалың төсектері қатар салынған екі қыз, екі ұлы шырт ұйқыда екен. Тек бәрі де жастықтарынан домалап, төсектің аяқ жағына дейін жылжып барыпты да, біреу әдейі солай итере салғандай, үйме-жүйме болып құлапты. Бүрісіп-бүрісіп жатыр. Жамылған көрпелерін тепкілеп еденге түсіріп жіберген.

	Үйге ренжіп кірген апа балалардың ұялас күшіктей айқасып, бірінің бірі колтығына кіріп кеткен мына түрлерін көргенде еріксіз жымиды. Әрқайсысын өз орындарына жатқызып көрпелерін жапты...

	Құрал апа ол күні кешке дейін солай мең-зең боп жүрді. Кешке де тыныш отыра алмады. Балаларын ерте тамақтандырып, төсектерін салып әзірледі. «Ұйкыларың келсе жата беріңдер. Менің колхоз кеңсесінде шаруам бар. Одан соң Жамал келінге барамын» деп үйден шыға берді. Бірақ, асыққан ана үлгірмеді. Қораға дабырлай кіріп келе жатқан әлдекімдердің дауыстарын естіді. Үй ішіндегілер елеңдеп, тыңдай қалысты.

	– Кіруге мүмкін бе?

	Біреу есік қақты. Әйел даусы.

	– Бұ қайсың? Кіре бер!

	Үйге енген жап-жас екі әйел сәлемдесе бастады.

	– Жаңылыспадық-ау, деймін. Құрал апа сіз боларсыз?— деп сұрады әдемілеу келген біреуі.

	– Болсақ болармыз. – Құрал апа қалбалақтап кіргендерге ізет көрсете бастады. – Бұрын-соңды көрмеген балалар сияқтысыңдар. Қане, төрлетіңдер. Хал-жайды кейін білісе жатармыз.

	Әуелі үрпиісіп, бейтаныс әйелдерге қарасып қалысқан бала лар да жымыңдап, өздері тұрып, орын берісті. Екі әйел үйге кіріп келгендегідей емес, сәл ұялыңқырап, тіпті, бір-біріне имене карап тұрысты да, жайымен жүріп барып босаған орындарға отырысты. Пішіндері, киген киімдері мен жүріс-тұрыстары бұл араның жай шаруа адамдарына ұксамайтын әйелдер бірден сөз бастай алмады. Үндемей үй-ішіне, балаларға, Құрал апаға қарай берісті.

	– Иә, қарақтарым, жөн білісе отырайық. Жолдарың болсын?

	Қайдан келесіңдер? – деді үй иесі.

	– Рақмет, апа. Көрмеген жердің ой-шұқыры көп дегендей, жүзі таныс емес адамдардың бірден тіл таба қоюы да қиын екен.

	Бұл жолы да әдемілеуі сөйледі. Оның касындағы бөкселі келген шүңірек кара көзді, орта бойлы, етжеңді әйел жолдасының сөзін жалғастырып әкетті.

	– Әкем тегі, колхоздарыңызға жетудің өзі оңай болмады. Бұрын да ауданнан осылай алыс па еді? Түу, әбден діңкеміз құрыды. Әлі келеміз, әлі келеміз. Апырым-ау, тіпті, масқараны айт. Бір кезде күн батып, қас қарайды. Әлгі арбакеш шалың болмағыр көз байланбай колхозда отырамыз деп сендіріп-ақ еді, қайда, өзі бір өтірікші әкем екен. Осы сіздердің колхоздарыңызданмын деді ғой деймін, әйтеуір арбаны да жөнді айдай алмайтын мәжнүн адам болып шыкты. Құрғыр-ай, кісіні солқылдата беріп, ішек-бауырымызды шайқап та бітті-ау, – дей біраз сумаңдатып барып тоқтады.

	– Ол кім болды екен? – деп, Құрал апа ойланып калды.

	– Е, біз қайдан білейік. Қаудыраған бір көксау шал. Жолыға кетті де, осы «Қарқыннанмын» дегесін отыра қойып едік. Ой, әкем-ау, қайтеді тегі, сүйек-сүйегім сырқырап, түсіп барады ғой. Діңкең құрғыр көк теке екен де өзі...

	Жүріс-тұрысы ауыр, бірақ сөз дегенде зыпылдап тұрған келіншек керіліп, о жер, бұ жерін ұстап қойды.

	Құрал апа оның, жып-жып еткен аузына, сөйлеген сайын еліре түскен ақ сары жүзіне таңдана карады. «Өзің де бір көкайыл долы, тас табақты соғыстырған, тіпті, өз көлеңкеңмен де ұрысатын сорлы өсекші шығарсың», деп ойлады да, тіл қатты.

	– Ауданнан келесіздер ме?

	– Иә, деп әлгі келіншек қайқылау біткен еріндерін бір түштитіп қойып, өздерін таныстыра бастады. – Мынау Зибаш деген келіншек. Күйеуі осы ауданның дыңдай прокуроры.

	Көрген де шығарсыз. Кенжеғұл деген әдемі жігіт. Ал менің атым Маржан. Күйеуім прокурордан гөрі бір саты төменірек орында, яғни тергеуші боп істейді. Бұл жұмысқа жақында ауысқан. Білетін де шығарсыз, Батырхан Садақов дегенді. Иә, сол жігіт болады біздің еріміз. Ол өзі колхоздарда көбірек жүреді. Жақында ғана осы «Қаркында» болдым деп еді-ау, бәсе. Айтпақшы оның өзі...

	Зибаш ә дегеннен тым орынсыз бөсіп кеткен жолдасының сөздеріне ұялып, бір бозарып, бір қызарып отырған. Енді, тіпті, шыдамы таусылды ма, Маржанның тізесін шымшып алды. Өзіне жалт бұрылған жолдас әйеліне сонша іріленудің қанша қажеті бар. Ұят емес пе дегендей, сұстана қарады.

	– Апай, мына келініңіздің сөзін көңіліңізге ала көрмеңіз, – деп сөйлеп те кетті. – Біз ешкімді шошытуға келгеніміз жоқ. Жай ғана біліп қайтатын бір шаруа боп қалған еді, соған соғып едік.

	Осылай жуып-шайған Зибаш енді болды дегендей Маржанға бұрылып, сәл ишарат білдіре жымиды.

	– Е, жарайды, қарақтарым. Қелгендеріңе кұлдық. Қолымыздан келер шаруа болса көмегімізді аямаспыз.

	Құрал апа нақты жұмыстарын сұрауды ойлады. Бірақ, Маржан ерегіскендей үлкен кісінің сөзін жарты жолда және бөліп, лып-лып сөйлеп кетті.

	– Өй, әкем-ау, онда не тұр? – Ол Зибашка жыпылдаған ашқарақ көзін қадады. – Жасырамыз ба? Күйеулеріміз, кұдайға шүкір, кімнен кем? Десе дегендей, мақтаса мақтанғандай емес пе? Тіпті, әкем-ау, істейтін қызметтерін де айтпаймыз ба? Құпия дегенді мен білмеймін. Ыңғай бір осылай кісіні түртпектеп отыратының бар екен. Сонша не айыпшам жасап қойдым? Жазығым еріп келгенім бе! Шаруа сенікі, ал ендеше, өзің-ақ айта бер. Мен болдым!

	Маржанның маңдайы тырысып, еріндері кезеріп, шыға келді. Зибашқа оқты көзін қадап атып жіберердей алара қарады да, мойнын қыржитып, теріс бұрылып отырды.

	Ақыл сөздің ақыры мұндай боларын ойламаған Зибаш қатты қысылды. Не дерін білмей Құрал апаға жалтақтай берді. Төр жақта қатар салынған төсек үстінде бұларға енді шошына қарап отырған балаларға, ішінен біреуді іздегендей, көз қиығын салды. «Қап, өзіме де обал жоқ. Мені жау жеп кетер ме еді? Мынаған несіне жүре ғой дедім екен? Жол бойы кұлағымды сасытып, қай қайдағы өсегін айтып, миымды шаққаны аз болғандай, казіргісі не? Оңбағандығын және көрсетті»,— деп ойлады. Шынында Маржанның сөзі көп, біреудің сәл артық нәрсесін көре алмайтын тар құрсақ екенін Зибаш бұрын да сезетін еді. Бірақ, қалай қол үзіп кетудің жөнін таба алмай жүретін. Соңғы күндер оқиғасы Зибашты есеңгіретіп те жіберді. Мана аяқ астынан осы колхозға келу мәселесі алдынан шыкқанда менімен жүресің бе деп айта қойып еді, о да карсы болған жоқ. Зибашқа алаң болмай кете беруіне қайта септігі тиді. «Ой, құдай-ай, әке-шешемді сағындым. Ертең, бүрсүгіні қайтып оралам. «Мені іздеп әуре болма» деп жаз да кет. Кенжеғұл сенің артыңнан қуып бара қоймас. Оған уақыты да жоқ оның!» деп жөн де тауып берді. Маржанның айтқанын Зибаш істеді де, үйден шықты. Міне, енді ол ішінен өкініп отыр.

	– Апай, мына жерге сәл ғана қисая тұрсам қайтер еді. Сөйткенім, сірә, тәуірлеу болар. Ойбай, балаларыңыз көп-ақ екен ғой. Бәрі өзіңіздікі ме? – Маржан әр балаға көзін тесірейте карап, бастан аяқ бір-бір сүзіп шыкты.

	– Е, балам, қисая ғой. Тәттіжан, апаңның басына жастық қойып жібер, – деп күйбендей калған Құрал апа Маржанның соңғы сұрағына да жауап берді. – Құдайдың берген күшіктері, қарғам. Үлкені майданда жүр. Мыналар әлі жас. Әкелері де майданда. Бұлардың бақытына сол екеуі аман оралса, бақыт сол деп отырмыз, шырағым, – деді.

	– Оралмай қайтер дейсіз. Немістер жұрттың бәрін жерге тығып жібере коймас, әкем тегі, – деді де, Маржан қолына тиген жастықка кисайды.

	Зибаш жолдасының бұл сөздеріне де ұяла қызарды. «Түу, бетің құрғыр-ай, осынша дөрекі, саяз ба едің? Мен туралы ғой енді өмірбақи өсек айтып өтетін боларсың. Әкем-ау, колхозға барып, е, адырам калғыр десейші. Сонша не боп қалды екен» деп сорғалататының белгілі.

	Рас, Маржан ондайға шебер. Біреумен кездесе кеткенде ең сөз таба алмаса үйіне келген қонағымен өздері барған үй туралы айта бастайды. «Әкем-ау, өздері тегі бір қызық адамдар екен. Жейді-ай кеп тамақты, ішеді-ай кеп арақты. Ой, құрып калсын олар. Берекеттері жоқ адамдар. Үйден тырқыратып қуып шыктым» деп те соғады.

	Осылай ойлап отырған Зибаш Құрал апаға қарады.

	– Апа, егер мүмкін болса далаға шықсақ қайтеді? Мына келіншек шынында да шаршады. Балаларыңызға айтыңыз, жатып ұйықтай берсін. Өзіңіз еш нәрседен қысылмаңыз? — деді.

	Құрал апа қазан көтеріп, ас әзірлігіне кірісе алмағанына ұялып та отырған. Зибаш соны біліп айтты. Үй иесі басын сәл ғана изеді де, балаларына карап:

	– Қане, сендер де жатыңдар. Өздерің кісі көрмегендей үрпиісіп неғып отырсыңдар! – деді. Ішінен: – Қазір кайтып келіп бұ кісілерге тым болмаса шай кайнатып берермін,– деп ойлады.

	Екі әйел қора ішінде тұрды. Қанша қиын болса да, сөзді әуел Зибаш бастады.

	– Ғафу етініз, апа! – деді ол даусы дірілдей сөйлеп. – Жанға батқан бір оқиға болып еді. Осы ауылда Жамал дейтін мұғалім әйел бар екен ғой. Өзі бұл күнде қайда, білесіз бе? Сіздің үйдегі балалардың біреуі сол кісінікі екені рас па? Жасырмай айтуызды өтінемін, апа!

	Құрал апа сәл теткіп, үндемей тұрды да, Зибаштың өзіне сұрақ қойды.

	– Жанға батқан бір оқиға дейсің бе? Ол не, қалқам? – деді. Ішінен катты қобалжыды. – «Жамалды сұрайды. Демек, оның соңғы пәлеге ұшырауы тегін емес. Бәсе, өзім де...»

	Зибаш енді бөгелмеді. Бұл үйді арбасына отырып келген шал арқылы тапқанын, соңғы күндері естіп-білгендерін түгел айтты. Кейде дірілдеп, көңілі босап, көкейіндегісін түсіндіре алмай, кейде өксіп те тұрды. Келіншектің кеудесін кернеген бір ыза бар екенін Құрал апа жақсы ұқты. Өзі де толқып, шерлене күрсінді. Көз алдына алдыңғы күнгі түнде болған оқиға елестеді де, өзінің соңғы күндері не біліп, не көргендерін баяндап кетті. Содан кейін ол Зибаштың білегінен ұстады да, қорадан шыға берді.

	– Жүр бері, қорықпа. Іздеп келген адамыңның өзіне барайық. Олар кетіп бара жатты. Бірақ, Құрал апа әңгімесін тоқтатпады.

	Шырт ұйқыда жатқанда бір дауысты құлағы шалып, сыртқа шыққанын, одан кейін алдыңғы күні көзі көрген әлдеқандай белгісіз адам әрекетін қыза сөйледі.

	– Неге дірілдейсің? Қорықпа дедім ғой. Қазір Сейіттің үйіне барамыз. Әлгі түнде мен көрген сол Сейіттің әйелі Жамал екен ғой. Түн ішінде аттан жаман құлапты бейшара. Тағы да аман қалған. Өліп кететіндей-ақ екен. Айтуына қарағанда ол адамның даусын шырамытқан.

	Зибаш шошып кетті. «Даусын шырамытқан дейді! – деп ойлады. – Апырым-ай, сол залым Қенжеғұл емес пе екен?»

	– Мүмкін, әлі де ойланса есіне түсер. Ондай жауыздың табылғаны жақсы-ақ болар еді. Қап!

	– Әрине, қалқам! Кім де болса, әйтеуір, бөтен адам. Бұл төсте бұларға ондай қастандық жасайтын жан жоқ. Оны кесіп айта аламын.

	– Ім-м! – деп, Зибаш бармағын тістеді. – Әлде менің әлгі жауыз қайнағам болмағай-дағы! Кенжеғұлды жындандырып, жолдан тайдырып жүрген де сол.

	Келіншектің ойына көп нәрселер түсіп келеді. Бірақ, ашық айтуға болмайды. Қүйеуіне көңілі қанша калғанымен анығына жетпей ел-жұртқа дабыра ету дұрыс емес. Зибаш бір жағы сол жағын ойлап кысылды.

	– Дегенмен, анықтау керек екен, – деді ол ақыры.

	– Жамалдың денсаулығы әлі де нашар. Оны көп сөйлетіп шаршатуға, жүйкесін талдыруға болмайды. Біраз күш жинасын. Сонан соң есіне түсірер. Ия, жаңа әзірде өзім де сонда соғуды ойлап, енді ғана үйден шыкпақшы боп тұр едім. Таң атысымен немесе түнделетіп ауданға тартпақ ойымыз да бар еді. Сендер сәл кешіккенде мені үйден таба алмас та едіңдер ме, білмеймін. Жақсы болды, – деп барады апай.

	Естігендері рас болса есі шыққан Зибаштың осы адамға бағынудан бөтен еш нәрсе қалмады. Білегінен ұстаған апаның катарында ол бас білмес жас тайлақтай елпең қақты.

	Ай қараңғы. Түн күзетінде тұрғандай лып-лып соққан жел ауыл ішіндегі жалғыз аяқ жол жағалауында қурап біткен шөптерді сыбдыр-сыбдыр қозғап тұр. Жапырақсыз ағаш бұтақтары да діріл кағатын сияқты. Әр үйдің әлі өше қоймаған шамы терезелерден жылтжылт етеді. Есік алдарында күйбеңдеп үй тіршілігімен жүрген әйелдердің караң-құраңы да көрініп қалады. Олардың кейбіреуі баласының атын атап, әлдене деп зеки сөйлесе, енді біреулері айналып-үйіріліп жатыр. «Малдарды жайғастырып, байладың ба?» деген сияқты сөздер де естіледі.

	Зибаш үнсіз келеді. Бірте-бірте колхозды ауылдың кешкіліктегі тынысына еті үйрене бастады. Құрал апаның екпінді жүрісі оны еріксіз ширата түсті де, айналасына батыл көз тастап, әрбір дыбысқа құлақ тікті.

	– Бұл сенің көшелеріңде электр шамы жарқырап тұрған ауданың емес, шырағым. Сүрінбей жүр, – деп, Құрал апа кейде оны көңілдендіре сөйлейді;

	– Рас айтасыз, білмеген жердің ой-шұңқыры көп болады дейтін.

	Соны басымнан кешіріп келем.

	– Атың өшкір мына соғыс бізге сұрапыл зиян келтірді ғой. Бітіп тұрған электр станциямыз сол күйде тоқтап қалды. Оған деген қаражатты колхозшылар мемлекетке беруді құп көрді. Әрине, дұрыс істеді. Ел-жұрт тыныш боп, азаматтар сау оралса бір күнгідей де болмас еді. Станцияны сол кезде-ақ салып алармыз. Тек осы бір қан төгіс тез бітіп, пәле-жаладан іргеміз аулақ болса екен.

	Апаның соңғы сөзі Зибашты және мүдіртті.

	– Апай қазбалап кетті-ау, деп келе жатырсың ба? Ия, шырағым, кейде солай да сөйлеуге тура келеді. Ол шындық.

	– Несіне олай дейін. Шөптің, басы жел тұрмаса қимылдамайды ғой. Әйтпесе мұнда менің нем бар еді?!

	– Жөн, жөн! Себепсіз еш нәрсе болмайды. Міне, біз де себеп болмаса бұлай жүрмес ек, – деп, Құрал апа сәл кідірді. Алыстан жеткен әнге құлағын қадап тұрды да, ішін тарта күрсінді.



	Боз жорға, аяңдай бер, алдыңда ел жоқ.

	Ішетін шөлдегенде айдын көл жоқ.

	Алыстан шөлдеп шаршап келгенімде,

	Ат ұстап, қарсы алатын бұраң бел жоқ...



	– Е, байғұс-ай, – деді енді тамсана таң қалған апа. – Көз бен көңіл қартаймайды деген осы. Қарашы, даусы қандай. Бұл адамды тіпті жас демеуге бола ма?

	– Сіз не, қарт деп ойлайсыз ба? Менімше мына әннің, мына шырқаған дауыстың иесі тепсе темір үзгендей жас жігіт.

	Құрал апа түн ауасын дірілдете күлді.

	– Жастан садақа кетсін сол көк тұқыл. Біздің мал фермамыздың меңгерушісі ғой ол. Алпысты алкымдаған сайтан бір. Бірақ, ән салмай жүре алмайды. Есіттің ғой: «Ат ұстап қарсы алатын бұраң бел жоқ» дейді. Дәмесін!

	Зибаш та жайымен сылқ-сылқ күліп алды.

	– Отырған жері жәрмеңке десеңізші. Ондай адамды қартайды деу қате ғой!

	– Балаларының бәрі әскерде. Өзінің жағы бір тынбайды. Оның домбыра тартқанын көрсең. Кейде ауылдың жасөспірімдеріне бас болып, бізге ойын-сауық та қойып береді. Мына келісінде ол таудағы шопандардан қайтқан болды. Бәсе, соңғы күндері ауылдың іші құлаққа ұрған танадай тып-тыныш еді-әу! Оның себебі де бар ғой, әрине. Аз ба, колхоздың орталықтағы бар сенген байлығының бірі – мал қорасы мен базасы өртеніп кетті. Ол ол ма, өртеніп адам өлді ғой. Не деген сұмдық десейші. Ал, ән иесіне оның бәрі көк тиын сияқты. Айғайлап өлең айтып, өзімен өзі боп келеді. Бұл жақсы адамның ісі ме, әлде жаманның ба? Оны қоя тұрайық. Ал, енді ертең көрші, кешке қарай ән, күй, би дегендерің түннің біразына дейін басылмайды. Дегенмен, өзі адамның асылы!

	Ән иесі тоқтады. Ұйқылы-ояу ауыл бір сілкінді де, қайта мүлгіді.

	Аздан сон, ұйықтап та кетті...

	Екі әйел сол жүріспен Сейіттің үйіне жетті. Бұларға аңырап тұрғандай караңғы аула алғашында бір түрлі көрінді. Көздеріне әлденелер елестеп, тұла бойлары түршікті. Тұяқ серіппей қалқиған әр ағаштың түбінен бір-бір құбыжық шыға келгендей қоркынышты-ақ боп кетті.

	Екеуі қора ішінде біраз тұрды. Зибаш тіпті елегізе бастады.

	– Міне, Сейіттің үйі. Шам жақпаған ба, қап-қараңғы ғой. Сірә, тегін емес, бір гәп бар.

	– Кетейік, апа, кетейік! – деді Зибаш.

	Бірақ, осы кезде бұларға қораның сырт жағынан өздеріне қарай біреудің ербеңдеп келе жатқанын көрді.

	– Бұ кайсың, кімсің? – апа шошына тіл катты. Келуші бір сәт үнсіз тұрды да:

	– Aпa, өзіңізсіз бе? – деді.

	– Ия, құдай-ай, бұл кім десем! – деп, Құрал апа келушіге қарсы жүрді. – Қайда бардың?

	– Бұл келген адам Жамал еді. Өздерінен өздері ығысып барып жол шетіне өскен бір түп нәктің түбінде тұрған екі әйелге құлашын жая ұмтыла түсті де, кілт тоқтады.

	Құрал апай Жамалды құшақтай алды.

	– Келдіңіз бе? – деді Жамал.

	– Келемін деп едім ғой. Өзің кайда бардың? Үйіңде жарық та жоқ.

	Есет қайда, Есет!

	– Ол сіздің үйде. Қазір ертіп апарып сонда қалдырып кеттім.

	Немене, ауданнан қонақтар келген дей ме?

	Құрал апа Жамалды құшақтаған қолын босата берді де:

	– Солай, – деп Зибашты көрсетті. – Танысыңдар? Бірақ, қонақ әйел жауап қатып үлгерген жоқ.

	– Білемін бұл қонақтарды, – деп Жамал екі қолын кеудесіне басқан күйі тырп етпей, калшиып қалды.

	Расында оған жаңа ғана Құрал апайдың үлкен қызы Тәтті айтқан еді. Содан үйіне жеткенше асыққан. Дегенмен прокурор, тергеуші сияқты дөкейлердің әйелдері деген соң ішінде бір қырсыға түскен кейістік бар еді. Қазір қонақ әйелге қолын бермей тұрғаны содан. Ал, қандай кейістік?..

	Олар үйге кірді. Дода-дода боп кеткен Жамал шашының біразы мойнына оралып қалған, жартысы оң жақ бетін, иығын жаба кеп, өрдеш кеудесін бүркепті. Өз түрін көрген Жамалдың зәресі қалмады. Кейін карай шегініп, айна алдына қайта барды. Өзінде өң де, түс те жоқ екен. Тек ақ тістері ғана жалтырайды. Келіншек әлсіреп кетті. Енді бір кезде ол төсек үстіне барып отырды да, ақырын қисайып, жастыққа басын қойды.

	Алайда, көп жатпады, орнынан тұрды. Өзінен өзі жылады. Болған оқиғаларды есіне түсіріп, айта бастады. Онымен үйге бірге кірген Кұрал апа және Зибаш асты-үстіне түсіп иіліп төсек, жатып жастық болды. Біреуі су беріп, екіншісі басын сүйеп отыр. Әлі айықпаған Жамал кайта-кайта ауытқып, ақылы біресе кіріп, біресе шығып отырған сияқты. Ақыры ол жуынды, киім киді. Аздап тамақ жеп нәр алды. Мұнда қалып бара жатқан Есетін ойлап мұңайды. Бірақ, Сейіттің соңынан баруға бел байлағанын айтты.

	– Қазір ауданға жүрейік. Таң ата жетіп қаламыз, – деді ол Құрал апаға қарап.

	– Садағаң кетейін келін-ау, шаршап отырсың ғой! – деді Құрал апа. – Бағана ғана мұндай емес ең.Сен жатып дем ал. Ауданға мен-ақ барып келейін.

	– Жоқ. Бірге барамыз. Қазір Дәуіт атай атарбасымен келеді. Түнгі салқынмен жүре береміз.

	Екі әйел келіншектің ойына енді қарсы келмеді. Әсіресе, Зибаш қуанып кетті.

	– Ауданға жүріңіз. Бірге барамыз, – деп жатыр жалпақтап.

	Жамал жасаураған көзімен екі әйелге кезек аңырая қарады. Оның қайыстай қатқан қаны аз ақсұр зор кайғы-касірет жатқаны айтпай-ақ сезілгендей. Әшейінде мөлдіреп қана тұратын кос жанар қазір қара түндей тым үрейлі. Терең тұңғиықта жатқан асыл заттай жылтырап, кісінің дәл өңменіне кадалғандай. Жайшылықта мейір шапағатқа, сынық иба, сүйкімді шырын назға толы жылы жүзінен суық ызғар ескен. Желбезегі қусырылып, түйілген қабағы сұсты-ақ.

	– Апырым-ай, келінжан-ай, сырқаттанып тұр екенсің. Жолда ауырлап қалмасаң жарар еді.

	– Дәнеңе емес, ауырмаймын!

	Құрал апа қонағы Зибашқа бұрылды.

	– Онда бәріміз бірге жүреміз.

	Көп ұзамай Дәуіт қарт келіп атарба дайын екенін айтты.

	Қуыршақтай ғана қарт Дәуіт бұрын тым сергек, ебелек атып тұрған жан еді. Қазір белі бүкшиіп, тіпті, шау тартып капты. Ешкінің сақалындай тұштиған сақалы мен селдір жирен мұрты да соңғы біраз күннің ішінде аппақ боп кетіпті. Тегі ағасы Кәрібайдың қайғысы жанына қатты батқан болу керек.

	Сен айтқасын келдім, балам. Әйтпесе бүгін орнымнан тұрмай жатыр едім. Денсаулығың калай? – деп, ол Жамалдың жүзіне бағдарлай қарады. – Әлі айығып кеткен жоқсың. Ауырып қап жүрмегейсің, де әйтеуір.

	Жамал қарттың алдына кеп, үш рет еңкейіп сәлем етті.

	– Мен ауырмаймын, ата. Өзіңіз қалайсыз? – деді қартқа елжірей тіл қатып.

	– Ой, келінжан-ай, мені қойшы. Азар болса өлермін. Кешегі өз жұрты сүйген Кәрібайдан, анау майданда қан кешіп жүрген боздақтардан жаным артық болып па. Шынында, әлгі Кәрібайға келген ажал маған-ақ келуі керек еді. Қайтерсің, құдайға да жақсы адам керек екен ғой. Ал енді бар ғой, ә, өзі жатсам түсімнен, жүрсем ойымнан кетпей қойды. Тіпті, осы жаңа көзім ілініп кетіп еді, өзін және көрдім. Анау Ұялысайда екенбіз деймін. Ол: «Атыма азырақ от шалдырып алайын,– дейді маған қарап. – Сен әлгі үйге бара бер, артыңнан жетем,– дейді. – Қойшы, жүрші, деймін мен оған. Қане, тұршы орныңнан. Қонақпыз ғой бір үйге бара жатқан, кешігіп қалсақ ұят болады,– деймін жалынып. Ол алысқа, сонау бір таутасты, ой-шұңқырлы жерлерге көз салады. Мойнына асып алған қоржыны бар. – Оның ішінде не бар?– деп сұрасам: –Майдангерлерге қарап тұрмын. Бұл қоржында соларға берем деген оқ-дәрі бар. Онымен атса Гитлер құриды. Қарашы, мына жануар атым шаршапты. Жауынгерлер жүрген жерге жете алатын емен. Тұяғын тас қажапты. Жал-құйрығын сайтан күзеп алып кетпесін, қазір жау шебіне шауып барам ғой. Сонда жауға қаһарлы көріну үшін аттың жал-құйрығы сүзіліп тұрғаны жақсы. Сол үшін әдейі қасында отырамын. Сен аялдамай кете бер. Қешікпеймін, соңыннан қуып жетемін. Мына қоржында не жоқ дейсің. Сенің балаларың оқитын кітаптар да бар. Тіпті ауылда, барлық бала менен кітап сұрайтын еді ғой. Ендеше біз оларды ұмытпауымыз керек!»

	Дәуіт қарт тоқтар емес. Ағасы Кәрібай туралы түсінде көргенінің бәрін соғып кетті.

	– Әй, Қәрекем! – дейді ол басын шайқап. Көзі жасаурап жыларман халде тұр.

	Жамалдың даусы аянышты шықты.

	– Қайран бауыр-ай! – Оның көзінен аққан жас кеудесіне тырс-тырс тамды.

	Құрал апа да шыдай алмады.

	– Бұл кісі, – деді Зибашқа қарап. – Кешегі өртке күйіп өлген ардақты атаның інісі – Дәуіт деген колхозшы. Айтып тұрғаны сол ағасы жайлы көрген түсі екен.

	Осында болып жатқан әңгіменің бәрін егіле тыңдап тұрған Зибаш қартқа басын құрмет көрсете изеді.

	– Түсіндім, ата! – деді о да жасаураған көзін қол орамалымен сүртіп, – қайғыларыңызға ортақпын.

	Дәуіт қарт өзінше күбірлеп кетті.

	– Қәрекең, тез келем деп еді. Ойбай-ай, енді қайттім! – деп тыпыршыды. – Арысым-ай, аяулы ардагерім-ай, ойымнан кетпей койдың-ау!

	Бір сәт үйге кіріп келген қарт сөзін тыңдап қалған әйелдер қайта жадырасты. Дәуіт ақсақалға білген жақсылықтарын айта жүріп, жол жүру қамына кірісті.

	– Қәне, асығайық! – деген Жамал енді бөтен сөзге құлақ салмай, әйелдерді жүр-жүрдің астына алды. Өзі тез-тез киініп, сыртқа шықты. Оның соңынан ере жүрген Құрал апа, Зибаш және Дәуіт қарт та асыға бастады. Олар сол бетімен келіп Құрал апа үйінде қалған Маржанды әрең дегенде оятып алды.

	– Әкем тегі жеткеніміз бұл жерге жаңа ғана емес пе еді? Келмей жатып тағы да кейін қарай салпақтаймыз ба? – деп бұрқырады ол.

	– Ия, – деді Зибаш. – Бұл жерде шаруамыз бітті. Ауданға кайтамыз!

	– Адырам калсын мұндай тіршілік. Осынша неменесіне арам тер боп ере қойып ем саған!

	Маржан Зибашты жерден алып, жерге салды. Бірақ, әйтеуір, оянып арбаға жетті де, ырсылдап, гүрсілдеп жүріп, әрeң дегенде, жұп-жуан бөксесін қинала көтеріп кеп мінді. Енді біраздан кейін олардың ат арбасы жол шаңын бұрқылдата желе-жортып бара жатты.

	***

	Манадан бері біраз уақыт өткенімен, ел жата қоймағандай еді. Бірақ қазір қыбыр еткен жан жок. Жаңағы бір кезде ғана есіктерінің алдында күйбеңдеп жүрген адамдардың бәрі індеріне кіріп жоқ болған суырдай, тына капты. Кейбір үйлер терезелерінен сығырайған шам жарығы да жоқ, өшкен. Ал, сыртта ызыңдаған жел ғана қатая түсіп, жапырақсыз сыйдиған тал-теректердің, жеміс ағаштарының бұтақтарын тербетіп, шайқап тұр.

	Қара жол түн қараңғысында бұлдырап, жетіп көр дегендей, ұзап барады. Ат айдаушы Дәуітқартәлгібір әзірдегіденкейінүннен қалған. Арбасына қазір кеп отырған әйелдің бақырауық ешкідей бақ-бақ еткен ашуына да кұлақ салған жоқ. Тіпті одан бұрынғы адамдардың ешқайсысымен жұмысы болмай, оқта-текте қолына ұстаған божыны қағып қап келе жатқан. Оның тіпті іңір қараңғысында осылай көсіле қалған ауыл ұсқынымен де ісі жоқ сияқты.

	Күңгірт тартқан Қаратаудың түнгі болар-болмас сілемі алыстан қарауытады. Күндізгі маңқиған түрін күнде көріп үйренгендер болмаса, дағдысыз адам оны қазір байқар да емес. Басқа түгілі балашағасын, үй-жайын аңыратып қалдырған Құрал апаның да сол бір керілген маңғаздың дүниеде бары-жоғымен жұмысы болмай келеді. Ол бұл сәтте бүгін бірінші рет бет көріскен сыры белгісіз келіншектердің бірінің тілін тапса, екіншісінің тілін таппай әуре. Жамал болса жаңа бір әзірде ойында не жатқанын түгел ақтарды да бітті. Енді өзіне тура қойылған сұрақтарға да жарым-жартылай жауап беріп, көбіне үнсіз отыр.

	«Алда өмір-ай, – деп күрсінді Құрал апа. – Бұл әурешілік ақыры немен тынар екен? Әйтеуір түбі жақсы боп біткей-дағы!»

	Құрал апа бір сәт Жамал туралы ойлады. «Шіркін-ай, – деді ол іші-бауыры елжірей күбірлеп – Басына мұндай ауыртпалық түскенде жал-құйрық болар туысы да жоқ екен-ау! Әкесі еңбек армиясында жүріп дүние салыпты. Шешесі де сол кездерде ауырмай, сыздамай елде қайтыс болып еді. Ал жалғыз інісі майданда. Көптен бері оның да өлі-тірісінен хабар жоқ. Сорлының енді Сейіт пен Есетінен бөтен кімі бар?» деп толғанады.

	Апаның есіне соғыс басталған жылы Сейіттің майданға аттанған кезі түсті. Сол күні жақын бір туысы майданға жүретінін естіп, бұ да туып өскен еліне бара қалған-ды. Қара жол бойы қарақұрым адам еді. Улап-шулаған жандар ұзап барады. Оларға бүйірден кеп және бір топ қосылды. Кейінгі топ өз колхозының орталығын қақ жарып шыққан жүк машинасы еді. Машина ақырын жылжып кеп қара жолға ілікті. Кузовкада бес адам отырған. Солардың бірі Сейіт. Машинаның алдыартын орап алған үлкенді-кішілі жұрттың ішінде Жамал да жүр. Оның көзінде жас, бетінде жалт-жұлт күлкі бар. Қасында Есеті. Кейде ол жүгіріп әкесіне барады. Бес-алты жасар Есетпен косыла жұрт Сейітпен қоштасып, оң сапар тілеп жатыр. Жамал әркімге жаутандай, елжірей қарайды. Жан жарына, бірге аттанған оның жолдастарына айтылған жылы сөз Жамалдың да көңілін көтере түсіп, бойына қуат бергенін жасты көзіндегі жылы шыраймен білдіреді. Келіншектің катарында марқұм әкесі мен шешесі де бар еді. Жас шыбықтай солқылдаған інісі және тұрды. Ана бір жылы – Сейіт пен Жамал бірі қыз, бірі жігіт боп жүрген кезде – мұрнының сорасын қорс-қорс тартқан жеті-сегіз жастағы бала еді. Енді о да сойталдай жігіт болған екен. Ол біресе жездесінің мойынан кұшақтап, бетінен сүйіп: «Ренжіме, жезде, артыңнан мен де жетем, жаумен тізе қоса қатар тұрып шайкасамыз», – деп күлімсіресе, біресе Жамалды құшақтап көңілін аулайды, әзілдеп күлдіреді. Міне, бір жылдан асты, сол бір жайсаң қыршын жастан да хабар-ошар жоқ боп кетіпті. Құрал апай сол күні бір жылап еді. Оны жылатқан осы Жамал болатын. Сейіттер жүріп кеткесін артынан қол бұлғап қалған көптің ішінде Кұрал апа да тұрды. Жұрт бірте-бірте тарап, үйді-үйіне қарай бет алды. Бірақ, Есетін колынан ұстап алған Жамал бұл кезде тіпті карасы көрінбей кеткен машина соңынан көзін алмады. Бейне қазір кайтып келетін адамның жолына карағандай, мөлтиіп, үнсіз тұр. Анадай жерге барып калған ата-анасы, інісі арттарына бұрылып тоқтады.

	Бәрі де «жүрсейші, болды енді» дегендей үміт білдірді. Жамал былқ етпеді. Сонда жарқ-жұрқ күле сөйлеген інісі апасының қасына жетіп барды да, жиенін өзі ұстады. «Жә, жә батыр еркесі», – деді ол Жамалға тіпті еркелей калжыңдап: – Жездемнің орнына фашисттермен өзің шайқасқандай боп тұрсың ғой. Батырлығың осы ма?» – деп жауырынынан құшақтап, бетінен сүйді. Содан кейін колтығынан сүйемелдеп үйіне алып жүрді. Екі көзі көнектей боп кеткен Жамалдың сондағы басыңкы көңілін, қатты өксіп күрсінген түрін көргенде Кұрал апаның бетін селдей ағытылған ыстық жас бұршағы жауып кетіп еді. Енді міне, бүгін сол күнді есіне түсіріп, тағы да үнсіз өксіп келеді. Қазір қабатында отырған сымбатты аққұба келіншекті де ұмытқан. Бір кезде оның көңілін жел шайқаған каңбақтай оқыс тенселіп аттардың басын кілт тоқтатқан Дәуіт шал еріксіз бөлді.

	Қарт екі алақанын жайып, жұртқа естілер-естілмес үнмен күбірлей де бастады. Сөйтсе ол осы жерге жерленген ағасына бата оқу үшін кідірген екен. Құрал апа да не істегенін өзі де білмей, қолын көтеріп алақанын жайды. Жолдың оң жағында биіктеу жерде кешегі ел ағасы Кәрібай қарттың моласы тұр еді. Дәуіт оның тұсынан күндіз болсын, түнде болсын, өткен сайын бата қылмай өтпейтін. Қазір де сол міндетін орындап жатыр.

	– Бұ несі, бізді шоқындырып жатыр ма мына қақсал? – деп күңк етті әлі де ашуы басылмай, кімге тиісерін иілмей келе жатқан Маржан. Қараңғыда қалың қабағының ар жағынан жылт-жылт еткен шүңірек көзі отырған жұрттың бәрін бір-бір шолып өтті. – Қайда келіп, қайда тұрғанын білген де жақсы екен ғой!

	Құрал апаға ол әйелмен сөйлесетін себеп табылды.

	— О да дұрыс екен-ау. Сізге жөнімізді әлі айтпаған екенбіз ғой, – деді ол Маржанға жақындай отырып. – Сіздер қазір «Қаркын» колхозынан ауданға қайтып бара жатырсыздар.

	– Ауданға?

	– Солай. Мұндағы жұмыс бітті. Ал, мына жер, иә, естіп пе едіңіз? Әнеукүнгі колхозда болған өрт кезінде жанып өлген адамның моласы. Ана кісі (Құрал апа Дәуіт шалды көрсетті), сол кісінің інісі болады. Ағасына қазір бата жасады. Тоқтаған себебіміз сол еді.

	– Ой тобай-ә! Бата дейді? Бұл жерде де сондай әдет бар ма еді?

	Маржан түнгі караңғылықты жарып жіберердей күшті кекесін билеген шабытпен қатты барылдай күлді. Арбада отырғандар оған таңдана қарасты.

	– Маржан апа! – деп, сөзінің ар жағын айтпай тоқтаған Зибаш даусы дірілдей шықты. Бірақ, оның көңілін сезген Құрал апа қарап отыра алмады.

	– Қалқам, қонағым, – деді ол тұтыға, алабұрта сөйлеп. – Іздегенің осы ел еді, таптың және көріп те келесің. Әркімді жаратқан иемнің өзі есіркесін. Жамалға сіздерді әдейі таныстырмай келемін. Мүмкін соным дұрыс па деймін.

	– Дұрыс, апа! – деді Зибаш. Сол жерге барғасын бәрі де белгілі боларына сенемін.

	Бұл сөздің мәнін өзімен өзі боп келе жатқан Маржан ғана түсінбеді және ол ежіктеп сұрамады да.

	Барған сайын жаны түршігіп, есінен тана жаздап келе жатқан Зибаш жүрегі кобалжып мазасызданды. Құрал апаның кеудесіне бетін басып, өксіп-өксіп жылап жіберді. Жас балаша дірілдеп ерні ерніне тимей, айтайын дегенін ұғындыра да алмай қиналды. Аузынан үзіле-үзіле шыққан сөздері Құрал апаға жетер-жетпесте, бейне жел жұлып әкеткендей, түсініксіз боп та тұрды.

	– Өксіме, балам. Әр нәрсеге сабыр еткен жөн.

	– Жарайды, апа. Рақмет сізге.

	Осыдан кейін Құрал апа әліге дейін үнсіз келе жатқан Жамал мен Дәуіт қартқа қарап, біраз ойланып отырды. Оны елеген Жамал жоқ. Дәл солай Дәуіт те қарар емес. Ал, сөз дегенде түбі түскен шелектей токтауды білмейтін Маржан қазір тіпті мылқау жандай мықшия қапты.

	Жамалдың жанары алдына Сейіт елестеп кетті. Ол домбырасын күйге келтіріп отыр. «Күй тартып берейін бе Жамал?» деп бұған карап күлімсірейді. Жамал көзін жұмады. Құлағына «Қара жорға» жетеді. Кенет сол жорға үстінде бейне өзі теңселіп келе жатқандай шалқиды. Бірде бүлкілдеп, бірде текірек каққан күй ырғағы оның кеудесін көріктей күмбірлетіп кернеп кетті. Жамал өзін-өзі ұмытты...

	Меңіреу түн шымылдығы бірте-бірте бұрынғыдан да гөрі саңылаусыз түнекке айнала бастады. Ал, кейде желіп, кейде ілби басқан қос ат жегілген арба мерзімді жерге жетпей тоқтар емес. Күйге елтіген Жамал әлі балқып отыр.



	Жол үстінде

	Прокурор Кенжеғұл үйіне күндегіден ерте оралды. Өзі тым асығыс, дегбірсіздене тыпыршып, алақтай кірді. Зибашты іздеді. Оның атын атап шақырды. Бірақ жауап қайтпады. Сабыр тағатынан айырылған Кенжеғұлдың лып еткен ашуы қоса келіп, үйден жүгіріп тысқа шықты. Аула ішін жаңғырықтыра айғайлады.

	– Зибаш, Зибаш деймін? Түу, қараң батқыр оңбаған. Зи-ба-ш-ау, қайдасың деймін!

	Алайда, мұның бәрі бос айғай болып шықты. Мен мұндамын деген Зибаш үні естілмеді. Кенжеғұл көктемнің бурасындай бұрқылдап долдана түсті.

	– Мына қаншықты – ай, ә? Бұл үйде тірі жан бар ма, әлде жоқ па ешкім? Әлгі...

	Кенжеғұл аузындағы сөзін айтып үлгірмеді. Назары өз бөлмесінен шығып, есік алдында күндізгі көп ұйқыдан сарқып, қабара іскен қалың қабағы астынан сығырая қарап тұрған Құрбанға түсті. Ағасының жалаң бас, жейдешең ұсқыны оған бір түрлі оғаш көрінді. Сеп-семіз, тығыршықтай төртпақ денесі быртия түсіп, жайшылықта нұрлы келген қызыл шырайлы жүзі құп-қу боп, қанын ішіне тартып, өзгере қапты. Құрбанның үнсіз томсырайған қазіргі келбеті Кенжеғұлдың көз алдында бір сәт жауына атыларда айбат шеккен бұзаубас бүйіні елестетті. Өзі асығып, дегбірсіздене айғайлап жүрген Кенжеғұл кілт өзгерді де, жай сөйледі.

	– Не болған сендерге? Бұл үйді жау шауып кетсе де білетін емессіңдер ғой. Келінің қайда, келінің? – деп тоқтады.

	– Енді маған сол ғана қалып еді. Ия, сенің бас білмейтін тайлақтай тайраңдап жөнсіз кеткен тыштақай бедеу қатыныңды бағып, күйтін күйіттеп отыруым керек еді. Ғафу ет, көзімнен ғайып қып алыппын. Бұдан былай мұндай қателік жасамаспын, прокурор мырза!

	Құрбан осыны айтты да, есігін тарс жауып бөлмесіне қайта кіріп кетті. Кенжеғұл ағасына ләм деп жауап қайтара алмады. «Тас маңдай, қу молда, – деп ойлады ол тістеніп. – Аузынан бір жақсы сөз шықпай-ақ келеді. Қашан көрсең жиырылып, шөлдің улы жыланындай ысқырады да тұрады. Жоқ, сеннен іргемді ертерек аулақ салуым керек. Әйтпесе, болмайды. Анығын айтсам, сен шпион қазір мені терең шыңырауға жығып та үлгердің. Бүгінгі жансыздар арқылы алған хабарларыма қарағанда күнім санаулы-ақ қалған сияқты. Жамал Тоқатаева еліне бармаған. Сонда ол қайда жүр? Демек, шын-ақ бір сұмдыққа ұшыраған. Батырхан Садақов аяқ астынан бекер өзгермеген шығар! Оның таңертеңнен бастап «Қарқын» колхозына барып қайтсам дегенінде көп нәрсе жатыр. Алғашқы кезде оған өзім де мән бермеппін. Мұным нағыз ашық ауыздық!»

	Кенжеғұлқайдабарарын, неістерінбілмей, айналасынаүнсізқарап тұрды. Және де ойлап кетті. Алды-арты бірдей құз, терең шыңырау боп барады екен. Ақыры жеткен жерің осы дегендей кешеден бері өз сезімі өзін мезі қып та бітірді. Аудандық партия комитетінің секретары Ботабек Молдахметовтің бұған сыр білдірмесе де, теріс қарай бастағаны, сенімсіздік білдіріп жүргені анау. Ең жаман сор түбінде сол болар. Ия, ешкімге кінә артар, өкпе-наз қылар жөні де жоқ. Бәріне өзі айыпты. Бөтен түгілі құшағын жайып, ақ жүрегін ұсынып келген екінші әкесі Қаранарды да анадай етті. Ол қазір түрмеде отыр. Қырсық шал: «Кенжеғұлдан басқаңа жауап бермеймін. Өзін шақыр сол дәудің, өзін. Одан бөтеніңе айтар арызым да, ұғындырар ойым да жоқ», – деп қырсығатын көрінеді. Бұ да жақсы емес. Мені күтіп қанша отырар дейсің, ақтарылар, айтар бәрін де. Батырхан Садақов әрине, оны сөйлетпей қоймайды. Шіркін, бұрынғы тергеушім жақсы еді. Айтқанымды екі етпейтін. Мынау келді де, бүлдірді. Секемшіл, тым қырағы екен. А, мүмкін, мұны маған әдейі жіберген шығар. Әйтеуір, екеуінің орнын ауыстыра қойды ғой!.. Бірақ бір жақсысы алдын ала сезе білдім. Енді пысықсынған неме сол кеткеннен мұнда жуығырақта қайтып орала алмас. Оның жолы – бұдан былай майдан жолы. Облыстық прокуратурадан басшылар біраздан бері-ақ: тергеушіңді аламыз, әскери бөлімдерге тәжірибелі заң қызметкерлері керек, қарсы болма, деп мазамды май тамызып болып еді. Бүгін телефон соғып және ескерте қойғаны. Түу, екі ортада олардың қолқасынан да құтылып қалдым. Барсын, ия, барсын білгішім! Әрине, Батырхан мұның бірін де сезген жоқ. Дұрыс, білмегені жақсы. Енді біраз күннен кейін бұрыңғы сұлу тергеушімді қайта сұраймын!

	Ертеден бері не істеп, не қойғанын осылай есіне ала бастаған Кенжеғұл соңғы сағаттарда тоқтаған шешіміне келгенде тұла бойы дірілдеп кетті. Буын-буынын шымырлатып, бір күш алып бара жатқандай.

	– Жоқ, – деді ол өзімен өзі іштей сөйлеп. – Осы ақылым дұрыс. Бүгін Сейіт пен Қаранар екеуін де босатамын. Әрқайсысынан кешірім сұраймын. Содан кейін еріктері білсін. Менен өш алар болса да мейілдері. Айыпты екенімде шәк жоқ. Қайта сонысы жақсы. Бүйте күде қорқып, жанымды шүберекке күнде түйіп өмір сүргенімше бір-ақ сап болайын. Қазіргі халім әлі қырсыққанда бір өліп тірілетін ешкіден де жаман. Қайтемін, тас түссе таңдайымнан. Көріп алайын. Сонда, тым болмаса, жаным тыныш болар.

	Жүрегінде от лаулап, көңілінде найзағай ойнаған прокурор осы шешімін өзіне өзі және бір құптатқаннан кейін аздап қалпына келе бастады. Кеудесін кере тыныс алып, айналасын шола қарап тұрды. Ешкім жоқ. Зибаш қана емес, Құрбан да үңгірінің аузынан бір арс етіп, замат көзден ғайып болған жыртқыштай зым-зия кетті. Ал, сонда әйелі қайда жүр екен?

	Кенжеғұл үйіне қайта кірді. Екі қолын артына қайыра ұстаған ол бөлмелерін және бір шолып шықты. Кенет назары ас ішетін кішкене дөңгелек стол үстінде жатқан қағазға түсті. Кенжеғұл қолына алып оқи бастады. Зибаштың хаты. «Үйге, әкемнің үйіне кеттім, – дейді?.. Бірер күнде келемін!» – дейді, деп бұрқылдады ол. Түсі, түрі өзгеріп ашуланды. Еріндері кезеріп шыға келді. «Қап, мына қатын да көресіні көрсетті екен-ау. Кейбір қылықтары расында да сұмдық. Құрбанның айтса айтқанындай-ақ. Қарашы, тым басынып кеткені ғой мұнысы. Күні кеше райкомға барам, тамырыңа балта шабам деп бір зәрені алып еді. Бүгін мынадай ойынды және бастапты. Үйім бар-ау, байым бар-ау демегені ғой мұнысы. Апыр-ау, сонда мен кім боп барамын?»

	Ашуға булыққан Кенжеғұл жүгіріп далаға қайта шықты. Бар дауысымен айғайлағысы келді. Бірақ, өйте алмады. Әлдеқандай бір күш оны баса берді. Ашудан ақылға ауысты. Өзінен өзі кенет күліп жіберді. – Дұрыс, дұрыс, – деп қуанды ол. – Дәл бүгін, ия, дәл бүгін осылай болғаны жақсы ғой. Батырханнан анадай жолмен құтылдым. Енді Зибаштың бұлай үйде болмағаны қайта, тіпті, оңды емес пе? Екеуі жоқта ойымдағыны іске асырып алайын! Ал, қатын қайда барар дейсің, келер өзі-ақ ит болып. Бұл түгілі бір баланың анасы болған әйелім кеткенде де түгім құрыған жоқ еді ғой. Ең қорқытқаны – кетері ме? Ерегестіре берсе өзінен бұрын әйелім, одан қызым болғанын айтып-ақ берермін. Содан кейін Құрбан да бұдан былай мені қу бас деуін қоятын болады.

	Кенжеғұл тапқан ақылына қуана түсті. Ол қорасы ішінде ерсіліқарсылы жүре бастады. Бір кезде Құрбан жатқан үйдің есігі аузына келді де:

	– Құрбан, Құрбан! – деп дауыстады.

	– Не дейсің? – деді ол үй ішінен үн қатып.

	– Бері шықшы. Бұ не өзі, күн бойы ұйықтайсың да жатасың?

	Қайдан келе беретін ұйқы өзі? Құрбан есіктен сығалады.

	– Мені тысқа шығарып қайтесің? Одан да өзің кір үйге.

	– Е, бәсе, солай екен-ау!

	Кенжеғұл үйге кірді. Манағыдай емес. Құрбан киініп алған екен. Қою қара сақалын мыртиған семіз саусақтарымен сипаған боп, ісініп ақ-отыр. Жырық ернін жауып тұрған мұртын да солай бір-екі рет жебесінен ұстап көтеріп-көтеріп қойды. Өңі ағарып, тіпті қаны қашып, сұрлана қалған.

	– Немене, тыныштық па? Келін қайда кетіпті? Тағы да әлгі райкомсырайкомдеріне жүгіріп жүрген жоқ па екен? Әйтеуір бір қып-қызыл үрей. Әр басқан ізіне жылан жұмыртқалап, аждаһа шығып жатқан сұмдыққа қалған екенбіз ғой, – деп күрсіне үн қатты Құрбан. Іштей дірілдеп, терісіне сыймай отырғанын қанша жасырамын десе де болмады. Бар сырын қалтыраған қолдары сездіріп қойды.

	– Оны қоя тұр, – деді Кенжеғұл да үзілді-кесілді сөйлеп. – Қайда барса да өз еркі. Бірақ, сенімен келісетін біраз әңгіме бар. Ол мынадай...

	Осыдан кейін Кенжеғұл бүгінгі шешімін айта бастады. Көп сөйледі. Құрбан мойнын төмен салған күйі үнсіз отырып тыңдады. Бір кезде шыдамы таусылды да, басын көтерді.

	– Болдың ба? – деді ол інісіне алара қарап.

	– Болдым.

	– Ендеше, мен оларды жай ғана босата алмаймын. Осыны ұмытпа!

	– О не дегенің, түсінбедім? – деді Кенжеғұл зекіре тіл қатып.

	– Түсінесің. Бірақ, қорқақ бір сорлысың ғой. Әйтпесе...

	– Жап аузыңды! Жетер, енді басымды көп қатыра берме. Сөз осымен бітті. Кешке қарай дайын тұр, оларды апарып тастайтын өзің боласың. Әйтпесе қоса қабат құримыз. Мен туралы бір сәт ойлауың керек. Ұқтың ба, ойлауың керек!

	Кенжеғұл есікті жұлқи ашып шығып кетті. Құрбан сол отырған күйінде үнсіз отырып қалды.

	***

	Жалғыз атты жеңіл арба ауданнан ел орынға отыра қозғалып еді. Әп-сәтте-ақ орталықтан зымырап өте шықты да, ен далаға қарай тартты. Сонау алыста кіреукеленген күңгірт сілемі әлі түн қойнына сіңе қоймаған Қаратау жатыр. Жалғыз атты жеңіл арбаның бет алысы болар-болмас бұлдыраған сол тау.

	Аршынды ат жүрісі суыт. Бірақ, оқыс лоқылдап та, бей-жай текіректеп те кетпейді, бір сыдырғы тайпалған жорға желіспен жол әпшісін қуыра түседі. Кей-кейде жұмсақ бір бүлкілге ауысатыны бар. Сол кезде жануар жер бетінде емес, қаздай қалқыған оның болат тұяғы ыңғай мамық үстінде сырғығандай да болып кетеді. Әлде іркістіркісі жоқ ашық дала даңғылының бұ да бір қасиеті ме екен?

	Арбаның ат айдаушыдан соңғы екі адамдық орындығында отырғанның бірі егде тартқан мойсапыт кісі еді. Ол қасындағы жол серігіне мына жүрістен жаны жай тапқан әсерін паш еткісі келіп, екі-үш рет оқталды да, ақтарыла алмай кідірді. Өз деміне өзі піскендей томсырайған жолдасының кейпін көріп, тына қойды. Ішінен мойсапыт адам жымыңдап, мақтана күлді. «Иә, рәббім, көрсеткеніңе шүкір! Лайлаһа иллалаһу», – деп күбірлеп дұға оқыды. Ағара бастаған жирен сақалын сипап, түк білмегендей, өзінше сөйлеп отыра берді.

	«Е, бәсе, – деді ол түн қараңғысындағы айналаға үңіле түсіп. – Осылай болуы керек еді ғой. Кенжежан кісіні алдауға тиісті емес. Дітім діт. Кеше өз үйінде маған сонша үзір-мәзір еткенін қорыққанынан деу қате. Неге қорықсын – сыйлаған-дағы! Бұдан былай мені ол сыйласа, оны құдайымның өзі сыйласын!»

	Сонда да мойсапыт кісі қуанышын қымтай алмады. Бір кезде жанында отырған жас жігітті нұқып қалды да:

	– Міне, бала. Іншалла босанатын болдық. Жақсылық пен жамандықтың арасы бір ақ тұтам дегені осы екен ғой! – деп қопаңдап, барқ-барқ күлді.

	Бұлардың бірі Қаранар, екіншісі Сейіт еді. Қаранар шын-ақ қуанышты болатын. Кенжеғұл тілегімді орындады. Сейітті құтқардым, деп жүрегі алып ұшуда еді. Қасындағы жігіт Сейіттің дәл өзі екенін біле тұрса да, оны танымағансып, асқақтай сөйлей бастаған.

	Ал, Сейіт қартты жанына әкеп отырғызғаннан-ақ жақсы біліп келе жатқан. Ол енді Қаранарға қарай бұрылды.

	– Қараке! – деді даусы сәл қалтырай шығып. Қаранар Сейітке селк ете жалт қарады. Бірақ, Сейіт тоқталмай сөйлеп кетті.

	– Білесіз бе, сізде бір құныкерім едіңіз. Бүгін азаннан бері атыңызды талай рет естіп, тұла бойым талай дірілдеп еді. Енді, міне, қасымда отырсыз. Бұл қалай? Менімен қалайша тағдырлас болып қалғаныңызды түсінбей, тіпті, себебін таппай келемін, – деп тоқтады.

	Не дерін білмей қибыжықтап, сасқалақтап қалған Қаранар еңгезердей денесін Сейітке оқыс бұрып, аңтарыла қарады.

	– Апырым-ау, сен кім едің? Сейітпісің? – деп өтірік күлген болды.

	– Иә, ақсақал, дәл өзімін. Бас кеспек болғанмен, тіл кеспек жоқ, мәймөңкелеп қайтесіз, мені қайда апармақсыздар. Одан да соны айтыңыз? Өлу, жоқ болу, кісіге қорқынышты емес, бірақ не үшін, иә, соның себебін білмеу әрі қорқынышты, әрі жанды жейтін азап. Сізді жұрт Қаранар деген атыңыз болғандықтан ғана емес, жалпы өз қатарынан басы артық туған ер азамат, адамның нары деп отыратын. Ерлігі ел аузында сондай аңыз болған адамның бүгін жасырынбақ ойнап, өзін өзі шерменде еткеніне таңданбасқа шара жоқ екен, – деді де және теріс қарап, мойнын бұрып алды.

	Мұндай жауапты Қаранар әсте күтпеген еді. Қазір ол дәл төбесінен көп бомба жарылғандай есеңгірей түсті. Басқасын есепке алмағанның өзінде «құныкерім», «шермендем» деген сөздерден қашып құтыла алар ма екен?

	Қаранар біраз үндемей, олқылы-толқылы ойда отырды. Ақыры о да ағынан жарыла үн қатты.

	– Уай, Сейіт, шырағым-ай, тым қатты кеттің ғой. Таяқ еттен, сөз сүйектен өтпей ме? Бүйткенше әңгімені жұдырықтан бастауың керек еді, шырағым. Сонда менде де арман қалмас еді. Көп болса арбадан бір домалап түсер едім де, несіне тартындың? Рас, сенің құныкеріңмін. О, дүние, бұ дүниеде сол күнә қыл мойнымда деп ұққанмын. Осы жүрісім де сол бір бетіме түскен қара таңбаны, тіпті, дәл сәл де болса ағарта алар ма екем дегеннен шыққан далбас еді. Айтарым осы, түсінсең де, түсінбесең де шыным. Саған ешбір дау-далбайым жоқ, шырағым, – деп мойнын иіп отырды.

	– Қараң батсын, қараң батқыр залым! Екі дүниеде деп қарғанбай-ақ қой. Бұрынғыңды бұрынғы дейік. Ендігің не?

	– Садағаң кетейін, түсінші өзің?

	– Жоқ, үйдегің үйде болды, түздегің түзде болды. Не білгендерің бар! Майданда жүрдім. Соңыма інің – Тәженің түсті. Тұтқында болдым. Онда немістің оң қолы боп алған Құрбаның көрсетті көресіні. Қане, менде не ақыларыңқалыпеді, айтшы? Әттең, сенің фамилияңды білмейтін едім, Күшігенов екенсің ғой? Солай ма?

	– Солай, Күшігеновпін.

	– Ендеше есіңде болсын. Тәженіңді де білемін. Қоян жүрек қорқақ немең өз басын өзі жалмады.

	– Өлді ме?

	– Ондай адам ажалынан бұрын өледі. Бірақ, ол немең өлмепті, ие, аман дейді. Құрбан сияқты немістің тыңшысы боп кетсе керек.

	Қаранар біреу ине сұғып алғандай, шоршып түсті.

	– Не дейсің! Құрбанды көрдім дедің бе? Дұрыстап айтшы. Тыңшың не?

	– Естімедің бе? Бірі емес, екеуін де көрдім!

	– Астапыралла! – деп, Қаранар сақалын ұстады.

	– Құдай дейсің, оған шүкіршілік етіп бата оқыған боласың, табынған боласың. Кімнің көзін боямақсың. Өтірікке қандай жүйрік едің. Онымен қоймай, бүйткенше мені ұрсаң етті деп тілбезейсің. Па, шіркін, қолымды былғауға тұрмайсың, сензалым. Сөзімдіалғаш«Сіз» деп ұстап едім, енді «Сен» дегіздің. Оған мен емес, өзің айыптысың. Жасыңды, ағарған басыңды әлі де сыйлап отырмын. Әйтпесе өткен, кеткен кегімнің бәрі үшін дәл қазір өзіңді жастық етіп-ақ жатар едім. Білесің бе, мен саған сонау күндерде өмір сыйлағанмын. Үзілген деміңді жалғап кеткенмін...

	Сейіт осыдан кейін Қаранарға бір кезде Жарбастауда жатқанын айтып кетті. Қаранар үнсіз тыңдады. Кенет о да сайрай жөнелді.

	– Шырағым-ай, – деп сақалын бір сипады. – Қарғам, балажаным, маған дегенде жүрегің жібуден әбден қалған екен ғой. Ішіңде ешқашанда да ермес сең, жібімес мұз қатқанына түсіндім. Қайтейін, амалым жоқ. Мен туралы, Тіспай балалары жайлы не десең де қақың бар. Ал Тәжен жайын маған айтпа. Оның не істегенін мен білмеймін. Бір рет өзі сеннен көрген жақсылығын ғана жазып еді. Жамандық жасағанын айтқан емес. Енді Құрбан дедің ғой. Апырым-ай, ол тірі ме еді? Тұтқында жүріп көрдім дедің, ә? Тоба, тоба! Тыңшы боп кеткен бе? Онда бұзық неме, нағыз кәпір болған екен. Сенемін, сенуге болады. Өзі тым дегбірсіз сайтан еді ғой.

	– Жоқ, сенбей-ақ қой. Жалынбаймын!

	– Құрысын, беті аулақ. Қысқасы, басқа емес, өзім ақталудан аулақпын жүзі қарамын. Тағы да айтайын, құныкерің екенім де шын. Бірақ та, егер осы жолда бір ғана өзің деп өртенбеген жүрегім, арым, жаным, тіпті сенбесең де, сенсең де баяндайын, иманым болса: екі дүнием бірдей күйсін! Әкеңді өлтіріскенімді жасырмаймын. Ол күнәға мені алып барған Құрбан еді, Кенжеғұл еді де демеймін. Оның бәрі қазір бос сөз. Өтіп кеткен арман. Рас, әкеңнің қанын жүктегеннің бірімін. Егер қанға-қан, жанға-жан аламын десең оныңды айт. Қашпаймын, міне басым, міне жаным! – деп, Қаранар басын иіп Сейіттің тізесі үстіне қойды. Сейіт қарттың басын ақырын ғана жоғары көтерді.

	– Тұра тұр отыр! Кәсібім баскесерлік емес!

	– Әкең үшін құныкердің өзі иісе ше?

	– Бәрібір. Одан да шыныңды ақтар. Мені қайда апарып жоқ етпексіңдер!

	Ат айдаушы манадан тыпыршып отыр еді. Енді тіпті шыдамай кетті де, қатты жөнелді. «Алжыған ақымақ! – деп күбірледі.

	– Тұратұр сен қақбас, арманда екенсің ғой? Білдім, білдім! Жалғыз атты қу қарақшы, кекірігің азып қалған екен. Тіспай балалары деуін қарашы! Құтыла алмай жүрген басың болса сәл шыдай тұр, қағып алып қолыңа оп-оңай-ақ ұстатамын!»

	Тістеніп, қалш-қалш еткен айдаушы бар ашуын қазір тек аттан алды да, оның сауырына қамшыны көміп-көміп жіберді. Ышқынып кеткен ат ала қашты.

	Қаранар мен Сейіт бұл сәтте бірімен бірі арбасқандай үнсіз отырған. Айдаушының не істеп келе жатқанын олар сезген де жоқ.

	Қатты шайқалып, ала қашқан арбаның әлдиінде кете берді. Бір уақытта Қаранар және сөйлеп кетті:

	– «Алтын алма, дұға ал, дұға алтын емес пе» деген бар балам. Алдыңда отырған шермендең бұл күндері сені құтқару үшін ғана жүрген жан. Әкеңе еткен қиянатымды осылай етсем жуам ба деп ем. Сол еңбегім алтын емес, дұға болып тие ме деп ем. Сенбей келесің ғой. Не дейін, ақырын күтейік. Және де Тәжен мен Құрбаннан ана атың өшкір соғыста жүріп те көңілің қалып қайтқан екенсің. Бәрі де мүмкін нәрсе ғой. Ал өз жүрегімнің саған дегенде адалдығына қашан көзің толық жеткенше асығыстық жасаған да шығармын, – деп сақалын және сипады.

	Сейіт үндеген жоқ. «Момақан суын қара. Шиқаныңның аузын дәл тырнағанымды сезіп отыр. Жарайды, кімді-кім құртар екен! Тым болмаса, дәл бүгін жастығымды ала жатармын. Неміс басқыншыларының тырнағынан да талай рет құтылғанмын» деп ойлады.

	– Жаным, ботам-ай, жақсылық пен жамандықтың арасы бір-ақ қадам, деп мана да бір айтып ем. Тағы да, – деп Қаранар ойын сарыққанша оның сөзін Сейіт бөліп жіберді.

	– Жоқ, олай емес, ақсақал. Ұлылық пен сорлылықтың арасы деңіз. Ұлылардың алдында құрдай жорғалайын деңіз. Әйтпесе, сорлы боп қалам. Құрып кетуіме бір-ақ қадам, деп турасын айта беріңіз, ұлылар алдында жандайшап жағымпаздар осылай ойламай ма? Солай ғой, рас қой, ә? – деп Сейіт пікірін Қаранарға зорлап қабылдата түсті.

	Бірақ, Қаранар өз ойын жалғай берді.

	– Өтірік соғып өмір сүргім келмейді. Сенсең де сенбесең де мейлің. Жол қысқарсын: соңғы үш күнде қайда болғанымды, не істегенімді айта отырайын, тыңда? – деп өтінді.

	Қаранар құптауды күткен жоқ. Сейіт үшін, оның семьясы үшін жанұшырып жүргенін баяндап кетті. Жамалдың қамалғанын, әлде кімнің қолында қалған Есет жайын әңгімеледі. Сейіт және елеңдеп, шыдамсыздана бастады. Ақырында:

	– Өтірік, өтірік айтасың! – деп айқайлады. – Жамал да, Есетім де үйде. Өткен күні әйелімнің өзі келіп кеткен. Онымен бетпе-бет сөйлестім де. Не мыжып келесің, залым жырыңды!

	Сейіт сабырдан айырылды. Тағы да «сізді» қойып, «сен» деп ақырды. Екі рет қолын көтеріп, Қаранарды соғып жібере жаздады.

	– Жапқаның жала, жаққаның қара күйе екен. Құлдық мәзіріңе рақмет, тыныш отыршы балпылдамай! – деп зекіді.

	– Уай, бала, саған не болған?

	– Сұрама.

	– Жақсылыққа жамандық қой мынауың.

	– Мен үшін қимаң қышымай-ақ қойсын. Білдің бе? Қаранар ыза бола қарқылдай күлді.

	– Қимаң қышымасын дейсің, ә?

	– Есіттің ғой, дәл солай дедім.

	Бұранғысынан бетер өршелене күлген Қаранар бір сәт өзімен өзі боп отырды да, Кенжеғұлмен кездескенін, оған әдейі келгенін айтып кетті. Кеше абақтыға қалай кеп түскеніне дейін қалдырмады.

	– Мен келгенше келінді, сенің әйеліңді айтамын. Кенжеғұл түрмеден шығарып та жіберген екен. Мүмкін сен одан кейін көрген шығарсың? – деп тоқтады.

	Міз бақпаған Сейіт отыра берді. Тіпті, Қаранардың не сөйлеп, не қойғанымен ісі де болмағандай. Ал бұлардың әрбір сөзін, қимылын аңдып келе жатқан ат айдаушы тыныш отыра алмады. Ол неге екені белгісіз, бетін әлі бір көрсеткен жоқ. Тісі ауырған адамдай иегі астынан жоғары көтере орамал байлап алыпты. Басында ескі киіз қалпақ. Онысы сонша баса кигендіктен алдыңғы жағы маңдайын жаба кеп көзіне дейін түсіпті де, ар жағы желкесі мен мойнын бүркеп жіберіпті. Үстіне ілгені де жұлым-жұлымы шыққан шекпен.

	– Жаңа маған ұлылық пен сорлылықтың арасы да жақын екенін ұғындырдың ғой, – деп, Қаранар және сөз қозғады. – Ешқашан да біреуден қорқып табанын жалап, өтірік өсек жеткізіп жағына жан сақтаған адам емеспін. Ол ғана емес, тіпті, біреуге шынымды айтып та сендіре білген адам бола алмай келем. Рас, жаңағы сен айтқан сияқты сумақайлар көп қой, құрысын. Бірақ, өзім ондайдан аулақпын. Жаманды жаман, жақсыны жақсы дейтін аңғал мінезім бар. Егер сөздің шынына келсек, бүгін екеуміздің осылай босап келе жатқанымыз тек қана Кенжеғұлдың арқасы, соның жақсылығы. Ол бір ақ көңіл жан ғой, бейшара. Қашан көрсең аңқылдап, ағынан жарылып жүргені. Құрбанды түрмеде өлді деп естіген едім. Өтірік боп шықты ғой. Рас, іші-сырты бірдей өрт болатын. Оның азабын Кенжеғұл аз тартпапты. Демек, Құрбан әлі де бүлдіріп жүр екен ғой, ал, Кенжеғұл бүгін сені, әйеліңді өтірік жаладан құтқарып отыр. Бұны да әшейін деп ойлама! Сөзге халықтың бұрыннан келе жатқан дәстүріне түсінетіндігі ғой бұнысы да. Айттым-бітті деп, отырып алса қайтер, едім? Әрине, оның ақыры қиямет-қайым еді. Беймәлім бұзық бойымда бұғып жатқан көп зұлымдық бар-ды. Мен ондай бола қалған кезде еш нәрседен тайынбауға бет алған жендеттің өзі едім. Кенжеғұл түгілі, алдыма әкесі Тіспай, ағасы Құрбан тұрса да тікесінен қойып тілгілер едім. Босқа аңқылдап қайтейін, тілегімді бермесе іс ақыры қырғын боп бітер еді ғой!

	Сейіт бәрібір мыңқ еткен жоқ. Қаранар қызына сөйлей берді. Ал, ат айдаушы өзінше күбірледі. «Ә, кәрі жын. Сен солай ойран-ботқа етер едің! Не керек, ажал қақпағына аңқылдап кеп арзан түстің. Су ағады, бірақ түбінде жатқан тас қала береді. Тіспай әулеті де сондай. Сендер сияқты көшкін сендердің талайы-ақ үстімізден ағып өткен!» – деп кіжінді. Сол жақ төс қалтасына қолын сұғып жіберіп, оқтаулы наганды – күні кешегі осы Қаранардың наганын ұстап, тісін қайрап бүрісіп-тырысып отырды. Ақыры құралды орнына қайта салды. Содан кейін аттың сауырына қамшыны аяусыз-ақ басып-басып жіберді. Ат ала қашты. Дала тыныштығын бұзған жеңіл арба олай да, былай ауытқып шайқалды да, ішінде отырғандарды тербете түсті. Жол үстінде өзін өзі және Тіспай әулетін ақтай сөйлеген Қаранардың бұл әңгімелерінің ешқайсысы Сейіттің жүрегін селт еткізген жоқ.



	Жалғыз салт атты

	– А-ей, бұ қайсың-ай?! – деп оқыстан түн тынысын қақ жарған дауыс екі рет шықты да басылды.

	– Еһей, еһей!

	Бұл басқа дауыс. Бір қызығы соңғы үн ат айдаушыныкі еді. Жер астынан шыққандай гүрілдеген дауыстар Қаранарды да, Сейітті де селк еткізді. Екеуі де айналасына алақтай, тіпті қорғана, қауіптене қарасты. Сонда аңғарды: бұлар Ұялысайда келеді екен.

	Талай заманнан бері ескі әруақтай құрысып жатқан Ұялысай демін ішінде тартып, тына қапты. Анда-санда бір болса да дөңкиіпдөңкиіп қарауытқан қотыр тастары моласынан шығып мелшие қарап тұрған ана дүние адамдарын көз алдарына еріксіз әкелді. Әр тастың түбінде әр қилы үңгір қарайып көрінеді. Сай жырларына жарбия ұйыса өскен әр қилы тікенді шөптерінің, итмұрын, темір тікен, шетен сияқты тырбиған бақа ағаштарының әрқайсысы қолына қару ұстаған тірі адам кейпін елестетеді. Ал соншалық көп ұя, үңгірлер, апандар кейде аузын арандай ашқан ажал сияқты боп та келеді.

	– Бұ, несі, ей, саған айтамын, бұ не? – деп Қаранар ат айдаушыға ақырды. Оның жағасынан тартып қалды. Бірақ, ат айдаушы үндемей тарта берді. Сейіттің де әлгі оқыс шыққан айқайдан кейін тұла бойы шымырлап, дір-дір етті. Түксие түнерген сайдың меңіреу ұсқыны бүкіл ішкі әлемін шымырлатып қана қоймай, баяғыда сонау бір атың өшкір Жарбастауда әкесінің өліміне байланысты өтіп кеткен көп оқиғалы күндері есіне қайта алып келді. Ол жан-жағына тіксіне, тітіркене көз тастады. Осы кезде бұл жолы, тіпті, жақын жерден алғашқы дауыс қайталанды.

	– А-ей, бұ қайсың деймін? Тоқта! – деп бұйырды ол.

	Қаранар мен Сейіт енді дауыс естілген бағытқа қарап оңтайлана бастады.

	– Мынау бір ит қой. Бұл кім? Айтпасың ба, онда әкеңнің аузы... иттің баласы, – деп, Қаранар айдаушыны бас салды.

	Ат айдаушы бұл кезде арбаны тым ақырын жүргізіп келе жатқан. Божыны қолынан жұлып алып, өзін жерге топ еткізген Қаранар арбаны кілт бұрып жіберді. Бірақ, осы екі ортада бұларға мүлде жақындап қалған атты адам көрінді.

	– Тоқта дедім ғой, тоқта!

	– Болды. Ендігің әшейін бос әурешілік, – деп күлді ат айдаушы. Өзі аттың шылауына жармасып, арбаны сол бойда тоқтатты. Сөйітті де, іс-міс жоқ, тура Сейіт пен Қаранарға жабысты, – түсіңдер,– деп асықтыра бастады.

	– Сенің де жұмысың осымен бітті. Енді қайтып жүре бер! – деп бұйырды айдаушыға жанаса берген атты адам. – Қайта бер үйге. Ендігісімен жұмысың болмасын.

	Айдаушы бір сәт сілейіп, қимылсыз состиды да қалды.

	– Тез бол, не ғып тұрсың?

	Бәрі де сәл ғана уақыт ішінде өтіп жатқан оқиға жайын аңғара алмай тұрған Сейіт қасындағы Қаранарға сенімсіз жалтақтады. Ал, Қаранар болса екі қолымен бірдей жан қалталарын сипап іздегенін таба алмаған соң, беліне әйтеуір байлай салған белдігін қайта-қайта ұстай берді.

	– Қап, мына қырсықтай-ай, ә? Әттең! – Қатты сасқалақтады. – Қарусыз жан қатынмен тең деген міне осы! – деп өкінді.

	Осы кезде ат айдаушы Қаранардың жағасынан кеп ұстады.

	– Кәрі төбет, түс былай! – деді ол. Екі сөзге келтірмей арбадан жұлып алды. – Беліңді, жан қалталарыңды қарап, әуре болмай-ақ қой.

	Қаранар ат айдаушыны итеріп жіберді. Бірақ, ол анадай жерге тәлтіректеп барып тоқтаса да елең қылмады. Енді тура Сейітке ұмтылды. Оны да арбадан жұлқып түсірді. Сөйтті де, салт аттыға бұрылып сөйлеп кетті.

	– Мен ешқайда да кетпеймін. Кете-кете, қаша-қаша шаршадым.

	Және бүгінгі шаруа менсіз бітуге тиісті емес! – деп барды.

	– Сен ит кімсің-ей, өзің?

	– Білмей қалдың ба, неміс фашизмінің жендеті, нақ сүйер Құрбаның ғой! – деп мысқылдады Сейіт.

	– Не дейді? – деп Қаранар оқ тиген аюдай ақыра ұмтылды.

	– Сен-а жауыз! – Сейіт те Құрбанға жақын барды. – Қашан келіп қалып ең? Үстіңдегі жендеттік кебіндерің қайда?

	Дәл өзі екеніне көзі анық жеткен Қаранар құлаштап тұрып Құрбанды қақ маңдайдан қойып жіберді. Құрбан қаңғалақтап, шыркөбелек айналып барып анадай жерге гүрс ете қалды.

	– Ойбай! – Тұра тұр, қап, тұра тұр, сен қарақшы! Ей, сорлы бор кемік. Көрдің бе, мына заңғарға осылай талатып қоясың ба, о жетесіз күшік!

	Осы кезде жерге секіріп түсіп, арбаның арт жағына атын байлай салған әлгі салт атты бұларға таяу келді.

	– Тырп етпеңдер!

	Қолына пистолетін кезей ұстанған ол адамның үсті-басы, тіпті бетаузына дейін қап-қара екен. Жүзіне перде ұстап, кейде тергеушінің кабинетінің оң бүйірі жақтағы есік артында отыратын біреуді Сейіт үнемі көретін. Сол адам есіне түсті. Денесі түршігіп, жүрегі суылдап кетті.

	Кенет:

	– Атпа, атпа, Кенжежан, атпа! Ол төбетті сәл қоя тұр!

	Екі қолын бірдей көтеріп арашалай бастаған Құрбан қара киімді адамға қарай жүгірді.

	– Кет арман. Жаңа не деп едім саған. Түспе дедім ғой араға?

	– Жоқ, Кенжежан, түсінем. Не екенін енді өздері әбден білсін.

	Содан кейін о дүниесіне...

	– Қысқарт! Тұр былай көлденеңдемей!

	Қара киімді, бетіне перде киген адамның Кенжеғұл екеніне енді күдік қалмады. Қаранар оған аң-таң бола қарады.

	– Ей, сен Кенжеғұлсың ба? – деп жуықтап барды.

	– Жақындама! – деп ақырды Кенжеғұл. – Иә, дәл өзімін, Кенжеғұлмын!

	Кенжеғұл бетінен пердені жұлып алды. Қаранар сәл кейін шегінді де, гүрілдей, дауысы жер жара қатты күлді.

	– Өңім бе, түсім бе? Ау, Сейіт, бұ не өзі? – деді ол бойын ызалы өкініш билеп.

	– Балаларың емес пе, танымай қалыпсың ғой? – деген Сейіт және де мысқылды зілмен сөйледі. Өлім енді қашық емес екенін ол анық сезді. Сонда да Қаранарды қорлай тілдеді. – Анау мылтық оқталып тұрған Кенжеғұлың, анау жарбиған жаман қалпақты жаңағы ат айдаушы – Құрбаның. Енді білген шығарсың? Жасырмай-ақ, аңқаусымай-ақ қой. Істей бер маған істеріңді, кәрі жын!

	Ашу азабы кернеген Қаранар және күлді.

	– Дүйім елді дүр сілкінткен қайран күндерім-ай.

	Басымнан сәлдің арасында-ақ ұшып кеткен екенсің ғой. Әттең дүние-ай, қапы кетірді-ау! Қап, қалқам Сейіт-ай, обалыңа қалған екем ғой. Мына иттер, туу!.. Иә, мен кінәлі, тек қана менмін сені құртқан. Енді түсіндім, енді білдім. Кешір, қалқам, кешір! Не десең де еркің... Кеш ұқтым, кеш, кеш! – деді ол қақпанға түскен арыстандай ақырып.

	Кенжеғұл оқталған қолын төмен түсірді де, пистолетін қынабына салды. Содан кейін белінде қыстырулы тұрған әкесінің күміс сапты қара пышағын алып, серт ете сөйлеп кетті.

	– Өкінбеңіз, Қареке, – деді ол тым байсалды дауыспен пышақты қолында ойнатып. – Тіпті де қапы қалған жоқсыз. Өзіңізге қандай уәде болсам, соның орындалғаны осы. Қош, сау болыңыздар, қалғанын кейінірек сөйлесіп, хабарласа жатармыз.

	Сейіт пен Қаранар біріне-бірі қарады.

	– Солай, жүре беріңіздер. Ал, сен Құрбан, қазір көзіңді жоғалт.

	Азғын жауыз, енді маған көрінбе!

	Құрбан түн тыныштығын жара шаңқылдады.

	– Не дейсің, есуас, сен не көкіп тұрсың!

	– Иә, солай дедім. Есіттің ғой. Бағана өзіңе не деп едім, сол шешімім – шешім.

	Кенжеғұл тіпті жайбарақат сөйлеп тұр. Пышақты қынына қайта салып та қойды.

	– Сейіт, сен де ғафу ет, – деді ол және. – Көптеген түсінбестіктер өтті. Мен айыптымын. Батпаққа белшемнен баттым. Кешіріңдер. Осыдан ауданға барам да, өкімет пен партия алдында істеген қылмысымды мойныма аламын, түрмеде өзім ғана отырам. Ал, мына жауызды, ол Құрбанға тігіле, шұқшия қарады. – Білмеймін. Әдбен былғады. Жә, оның да орны дайын. Ал, сау болыңыздар!

	Кенжеғұл бүгінгі шешімінен шықты да, қапысыз адалын айтты.

	Ол Құрбанға бұрылды.

	– Ұқтың ба, жауыз! Қане, ер менің соңымнан. Орныңды өзім табамын, – деп соңғы рет кесіп айтып, атына қарай жүре берді. Құрбан бұлан-талан болды.

	– Дегенің ешқашан болмайды! О, оңбаған большевик. О, есуас деліқұлы сорлы! – деп даланы басына көтерді. Кенжеғұл оның бұрқылына мән берген жоқ.

	– Ендігің артық, Құрбан. Егер жүргің келмесе төрт жақ – құбылаң бірдей ашық, кете бер. Бірақ, жерге кірсең құлағыңнан, аспанға ұшсаң аяғыңнан тартып аламын. Айта ғой, саған қайсысы ұнайды, қалауың білсін.

	Кенжеғұл бұл ойын жүре айтты да тез барып, атын шешіп міне берді. Кенет мылтық атылды. «Ах!» деп қалған Қаранар кеудесін ұстап, Сейітті көлегейлей, ышқынып қалды. Мылтық даусы екінші рет естілді. Көзі қарауытып, алды-арты тұманданған Қаранар жығылып бара жатты. Оның панасындағы Сейіт те теңселіп тұрды да, бүктетіле құлады. Артына жалт қараған Кенжеғұл атып тұрған Құрбан екенін көрді. Ол жан ұшыра жүгіріп барды да, енді үшінші рет тағы да көздей берген ағасының білегін қағып жіберді. Құрбанның қолындағы наган әлдеқайда ұшып түсті. Шаңқ еткен Құрбан інісіне тап беріп, оның жағасына жармасты. Інісін құлақ шекеден бір рет түйіп жіберді. Бірақ, осы бір еш нәрсеге ақыл жетіп болмас жан ұшырған екі ортада қынабынан суырылған күміс сапты қара пышақ жарқ етті де, Құрбанның кеудесіне қадалды!

	– Ах, қанішер жауыз!

	Бұл сөздер кімнің аузынан шықты? Ағайынды екеудің қайсысы айтқанын басқа түгілі, өздері де аңғарған жоқ...

	Туыс арасындағы кикілжің осылай бітті. Бірақ Кенжеғұл ақ, қараны сәл кеш ұқты да, қатты састы. Бар күшімен сілтеген қаруы ағасына бойлап-ақ кеткен екен, қайтып суырылып алуға шамасы келмей пышақтың сабын қоя бере салды. Ет қызумен аяқ астында не істеп қойғанын прокурор да енді ұқты. Сынық сүйем терең кеткен қара пышақ Құрбанның дәл жүрегі тұсына қадалған екен. Ошақ басындай жерде шыбын жанын қоярға жер таппай шыркөбелек айналған ағасы өз кеудесінде дірілдеген пышақты жұлып алып інісіне қарай ұмтылды. Тек жете алмады. Кенет ол әлсірей берді де, шірене тәлтіректеп барып, мұрттай ұшты, содан қайтып қозғала алмады.

	– Ой, бауырым!

	Кенжеғұлдың даусы күңірене шықты. Содан кейін ол өз басын өзі қос қолдап ұстаған күйі отыра кетті...

	***

	Үнсіз дірілдеп тұрған түн қойнында осы кезде және бір оқиға қабаттасқан еді. Екі рет атылған мылтық даусынан кейін іле-шала шыққан әлдекімдердің үрейлі айғайы, тіпті, жақын жерден естілді. Бойынан әл кеткенімен айналасында не болғанын біліп жатқан Сейіттің құлағына әйел даусы аралас бұл үндер анық жетті де, көз алдына өмірлік жолдасы Жамалдың бейнесін әкелді. Басын сүйеп, бауырына тартып елжіреген жарының жұмсақ алақанын, тайдай тулаған ыстық жүрегінің дүрсілін сезінді. Кенет басын ышқына көтеріп алға ұмтылды. Бірақ, тұрып кете алмады. Қатты ауырған аяғын баса алмай тәлтіректеп кетті. Басы айналып құлады. Есінен танды. Дауысты ұмытты, сүйген келбеті де жанары алдынан ғайып болды.

	Қанша жатқанын білмеген Сейіт бір кезде орнынан тұра беріп қайта құлады. Тағы да тұрды, тағы да құлады. Бұдан соң жер бауырлап біраз жатты. Жан-жағына зер сала қарады. Айнала жым-жырт, түксиген мылқау түн.

	Сейіт жаралы екенін сезді. Оң аяқтың да жіліншігінен тағы да оқ дарыпты. Бұрын да жарым аяқ мүлде қирап қалған сияқты. Балақ толған қан. Буындарында дәрмен жоқ.

	Соғыс жарымжан етсе, соның өзі үйреткен және бір тәсілі есіне түсті. Іш көйлегін қақ айыра жыртып алды да, жіліншігін тас қып орап тастады. Орнынан ақырын жылжып көрді, төңірегін барлады. Өзінен сәл-ақ жерде Қаранар жатыр екен. Кеудесіне қолын сұғып қарады, сұп-суық. Аузы, көзі ашылып қапты. Сейіттің жігері құм болды. «Сендім, енді сендім, Қареке!» – деді ол күбірлеп. Жанжағына және көз салды. Ешкім жоқ сияқты. Қарауытқан мылқау тастар, жарбиған бақа ағаштар мелшиіп тұр. Солардың бірін сығалап, жемтігін аңдыған қорқау қасқырдай, жүрегіне қадалған қанжарды өзі суырып алған күйі Құрбан да жатыр еді. Қолында қалған күміс сапты қара пышақ тағы да біреудің кеудесін тесуге әзір сияқты.

	Сейіт оны көрген жоқ. Қаранардың бетіне өзінің кір-кір болған кішкене бет орамалын жапты. Одан соң бұл жерден алыстай берді. Сүйретілген жаралы аяғын бауырына алып, екі қол бір жамбасымен еңбектеп бара жатып Қаранарға және бұрылды. «Қош, аяулы арыс! Білмегенімді кешіргейсің! Менің сенде кегім жоқ. Құныкерім де емессің!» – деді.

	Қайда бет алды? Сейіт ол жағын ойларлық халде емес еді. Әйтеуір осы бір жайсыз селебелі жерден аулақ болмақ. Әлгі дауыс иелері қайда? Шын-ақ адамдар ма, жоқ әлде елес пе?

	Жықпыл-жықпылы мол құбыжық сайдың қай қуысына тығыларын білмейді. Көңілінде жалт еткен көмескі ұшқындай үміт бар, шіркін-ай, әлгі дауыстар шын-ақ адам болса, одан соң жарты жұтым су болса. Онда, иә, онда мүмкін...

	Расында, Ұялысай маңында Мөлдірбұлақ деп аталатын бұлақ бар сияқты еді? Бәсе десейші, сона бір кезде малшыларды, отарларды аралап жүріп көргені бар. Бірақ, сол шіркін өзі қай тұста екен, ә?

	Бұдан былайғы жерде Сейітті осы үміт сүйреді. Кейде ол қалжырап есінен танып, талықсып та жатты. Кейде түнерген түн қойнында, елермелеп, тіпті сандырақтап, не сөйлеп, не қойғанын білмеді. Есі қалай кірсе, солай және жылжыды. Сөйтіп келе жатып соңғы жылдарда не түрлі көрген азапты күндері, соның бірі неміс армиясының тұтқынында жүргенде басынан кешірген азап-ажуалары бірінен соң бірі жанары алдынан өте берді, өте берді...

	Немістермен соңғы рет болған шайқаста батальон қирап қалды. Бірақ, сол күні Күшігеновтен бөтен ешкім жау алдында тізе бүккен жоқ. Жарылысы бар, сауы бар он шақты ғана тірі екен. Немістер бәрін жинап алды. Солардан Сейіттің білетіні Алексей ғана. Басқасын бұларға көрсетпей тылдарына жөнелтіп, тек Алексей екеуін тура өздерінің штабына әкелді.

	Екі иінінен демін зорға-зорға алып, жер сыза еңбектеп бара жатқан Сейіттің көз алдына сондағы Құрбанның түрі елестей қалды да, тұла бойы түршігіп кетті. Білегіндегі Стамбул мешітінің суретін және онда жазылған сөздерді алғашқы кездескенде-ақ көріп еді. Енді қараса, басқалардан өзгеше сондай бір белгі оның жағасында да тұр екен. Сары жезден жасалған жарты ай суретін тағып алыпты. Ал өзі мығым денелі, кең маңдайлы, сұлу деген неміс подполковнигінің алдында тым еркін жүр. Бір кезде:

	– Унтер офицер Құрбан мырза? – деп оған офицер тым сыпайы үн қатты.

	– Құлағым сізде, тақсыр оберест-лейтенант! – деп жыпылдады Құрбан да.

	– Бүгін жолы болған-ақ екен. Пұсырманда саны және бір адаммен көбейіпті ғой.

	Офицер Сейітке қарамай, мұрнын тыржита отырып, Құрбанға оны басын шұлғи сілтеп қана көрсетті. Құрбан арланған жоқ. Бағынышты иесіне қайта бұрынғыдан да табына тәжім етіп, екі бүктеле иілді.

	– Тақсыр, сіз ыңғай «пұсырман» дейсіз бізді, «мұсылман» деуіңізді өтінер едім? – деп және төмен иілді. Содан кейін офицерге ыржия күлімсіреп тұрып, замат әлдеқандай бір дұғаны шұбыртып оқыдыдағы «Аллаһ акбар» деп екі алақанымен бетін сипады. Құрбанның барлық қимыл-әрекетін бейне бүгін көргендей. Оған аң-таң бола қараған неміс болар-болмас жымиды. Құрбан көп сөйлеуге, сол жерде үлкендердің көзіне шалынып қалуға ыңғайлы екен. Офицердің өзіне жүз жылыта қарағанын байқады да, оны кептіре мақтай жөнелді.

	– Сізді әр көрген сайын тақсыр, – деді ол көздерін ойнақшыта жымиып. – Біздің пайғамбарымыз Мұхаммед алайһіссаламмен дидарласқандай болып қаламын. Ол жарықтық та жүзі тым жылы дейтін. Сіздің мына ақыл кісіні таң қалдырады. Пайғамбарша сөйлейсіз. Мұхаммед алайһіссалам да сондай көреген адам болған екен.

	Неміс енді, тіпті, барқ-барқ күліп, Құрбанға шырайлана, рухтана бұрылды.

	– Рас тақсыр. Имандай шыным. Өзіңізді түнде түсімде де көріп едім. Сонда сіз дәл қазіргідей жайнаған жүзіңізбен бәрімізге әмір беріп, жеңіс жолын нұсқап тұрдыңыз. Жақсы адам түсіңе енсе жақсылық болады дейтін. Міне, айна қатесіз келді. Большевиктердің бір батальоны және кеміді. Жеңіс біртабан жақындай түсті.

	– Пұсырман қауымының саны да жоғарылап келеді деп қуанғаның ғой бұл, ә?

	Офицер мәз-мейрам болды. Құрбанға жақындап кеп оның бетіне тесіле қарап тұрды.

	– Шыным тақсыр, шыным. Жасыратыны жоқ. Мұхаммедтің бірер құлы қатарымыздан кеп орын алды. Олар енді өлімнен азат. Бұл жақсылыққа бізді жеткізген кім? Әрине, сізсіз. Дәлірек айтсақ, сіздің пайғамбарлық болжауыңыздың жемісі ғой, табынғам ием!

	Осы жерде неміс подполковнигінің не ойлағанын кім білсін, әйтеуір, ол бірден айғайлап, Құрбанды шошыта сөйледі.

	– Тоқта! Қандай сұмырай едің... – сұсты қабағын қарс жауып, өткір шегір көзін Құрбанға қадады. – Қазір дәл жоныңнан бір қолғаптық теріңді сылып алар едім, әттең, зауқым болмай, азырақ еріншектігім де ұстап отыр. Бөтен біреуге іретсем де болар еді құрып қалғыр, мұндай тісің қышып тұрғанда сұғың кеткен сіңірді рақаттан өзің шайнағандай қайдан болсын. Мейірің қанбайды ғой, – деп ұрты жыбырлап, еріндері дірілдеп отырды.

	Көзі алақандай болған Құрбан, тарпа бас салғалы ұмтылған мысықтан зәресі кетіп қалт тоқтаған тышқандай, қалтырап кетті. Сөйте тұра ол: «Хаил, Гитлер!» деп қаққан қазықтай қалшиып қалды.

	Құрбанның жігерлі даусын естіген офицер және жуасып, аз-кем үнсіз тұрды да, жай сөйледі.

	– Бар, бара тұр! Кейін келерсің, – деп бұйырды. Құрбан жер үйден оқтай атыла шықты. Ендігі кезек Сейіт пен Алексейге келді. Офицер екеуіне алма кезек қарады.

	– Батальонның командирі қайсың боласың? – деп сұрады. Сейіт қолын көтерді.

	– Менмін.

	– Ал, сен ше?

	– Штаб бастығымын, – деп, Алексей Клыков шақ етті. Сейіт Алексейге қарады. Небәрі взвод командирі ғана болған Клыков өткір айтты. Бұ несі? Әлде не көрсем де Сейітпен бірге көрейін деді ме екен? Иә, тек қана солай. Әйтпесе оның басына не күн туыпты!

	Неміс офицері бір сәт үндемей отырды.

	– Ғажап соғыстыңдар! Бұл нағыз ерлік. Мұндай қайсарлықты сендерге кім үйреткен? – деп ол Сейіт пен Алексейден жауап күтті.

	– Кім дейтіні бар, – деді Сейіт. – Өмірдің өзі үйретті. Ыза мен кек, жауға деген өшпенділік. Осы екеуі қосылса ешқандай қамал тосқауыл бола алмайды. Оның үстіне, – деді Сейіт сәл даусын көтере сөйлеп. – Жаңағыдай сатқын, отансыз азғындарды көргенде...

	Сейіт сөзінің соңын айта алмай тоқтады.

	– Түсінікті шығар, офицер мырза! – деген Алексей өзі де Сейіттің жауабын қостайтынын аңдатты.

	Офицер селкілдей қатты күлді. Ол тіпті орнынан тұрып кетті. Кішкене столы айналасында ерсілі-қарсылы жүріп, қалтасынан орамалын алып көзін, бетін сүртті. Бір сәт Сейіт пен Алексейге қырын беріп тұрды да, кенет бұрылып кеп, екеуінің арқасынан кезек-кезек қақты.

	– Бәлкім осы айтып отырғандарың рас шығар. Сенемін. Сенуге әбден болатын сөз. Екеуің де өтірік соқпаңдар. Бір сол үшін ғана сендердің өз өмірлеріңді өздеріңе сыйлаймын.

	Бұдан кейін офицер Сейіт пен Алексейден еш нәрсе сұраған жоқ. Біреулерді шақырып, екі тұтқынды алдарына салып берді. Арада аз уақыт өтпей-ақ бұларды ашық машина отырғызып әлдеқайда алып кетті. Енді біраздан соң олар өздерін тұтқындар лагерінде көрді...

	Сейіт тәлтіректеп бара жатты да, кілт тоқтады. Көзі қарауытып, басы айналғанын сезді. Талықсып кетті.

	Іле тұла бойы күйіп-жанды. Әйелін, баласын айтып сандырақтады, елегізді. Етбеттей құлап еді, сол күйі қозғалмады. Бірақ, қайта-қайта шошынып айғайлады. Жанарына көп құбыжықтар елестеді. Жау тұтқынында жүргенде басынан кешкен зұлымдық бір әжуаға қайта тап болды. Өзін немістің екі овчаркасы жұлмалап талай бастады. Анадай жерде қолына ұстаған солқылдақ жіңішке шыбығы бар неміс фельдфебелін де көрді. Ол күледі. Айтақтап өзі әдейі қосқан екі иттің тірі адамды соншалық жүндей түтіп жатқанына мәз бола ыржыңдайды. «Алексей, Алексей!» деп дауыстайды Сейіт. Бірақ, Алексей көрінбейді, жауап қатпады. «Апырым-ау, ол қайда» деп ойлады.

	Бұл азапқа да себепші Құрбан еді. Оның айтқанын Сейіт істемей қойды. Сонда ол тұра тұр, асықпа деп тістеніп кетіп еді. Арада көп уақыт өтпей-ақ еріккен фельдфебердің мазағына айналып, итке таланды. Қазір күйіп-жанған Сейіт денесі сол бір азапты қайта көріп, таланып жатқандай сезінеді.

	Кірелі-шығалы есі бар Сейіт сөйлемек болды, даусы шықпайды.

	Алыспақ болады, – күші келмейді. Әйтеуір бір жанталас.

	Бір кезде Сейіт көзін кең ашып, ақылына қайта келді. Тағы да жылжып жүре бастады. Су, шіркін, бір жұтым су-ай! Таңдайы кепкен Сейіт және ойға батты. Көп азапты жолдарын тағы да есіне алды. Азап

	– бейнет, бейнет – азап! Соның ішінде немістің тұтқынынан құтылған бір оқиға көңілін көтере түсті. Ол былай еді.

	Эшелон батысқа қарай тартып бара жатты. Қызыл вагондардың іші толған адам. Көпшілігі тұтқын жауынгерлер. Сейіт пен Алексей қатар жатқан. Неге екені белгісіз, бір кезде состав жүрісін сәл ақырындата бастады.

	– Алеша, байқап келесің бе? – деп сыбырлады Сейіт.

	– Әбден. Бізді әлі шекарадан өткен жоқпыз.

	– Жоқ, оны айтпаймын. Эшелон тоқтайын деп келеді.

	Алексей Клыков өзінен өзі сылқ-сылқ күлді. Сейіт оған таң бола қарады. Алексейден ол мұндай күлкіні бұрын-соңды естімеген еді. Көп сөйлемейтін тұйық мінезді жігіттің қазір соншалық сықылықтай күлгені Сейітке тым ерсі көрінді. Алексей күліп қана қойған жоқ, замат Сейіттің бүйірінен нұқып қалды да, өзінше сөйлеп кетті.

	– Іске жарайтын бір жан, айдауға келетін жалғыз тұяқ қалмасын деген бұйрық бар екен. Сонда немістер біздің елімізді мүлде құртпақ па? Жермен-жексен етіп бітірмек пе! Жоқ, жолдас лейтенант, олай бола қоймас. Неміс фашизмінің осы сандырағына күлкім келеді.

	– Ой, қоя тұршы. Қайдағы-жайдағыны тілге тиек еткеннен не пайда? Әне, эшелон тоқтады.

	Рас, состав ырғалып барып тоқтап қап еді. Не деген станция екен? Тым болмаса, шіркін, өзін бір көрер ме еді! Міне, бұ сұмдық. Бұдан артық қорлық іздесең табыла қоймас. Өз елің, туып өскен өз топырағыңды өзіңе көрсетпей, көзіңді, көңіліңді, тіпті, тіліңді тірідей байлап, әлдеқайдан ұрланып келген озбыр жау сені құл етуге әкетіп бара жатса, қалай өксімессің?

	Эшелон бұл станцияға көп кідірді. Тыста неміс солдаттарының дабдырлаған дауыстары көбірек естіледі. Шынымен-ақ туған ел артта қалған ба?

	Сейіт пен Алексейден бөтендердің де ойларындағысы осы сияқты. Ешкімде үн жоқ. Өңдерінде үрейлі күдік бар, әрбір совет адамы қызыл вагонның саңылауынан сыртқа сығалай қарап ауыр-ауыр күрсінеді.

	Күтпеген жерден вагонның есігі ашылды.

	– Клыков, Тоқатаев, шығыңдар!

	Вагон ішін жалғыз ұшқан шыбынның ызыңы естілерліктей тыныштық биледі. Әр адамның жүрегінде әр қилы жорамал бар. Бірінің ойын бірі көздерімен ғана ұғысатындай қарасады. «Не боп қалды екен?.. Бейшараларды тағы да тәлкек ететін шығар?..» Әйтеуір маңдайларынан сипамайтыны белгілі...»

	Осындай ой Сейіт пен Алексейдің де мазасын ала бастады. Бірақ амал жоқ. Екеуі орындарынан ширақ көтерілді.

	– Айда, жүріңдер, фельдфебель сендерді сағынып қапты. Ха-ха-ха! Қолдарына автомат ұстаған екі солдат есік аузында күліп тұр. Сейіт пен Алексей тағдырлас жолдастарына бастарын изеп, көздерімен қоштасты да, жерге түсті.

	Ұзыннан-ұзақ эшелонның паравоздан кейінгі үшінші вагонда фельдфебель, оның қасында Құрбан отыр екен. Вагон іші тап-таза. Стол, орындық, тіпті, үстіне ақ простыналарға дейін төселген бір-екі кровать та тұр. Сыртынан қарағанда кәдімгі қара-қожалақ қызыл вагонның ішкі көрінісі Сейіт пен Алексейге жаннат сарайындай көрініп кетті. Қызара бөрткен шала мас фельдфебель бұларды көңілді қарсы алды.

	– Қане, отырыңдар. Эшелон жүргенше біраз көңіл көтерейік. Господин Құрбан Тиспаев бізге көп хабар берді. Орыс пен қазақ күреседі дейді ол. Иә, біз көрейік. Күресіңдер. Міне, орын бар. Мына жер жетеді.

	Фельдфебель Құрбанға бұрылды.

	– Ақиқат, жақсы айтасыз. Орын жетерлік, кең-ақ, – деп жылмаңдады Құрбан.

	Сейіт Алексейге, ол Сейітке қарады.

	– Дұрыс айтты фельдфебель мырза. Несі бар, орындай салсаңдар өздеріңе жақсы. Ал, Сейіт, сен енді қиқарлықты қой. Есіңде болсын, не айтқанымды істеп, айдауыма көнесің. Не көзіңді ойып жоқ қыламын. Екінің бірі, – деп кіжінді Құрбан. Сөйтті де, неміс фельдфебеліне, автомат ұстаған екі солдатқа басын ие ыржалақтады.

	– Неге тұрсыңдар! Тиспаев мырза, мүмкін бұларға өзіңіз әуелі көрсетерсіз, ә?

	Сылқ-сылқ күлген немістің ойын Құрбан түсіне қойды. Жағымпаздық жасап, тіпті, осы жол үстінде де фельдфебельдің көңілін таба қояйын деп ойлаған еді. Қожасының кұрығы өзіне қарай бұрылды. Енді қайтемін дегендей, Құрбанның көзі алақтап, қатты қысылды.

	Сейіт Алексейге ымдады.

	Мейлі, Алексей, Тіспаевпен күресе ғой! – деді.

	– Жо-жоқ, господин фельдфебель! Сіз білесіз ғой. Күрескер мен емес, мынау екеуі.

	– Жарайды, Тиспаев мырза. Қане, шығыңыз! Алексей іс-міс жоқ Құрбанға жақындап барды да, жаралы қолын да ұмытып, оның белінен қапсыра ұстады.

	– Мырзам, ием, мынаған қой деңіз? – Фельдфебель «қой» демеді. Екі солдатпен қосыла мәз боп, тұра берді. Өлердей ашулы Алексей бұл кезде Құрбанды жерден жұлып алды да, қызыл вагонның еденіне сылқ еткізіп қойып қалды. Ыңқ ете құлаған Құрбан біразға дейін орнынан тұра алмай жатты. Немістер ішектерін басып, бұрынғыларынан бетер күлісті.

	Осы кезде эшелон козғалып қалды да, ақырын жылжып жүре бастады. Тіспаевты қосқанда үш тұтқын фельдфебельдің вагонында қалып қойды.

	Эшелон тағы да тоқтамай көп жүрді. Талай ел, талай белден асты. Әлі де Белоруссия жерінде екенін білген Сейіт пен Алексей кейде барған сайын артта қалып жатқан Отанның әрбір тал жапырақтарына мұңая, езіле қарайды. Немістер де арзан әжуаға тойған сияқты.

	Сәлден кейін-ақ тұтқындардан жиіркеніп, мұрындарын тыжыра бастады. Қатты еденге тарс ете құлап, біраз есеңгіреп жатып барып тұрған Құрбанның басы көпке дейін мың-дың боп отырды. Ыржалақтап күлгенімен, ішінен өкініп, Алексейге оқты көзін қадап: «сені ме» дейді. «Аман болсам, әкеңді бір танытармын» деп серт етеді. Кеш батып бара жатты. Минут сайын өзі көкжиекке жасырына түсіп, аспан аясында қызғылт арайын ғана қандыра берген күнге үңіле қарап отырған Сейіт тынысын кең ала күрсінді. Айнала лездің арасында салқын тартып кеткен сияқтанды.

	Неміс фельдфебелі бұл кезде үнсіз отыр еді. Оған және бір сайқымазақ көру керек болды ма, әйтеуір, орнынан ақырын көтерілді де Сейіт пен Алексейдің алдынан тұра қалды.

	– Қане, солдаттар, есік аузынан былай кетіңдер? – деп бұйырды ол өз адамдарына.

	Екі солдат екі жаққа ығысты.

	– Тоқатаев, Клыков – деді фельдфебель. – Поезд осылай бара жатқанда секіре аласыңдар ма?

	Сейіт пен Алексей фельдфебельге таңдана қарасты. Манадан бері суға түскен тышқандай бір шетте бүрісіп отырған Құрбан елеңдеп, жандана басын көтерді. Қожасының пейілін түсінді ме, жоқ па, еліре, шиық-шиық күлді.

	– Бұлар ер ғой. Секір десеңіз, секіре де салады, – деп мысқылдады.

	– Шыным, секіре алсаңдар, рұқсат етем!

	– Ендеше келісіп алайық. Біз секіреміз. Өлсек те, тірі қалсақ та мейлі. Бірақ сендер де осы айтқандарыңмен ғана тыныңдар. Оқ жұмсамаңдар! – деп орнынан тұрды Сейіт.

	– Жұмсамаймыз.

	– Алексей, ал кеттік!

	Поезд кішкене орманнан шығып, жазық алаң сияқты өңірге беттеп барады. Алда сұлқ жатқан елсіз дала ма, жоталы жон ба, ажыратар әл жоқ. Фельдефель айтқанынан айнып қалмай, қарыштап қалар уақыт дәл осы кез. Бәрібір өлім. Аянар не бар? Күнде көрген мазақ пен азаптан гөрі бір-ақ өліп тынған қандай жақсы. Мүмкін тірі қалар?

	Алексей Клыков та жайнап кетті де, есікке жақындады. Батып бара жатқан күнмен бірге сөнуді о да абзал арман еткендей. Сейітке жылы жүзбен карап тұрды.

	– Болыңдар! – деп ақырды фельдфебель. Осы кезде Сейіт секіріп кетті. Оның артынан Алексей де атылды. Замат автоматтың ұзақ дырылы естілді. Фельдфебель сертінде тұрмады. Автомат оғы таусылғанша баса берді. Сол кезде вагонның есігі аузынан сығалауға үлгірген Құрбан өліспей бітіспес екі дұшпанының алыста карайып қалып бара жатқан денесі жаққа қолын шошайта үңіліп, шиқылдай күлді. Оның сол кездегі ұсқыны барша әлемді топан суы қаптап, адам атаулы ғарық боп бара жатқанда жалғыз өзі бір қурайдың басына шығып алып: «Сендерге сол керек» деп шықылықтап күліп тұрған әзәзіл сауысқан сияқты еді.

	Зып етіп өте шыққан эшелон ұзап та кетті. Бірақ не боп, не койғанын көпке дейін білмей жатқан Сейіт бір заманда көзін ашты. Айнала тастай қараңғы екен. Шалқасынан жатқанын сезді. Ақырын басын көтерді. О жер, бұ жерін ұстап қарады. Сау сияқты.

	– Алексей, Алеша!

	Қайтқан жауап естілмеді. Ептеп орнынан тұрды. Бет-аузы күйіп барады. Сипап көрді. Жылымшы бірдемеге қолы малынды. Қан! Маңдайы жарылса керек. Не оқ тиген. Ештеңе емес, – деп ойлады ол. Іш көйлегін жыртып алды да, басын таңды.

	– Алексей, Алеша! – деп айғайлады. Замат басы айналып кетті. Сейіт мықшиып отырып қалды. Сәлден кейін және қозғалды. Үнсіз сипалап, әр қарайғанға бір барды. «Алеша, Алеша!» дейді сыбырлап. Ақыры Сейіт Алексейді тапты. Ірі денелі, батыр тұлғалы жігіт бір сайлау жерде бүк түсіп жатыр екен. Тіршілік тынысы бітіпті. Оқ тимеген жері жоқ сияқты. Жерге екінші боп секіріп еді, фельдфебельдің оғының бәрі соған тисе керек. Сейіт жолдасының басын кеудесіне басып көп отырды. Тұла бойы мұздап та үлгірген Алексей сол бір күйінен айыққан жоқ.

	Түн қоюлана түсті. Сейіт бірте-бірте әлін жиды. Енді бұл арадан таю керек. Қайда? Білмейді. Көрмеген жердің қай жағына қарай қадам басады? Есіне түсті, мана бір кішкене орман артта қалған еді. Шіркін, соған жетсе!

	Сейіт жалғыз кете алмады. Қанша ауыр болса да Алексейді көтеріп жүрді. Егер таң атқанша орманға жетсе сол жерге жолдасын жерлемек. Одан арғы өмірі не болар екен? Мейлі, не болса да риза. Аянатын енді несі бар?

	Әйтеуір, ілбіп-жылжып келеді. Кейде ұзақ жатып дем алады. Түн ауды. Сейіт орманды бетке ұстап жылжи берді.

	– Тоқта! – деген өктем дауыс оның дәл алдынан шықты. Замат автомат ұстаған екі адамды да көрді.

	Сейіт тырп еткен жоқ. Орысша сөйлескен адамдардың алдында өзін өзі мықты-ақ ұстағысы кеп еді, бірақ шамасы жетпеді де, сылқ етіп отыра кетті. Иығында келе жатқан Алексейдің жансыз денесін жерге қойды.

	– Сен кімсің, неғып жүрсің? – деп сұрады екеудің бірі.

	Сейіт жөнін айта бастады. Белоруссия партизандарының бір тобына жолыққанын Сейіт сәл өтпей-ақ білді. Содан кейінгі бір жылдық өмірі партизандар қатарында өтті...

	Енді міне, Сейіт өз туған жерінде кәдімгі ата жауларымен қайта кездесіп, кәріп боп келеді. «Су, шіркін, бір жұтым су», – дейді ол әлсіреп. «Әттең!» – Өкіне бармағын тістейді. «Кеш біліп, кеш ұқтым. Жауыз Құрбан сен мұнда қай жолмен жеткен ең, ә?.. Тұра тұр, енді пәлем!..»

	Сейіт осы жерде және талықсып құлады. Баяғы неміс фельдфебелін, оның қасында легиондық белгісі бар унтер офицер Құрбанды көрді. «Қап, сен сауысқан әлі тірі ме едің?» деп ойлады. Сол кезде Құрбан фельдфебельге ымдады. Ол жүгіріп келді де, Сейіттің жаралы аяғын әлдеқандай қысқышпен қысып сілкіп-сілкіп: «Сен мұнда қашан келдің? Белоруссия топырағында кездескеніміз есіңде ме?» – деп жұлкылап, тепсініп тұр. Сейіттің оқыс шыңғырып қалған даусы шықты да, басылды. Ол келесі минутте фельдфебельмен алысып кетті. Бірін-бірі езгілеп, шайнасты. Сейіт сандырақтады. «Сырқыңды сүмелек, колыма кеп ақыры түстің бе?» дейді ол қырылдап.

	Көз алдына Алексей Клыков кеп тұра қалды. «Жарайды, – дейді Сейіт оған. – Өзім-ақ жәукемдеймін. Сен ана Құрбанды құрт ерім».

	Сейіт осы халде көп жатты. Бір кезде есіне қайта келді. Мөлдір бұлақты іздеп және жылжыды.

	«Қайран ерім, Алексей, жігіт-ақ едің-ау. Шіркін-ай, осы күндері сүйегің қурап та үлгірді-ау, ә? Бірақ!.. Міне, достым, мен ата жауларыммен қайта кездестім. Ал, сен...» – деп келеді Сейіт.

	Кенет оның кұлағына бір сылдыр жете бастады. Мылқаудай былдыраған сарын әлдене деп шақырғандай. Сейіт ұмтыла түсті. Шынында ол адаспаған екен, бір кезде Мөлдір бұлақ сайына кезікті де, жыбырлап жатқан бұлақтарының бірінен мейірі қана су ішті.

	«Уһ, тіршілік дүние-ай! – деді ол көкірегі қарс айрыла жаздап. – Не боп барасың? Бұл қалай өзі? Түсінуден калған сияқтымын. Осынша азап көрсетерліктей не күнәм бар еді? Кімге айтам, шынымды ұғар жан бар ма екен?»

	Ол аудандық партия комитеті секретары Ботабек Молдахметовті есіне алды. «Сенің де жайың белгілі болды, – деп жиырылды. – Кімді бағып, не істеп отырсың бұл ауданда? Ақыры мені де осы халге жеткіздің бе? Тұра тұр көп болса өлермін. Бірақ, менің обалым сені жібермейді. Елім-жұртым табады ақыр. Сонда сен не деп жауап берер екенсің? Ол жау еді, жазасын тартқыздым, деуге дәтің шыдар ма екен? Әй, кайдам, сірә, айта алмассың!»

	Сейіттің көзіне жас үйірілді. Көптен бері ол бұлай босап көрмеген еді. Не болса да шыдайтын. Ал қазір өзін өзі ұстай алмады. Тіпті солқ-солқ жылады. Сөйтіп, маңдайын бір үлкен тасқа сүйеп отырды. Әр қилы ойға да кетті. «Тұра тұр, бұлай бола бермес. Шындық деген кашан да көміліп калған да емес. Бәріңнің алқымдарыңнан алармын ақыр бір күні! Тек қана жаным тірі жетсе екен сол орындар алдында». Тасқа басын сүйеп, жан тыныштық тілеген Сейіт қалғып бара жатты. Бірақ, әлсіреп жұмылған қос жанар ұшында ұйқы емес, әр алуан құбыжықтар, көріне сала жоқ болған елестер жыбырлап толып кетті. Олар өте көп-ақ. Кейбіреулері, тіпті, айғайлап ән салып жүр. Енді бір жақтан қалың дүлей өрт лаулап шыға келді. Сейіт байқап қараса колхоздың қамба-базасы екен, жанып жатыр. Соның ортасында тұла бойы от-жалынға оранған Кәрібай қарт жүр. Ол асығар емес. Және ол бар даусымен ән салып, жұртқа қарап «келіңдер» деп ишарат етеді. Ешкім оған жуымайды. Бір кезде қарт сол от-жалын күйінде барып, молаға кірді де:

	– Келмесеңдер, келмеңдер. Өзім-ақ жатып дем алам! – деп айғалады. Сөйтіп, ол көрінбей кетті.

	Замат Сейіттің назарын екінші бір көрініс тартты. Қарттың биік моласына сүйеніп, әкесі Тоқатай тұр. Оның қолында домбыра. Өзінің кәдімгі өрік ағашынан шапашотпен шауып, шанағын шоқпен ойып, содан кейін өткір темірмен қашап, бетіне қиюластырып жұқа тақта орнатқан қара домбырасы. Сақал-мұрты аппақ қудай қарт әкенің қабағы салыңқы, көзі жұмулы. Ешбір жанға қарамай өзінің кәдімгі жанындай жақсы көретін күйі – «Қара жорғаны» төгілдіре түскен. Домбыра тартысы да дәл бұрынғы қалпы. Тарамыс саусақтары сәл дірілдей түсіп, әр перне үстінде еркін сырғиды. Кенет ол ақшел басқан көзін ашты. Сейіт аң-таң. Бір емес, қазір әкесінің екі көзі де солай аппақ шел екен. Қарашықтан түк жоқ. Дір етіп шошынған Сейіт:

	– Ата, екінші көзіңе не болған? Аппақ қой. Оны ағызып түсірген кім? Тағы да Тіспай ма?

	Қартта үн жоқ. Ол тағы да төмен қарап алды. «Қара жорғасын секеңдетіп кетті.

	Сейіттің жаны жай табар емес. Әкесіне қарай бармақ боп ұмтылады. Кенет әкесі домбыра күйін үзіп қолын көтереді.

	– Келме, маған жуыма! – Ол бұйырады. – Саған менің қасыма келуге әлі ерте, – десе, Сейіт бұлқына, алға қарай ұмтыла түседі.

	– Жоқ, барамын. Сенің бұрынғы бүтін көзің қайда? Айт деймін. Оны ойып алған кім деймін? Әлде Құрбан ба, Кенжеғұл ма? Жауап бер. Олардың бұл қылмыстарын мен ешқашанда кешірмеймін. Сенің бір көзің үшін залымдардың екі көзін бірдей ойып аламын. Кешірмеймін енді, жоқ, кешірмеймін! – дейді айғалап.

	Тоқатай қарт баласына сонда да қараған жоқ. Бір кезде ол күйін ойнап бола берді де:

	– Менің көзім бар. Байқамай тұрсың ба? – деп жымиды.

	Сейіт әкесінің бетінен бұрынғы бүтін көзін көрді. Қуанып кетті де:

	– Е, бәсе! – деп о да күлімсіреді.

	– Бұл көзім бар ғой. Ол сенсің. Қамықпа, жүдеме? Дұшпаныңды жеңе біл! Қош!

	Сейіт есін жинады. Тасқа сүйеген басын көтеріп, айналасына қарады. Кәдімгі қара түн. Шошып кетті. Қатты қозғалды. Қисайып кұлап бара жатты да, басын тасқа қайта сүйеп отырды. Не болып, не қойғанын есіне түсіре бастады. Бірақ, жөнді еш нәрсені көз алдына келтіре алмады. Бәрі шатасып быт-шыт бола берді.

	Осы кезде әлдекім Сейіттің басын көтеріп, сыбырлай сөйледі:

	– Сейіт, ау Сейіт!

	Ет жүрегі суылдап, тұла бойы шымырлаған Сейіт шошып кетті. Сол секунд ішінде ойына сұмдық қорқыныштар енді. Ұялысайдың ел аузында жүрген талай аңыздары да бар болатын. Көп жыртқыш аң, сайтандардың бірі кеп мұны басып жатқан жоқ па екен?.. Оның өз еркінен тыс даусы шығып: «Ой, кімсің? Неғып...» деп қалды.

	– Сейітжан, шошып кеттің бе? – деді әлгі дауыс. Бұл кезде Сейіт қасында тұрған біреулерді көрді.

	Түндей түнерген тұлғалар тым сұсты еді.

	– Мен ғой, Құрал апамын, Құрал апамын ғой! – деді солардың біреуі.

	– Құрал апа? – деп кайталады Сейіт. – Сен Құрал апасың ба, қайдан жүрсің? Анау тұрғандар ше?

	– Рас, бұл тұрған Құрал апа, Зибаш және Дәуіт қарт болатын. Сейітті құшақтап жылап қоя берген апа соңғы бірнеше сағат ішінде болған оқиғаны айта бастап еді.

	– Шырағым, Сейіт-ай, амансың ба! Бұл не сұмдық! – деп Дәуіт қарт оны бас салды. Сол сәтте қасында қалған Маржанды итеріп тастап жүгіре жеткен Жамалдың ащы даусы айналаны жаңғырықтырып жіберді.

	– О сұм дүние?! – деп келіп Сейітті құшақтай құлады...

	Бұл бір айтарлықтай-ақ оқиға болды. Ауданға тартып келе жатқан ат-арбалы адамдар жаңағы бір әзірде үрейлері қатты ұшып, қорыққандарынан аттарын доғарып тоқтап қалып еді. Осы маңда шыққан Құрбан мен Кенжеғұлдың қатты-катты дауыстары, соңынан екі рет атылған мылтық үні зәрелерін кетірді. Сол кезде, оны қандай сезім билегені белгісіз, әйтеуір, Жамал арбадан түсе сала әлгі мылтық атылған жаққа қарай шыңғыра жүгірді. Айғайлап, аллалап барады.

	«Сейіт-ау, бұ не?» деп шырылдайды. Онымен бірге келе жатқандар бұрынғыдан бетер қорықты. Жамалды жынданды деп ойлаған Дәуіт қарт пен апа оның соңынан өкпелерін колдарына ұстай ұмтылды. Бірақ, жете алмады. Егер Зибаш болмаса одан ажырап қалулары сөзсіз-ақ еді. Зибаш пен Жамал екеуі бірдей кұлады. «Жаным, мені қоя берші?» деп жалынды Жамал. Бірақ, Зибаш оны босатпады. Соңдарынан қатты ырсылдап, катты шаршап, сілелері қатқан Дәуіт ақсақал мен Құрал апа да жетті.

	– Апырым-ай, шырағым-ай, құдай-ай! – дейді олар ауыздарына бөтен сез түспей.

	Жамал қанша бұлқынғанымен енді ешқайда кете алмаған. Осы екі ортада бұларға тіпті жақын жерден бір салт атты ызғытып өтті. Бірі емес, мұны көрген бәрі бірдей, үннен қалды. Жамал да алғашкы желігі басылған асаудай қыбыр етпеді. Содан кейін ол арбаға кеп отырғасын да бір ауыз сөз айтқан жоқ. Бұлар келгенше аттардың басын тұқырта ұстап, тырп еткізбей койған Маржан да әбден қорыққан еді. Қазір ол Жамалдың касында бүрісе түсіп, оны құшақтап алған. Жайшылықта аузымен құс ұстаған кереқарыс тілі бар Маржанның осы сәттегі өз халі де онша емес-ті. Әйтеуір шықпа жаным шықпа, деп отырған. Ішінен өз күйеуі Батырхан мен прокурор Кенжеғұлды, Зибашты неше түрлі жаман сөздермен әлденеше рет сыбап тастады. Кейде:

	«Қап, сен иттерді ме, сен иттерді!» деп, тісін шықыр-шықыр еткізіп кіжінді. Үлкен болсын, кіші болсын ашуланғанда ол адамды «ит» деп сөйлеу Маржанның аузына сүтпен кірген әдеті. Олай демесе сөзінің құны, күші болмай қалатын сияқтанатын. Маржан бүгінгі өз басынан өтіп жатқан мынадай қауіпті сағаттарда да сол ащы тілін сұғыпсұғып алып отыр.

	– Жалғыз салт атты дейді? – деп, Сейіт күңірене сұрады.

	– Иә, жалғыз адам ала құйын боп барады, – деді Құрал апа. – Мылтық атқан сол адам емес пе?

	Сейіт жауап кайырған жок. «Демек ол Кенжеғұл. Қайда кетті екен?» деп ойлады. Аң-таң боп бір сәт есін жия алмай отырды. Ақыры өзін өзі биледі де:

	– Қане, ол қалай қарай кетті дейсіз? – деп ақыра сөйледі. – Ех, жауыз, перделі пенде. Ақыр түбіме жеттің-ау. Тұра тұр. Бірақ, бұл әлі күлу де, жеңу де емес. Күлудің де, жеңудің де әкесін енді мен көрсетермін саған!

	Барлығы Сейітті сүйемелдеп алып жүрді.

	...Жаңа бір әзірде ғана Жамалды құшақтап, есі шығып отырған жолаушылар бір заманда әлгі мылтық даусы жеткен жақтан сүйретіліп жылжып келген әлдененің қарасын көрген еді. Әсіресе, жандарын шүберекке түйген әйелдер тырс еткен тыныстарын шығармай отырып, белгісіз қимыл иесінің жайын бақты. Бірте-бірте оның адам екенін, ауыр күрсініп ыңыранғанын есітті. Жамал мен Маржанды арбада қалдырып, басқалары әлгі жан иесі касына таман жақындап келді. Маңдайын тасқа сүйеп, ауырсына күбірлеген үніне Құрал апа өзіне таныс бір адамның даусын шырамытты. «Дәу де болса, осы Сейіт. Бұған не болды екен, ә? Неге еңбектеп келеді ол? Е-е, бәсе, түсінікті, жаңағы атылған мылтық бекер болмады. Демек, Сейіт жаралы. Кіммен атысты екен?»

	Осы ойға бекіген Құрал апа күдіксіз кеп Сейіттің басын сүйеп еді... Енді міне Жамал мен Зибаш және басқалар ортасында арбаға отыру үшін сау аяғымен секеңдеп бара жатқан Сейіт шыдамсыздана және сұрады.

	– Қайда, қай жаққа қарай кетті дейсіздер әлгі салт атты?

	– Міне, былай қарай, – деп Құрал апа батыс жақты қолымен нұсқап көрсетті.

	Жалт етіп айналасына қараған Сейіт карауытқан түн сілемінде сулап жатқан тау-тас, мүлгіген ағаштардан бөтен еш нәрсе көре алған жоқ. Әрине, көру мүмкін емес те еді.

	– Жамал, Жамалжан! – деді әйеліне бұрылып.

	– Не дейсің, жаным, Сейітім! – деді Жамал жан-жолдасын құша түсіп.

	Бәрі көтермелеп Сейітті арбаға отырғызды.

	– Жаным, бауырым, қосағым! – деген Сейіт басын өзімен қатар отырған Жамалдың кеудесіне сүйеді. Оның елжіреген даусы мүлгіген түнді дүр сілкіндірді. Бірақ, іле талып кетті. Көп өтпей қайта есін жинады. Сәлден кейін олар аттың басын елге қарай бұрды. Арба тартқан аттар жүрісі, өлімнен қалып үйіріне кайта қосылған шаттық қуанышы Сейіттің қиялын кеңіте түсті. Оның көңілін күмбірлеген күйлер кернеді. Көп күйдің ішінде әкесінің «Қара жорғасы» бірде текіректеп, бірде бүлкілдеп бара жатты.

	* * *

	Дәл осы кезде Ұялысайдан шыққан әлгіндегі салт атты аудан орталығына қарай ала кұйын боп бара жатқан. Оның аты да, киген киімі де, тіпті көңілі де түндей қараңғы еді. Кейде ол артына жалтжалт қарап қояды, ойында арпалысқан зұлымдықтар. «Енді бітті, – дейді ол өзіне-өзі. – Менде бұдан былай аға да жоқ, ағайын да жоқ. Бәрі сап болды, құрыды!»

	Бұл Кенжеғұл еді. Ол тайталасқан ойын осылай қорытты. Өз шешімі өзіне ұнады да, атына қамшыны баса түсті. Мына сұмдықтың бәрін өз көзінен өткізіп жүрген әйелі Зибаштың осында екенін ол білген жоқ. «Барсын, енді Зибаш та барсын! Бірақ, менің кайда кеткенімді тапқанша да басы айналар!»

	– Ex, Кенжеғұл, Кенжеғұл! – деп осы кезде ішінен өкініп, бармағын тістеп бара жатты Зибаш. – Түу, сұмдық-ай, мұндай да масқара болады екен-ау! Көзім жетпеген еш нәрсе қалмады. Ұят, не деген ұят нәрсе еді!.. Асықпа, бәлем, енді ұзай алмассың! Таңертең-ақ...

	Зибаш бетін басып арбада отыра алмай қиналды. Бірақ, ол содан кейін Кенжеғұлды қайтып көре алмады. Зибаш қана емес, сол күні түн жамылып жоқ болған прокурорды ауданда көрген, білген адам болған жоқ.

	Иә, Кенжеғұл, ақыры солай шықтың ба? Қазірше қош бола тұр, перде киген жарқанат. Бетіңді біржола келмеске бұрғаның шығар бұл – перделі пенде, қаңғырып қалған жалғыз салт атты! Сен енді күндіз жатып, түнде ғана жортарсың. Бірақ, о да көпке созылмас. Біз сенімен тағы да кездесеміз. Ол күндер де алыс емес. Құтылдым деп қуанбай-ақ қой!





	Оглавление

	Бірінші бөлім

	Екінші бөлім

	Үшінші бөлім

	Төртінші бөлім





