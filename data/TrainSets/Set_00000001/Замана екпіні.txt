	Тәкен Әлімқұлов

	Замана екпіні





	Роман





ЗАМАНА ҚАРСАҢЫ


	БІРІНШІ БӨЛІМ





І


	Бір күні ауылдастар сәскеде Назарқұлдың отауына жиналып отырып:

	– Осы біз ат шалдырмаған кім қалды? – десті.

	Ойласа осы маңдағы біліс-таныстан сыбаға жемеген ауылы жоқ екен. Қайталап барсаң, кім де болса түстік береді. Бірақ, кейін: «Мен құлқынның құлы емес едім ғой?!» – деп, өзің өкінесің. Бұрын сыбаға бермеген үйге барсаң, ол үй мәз боп қалады. «Өле жегенше бөле же» деген – төркінді сөз. Тамақты жалғыз өзі ішкен қазақтың іші пысады. «Әлгі пәленшені шақыра қойшы!» – дейтіні сондықтан. Жалпы, «ел-жұрт» деген не сөз? Ат жалын ұстап мінуге жараған еркектің несібесі елде деген сөз! Шет жерге, бөтен елге кеткен қазақтың ел-жұртын сағынуында атадан атаға ауысқан дәстүр бар.

	Назарқұлдың отауында отырғандар осының бәрін білсе де пайымдамайды. Ойламайды! Жұрттың әммесі ойшыл болса, ата дәстүрінің мансұқ болуы да ғажап емес, онда әркім өзінше салт-сана, өзінше жаңалық ашуға тырыспақ. Онымен жұмысы жоқ осынау отырғандар біреудің үйіне екінші рет қайталап баруға қолайсыз көріп, «ат шалдыратын жер» іздеп отыр.

	Олар ойласып, дағдарғанда, Рәш ақыл тапты. Ол:

	«Тойған жерге тоғыз бар». Зейнел-Нәбидің үйіне Шәукен мырзаны алып барсақ, бетіміз ашылады!» – деген.

	Шәукен мырза! Аяғын апыл-тапыл басатын баланы Рәш осылайша атады.

	Назарқұл келіншегіне бұрылды:

	– Шәукентайды шақырып кел!

	Шәукен далада, биік шағылдың баурайында ересек балалармен «мәт-мәт» ойнап жүрген. Әрқайсысынан жасырынып, жаңа жауған ызғарсыз қарға нүкте салып ойнайды. Зияш Шәукенді қалың сексеуілдің арасынан тауып алды. Шәукен апыл-тапыл басып, үйге кіргенде Назарқұл оған:

	– Көкем, етігің салдың шоқаймасына ұқсап кетіпті ғой! – деп, өкшесін тұтып қалған көксоқта қарды қақты. Зейнел-Нәбидің ауылы биік шағылдың астында еді.

	Кәдімгі, «иттің дауысы жететін» жер-ді. Бұлар жаяу жүріп кетті.

	Былай шыға келе Емберген:

	– Біздікі құдды қатын қыдырыс болды-ау! – деп өкінді.

	Рәш ойланып келе жатыр. Итттің дауысы жететін жерге жалғыз-жарым жаяуласа ұяты жоқ. Бес-алты адамның шұбыруы келіспейді. Екінші жағынан, түгел едіреңдеп атқа мініп барса, Зейнел-Нәбидің: «Қыстың көзі қырауда көкпар сұрап келдіңдер ме, ей?!» деп, кеңкілдесуі мүмкін.

	Осы ойын Назарқұлға айтып еді, ол кідірместен:

	– Қызыңды!.. Жөгілер тұспалшыл келеді. Зейнел-Нәбидің шешесіне Рәштің шығарған өлеңін меңзесең жым болады! – деді.

	Рәш жымиды. Керкелжің бір жайды еске алып келеді. Зейнел-Нәбидің шешесі жесірленгенде оған екі әмеңгері таласқан. Тұрғанкүл әмеңгердің жақынын қаламай «тарамыс денелі» деп, алысын тандаған. Осы жайында Рәш:



	«Тарамысты таңдаған бұл бәйбіше,

	Далиып кетер ертең мосқал мүше!» –



	деп өлең шығарған. Өлең жалпақ жұртқа тарап кеткен. Назарқұл осыны еске салды. Рәш жорта:

	– Өлеңді ұмытып қалыппын! – дей салды. Шәукен:

	– Әй, Рәш, мен оны күнде айтып жүрмін ғой, – деді. Кісілер жүре келе Шәукеннен озып кетті. Ұзын бойлы, сіңірлі, адымды Емберген дүрегейдей ордаңдайды. Өзгелер оған ілеседі. Шәукен бірте-бірте кейіншектеп бара жатыр. Бір кезде ол түйесіңірдің үстіне отыра кетті де, айқайлады:

	– Кісілер-ау, кісілер! Мынау інде қоян жатыр.

	Үлкендер кері қарай бұрылды. Емберген одағайлап жүгіріп келеді. Шәукен:

	– Тұрамын орнымнан! – деп жорта қопаңдайды. Емберген жалынады:

	– Мызғыма, айналайын, мызғыма!

	Ол есік пен төрдей жақындағанда, Шәукен «а!» деп құлай кетті. Емберген:

	– Қап, ит-ай! – деп санын соқты.

	Енді Шәукен одан айрылар емес. Желкем жел кеулеген шекпеннің етегінен ұстап жалбаң-жалбаң етеді.

	Бұлар шағылдың үстіне шыққанда ошарылды. Ойпаңда ауыл отыр. Ауылдың маңында уақ мал жайылып жүр.

	Бұлар ылдилады. Алда тойханаға тігілгендей, қамыс қораны айнала, он шақты үй дөңгеленіп тұр. Жалпақ қоңыр үйдің маңында қой үйітіп жатыр.

	– Зейнел-Нәбидің қыртыстысын-ай! – деп сүйсінді Назарқұл. Соғымды кешеуілдетіп сойып жатыр.

	Бұлардың алдынан иттер абалап шықты. Сары бауыр, қара бауыр, жүндес төбеттер домалана жүгіріп, арпылдап, шабынып келе жатыр. Емберген:

	– Атқа мініп келгенде қамшының астына алатын ем.

	Қап! – деп өкінді.

	– Итпен ит боласың ба?! – деп сұрады Рәш.

	– Қыз оятатын адам итке өш болады, – деп жауап қайырды Емберген.

	Рәш шамалы ойланып:

	– Солқылдаған Шынаркүлден үмітті екенсің ғой?!

	Өй, дәмеңнің зорын!... – деп күлекештенді.

	Бұлар жалпақ қоңыр үйдің жанына келгенде үйітіліп, теңкиіп жатқан бес-алты қойды көрді. Айналасы қан сасиды. Оттар өшіп қалыпты. Үш таған мосыда бөкселі, қайқаң қаракер қатын ағашқа шаншып, бас үйітіп тұр. Кісілерді көргенде басты жерге қойып:

	– Ойбай-ау, мынау Шәукен бе? Өзі серейіп өсіп қапты. Біздің Қатирамен жасты ғой! – деп қасында тұрған қызды мегзеп көрсетті. Артынша: – қожайынымыз ұйықтап жатыр, – деп қипақтап үйге кіріп кетті.

	– Мынау Күлзия майысқақ мінәйім, – деп сүйсінді

	Рәш.

	Емберген саусағымен аузын қақпалап, сақтана сөйледі:

	– Майысқақ емес, сайысқақ! Қыз-ойнақта қамырға сүйек қосып асатады. Қақалсаң желкеңнен ұрады.

	Осы сәтте Зейнел-Нәби тысқа шықты. Көзін уқалап келе жатыр. Ол:

	– Сіздің ауыл ық жақта ғой. Желдің иісі барған шығар! – деп бір қойды.

	Кісілер үйге кіріп Тұрғанкүл бәйбішеге сәлем берді.

	Мықыны шомбал, кержағал кексе әйел еді.

	– Ел-жамағаттарыңыз аман ба? – деп ауыр ырғалды. Рәш: «Сырлы аяқтың сыры кетсе де, сыны кетпес» деген. Екі әмеңгердің таласатынындай бар екен, – деп сүйсінді.

	Қазан көтерілгенде Шәукен тысқа шығуға оқталып еді, Рәш:

	– Бас қонақ қалшиып отырар болар. Ұшып-қонба, – деп зекірді.

	Сәлден кейін Шәукен:

	– Далаға, далаға! – деп қыңқылдай бастады.

	Тұрғанкүл:

	– Құлағыңда сырғаң бар екен, Қатира екеуің далаға шығып ойнай ғой, – деді.

	Шәукен тысқа шыға бере, босағада тұрған кішкентай қызды құшақтай алды: Қыз шошып кетті.

	Үй ішінде ыңғайсыздық орнады. Қонақтар түк көрмегенсіп, тіс жармай, сазарысып қалды. Зейнел-Нәбидің шүй желкесі күдірейді. Шегір көзі тұнып, тұңғиықтанып кетті. Ішінен: «Қасқырдың бөлтірігін қарай гөр!» деп отыр.

	Шәукеннің ел билеген Ноғайқұлдың баласы екенін Зейнел-Нәби біледі. Қобызшы Назарқұлдан туса бөлтіріктігін жасамас еді!...

	Зейнел-Нәби қиялданып кетті. Бес саусақ бірдей емес. Мынау Назарқұл ағасы Ноғайқұлдың көлеңкесінде күн көріп жүр. Сөйте тұра оны жалпақ жұрт сыйлайды.

	«Мата даңқымен бөз өтеді» деген осы.

	Көп ұзамай көрші-қолаң жинала бастады. Мезгілсіз түтін шыққан үйге жиналып, қара сорпа ішіп дағдыланған шарық-шоқайлар есік жақтан орын алысты. Жұрт жиналған соң Зейнел-Нәбидің бүйірі қыза бастады. Ол Назарқұлға:

	– Ермек қып отыратын қобызыңды неге әкелмедің-ей, шақша бас?! – деді.

	Назарқұл шамданды. Шақша басын қыржық мойнына қондырып қисайтып, қитығып қалды. Біраздан кейін:

	– Әлі-әзір біздің Көзтаңбалыдан жарапазаншы шыққан жоқ. Жарапазаншы – сіздің елде! – деп керегеге шырт түкірді.

	Зейнел-Нәби «терің тар екен, шымшығанда сыр бермейтін Ноғайқұлдан садаға кет!» деп ойлады. Ол енді жалт өзгерді.

	– Бұралқы сөз күлмекке жақсы. Қобыз арқалауды мін көрсең, соңыра кешке таман шағылға шығып тарт. Құлағымыздың құрышы алыстан қансын!...

	– Мен Ықылас емеспін ғой, – деп Назарқұл ағынан жарылды.

	Мойындау Зейнел-Нәбиге ұнады. Ол шешіле сөйледі:

	– Ықыласастар жүз жылда, бәлкім, мың жылда бір-ақ туады. Аттың орнын тай баспаққа керек. Одан күдер үзген адам қобызшы болмайды. – Ол екілене түсті. –«Ерінбеген етікші», «ұялмаған өлеңші». Бізге сенің қиқыл-шиқылың жетіп жатыр...

	Назарқұл қырланды:

	– Әй, сен дұрыс айтасың. Қобызым жарылып, көксау шалдай шиқылдап жүр. Жаңадан қобыз жасап алмасам болар емес.

	– Ұшқаттан шабасың ба? – деп сұрады Зейнел-Нәби.

	– Ықыластың руынан да сияқты ноқай шығады екен-ау? – деп таңданды Назарқұл.

	– Ұшқаттан сыбызғы жасайды. Қобызды үйеңкіден, ұрғашы қарағайдан, өрік ағашынан шабады. Арша бұл күнде қолға түспейді.

	Зейнел-Нәби әмияннан аршаның шырпысын шығарды. Кәдімгі тіс шұқитын шырпы еді.

	– Сенің өкініп отырғаның мынаның түбірі ме? Назарқұл басын шайқады. Ішінен: «Әй, көрдік-

	әй, қаны жерге тимейтін қызыл арша бұның түсіне де кірмейді ғой!» деп отыр. Зейнел-Нәби болса оның өзін көрмәдікке балайды. Ішінен: «Қай-қайдағы ағашқа аузының суы құриды. Құдай біледі, осының бір ноқаты кем!» деп отыр. Оның ойынша шақша бас адамның басы нағыз келсе – данышпан; босаң келсе – жарымес. Назарқұл жарымес-ау, шамасы?! Бірақ бұл антұрғанның кейде бір қағары бар. Ұтпайтын жерден ұтып кетеді. Бірақ оның өзі әркімнен жұққан мінез болуы да кәдік қой. Қай қазақтың пешенесіне тапқырлықты жазып қойған?! Екінің бірі егіздің сыңары. «Мынау менікі!» деп соға береді. Осы ойын ол сыртқа шығара алмай ұзақ отырды. Бір уақытта түйдей құрдасы Рәшқа қарады. Ол Назарқұлдай емес, кең жауырынды қалбағай. Дөңгеленіп келген қара-сұр дидарында зілсіз парасат бар. Адам жылқы мінезді болса, Назарқұл кирелең қара да, Рәш ұшқыр қаракер. Жиын-тойда бәйгеден келмесе де көзге бір көрініп қалатын қауқары бар.

	Осылайша қиял кешкен Зейнел-Нәби бір уақытта, неге екенін белгісіз, аңшылықтан кеңес шерте бастады.

	Ол қасқыр алатын иттің түрін, нәсілін тарата келіп:

	– Ши бөрі көрсе шәу-шәу ететін қапсағай қара төбетім бар еді, – дей бергенде, сөзін Рәш бөліп жіберді.

	– Әй, сенің оның күдір мойын шикіл сары төбет еді ғой...

	Зейнел-Нәби өршеленді:

	– Жоқ, жоқ, қомағай қара төбет болатын...

	– Сенің көзіне шел түсе бастаған екен. Ащы насыбай атсаң шырадай жанады, – деп Рәш тығып шашақты қауақ шақшасын ұсынды.

	Зейнел-Нәби тілін төсеп сақаулана сөйледі:

	– Мынау нағыз шал жығар ғой!

	Ол кәдімгідей мас болды. Әйелін жұмсап көрші үйдің қойшысын шақыртып алды.

	– Қане, екеуің ұрт шертісіңдерші! – деді ол қойшыларға.

	Сөзге Емберген килікті:

	– Ұрт та бұйым ба, мұрын шертіссін!

	Алақан шертіскенде күлдіретіп жіберетін шымыр жігіттер алғашқыда ойнағансып, ырымын жасап еді. Жұрттың гу-гуімен бара-бара қызды. Бір кезде осы үйдің қойшысының мұрнынан қан дірдектеп қоя берді. Жұрт мәз-мейрам болып күліп жатыр. Зейнел-Нәби:

	– Әй, Торсан, кісілердің алдында мұрныңды қанатып, сағымды сындырдың-ау! Қап! – деп өкінді.

	Ас піскенде қонақтарға құлағы қайқы, нән қара табақ тартылған. Осы мезетте Шәукен:

	– Менің бір өлеңім бар еді. Соны айтайын! – деді.

	– Е, айта ғой, қарағым! – деді Тұрғанкүл бәйбіше. Қандай өлең екенін қайдан білсін!...

	Рәш сасқалақтап:

	– Бұл иттікі балдыр-батпақ, айтпайды! – деді.

	– Айтамын! – деді Шәукен.

	– Айтпайсың!

	– Айтамын!

	Рәш жалынып-жалбарына бастады. Оның әужайын байқаған бала жорта қасарысты. Егер Рәш: «Ал, айт!» деп түсін суытқанда бала жым болатын еді. Рәш босқа сасқалақтады. Бұдан хабарсыз Тұрғанкүл:

	– Рәш тамақ суып барады деп отыр ғой. Кейін айтарсың! – деп желеу шақырды.

	Дәм алдында Рәш жамбастың сүйегін мүжи бастап еді, Зейнел-Нәби:

	–Уа, Рәке, сіздің ауылдың төбеті не кеміреді? – деп сұрады.

	Есік жақта отырған шарық-шоқайлар күлкісін жасырып, бірін-бірі бүйірге түртісті. Рәш түсіне қойды да:

	– Біздің ауылда иті қатықсыз қара сорпа ішеді! – деп бүйір түртіскендерді мегзеді.

	Қонақтар қайтарда Тұрғанкүл бәйбіше тоңазыған жамбасқа ет қосып, майлыққа орап, Назарқұлға ұсынды.

	– Мынаны Зияшқа бересің! Назарқұл намыстанды:

	– Кесесіне жамбас салып әкететін мені арсыз шал деп тұрсың ба?!

	Тұрғанкүл бетін шымшыды.

	– Үй-бүй, қарағым-ай, сыбағаның не әндишасы бар?

	Қайнағасының үйінен тамақ ажырататын келіншегің көзі бозарып отырған шығар.

	Назарқұл жолдастарына қарады. «Бәйбішеден дәм татқан жаман болмайды!» – деді Емберген.

	Олар ауылына келгенде шеткі үйде байлаулы тұрған көк-қасқа құнанды көрді. Рәш:

	– Жылы орнымызды суытпай тұрып Нақана сәлем беріп шығайық! – деді.

	Назарқұл Шәукенді шаптады:

	– Су мұрынның сақалын жұл!

	Көзтаңбалы тайпасында екі Ноғайқұл бар. Сүмелегін жұрт «Сүбди Ноғайқұл» деседі. Беделді Ноғайқұлдан табар міні – мұрнының үлкендігі. Назарқұлдың «су мұрын» деп меңзегені сол.

	Бұлар үйге кіріп сәлемдескеннен кейін Рәш болған оқиғаны баян ете келіп:

	– Сонымен, не керек, ет жемедік-ау, желім жедік! – деген.

	Ноғайқұл Шәукенге қарады:

	– Сөйттің бе, қарағым? Шәукен жауап орнына:

	– Әй, су мұрын маған не әкелдің? – деп әкесінің сақалына жармасты. Ноғайқұл:

	– Мынау ақымақ қайтеді, – деп басын кежірейтті.

	Ол Шәукенді құшақтап сүймекші болды. Шәукен қашқалақтап Назарқұлдың бауырына тығылды. Осы мезетте Ноғайқұл:

	– Шәукен мырзаға қаршыға әкелдім! – деп тұғырда тұрған құсты нұсқады.

	Енді ауылдастар құсқа қарағыштап, оны әңгіме ете бастады. Жез тырнақ, шапыраш көз қаршыға еді. Әркім әрнеге жорып білгішсінді. Ноғайқұл шүңірек көзімен жұртты сүзіп өтті. Біраздан кейін өзінен-өзі жадырады. Ол:

	– Қыста мен істейтін жұмыс жоқ. Шу бойындағы қалың елді аралап қайттым. Мынау құстың алғырлығына қызығып, Әріптен сұрап алдым, – деді. Ауылдастар:

	– Бәрекелде! – десіп, бас шұлғысты.

	Ноғайқұлға бұлардың бейілінен гөрі Шәукеннің шалдуарлығы ұнады. Сақалына жармасады, ә, ақымақ! Қаршығаның қолғаптан батқан тырнағы іспетті сүйкімді қылық! Әке балаға сыншы! Ноғайқұл осы жаман немеден дәметеді.

	Ноғайқұлдың әйелі төрт құрсақ көтерді. Еркек кіндігі шетіней берген соң, Шәукеннің құлағына сырға тақты. Онымен тұрмай оны пұшпағы қанамаған келінінің бауырына салды. Ырымы оң болып бала күн санап өсіп келе жатыр...





II




	Ноғайқұл төрт ағайынды. Ең үлкені Борайқұл. Одан кейінгісі өзі. Өзінен кейінгісі Назарқұл. Ең кенжесі Базарқұл. Бұл күнде ең үлкені мен ең кішісі жатақ.

	Осыдан үш-төрт жыл бұрын төртеуі түгел көшіп жүретін. Түйе тапшы болғандықтан тасымалдасты. Тасымалдайтын да Ноғайбайдың пешенесіндегі түлік. Соған қарамай үлкен аға өкпеледі. Неге? Неге екені белгісіз. Сірә. Дәулет дәметсе керек. Бірақ Борайқұл оны айтпады. Бір жазда кесек құйып там соғып алды. Қарашада ел құмға қарай көшерде кенже інісін қолынан жетектеп тайып тұрды. Тіпті көлденең жұрт құрлы:

	«Көктемде аман-есен көрісейік!» деген де жоқ. Қарасы өшерде ғана артына бір-екі рет жалтақтап қарады...

	Бір есептен Борайқұлдікі дұрыс. «Бәрің бірдей қойшы болсаң құл боларсың. Бәрің бірдей тойшы болсаң тұл боларсың» деген рас. Бір әулетке Ноғайқұлдың кісілігі де жетеді.

	Кісілік! Ноғайқұлдың құлақкесті құлы есепті Назарқұлдың әлгі бір әзірге Шәукенге не дегенін білмейді. Баланың аузында сөз тұрмайды. Інісінің мазақ қылғанын естісе не болар еді?! Тас-талқан болып ашуланар ма еді, әлде күлкіге жеңдіре салар ма еді?! Задында, қазекең қырық түрлі. Сонау күнгейліктер әдепті. Туған-туысқанына «сіз-біз» десіп, сызылып тұрады. Бұл жақтағы теріскейліктер бірін-бірі қағытпаса көңілі көншімейді. Ағайын екеш ағайынның өзі кей-кейде бір-біріне сырттан кіжінеді. «Атаңа нәлетті тістер ме еді?!» деседі.

	Обалы нешік, Торанқұлдың әулетінде өзара бұндайлық қыжыл жоқ. Бұлардікі көңілдің кірбіңі, іш пысыстың қунақылығы. Және соны өздері байыптамайды. Бұл арада Ноғайқұл бейтараптанып:

	– Қалай жігіттер, ауыл арасы тыныш па? – дей салды.

	– Мамыражай, – деді Рәш жұлып алғандай. Емберген:

	– Биыл төбелес болмай тұр! – деп кіжінді. Ноғайқұл:

	– Қыста мал бағып, жазда сабаласпаққа керек! – деп жымиды.

	Олар мардымды әңгіме айтпай ұзақ отырды. Қашанғы әдеті осылай. Ноғайқұлдың қасында үнсіз отырудан жалықпайды.

	Рәш:

	– Айтпақшы, өзің жоқтағы бір жаңалық: Әлтайдың әкесі қайтыс болыпты. Таудан хабар келді, – деді.

	– Есіттірдіңдер ме?

	– Жоқ.

	– Неге?

	– Қойды тастап кете ме деп қорықтық.

	– Сендердің көз майың татымайды! – деді Ноғайқұл. – Жас бала қалай қашады? Қыстың көзі қырауда тауға қайтіп жетеді?!

	– Қайдан білейін? – деді Рәш қыпылықтап. – Шамалы елірмесі болған соң сескеніп едік...

	Әлтайдың елірмесі бары рас еді. Сол елірме қолы бостықтан деп ойлаған әкесі оны қойдың соңына салып қойды. Салған да жоқ-ау, жетектеп кеп Ноғайқұлға қолынан ұстатты. Бар айтқаны «еті сенікі, сүйегі менікі!». Содан кейін Ноғайқұл Әлтайды Ырымбекке қолқанат етіп берді. Енді сол Ноғайқұл:

	– Бәріміз қойдың алдына шығайық, – деп киіне бастады.

	Намаздігер шамасы еді. Өрістен қайтқан қой ауылға жақындап қалыпты. Бұларды көргенде, Әлтай:

	– Шәйт, шәйт! – деп қырлана түсті. Арғы жағында екінші қойшы келе жатыр. Ол – Рәштің інісі Ырымбек. Ноғайқұл бала қойшыны шақырып алды. Бетіне шүйіле қарап:

	– Шырағым, Әлтай, әкең қайтыс болыпты. Ағайынбыз ғой, мен саған көңіл айтамын ба, жоқ әлде сен маған көңіл айтасың ба! – деді.

	Әлтайдың жауабы күтпеген жерден шықты:

	– Көке, мен естігенмін!

	– Кімнен?

	– Шәукен: «Әй, әкең өліпті ғой, неге жыламайсың?!» – деп таяғыма жармасқан.

	– Жыладың ба?

	– Сыбызғымды жылаттым!

	Ноғайқұл: «Қой соңында жүріп сыбызғы тартады, ә!» деп танданды.

	Бір күні сәскеде Ноғайқұлдікіне Сұранышбек келген. Қасында үш-төрт кісісі бар. Ас піскенге шейінгі ермегі карта болды. «Жиырма бір» ойнауға уақыт тар.

	«Бес кетерерді» ермек етіскен.

	Қайтарында ол бұйымтайын айтты. Нақаңның қаршығасын сұрай келіпті. Ноғайқұл бұл құсты Әріптен алғанын, қызығына әлі мауқы басылмағанын, әңгіме онда да емес, екінші біреудің сыйлығын екінші біреуге беруге үрдіске сыймайтынын айтқан. Сұранышбек үрдіске қарар емес, қолқасын қайталап:

	– Бермесең қыстай үйіңнен шықпай жатып аламын. Тым құрыса, құсыңның қызығын бірге көремін! – деген.

	Осыдан кейін Ноғайқұл ойланып қалды. Сұранышбек те бір тайпаның бетке шығары. Жаптас елмен татулық жақсы. Тіпті, әңгіме бұнда да емес. Ноғайқұл осы күнге шейін сұрамшы атаулының сағын сындырып көрген емес. Енді нәяты бір құсты қолқаға қимаса кейін көңіліне қаяу түсуі мүмкін. Сайып келгенде, берген де жомарт, алған да жомарт. Бес күнгі тіршілікте көңілге кірбің түсірмегенге не жетсін, шіркін!

	Ол осылайша олқылы-толқылы ойда отырғанда, оның қабағын Сұранышбекте таныған. Ол енді Ноғайқұлдың екінші жағынан келмек болды:

	– Қабағың салбырап кетті. Мен ауылыма: «Тағай батырдың ұрпағы бұл күнде сері!» деп мақтап, мақтанып барайын деп едім. Ертең жел тұрса қашып кететін опасыз құсты қимасаң, біз қайтайық!

	Ноғайқұл тұғырдағы қаршығаны Сұранышбекке ұстатарда Шәукен желбауға жармасты.

	– Бермеймін құсымды! Әкеңнің!... Өзі жылап тұр.

	Ноғайқұл сасып қалды. Бұл екі арада Шәукен қаршығаны қайтадан тұғырына қондырып, желбауының ұшынан ұстап отырды.

	Осыдан кейін Ноғайқұл көңілсіздікті тарқату үшін кісілермен бірге құс салысып қайтпақ болды. Өзі атқа қонып, Шәукенді атқа міңгестірді. Ауылдан Рәш ілесті.

	...Кісілер әлі ел қонып шиыр қылмаған нуға қарай аяндады.

	Күн шуақ еді. Қырбық қарда шалғайлар көзге шалынады. Ноғайқұл қиялданып келеді. Осынау құмның басы түйенің мойнағындай рабайсыз иіліп келгендіктен Сойынқұм аталса, кеуделік тұстан бастап «Үшкөкше» делінеді. Түйе сіңірі, қоян сүйегі, шырпысы, еркегі, құртшасы қалың құм қыраулы күзде, қарлы қыста көкпеңбек боп мөлдіреп, тұнып жатады. Ақселеулер, қызыл изендер, сары бас гүлдер көк дүниенің аламыш өрнегіндей әсер етеді. Көкшенің үшке бөлінуі тағы тамаша!

	Бас жағы терең қобылар мен білемденген жалдар, орта шені ығы-жығы жықпылдар, аяқ жағы бүйрек-бүйрек бұйраттар. Үшеуінің түсі ұқсас та, бойы бөлек. Көкшенің үшке бөлінетіні айна қатесіз ажыратқан, көзі көреген, қиялы қырағы халық бірде жердің суретін есім етсе, бірде белгілі адамдардың есімін сақтайды.

	«Сарыбас» – сары гүлден шықса, Текей жалы – «қолына қоқан теңге уыстаған, ұшына қыл шаншыған ту ұстаған» Тұтаңбалы Текейдің қонысы. Мынау Сұранышбек осы рудан. Қожажал, Төрежалдар да осы тақылеттес. Жанайдың жалғыз аяғы – бағзы заманда баукеспе ұрының салған соқпағы. Көлге жаптас жағы барқан, шөл жағы шүйгін, құйқалы да қыртысты Көкше жоталы Қаратау мен ну-нар қамысты Шудың арасында құты қашпас қазына.

	Ноғайқұлдың қиялын Сұранышбек бөлді. Ол оқыстан:

	– Ойбай, қоян! – деген.

	Бұл кезде бұлар Боздоңғал аталатын дөңнің үстінде еді. Баурайда өріп жүрген бір қора қоянды көрді. Рәш:

	– Сілте құсыңды! – деді.

	Ноғайқұл бұлардың бәрі биыл өрген көжек екенін, енесінің еті қоға татитынын айта келді де:

	– Мен құсымды бүйрегінің майы бар ор қоянға жұмсаймын! – деп насаттанды.

	Енді шамалы жер жүргенде шағын шұңғылдың жиегіндегі шырпының арасынан ор қоян қашты. Ноғайқұл құсын сілтеді. Қаршыға қоянды жынысқа жеткізбей іліп түсті. Қоян бақ ете қалды. Қаршыға екі қанатын жалпылдатып қоянның басын бүргіштеді. Ноғайқұл құсын аңнан ажыратып, анадай жерге лақтырды. Қаршыға көзі жаутаңдап, шекиіп отырып қалды.

	Осыдан кейін қаршыға тағы да жеті қоян алды. Және біреуі інге тығылғанда оны Рәш қолымен ұстап, бауыздады.

	Ноғайқұл қоянның бесеуін Сұранышбекке байлады.

	Өзі артындағы Шәукенді нұсқап:

	– Мынау иттің желігі басылсын. Сұранышбек, сен әлі-әзір ренжіме! – деген.

	Осы арада бұлар екіге жарылған. Ноғайқұлдар ауылына қайтып келе жатты. Ноғайқұл ат үстінде құсына тоят берді. Ат басындай көк қаршыға қанатын қомдап, көзі шапыраштанып, қоянның сыдырылған басынан шабыттана біраз жұлқылағанда, Ноғайқұл:

	– Ішіңе шыр байланса қашып кетесің! – деп тояттан тыйды.

	Кешке қоянның біреуін сойып жатып Назарқұл:

	– Мынаны құс ілмеген! – деді. Ырысбике:

	– Ит ерткен жоқ еді ғой, қаршыға алмағанда сымбылайбайы ала ма? – деп сұрады.

	Назарқұл бала кезінде қой бақты. Осы үйге таманың әйелдері қыдыра келгенде Назарқұл есіктен қарады. Мойны жұмыр Назкен: «Қайның жігіт боп қапты ғой» байқамай қалды. Сүгірдің қатыны Назкен салиқалы бәйбіше еді. «Ауыл аралас, қой қоралас ел болдық қой. Несі бар!» деп көніп қалды. Осы әңгімені Ырысбике кейін күйеуіне айтқанда Ноғайқұл: «Әй, сенің мұның ақыл екен. Жылыстап жүрген тайпа қалың малды көп сұрамайды» деді. Сонымен, Назарқұлды Ырысбике өзі үйлендірді. Ырысқа қарай келіні қажырлы, білекті болып шықты. Ол келгелі бері Ырысбикенің арқа-басы босады. Майлық-сулығы бірдей зіңгіттей Зияш екі үйдің түйтпегін тындырып, шаруасын шырқ айналдырды. Бауырмалдығы қандай! Оның еркелетуі арқасында Шәукен Ырысбикені кәдімгідей жатсынды. Бұны көңіліне ап жатқан шеше жоқ. «Әйтеуір тірі жүрсін!» деп шүкіршілік етеді.





III




	Ноғайқұлдың ауылы құмның шөбі шүйгін бір жалына көшіп қонған. Желтоқсанның қаңтарға ауысқаны шағы еді. Бірақ әлі де қыс жайлы. Оқта-текте қырбық қар жауып, арты мұнарланып, тұманданып, бұталардың бұтақтарына қырау тұрғызады. Көгілдір көк дүние күн шұғыла шашқанда ерекше әдемі көрінеді. Осындай кездерде Ноғайқұл кейде жаяу, кейде атпен қаршыға салып, көңіл көтереді. Бір күні ол түс қайта оралып еді. Үйге Зағипа кірді де:

	– Біздің үйге бір топ кісі түстеніп отыр. Сізді шақырып жатыр, – деп хабарлады.

	– Рәш қайда?

	– Картадан қолы босамайды.

	Рәштің үйі іргелес еді. Гу-гу дауыс шығып жатты.

	«Жиырма бір» ойнағанда сыртқа үн шықпайды. Ноғайқұл: «Дәңгілдер «бес көтерер» соғып жатыр-ау?» деп шамалады.

	Ноғайқұл сырттан қоңыр драппен тысталған түлкі ішігін желбегей жамылған, Рәштің үйіне кірді. Зейнел-Нәби Рәшқа:

	– Сендей езді көрсем көзім шықсын. Жетілікпен жер тартуды қашан қоясың? Қой, құрысын осыны қояйық! – деді.

	Бұл Ноғайқұлға білдірген әрі шағымы, әрі ілтипаты еді. Ноғайқұл төрге шығып отырды. Зейнел-Нәби ішінен: «Қайын жұртының төріне шығады. «Күштінің арты диірмен тартады» деген осы!» деп бір қойды.

	Түстік үстінде кісілердің үстіне Шәукен кіріп келді де: – Әй, анау арық, мынау арық, сен неге шошқадай семіз болдың?! – деп Зейнел-Нәбиді нұсқады.

	Зейнел-Нәби қызарақтап қалды. Жұрттың жымысқы күлкісін жеңбек боп әзілге шаптырды:

	– Баланың аузына Назарқұл антұрғанның салған сөзін қарашы!... Әй, Шәукентай! Ізінше барып айт:

	«Сен қабандай неге қорсылдайсың?!» – де!...

	Зейнел-Нәбидің ойында жүрген ниеті бар еді. Айта алмай жүрген ниет-ті. Енді «ұялған тек тұрмастың» керімен ол Ноғайқұлға жабыса кетті.

	– Біреудің сөзін айтса да Шәукен жүректі екен. Менің Қатирамды айттыр! Құдай қосқан құда боп, мың жасайық!...

	Жұртқа ермек керек, желеу табылса болды, желіге береді. Баршасы:

	– Міне, бұл табылған ақыл! – десті.

	Ноғайқұл үн қатпады. Қазақта «қызынды бер» деу бар, «қызымды ал» деу жоқ. Рас, қазақта бел құда болады. Бірақ онда шарт жатады, ырым жатады. Бесік құда болғандар періштедей нәрестені атастырудан ұялмайды. Осының бәрі сайып келгенде, надандық емес пе?! Әлі сүндетке де отырмаған Шәукен үйленгенше неше заман?! Бірақ қазақтың салты осы. Күні бұрын тон пішеді. Баланың көңілі бар ма, жоқ па, онымен ісі болмайды. Ноғайқұлдың өзін әкесі он үш жасында үйлендірді. Өзінен бір жас үлкен қызға қосты. Денелі, қажырлы Ырысбике он алтысында құрсақ көтерді. Бірақ тұңғышы құтаймады. Одан кейінгісі Несібелі. Одан кейінгісі мынау есік алдында шәлтиіп тұрған Шәукен. «Жаман неменің аяғын тұсаған дұрыс па, жоқ әлде осы шалдуарлығымен қоя тұрған жөн бе?!». Осыған Ноғайқұлдың ақылы жетпей отырды.

	Бұл екі арада Зейнел-Нәби ширығып алды. «Ауыздан шыққан түкірік, қайтып жұтсаң мәкүрік». Сөзді індетпей болмайды. Ол томсарып отырған Ноғайқұлға:

	– Немене, қалың жөгіні комсынасың ба? Мен де бір тайпа елдің бетке шығарымын, көңілімнің сырын шашайын деп келсем, неге сызданасың?! – деген.

	Ноғайқұл ойланбастан:

	– Көкейі жоқ көңіліңнің сырын қайтемін?! – деп салды.

	Зейнел-Нәби шала-шарпы түсінді. Ол өкпелі, сынған дауыспен тіл қатты:

	– Біз сендей шаһарда орысша оқыған жоқпыз. Тұспалдан кендеміз. «Қышыған жерден қол кетпес» демекші, қатар жатқан ел болған соң бір базыналық сөз айтып едім. Түптен бұл сөзге түрткі болған әйелім еді. Ол Ырысбикемен сырласқан ба, қалай? «Қатын дұшпан» деген рас екен. Ойда жоқта ұятқа қалғанымды қарашы!...

	Шынында да Зейнел-Нәбидің шикіл сары дидары қызарып кеткен еді. Ноғайқұл іштей аяды. Ол үйіне келіп әйелімен ақылдасты. Сөзінің соңында:

	– Қызы Зейнел-Нәбидің өзі секілді шикіл сары бола ма деп қорқамын, – деп бітіріп еді. Шәукен жұлып алғандай:

	– Әй, су мұрын-ай, түсін езіп ішесің бе ? Ақылы болса болды-дағы! – деп салды.

	Шәукен әлде біреуден естіген сөзін қайталап еді. Ноғайқұл оны білмеді. Ол баласының зейініне сүйсініп:

	– Алда, айналайын-ай! – деп, тысқа шығып кетті. Ноғайқұлдың Зейнел-Нәбиге не айтқаны белгісіз.

	Бірақ ертеңіне Тұрғанкүл бәйбіше осы ауылға келіп, Ырысбикеден түстік жеді. Кілең әйел гулесіп, сөзге қонақ бермей, жарыса сөйлесе, кеңеске қарық болып жатты. Тоқсан ауыз сөздің тобықтай түйіні «құтты болсынға» тірелді.

	Сонымен, құдалықтың басы басталды. Бірақ құйрық жесіп, кит киісетін кездерді табиғат қос көрмеді. Ауыл адамдары шағылға шығып,құдалық жайын әңгімелесіп тұрған. Кенет Рәш:

	– Ертең күн суытады! – деді.

	– Оны қайдан білесің? – деп сұрады Ноғайқұл.

	Рәш жиегі қанталап қызарып барып батқан күннің жақсылық емес екенін айтты. Ноғайқұл күмәнданғанда, ол:

	– Енді біраз тұрсақ ақбозат, көкбозат теңселіп, аспан шақыр-шұқыр етеді. Бәленің басы сол! – деп көрегенсіді.

	Рәштің айтқаны түгелге жуық келді. Баданадай қос жұлдыз туғанда ауа кенет шытымырланып, желсіз суытып, дүние сықырлағандай болып кетті.

	Таңертең шыңылтыр аяз мүлде күшейіп, түс әлетінде батыстан ызғар соғып, алақаншықтатып жіберді. Саусақ ашытып, бет домбықтыратын үскіріктің басы жұрттың құтын қашырды. Тысқа шығуға еріншектенген жұрт үйді-үйінде бүрсиіп қалды. Карта ойнап мысқылдаушы және жоқ. Дойбы ойнап мысқылдаушы және жоқ. Репетсіз үнсіздікті малдың у-шуы бұзады. Өрістен қайтқан қой күн батарда домалана жүгіріп, жаппай маңырап, ауылды азан-қазан қылады. Шаруакештер үйіне шарбақ құрып, кәрі-құртаңын паналатады.

	Осындай бір күні Базарқұл жетіп келді. Келген бойда ол қушима етегінің басын ұстап:

	– Аяғым қатып қалды-ау, қатып қалды! – деген.

	Ноғайқұл:

	– Осындай үскірікте жолға неге шығасың? – деп кейіді.

	Базарқұл тауда жылы екенін, мамыражай уақытта іші пысқасын осылай тартып кеткенін айтты.

	Көп ұзамай күн де сынды. Жұрттың арқа-басы кеңи бастады. Ноғайқұлдар тайлы-таяғымен атқа мініп Зейнел-Нәбидің ауылына барды.

	Зейнел-Нәбидің үйіне жұрт жиналып қалды. Жаптас ауылдан бір жамағайындары келді.

	Бұл ауылдың үлкен үйі осы. Әншейінде бастаңғыны отауда өткізетін қыз-қырқын, жігіт-желең еркінсініп келді.

	Көп ұзамай ойын да басталды. Ноғайқұл кіріспей төрде үнсіз отыра берді. Бастан кешкен нәрселер кейде бүйір қыздырса да байсалдылық сақтады. Осы отырыста ол болмашы бір нәрсеге қайран қалды. Көрші ауылдан келген Шынаркүл деген жас қыз шыбықтай бұралып, Назарқұлға қағазға оралған темекі ұсынды. Темекі-кәшекке тұз қосқан еді. Шылым пышырлап, шытырлап, ұшқын шашты. Назарқұл от басқандай шошып түсті. Ноғайқұл жас қыздың келемеж-әжуашылына таңырқады. Ішінен: «өсе келе талайды сазға отырғызасың ғой!» – деп отыр.

	Көп ұзамай өлең басталды. Еркектер мен әйелдер екі жарылып, екеу-екеуден айтысқа түсті. Бұл да Ноғайқұлдың бастан кешкен нәрсесі. Тіпті ол жазда ел қыдырып, өз ауылының маңынан түнделетіп ән сап өтуші еді. Қасындағы жолдастары: «Жеті түнде бұның не, ей?» деп сұрағанда, ол: «Келіншегіме берген хабарым» деп, таңсық сыр шертуші еді. Бұл күнде ол басалқалы. әуелі желікке бара бермейді. Бірақ өзі өлең-жырды, ән-күйді жақсы көреді. Осы арада да берекесіз айтысқа іш тартып отыр.

	Бұл айтыстың ішінен ең дәмдісі Рәш пен оның әріптесінікі еді. Рәшқа әуелі Назарқұл қосылды. Бірақ қобызшының дауысы барқылдап кеткесін Рәш ылдабайға Базарқұлды жаратты. Екеуі Шынаркүлдің тұсына отырды. Шынаркүлге жеңгесі қосылды. Бұлар да өзгелер секілді алма-кезек бірауыз өлеңмен айтысады. Өлеңнің сөзі жаттанды. Бірақ әуенінде белгісіз арман бар. Назды, сазды әуен көкейдің сөзінен гөрі өзін көбірек танытады. Әдетте, елге үш ұйықтасаң ойыңа келмейтін тапқыр өлең тарайды. Бұл арада ондай тапқырлық жоқ. Бірақ оның есесіне өлең біртүрлі құлаққа сіңімді. Жасаң шағында суырып-салмадан жеңіліп көрмеген Ноғайқұлдың өзі біртүрлі елтіп тұр. Осындай бір тұста Шынаркүлдің өлеңін ол шала-шарпы ұқты. Әріптесін қаршығаға теңейді, өзін қоянға теңейді. Бұған Рәштар:

	«Екі бүктеп ұстаймын ор қоянды» деп жауап қайырады. Өлең жүйесіз шықпады. Бірақ Базарқұл әннің қайырмасына келгенде мойнын рабайсыз созып, көзін сүзіп, ерсі қылық жасады. Тыңдаушы әйелдер:

	– Әй, мына шіркіннің көзін қара! – десіп, өзара күлісті.

	Осыдан кейін думан қызып, батылдық күшейді. Қыза келе әйелдер Ноғайқұлдың бетіне ұн жақты. Жұрт күлкіден қырылып қалды.

	* * *

	Биыл да Әріп Шудың сыңсыған қамысын паналаған. Ну қамыс дауылда жапырылып, шулап, қақ ортада отырған ауылға ызғар өткізбейді.

	Шудың іші қоқты, қоғалы, ажырықты. Оған жылқы мен түйе жайылады. Әріптің уақ малы – осы арадан екі көштік Мойынқұмда. Ол жерде немере інісі Зейнел-

	Нәби қыстайды.

	Әріп ауыл арасының алшақтығын ұнатады. Кейде қыс бойы аралық сақтап, көктемде бір-ақ көріседі. Сырлас-замандастарына: «Ағайынмен алыстан сыйласқан жөн. Ішің пысқан соң бауырмал тартасың» деп, екіұшты тұспал жасайды.

	Туған інісін сағынып барғанда, ол:

	«Жал-жаядан ішім майланып келді. Серкенің көк етін астыр, пәңкет келінге!» деп, Зейнел-Нәбиге ежірейе қарайды.

	Ағасының бұл шыны ма, немесе әзілі ме, оған Зейнел-Нәби түсіне бермейді. Әріпке керегінің өзі осы. Оның байқауынша, осы күнгі інілер усойқыланып бара жатыр. «Ақыл жастан» дейтін мәтел тозған.

	Зейнел-Нәби де ағасына соншалықты ырза емес. Қырсыққанда көрінген ауылды шауып, елсізге ауып кететін шақ алыс қалған. Осыны түсінбейтін Әріп баяғы көкірекпен жүр. Ерте кезде Бетпақдаладағы ел үкіметке бағынбай босып жүретін-ді. Енді көшпелі ел түгелге жуық есепте! Есеп бар жерде ақыл-айла керек. Енді найзадан қалам мықты. Зейнел-Нәби: «Заманың түлкі болса тазы боп шал» деген сөз – сөз!» деп ойлайды. Уақыттың ағымына үйлеспекке ұмтылады. Осы себепті ол Мойынқұмның қақ ортасында отырған Ноғайқұлмен құда болды.

	Бұл хабарды Әріп кейін естіді. Ойлана келе Ноғайқұлдың әкесі Торанқұлды еске түсірген. Торанқұл Әріптей бай болмаса да, еліне беделді кісі еді. Жөгілер мен көзтаңбалылардың арасын біріктіруге септігі тиетін адам еді. Және ол барда екі елдің арасындағы бұрынғы барымта-қарымта тыйылған да! Тегінде, дәулеттілер барымтадан пайда таппайды. Әріптің бөтен елмен тату тұруға тырысуында осындай шарасыздық бар...

	Әріп бірауық Ноғайқұлды да ойдан өткізген. Оның дәулеті құдды Зейнел-Нәбидің дәулетіндей. «Тең теңмен, тезек қабымен» деген сол! Әріп: «Мейлі, екеуі жараса берсін. Құдай қарғағандай, біздің елде еркектен ұрғашы көп боп жүр ғой!» деп бір қойған.

	Ноғайқұлдың Зейнел-Нәбиден айырмашылығы оның орысша оқығанында. Ертеде бір жылдай болысқа писарь боп, конокрад жөнінен болыспен шекісіп, қызметін тастап кетті. Бірақ соның өзінде ел ішінде беделді кісі боп жүр.

	Әріп жігіт кезінде болыстыққа туған әкесі Шотпен таласқан. Ағайын, жекжаттар екі жаққа бөлініп, дүние шашып, бәсекені асқындырған. Сайлау жақындаған шақ еді, бір күні Әріп өзінің үш жасар баласын мойнына мінгізіп, ауылдың сыртында қыдырып жүрген әлде қайдан әкесі сап ете қалсын. Шот атынан түспей:

	– Әй, Әріп, сені үш жасыңда мен де дәл осылайша мойныма мінгізіп, еркелетіп едім. Алдыма келді! – деген.

	Сонда Әріп өкіріп қоя берген.

	Кейін ойласа сол кезде әкесімен бәсекеге түскеніне өзі іштей өкініп жүр екен. Бірақ шығасыға жұмсаған малдың өтеуін немен қайтарарын білмей, дағдарысқа ұшыраған екен. Әкенің бір ауыз сөзі Әріпті омақаса құлатты.

	Бұл күнде Әріп шаруа қамынан басқаны ойламайды. Өткен-кеткенді айтып, сырласар, шер тарқатарлық адамның да қатары селдіреп барады. Заман билейді. Әріптің кейбір теңдесі малын пұлға ауыстырып, қалаға орналасты. Біреуі қымызхана ұстап, саудамен айналысты. Біреуі делдал болды. Әйтеуір, қалада жұтқа ұшырамайтын кәсіп тапты.

	Осының бәрін ой елегінен өткізе келе, ол: «Қаласы не, даласы не? Тіршілік итшілеп өтеді-дағы!»деп, ағаш кереуетке аунай түсті. Содан ол етпеттей жатты. Осы жатыс ойына әлде қайдан Абылайды түсірген. Ол Сабалақ атанған түйеші бала кезінде, бір күні айдалада етпеттеп, екі қолын алға созып жатқанда сыншы шал:

	«Мынау бала «көңілім қалап, қолым жеткен жерді аламын!» деп жатыр ғой!» – деп сүйсініпті.

	Сол Абылайдың ұрпағы кейін күллі елді билеп-төстейді. Бергісі Кенесары, одан бергісі Сыздық төре. Одан кейінгісі бірте-бірте азды. Бұл күнде төренің қайсыбірі көн-шоқай киіп түйемен тұз тасиды.

	Әріп ағаш кереуеттен аунап түсіп, бір қырын жатып, жымиып күлді. Былтыр жазда ит арқасы қияндағы сонау Түркістанға түйемен тұз артып бара жатқан біреулер Әріптің жалпақ қоңыр ордасына кірген. Әріп төсектен түспей:

	– Біз төреміз! – дескен.

	Әріп бәйбішесін шақырып алып:

	– Сен мені «төрем-төрем» деп қолпаштаушы едің.

	Сондағы төрең мынау тұзшылар ма?! – деп сұраған.

	Әріп кейін есіткен. Сол тұзшылар Түркістанға барғанда мешітте азан шақырып тұрған молданы көреді. Көн-шоқайдың біреуі азаншыға:

	– Әй, былтыр келсем айқайлап тұрсың, биыл келсем айқайлап тұрсың. Түсе алмасың бар, о баста неге шығасың?! – деп дауыстайды.

	Көрдің бе төренің қуын?! Оның зымияны ел басқарса бүлік салады: «Хан қателессе, халықтың соры» деген мәтел бар. Сонау заманда тамалардың ханы қателеспеді-ау?! Қателессе елдің бірлігін сақтап қалар ма еді? Не қоқанға, не қалмаққа құлақкесті құл болып кетпес пе еді?! Күні кеше Әріп болыстықты өзінің әкесіне қиғанда сүйегіне сіңген қаны билік айтты-ау! «Тегінде, әр ұлтты сол ұлттан шыққан адам билеу керек. Ру да сол сияқты» деп ойлайды Әріп.

	Әріптің ақылы жетпейтіні: сол ұлттың, сол рудың өзі бірін–бірі алдаудан шімірікпейді. Әріп ойға кеткен:

	«Әке-екеш әке өзінің баласын алдаса, сол бала өзінің әкесін алдайды. Әрине, зерек болса! Жолдастың жолдасты алдауы өз алдына! Ал, еркек пен ұрғашының арасындағы алдау, алдамасы тіптен сұмдық. Әділіне көшсе, Әріптің өзі Меруерттің басын айналдырып, тоқал етті. Немесе ұрғашының бір түнде қашып кетуі оңай. Әріптің көңіліне медеу тұтатыны – тоқалдың төркіні тым алыс. Сайқын тауына осы арадан еркектің жүректісі ғана сапар шегеді. «Әйелі құрсын! – деді Әріп, – сұмдықтың тереңі кісінің кісіні алдауынан тарайды». Осыдан барып ол Зейнел-Нәби мен Ноғайқұл жайында ойлап кеткен. Зейнел-Нәби Шоттан туса Торанқұлдан туған Ноғайқұлда есесін жібермес. Бірақ ана антұрғанның білімі артық. О да шот емес-ау, ол ант атқанның көзі сұсты. Тіпті, сұсты да емес, шүңірек! Ал, шүңірек көздің сырын ашу оңайға түспейді. Әріптің сауаты шамалы болса да, осы күнге дейін жан сақтатып келген – сұсты көзі! Анау-мынау адам оның бетіне тура қарай алмайды. Егер Әріпке әкесінің мол дәулеті қалмаса, ол найзагер боп кетер ме еді, кім білсін?!». Тегі, жөгі найзагерлікке жаралған», – деп ойлайды ол. «Жөгі – тымақ» деген не? Құдды дулыға! Осыдан барып ол өзінің арғы тегі турасында ойға шомады. Бұл тайпаның Орал-Жайық бойынан ауып келгені рас. Аузы шайпау жұрт, бәлкім, көре алмайтындар:

	«Жөгінің түбі – жөйіт!» деп қиыспайтын нәрсеге теліді. Сондағы тілге тиек ететіні – бұл тайпаның ораза тұтып, намаз оқымайтындығы! Әріп жымияды. Ол: «Аллаңнан ойбайым тыныш» – жаман сөз бе екен?» деп ойлайды.

	Осыдан соң ол: «Асадан найза жақсы» дегенде, көзі шатынап, мұрты жыбырлаған.

	Әріп өзінің өткен күнін оймен екшейді. Енді бақса, пенденің жадында не жақсылық, не жамандық қалады екен. Әріп өзінше жұртқа жақсылықты көп жасаған. Жамандығы біреу-ақ секілді. Оны жамандық деуге де келмей ме, қалай? Меруертке үйленген жылы Ақмолаға қалашылап кеткен. Жаңа түскен он алты жасар келіншегін үлде мен бүлдеге орамақ боп базардан неше түрлі қымбат мата, жиһаз әкелгенде күтпеген құбыжықтың үстінен түскен. Түн ортасы еді. Әріп атын белдеуге байлап, отауға кіріп шам жақсын. Ағаш кереуетте Меруерттің қасында, оң аяғын көрпенің үстіне салып жатқан еркекті көрсін. Әріп таныды. Ояздың пірістовы!

	Әріп көрпені серпіп ашқанда пірістов оянып кетті. Дереу жастығының астында жатқан тапаншасына жармасты. Жан тәтті, Әріп тапаншаны жұлып алған. Бара-бара жан сауғадан намысқа ауысқан. Денесіне діріл кіріп, өзі демігіп тұрды. О заман да, бұ заман мұндай қорлықты көрген емес. Ол Меруертке шүйілсін:

	– Сенің қимаң ширатқан мұртқа қышиды екен ғой!

	Меруерт ағынан жарылды:

	– Тапаншасын сүйіп, маған кезегенде үрейім ұшып кетті.

	Әріп енді анаған бұрылды:

	– Жасауларың қайда?

	– Жаптас ауылдан мал әкелуге жібергем... Әріп:

	– Мал керек болса, үлкен үйге түспей, отауға неге түнейсің?! – деген. Анау:

	– Жәй, ұйқысырап едім! – деп жауап қайырған. Әріптің басына қаны шауып, көзі бұзылған. Ол:

	– Сен, ширатпа мұрт шала қазақ «ұйқысырауды» қайдан білесің?! Е, әкеңнің аузын!.. – деп, пірістовты жалаңаш күйінде тысқа алып шыққан.

	Осы арада анау айқайлап қаша жөнелсін. Бұл қуып жетіп, тапаншамен дәл қарақұсқа ұрған. Анау құлағанда оны сүйретіп кеп, босағаға байлап қойған.

	Осыдан кейін ауылдың еті тірілерін жинап, ақылдасқан. Әркім әртүрлі кесім мегзеді. Зейнел-Нәби:

	– Мылтығын алып қап, өзін қайтарайық, – деген. Шамасы «пәлесіне қаламыз» деп қорықса керек, ауылдастың бәрі осы ұйғарымды құптады. Бірақ олардың сөзі Әріптің көңіліне қонбаған. «Жауды аяған жаралы» деген бар. «Қайта шапқан жау жаман» деген және бар. Осының бәрін ойлана келе, Әріп:

	– Сендер үшін мен айдалсам қайтеді, Ақмолаға?! – деп, жауап тосты. Жауапқа жарымаған. Ақырында, Әріп:

	– Қораға түскен қасқырдан қорқатын сендерден не үміт, не қайыр?! – деп, пірістовты көлге апарған.

	Осы арада ол тапаншаны айналдырып көрді. Дөңгелегіне алты оқ сыятын наган еді. Әріптің бірінші көрген қаруы! Ол наганды айналдырып, ақырында тетігін тапқан.

	Сол арада тұтқынды атып жіберді.

	Сүйегін суға лақтырған. Ауылдастар шошынғанда, Әріп:

	– Қап, қайтейін, мөлдір көлімді былғадым-ау, қанышер-кәззап! – деп өкінді.

	Ала-кеугім шақ еді. Таң ата Әріп бүкіл ауылмен ірге көтерген. Қайда көшерін білген де жоқ-ты.

	«Көш жүре түзеледі» деген рас. Былай ұзап шыққанда ауылдастар ес жинап, бәтуаға келген. Бұл жақтың әкімгершілігі жүрмейтін алыс жаққа аумақ керек. Ақырында сегіз көштік Бетпақдаладан өтіп, ешбір губернияға бағынбайтын өңірге жеткен.

	Осы өңірдің Қаратау жақ шетінде жергілікті елмен септесіп, қоныс тебеді. Жергілікті елдің өзі де қысы-жазы көшіп жүреді. Бірде теріскейді, бірде күнгейді жайлап, қыста Мойынқұмды паналайды. Ауытқымалы осы елде Әріп: «Қаратаудың қайыс аяғы» атанған, белді кісі Торанғұлмен достасып, үзеңгі қағысқан. Енді Зейнел-Нәби сол Торанқұлдың баласы Ноғайқұлмен құда болып отыр.

	Әріп Ноғайқұлдың ауылына кешігіп барған. Бұл екі ортада ол Торанқұлмен Ноғайқұлға байланысатын жәйттерді ой елегінен өткізген.

	Сонымен, Ноғайқұлдікіне ол бас құда санатында келді. Бел шешіп, сөйлескен. Әңгіменің бір орайында ол:

	– Осы күнгі жапа-жалғыз уаныш-ермегім қаршығам еді. Оны қояр да қоймай қолқалап алып кеттің. Енді құдай қосқан құда бопсың. Бұған да шүкіршілік! Шөп сындырайын! – деп, әмиянынан аршаның бір шырпысын алды. Бірақ оны сындырмай, тісін шұқыды. Сәлден кейін:

	– Құда бала, сойғаның тырна ма, немене? Тісімнің арасына тұрып қалды ғой! – деп, жорта аузын ашты.

	Ноғайқұл анық көрді. «Азуы алты қарыс» дейтін пәле осы! Бір тісі түспеген. Тек астыңғы тістерінде қара дақ бар. Ноғайқұл: «Шамасы, насыбайдың зардабы-ау?!» деп топшылады.

	Әріптің сөзден жеңгенін Ноғайқұл түсінді. Келеке-әзілден жыққанын және түсінді. Сондықтан ол оған қайырарлық өткір жауапты ойлап жүрген. Бір күні басқа бір үйдегі отырыста тамам жұрттың көзінше Ноғайқұл бүйдеген:

	– Уа, Әреке! Сіздің арғы шешеңіз бәйге-күреңге айырбасталған деген сөз бар. Енді аяғын апыл-тапыл басқан немере қызыңыз үшін киітке не лайық? Көтібар батырдың бәйге-күреңін біз қайдан табамыз?!

	Әріптің сирек, мысық мұрты жыбырлады. Бірақ, сыр бермеуге тырысты. Бұл жерде шырық бұзуға, әрине, болмайды. Енді ол намыстың екінші жағына көшіп:

	– Бәйге аттың бодауына келген–Алшындардың шешесі. Олар біздің жеті руға кірмейді! – деген.

	– Жеті ру кім? – деп сұрады Ноғайқұл, түздіктің козыры шежіре екенін ойлап. Әріп таратып айтқан. Ноғайқұлдың есінде қалғаны: Тама, Табын, Кердері, Керейт, Рамадан және басқалар. Ноғайқұл:

	– Құдамыздың төркінін енді білдік! – деп, қазақы әңгімеге қарай ауысып кетті.

	Ноғайқұлдың ыңғайы ұнатқан Әріп енді өзінің бір кездегі үзеңгі – жолдасы Торанқұл жайында сөйлеп отырды. Өзі сөзге сараң Ноғайқұлдың ұққаны:

	«Торанқұл жарлы еді, бірақ ақылының арқасында ел биледі» дейді; «мұсылманша оқыған оның өз баласын орысша оқытуында зейінділік бар» дейді; біз қапыл қалдық» дейді. Қойшы, әйтеуір жақсылықты Торанқұлдың басына үйіп-төгіп жатыр.

	Әріпке бәрінен де Торанқұлдың елден асқан шешендігі ұнайды екен. Соны еске алды. Осыдан шамалы-ақ жыл бұрын жақсы мен жайсаң бас қосқан бір мәжілісте Торанқұл шешіле сөйлеп, жұртқа дес бермепті. Сонда Әріп оның сағын сындырмақ үшін:

	– Әй, жалғыз да жарлы Торанқұл. Құлағы шұнақ, құйрығы шолақ Торанқұл. Сен суырылып, жалғыз өзің сөйлей бересің бе, жоқ бізге кезек бересің бе? – дейді.

	Жөгілер жамырап, мәз-мейрам бола бастағанда, Торанқұл табан астында жауап қайырады:



	– Сен мені жалғыз десең құдайға тілің тиеді, жарлы десең пайғамбарға тілің тиеді. Құлағым шұнақ болса сұңқар шығармын, құйрығым шолақ болса тұлпар шығармын. Біз құлағы ұзынды есекке теңейміз, құйрығы ұзынды итке теңейміз. Ешкі егіз табады, шошқа сегіз табады. Сенің арғы атаң сегіз еді, өзіңмен тоғыз болдың. Арыстанның жалғыз күшігін неге кемітесің?!

	Ноғайқұл Әріптің әділдігіне қайран қалды. Бәсекелестің уәждан ұтқанын жасырмайды-ә?! Біз болсақ, атанды Қаратауда бір жығып емге» басамыз ғой.

	Осы ойын Әріпке айтқан. Әріп «Сыпайы сырын жасырмас» деген мәтелді тілге тиек етіп, шұбырта ұзақ сөйлеп кетті. Көңіл бірауыз сөзден қалады, бірауыз сөзден оңалады. Кей-кейде дәмнен сөз тәтті. «Жақсы сөз жарым ырыс» деген мәтел содан шыққан.

	– Бірді айтып, бірге кетіп қалдым ба, қалай? – деді Әріп бір уақытта. – Әрине, Торанқұлмен менің қақтығысым, уәждесуім – қаздауысты Қазыбектің, Тәукенің, Төлебидің тапқырлығы емес. Бірақ, олардікі де бұрынғылармен салыстырғанда бір батпан, жарты батпан кем түсіп жатады.

	Ол өршелене түсті.

	Сен Зейнел-Нәби екеуің әуелі бізге жетіп ал. Немесе өз өнеріңді көрсет!..

	Ноғайқұл осы арада Әріптің ыңғайына көшкен. Ол Әрекеңнің Торанқұлға сөзден жеңген бір тұсын айтып өтті.

	– Қандай тұс? – дейсің ғой.

	Және бір мәжілісте Әріп Торанқұлдың руын сұрайды. Торанқұл өзінің көзтаңбалы деген тайпадан екенін айтқанда, анау:

	– Құдай мені неге алмай жүр десем, көзді көрсетпекші екен ғой! – деп жылайды.

	Әрине өтірік жылаған!

	Күлеміз-ау шіркін! Ал, өткен оқиғаны еске түсіргенде Әріп болмашы жымың еткен. Артынша:

	– Үзеңгі-жолдасқа әзіл-оспақ жарасады, шырақ! Әйтпесе сенің туған тайпаң жаман емес. Қолға түскен батырдың көзіне қалмақтар қарықтық басқан. Содан ол көзтаңбалы атанған, – деп, шежіре айта бастады.

	Ноғайқұл шежірені селқос тыңдаған. Ішінен: «Рас-өтірігін кім білсін?!» деп отыр. Осыған шамданған Әріп бір кезде Торанқұлдың қулығын айтып өтті. «Зымиян» деуге аузы бармады.

	Торанқұл бір аста бір рудың бәйгеден келген жүйрігін екінші руға ұстатады.

	– Неге ұстатады? – деп сұрады Ноғайқұл. Әріп таңданды:

	– Әй, сен «тұлпар түбін табар» деген мәтелді білмеуші ме едің?

	– Білемін, – деді Ноғайқұл.

	– Білсең, нұр үстіне нұр. Осы мәтелмен сенің әкең екі ру елді ұрыстырған. Неге ұрыстырды? – деп сұрады Ноғайқұл.

	Әріп миығынан күлді.

	Сабаласқан екі ру ел әкеңе жүгінеді, әкең екеуіне билік айтып, бітістіріп, олжа тапқан!

	– Құтты олжа ма? – деп сұрады Ноғайқұл. Әріп тағы жымиып күлді.

	– Ішің білетін шығар?! Тақыр жерге шөп шыға ма? Бірішек адамның ішіне шыр біте ме? Бәрі – баршасы атадан қалады, құда бала!

	Ноғайқұл күлкісін жасырған. Ол:

	– Отағасы, біз де біраз жерге келіп қалдық. Бірақ сізге қарағанда, мүмкін, бала шығармын?! – деген.

	Бұл уәж Әріпке ұнады. Оның ойында әлдеқалай:

	«Арам жесең тойғанша же» деген мәтел түсті. Осыдан кейін ол ойда жоқ байламға мегзеді.

	– Ақыр араласқан соң шындап араласайық. Сенің қызыңа менің жиеншар інім Мәлғаждаровты үйлендірейік, – деген.

	– Менің қызым әлі жас қой, – деді Ноғайқұл.

	Әріп ойланып отырып-отырып, еңсесін тіктеді. Ол қыр елінің салтын, жастардың әдетін, «жасырынбақ, бастаңғы» тәрізді ойындарын айта келіп:

	– Уақыттың қалай өткенін білмей қаласың. Күйеу бала қалыңдығынан үлкен болса кейін тату-тәтті боп өседі! – деген.

	Ноғайқұл өзінше ойланып, келісім бермеді. Бірақ, көп ұзамай Әріптің немере інісі қыз көре келген. Қасында серігі бар.

	Осыдан кейінгісіне Ноғайқұл өзінің әйелінен қанған. Несібелі жігітке кесемен шай бергенде ішіне күміс теңге салады. Анау жауабын қағаз ақшамен қайырады. Пұлдың құны кеміп кеткен кезі еді. Кесенің беті сарышұбар қағаз ақшаға толады. Сақара салтында «алым» алысудың ерсілігі жоқ. Бірақ қыз көруші тек тұрмай:

	– Құдаша, кесе деген не пәле? Шайыңды шыныаяқпен беріп, менің ептілігімді сынамайсың ба? – депті.

	Бұл да бір сірә. Мәлғаждаров аттанарында кішкентай Несібеліні белінен құшақтағанда, Ырысбике:

	– Кет әрі! Саған қыз берсем, мені көк соқсын! – деп тұлданады.

	Осы оқыстықты естігенде, Әріп:

	– Мәлғаждаров сенің бір ноқатың кем! – деп кінәлаған.

	Бір ноқаты кем? Нақұрыс адам мұсылманша оқыса дүмше-молда болады. Орысша оқыса, тілмаштыққа жарайды. Осындай ойдан кейін Әріп жиеншарын Әулиеатаға аттандырды. Жүрерінде оған:

	– Қарға қарғаның көзін шұқымайды. Оязға тілмәш Бәзелбек бөлең оқуға орналастырады, – деген.

	* * *

	Әріп Шот ұлы өзі көрген, өзгеден естіген жерлері жайында ұзақ ой кешкен. Қаратау мен Сарыарқаның арасында атышулы Шу бар. Ежелгі заманда тамалар хандығының орын тепкен атырабы осы. Тамалар, оның бір тарауы жөгілер, біресе Қоқан хандығына, біресе қалмақ басқыншыларына тойтарыс беріп, өзінің елдігін сақтаған. «Атышулы» деген атау содан қалған. Бұл күнде сол Шу көшпелі елдің қыста қыстайтын панасы! Осы Шу бейнебір арал. Байтақ аралда ел жайбарақат өмір кешіп келе жатқанда дүрбелең басталды. Басталған жоқ-ау, дүрбелеңнің шалығы тиді. Қызылдар мен ақтардың әскері оқта-текте басып өтіп, кейде өзара атысып, соғысып, әлдеқайда ауып кетіп жатты. «Бұл арал ешқайда кетпейді» дегендей, бейбіт елге тиісуші болмады. Жарқылдаған қылышты, боздаған оқты көргендер ауылдан ауылға аңыз ғып таратты. Аумалы-төкпелі заманда жалпақ жұрт түкке түсінбей қала берді.





ЗАМАНА ЕКПІНІ





БІРІНШІ БӨЛІМ





БІРІНШІ ТАРАУ




	I



	Биыл «қызылдар жеңеді екен деген лақап етек ала бастады. Бұдан түз шонжарлары шошыды. Олардың әпшісін таныған қарапайым қоңыр жұрт лақапқа іш тарта бастады.

	Осындай жағдай Арқа жақтан ұзын құлақ хабар келді. Колчактың түрмесін жарып шыққан Сәкен Сейфуллин қызыл комиссар болып осы жаққа келе жатыр деседі. Байларды қуып, кедей-кембағалдарды жарылқайды деседі. Қауесетшілер түз жұртында «жаңа үкімет құрады-екен» дегенге шейін барды. Әркім өз көңілінің қалағанын телиді. Қауесеттің қанаты ұзын. Бірақ үстінен құс өте алмайтын Бетпақдаладан сол қанаттың қалай өтіп келгені жұртқа танық. Жұрттың онымен жұмысы да жоқ. Әйтеуір көңілге әл кіргізер иланыш болса жетіп жатыр.

	Патша заманында, Шу бойындағы елді біреулер алты болыс, біреулер сегіз болыс деуші еді. Бұл күнде есебі мәлімсіз. Қалың елдің қалың ну қамысқа кіріп, бой көрсетпей отырғаны мәлім. Үшкөкшенің ығы-жығы құмында отырған ел де дәл үстінен түспесең көрінбейді.

	Осы құм мен Шуда шөре-шөре ауылдар және бар. Олар қыстың райына қарай жылыстап күн көреді. Осы құмның Шуға қарай құлай берісінде отырған бір ауылға, бір күні бір жолаушы келіп түсті. Сөз арасында ол Сәкен Сейфуллиннің осылай қарай көшкен елге ілесіп келе жатқан қарақан басы екенін айтып өтті.

	«Жақсының денесі алыс, даңқы жақын» деген осы.

	Ауыл ағасы Ноғайқұл еді. Ол көп ойға қалды. Сәкеннің жалғыз келе жатуы бек мүмкін. Түрмеден қашқан адамның бірден қару-жарақ жинауы ақылға сыймайды. Бірақ Сәкеннің аты Сәкен. «Кішкентай ғана қара тас, атан түйе тарта алмас» демекші, оның жалғыз өзі жауға лаң, досқа бел. Күнгейге кеңес өкіметі орнағаннан хабардар, көзі ашық Ноғайқұл Торанқұлов:

	«Сәкен Сейфуллин шамасы, сол жаққа барады-ау?!» – деп топшылады.

	Бұл ойын тірі жанға айтқан жоқ. Өзі атына мініп, жаптас ауылға барып, Сұранышбектің үйіне түсті. Бұның бейуақытта неге келгенін түсінбеген Сұранышбекке ол Сәкен жайынан жартылай сыр шертіп өтті. Сөзінің соңында:

	– Сен де бір ауылдың ағасысың. Маған ер, Сәкеннің алдынан шығайық. «Келіншектің бетін кім ашса сол ыстық қой», – деген.

	Ертеңіне екеуі Шудың түйе бойламас ну қамысының бір кілтеңінен өтіп, Тастыға қарай жол тартты.

	Құты қашып, ілініп-салынып келе жатқан көшпелі елді сүзіп, Сәкеннің алдынан шықты. Сол арада Сәкенге Сүйіндік батыр ерді.

	Алакеугімде атқа қонған шоғыр жолаушы намаздігер шамасында Шудың қалың ортасында отырған бір ауылдың түтінін көрді. Шу алдамшы. Көз байланса адасарын білген Ноғайқұл жарау ақ бестіде келе жатқан Сәкенмен үзеңгі қағысып:

	– Осы ауылға қонайық, – деді.

	Мал қораланып саябыр тарта бастаған шақ. Кешкі ызғарда иттер үруге ерініп жата берді.

	Жолаушының ішінен бірінші боп Сүйіндік тіл қатты.

	– Кім бар-ау?!

	Іштен кимешекті келіншек шығып, аттарының омырауын қырау шалған жолаушыларға таңырқай қарап тұрды.

	– Замандас, бір түндік қонақпыз, – деді Сәкен түлкі тымағының бауын ағытып жатып.

	Келіншек үйге кіріп кетті.

	Үйден күңк-күңк дауыс естілді. Тысқа бәйбіше шықты. Бәйбіше желеуретіп:

	– Қожайынымыздың басының сақинасы ұстап... – дей бергенде, Ноғайқұл:

	– Биғайша бәйбіше, мына жігіт Сейфолланың Сәкені. Қожайының жүздессе басының сақинасы жазылып кетеді, – деп зілденді.

	Бәйбіше Сәкеннің есіміне қанық екен.

	– Мүлдем бала екен ғой өзі! – деп ернін сылп еткізді.

	Бәйбіше ішке кіріп кетті. Сәлден кейін қайта шығып тіл қатты:

	– Мойынқұмда қайнымыздың отауы бар. Нағыз теңдерің! Соған барып қоныңдар.

	Әңгімеге Сүйіндік араласты.

	– Құтты қара шаңырақ тұрғанда отау іздеп жүреміз бе? Бізге мынау отауларың да жетеді!

	«Мынау» дегені Әріптің тоқалының отауы еді. Оған басалқалы кісіні түсірмейді. Сондықтан бәйбіше:

	– Осы үйге түсе беріңіздер! – деді.



	II



	Көлік диландыру керек болған. Ертеңіне кешке Сәкендер екі қанат үйдің ішінде киімін жамылып отырды. Қасқыр ішігін жамылған Сәкен тымағын алып тастаған еді. Тымақты, тақиялы бастардың ішінде оның торсықтай шекесі, жазық мандайы бөлектеніп тұрды.

	Үй иесі:

	– Жолдарыңның түскені игі! Сейфолла кісі-дүр! – Ол сөзін жалғады. – Мынау Ноғайқұл біледі. Әріп деген кісімін. Әнебір жылдары Сарысу бойына шейін барғанбыз. Сейдолламен «тоғыз құмалақ» ойнасқанбыз.

	Сәкен «бір кештік кеңеске тамызық табылады екен» деп ойлады.

	Әріп тысқа шықты. Артынан күйбелеңдеп бәйбішесі шықты. Кимешекті келіншек болса, нән қара қазанға үстемелеп су құйып жатты. Босаға жақта өспірім екі бала, әлденеге мәз болып, ойнай бастады.

	Ымырттың үйірілуі қоюланған сайын жыңғыл отының жарығы молая түсті.

	Сәкен түздіктердің қауқарсыз баспанасынан неше түрлі ойға шомды. Мынау сырт киімін жамылған еркектер, шалбарланған әйелдер, сирағы шытынаған балалар сонау бағы заманнан келе жатқан бейбақ тұрмысты еске салды. Қазақтың тарихын учительская семинарияда оқып жүргенде-ақ зерттей бастаған Сәкен көп елдің, көп рудың тіршілігінен хабардар. Бірақ мынадай күйкі тіршілікті өз көзімен көруі – осы сапарында. Сәкеннің еті тірі деген серіктері де, үй иесі мен екі әйел де, осы отырысты ұжмақтай көріп отыр. Босағада ойнаған екі бала осы ұжмақты армандамақ!..

	Атам заманнан келе жатқан осы тірлікке үй иесі мен Сәкеннің жолдастарының әңгімесі де сай. Жүздің жігін, рудың тайпасын таратудан басталған кеңесі «пәленше мырза, түгенше шешенге сайғанда, бұнымен Сәкенді ұйыта алмасын сезбеуі қараңғылық. Жалғыз жылқыға мінгесіп бірін-бірінен озбақ болған есердей әсер етіп отырғанын сезбеуі – күлкі. Және осыған қатын-қалаш, бала-шаға түгіл Сәкеннің жолдастарының елтіп отырғаны – реніш.

	Шым-шытырық отырыста біраз уақыт өтті.

	Ділмарлықтың тамызығы таусылып бүгінгі тірлік жәйі, шаруа қамы, анау атырап пен мынау атыраптың өткен-кеткені, қызығы мен қасіреті сөз бола бастады. Енді Сәкен әңгімеге араласып, әр нәрсенің басын қозғауды шығарды. Сәкен асыл жылқының тұқымына шейін , шөптің атына шейін тәптіштеп сұрап, әуестеніп отырды. Бұған кейбіреулер таң қалғандай, Әріптің өзі «Қызылдардың комиссары кәкір-шүкірге жеңсік екен ғой» деп ішінен кекетті.

	Енді тіпті білгішсініп жылқыға қоса ойсылқараның тегін таратып айтып шықты. Бір өркеш нардың өзін тоғыз таратып, шұбыртып кеткенде, Сәкен қайран қалды. «Түйенің өзі жатқан шежіре екен ғой». Оның есіне түйеге мінгесіп, Спасскіге оқуға барған кезі түсті. Сонда көлігін қомсынып ұялушы еді. Енді басқа сахарада ойсылқарасыз тіршілік жоқ екен.

	Алғашқыдай емес, Сәкенді үй иесі іш тарта бастады. Осы тұста Сүйіндік Сәкеннің өзін мақтай жөнелді. Оның тәкаппарлығы мен кішіктігін, оқымыстылығы мен серілігін айтып келе жатқанда Сәкен көрнеу ұнатпай жөткірінді. Сүйіндік сасып қалды, Сүйіндік енді осы сапардың жайына көшіп, көлік қамын еске салып өтті. Бұным тым ұзақ болар дегендей, шашыраңқы әңгімесінің соңында Сәкенге қайта соқты. Оның Колчактың түрмесінде көрген азабын, түрмеден қашқан сапарын жаяулыққа, жүдеулікке шыдағанын, елінің көбі танымай қалғанда, шешесінің ботадай боздағанын, ел аузынан естіген күйінде айтып өтті. Әріп: «Жөн ғой, жүкті нар көтереді» десе, бәйбішесі: «Е, қарағым-ай», – деп қамықты. Ал, тығыз денелі келіншектің күшті көкірегі тұншыға күрсінді. Келіншек Сәкенге мөлдірей қарады. Көз жанарынан аяныш байқалады. Сәкен Ақмоланың түрмесінде жатқанында бейтаныс бір қыздың осындай аянышпен терезеге телміргені бар-ды. Енді сол көрініс жадына оралды. Сонда Сәкен ішінен:

	«Қарағым кімнің қызы болсаң да рахмет!» – дегенде, күндердің күнінде осы аяныш алдымнан шығады деп ойламаған. Енді ыстық темірдің екі басын ұстағандай жайсыз күйде отыр. Ол әңгіменің бір ығытында Әріпке бұрылды:

	– Отағасы, мына замандастың есімі кім? Пішіні біздің жақтың қызына келе ме, қалай?!

	– Түсін шырамытып отырсаң, есімі Меруерт. Төркіні Сайқын жағында, – деп Әріп кіржің етті.

	Сәкен енді Меруертпен тілдескен.

	– Замандас, бұрынғы жылдары Ақмолада болған жоқ па едіңіз?

	– Сайқын мен Ақмоланың арасы ит өлген жер. Оны неғып білмедіңіз, – деді Меруерт. Дауысы сыңғырлай әсем шықты.

	– Оттамай, тыныш отырсаңшы, – деді шүй желке байы шүңірек көзін сүзіп. – Сайқын мен Ақмоланың арасын Сәкеннен ұрғашы артық біле ме?

	Келіншек төмен қарады. Сәкен шыдамай:

	– Отағасы, жөн сұрасқанның қандай айып-шамы бар? Замандасты зәбірлемеңіз! – деді.

	– Ойбай-ау, енді қатынымызға да зеки алмаймыз ба? – деді бай.

	Сәкен сұс шашып сызданды:

	– Зеку түгіл, көки алмайсыз!

	Әріптің онсыз да шүңірек көзі тарылып, шүйіліп кетті. Бір сәт Сәкенмен көз алысып қалды. Әріп шыдап тұра алмай назарын тайдырды. Сөйте тұра сұс бермеуге тырысып, бөгде бір жайды ауызға алды:

	– Менің жиен інім шаһарда атбекет. Өзің сияқты мәртебелі оқу бітірген. Атбекет қай заманда болса да өтімді деседі ғой...

	Сәкен бұл сөзге құлақ аспай тұнжырап қалды.

	Осы араға келгенде Ноғайқұлға ерік тиді. Ол Сәкеннің Әулие-ата барып, кеңес үкіметінен сарбаз алып қайтпағын, арғы-бергі елге заң жүргізіп, жаңа тәртіп орнататынын айтып өтті. Үйдің іші тынши қалды. Оттың құдіретімен қара қазан бұрқылдап, қайнап жатты.

	Бай біртіндеп ішке кірмек болды:

	– Сәкен шырақ, Арқаны ақтар түгел басып алды деседі. Сен болсаң қызылдарға бара жатыр екенсің. Сонда бұл өзі қалай? Осы заманға түсінбей қойдық.

	Сәкеннің есіне «ойнап сұраса, шындап жауап бер» деген нақыл түсті. Ол жас мөлшеріне сай келмейтін байсалды дауыспен:

	– Отағасы, Колчактің халі – күркілдеген көксау шалдың халі. Оның күні біткен! – деген.

	«Көксау шал» мен «күні біткен» деген сөз байдың құлағына түрпідей тиді. Бай сыр бермеуге тырысты:

	– Әйтеуір дүрлігу басылса екен. Қызылдар біз сияқты момын-мондыбайлардың қамын жейді деседі ғой.

	Сәкен үлкендерге еліктегендей жіңішке сұлу қара мұртын ширата түсіп, тіл қатты:

	– Момын-мондыбайлардың қамын жейтіні рас. Ал сол момын-мондыбайлардың қанына семірген шүй желкелердің мойнын үзіп жіберетіні және рас...

	Бай тіксініп қалды. Мүйіз шақшасын мәсісінің табанына қағып, насыбай атты.

	Әлгі сөздің бәрін түгел естіген Меруерттің көз қиығы Сәкенге қайта түсті. Көз қиығында үрейлену де, қызығу да бар. Сәкен иілудің болмашы мезіретін жасады да:

	– Замандас, қалай, шет жұртта кемшілік көріп жүрген жоқсыз ба? – деп сұрады.

	Меруерт:

	– Сайқындай қайдан болсын! – деп жауап қайырды.

	Сәкен тымағын киіп тысқа шықты. Жолдастары өре түрегелді. Үй иесі қозғалмады. Қонақтар қоқты төбенің үстінде Меруерт жайында шала-шарпы сөйлесті. Сәкен керіліп, жұлдыздарға қарады. Жылтыраған жұлдыздар шолпылы, таналы қыз-келіншектерге ұқсап кетті.

	Бұлар қайтып келе жатқанда үйден шаңқ-шұңқ жайсыз дауыс шықты. Жақындағанда, үйден сыңсып шығып келе жатқан Меруертті көрді. Күпісін жамылған келіншек қонақтардан үркіп, ойысып кетті.

	Сәкен бір сойқанның болғанын сезді, үйге кірмей қайта шегінді. Аянышты ашуға булығып, деміккен көкірегін біразға дейін баса алмай тұрды. Сәкен Сейфуллиннің көзіне миуаны өсірмейтін шырмауық елестеді. Бетін қырпысаң да қайталап шыға беретін арамзаның тамырын табудың оңай еместігін бір ойлап өтті. Әріптерге ақыл дарытып уәжден шығу мүмкін емес. Бұларға күш керек, бірақ күш жұмсасаң бұлар төрт жолаушыны шопақ құрлы көрмей, төртеуін де өлтіріп, аттарын олжаланып, меңіреу жаққа ақбөкендей ауып кетеді.

	Осындай ой кешкен Сәкен әрі-сәрі боп отырғанда ас та келген. Әріп:

	– Сәкен шырақ! Әкең тайдың етін тауысып қоюшы еді. Сен қаршығадай шоқисың. Әлде түрмеде бірішек боп қалдың ба?! – деп қағытып өтті.

	Меруерт сықылықтап күлді. Манағы қамығу, сыңсу жоқ, кірін жуған жібектей жайнап шыға келді. Сәкен ішінен: «Қара қыз-ай, қандай аяулы жан едің?» – деп сүйсінді. Сүйсінудің аяғы қамықтырды. Қамығу қарау қиялға бастады.

	Сәкен Колчактың түрмесінде қара көзді қарындасқа рахмет жаудырғанда шарасыздықтан жаудырды. Кейін Ақмоладан Омбыға жаяу айдағанда жолшыбай атылудан қорықпады. Сапқа тұрған тұтқындардың оннан бірі атылмақ еді. Өзгелер ойнақшып жан ұшырып орын ауыстырғанда Сәкен Сейфуллин намысқа басып тапжылмай тұра берді. Енді ойласа адам қатер сәтінде батыр екен.

	Сәкен өзіне өзі ренжіді. Сазарып, тұнжырап, томырылып отырып қалды.

	Осы құбылысты Әріп те байқаған. Ол бағана тоқалға жасаған әбестігінен әрі ұялып, әрі қысылып отыр. Басқаны былай қойғанда бір күндік қонақ құт. Көшпелі елде қай қазақ торсығын жанына байлап жүрді?! Қай қазақ жолаушыға жағдай айтты. Қайта жолаушы өзі елегізіп отырған ауылдың көңілін көтеріп кетпеуші ме еді?!

	Өзін өзі жүгіндірген Әріп жадырай бастады. Ол Сәкенге бұрылды:

	– Сәкен шырағым, аумалы-төкпелі заманда әкім кім, зымиян кім, оның жігін табу қиын. Біздің ел сені сері деп сыйлайды. Қәне, бір ән салып жібермейсің бе?

	Бұл сөзді әлгі бір әзірде отаудан келген Исахан қостады:

	– Сәкен ағай ән салса, жалпақ жұртқа таратамын!

	Әріптің қызметкері есепті бозбас Исахан Сәкен құралпас еді. Сәкеннің жасын үлкейтіп тұрған қияқ мұрты, шекелі басы екенін ол білмеді.

	Сәкен жолдастарына қарады. Бірінші боп Ноғайқұл тіл қатты.

	– Әуелі ауылдың алты ауызы айтылсын!

	Әріп бағана көрші-қолаңнан сорпа-су ішуге шақырмағанына өкінді. Меруерт барып өзінің етене әріптес қайын сіңлісін ертіп келді. Шомбал бой жеткен екен. Екеуі қосылып әндетті. Әндеткен де жоқ-ау, термелетті. Олар ел ішіне тараған Сәкеннің өлеңін айтып шықты. Өлең кімдікі екенін білмейтін тәрізді. Білмесе білмесін, Сәкеннің кәдімгідей бүйірі қызды. Ол ішегі үзілген ескі көсеу – домбыраның шанағын шертіп, қоңыр күміс дауыспен ән шырқады. Арқа елінің одағай өлеңін айтқан. Жұрттың есінде қалғаны:



	«Дөңбекшіп ақбоз үйде ұзақ түнде,

	Шыдайды қайтып жаның жалғыз жатып!» –



	деген жолдар.

	Әріп кіржің етті. Сәкеннің онымен жұмысы жоқ. Бала жастан бері ел ішінен естіген өлең-жырды төпеп жатыр. Шайпауына келгенде де тартынбай тура айтады. Осындай бір орайда Әріп:

	– Қап! Сені жаптас отырған Сүгірдің шайпау қатынымен айтыстыру керек екен-ау! – деп өкінді.

	Осыдан кейін бір үзілісте тыста, шом қораның ығында Сәкен Меруертпен апыл-ғұпыл сөйлесті.

	– Қатыгез шалға қор қылмай алып қашамын.

	Отауыңда ояу жат! – деген.

	Сәкен Меруертті құшақтағанда, Меруерт дір-дір етті:

	– Қайдан білейін?! – деп, екіұшты жауап айтқан.

	Кісілер қонақ кәдесін жасарда оңашаланып, қоқты төбенің үстіне шықты. Осы арада Сәкен күтпеген байлам айтты. Ноғайқұл оны райдан қайтармақ болды; Сәкен Әріптей шонжардың нақсүйерін алып қашса елдің арасына бүлік кіретінін, сайып келгенде, пәлесі Ноғайқұлға ауысатынын айтып өтті. Ақырында:

	– Бұған да шыдар едім. «Сейфолланың Сәкені қыз алып қашпай қатын алып қашты» деген сөз өзіңе ұят келтірмей ме?! – деді.

	Сәкен ойланған. Ақырында:

	– Маған әйел теңдігі керек! – деп жауап қайырды. Осыдан кейін серіктерін ширату үшін: – Айтпан, айтқанымнан қайтпан! – деп түйді.

	Түн жарымы ауғанда бұлар Меруертті алып қашты. Сәкен оны алғашқыда атына мінгестірген. Былай ұзап шыққан соң алдына отырғызды.

	Үдемелі желіспен сапар шеккен бұлар сәскеде Мойынқұмның күнгейлік жиегіне шықты. Осы арада ошарылып, шамалы кеңесті. Енді қайда бармаққа керек? Көшпелі ауылдың біріне түссе, қалай қарсы алады? Артынан қуғыншы келсе, арашаға түсе ала ма? Барымта-қарымтаға үйреніскен жаптас ел бұлардың өзін ұстап бермесін! Бәрі дағдарысқанда, Ноғайқұл мынадай бір ұсыныс айтты:

	– Әріптер қуса, бізді көшпелі елден іздейді! Біз өзбектердің арасына барайық. Ол жер Әріптің үш ұйықтаса ойына кірмейді!...

	Сонымен, бұлар Шолақ-Қорған қыстағына қарай бұрылды. Осы қыстақта Ноғайқұлдың Бабажан деген өзбек ашынасы бар еді. Тура соның тамына келіп түсті. Бұл там екі бөлмелі еді. Бірі «ішкәрі», екіншісі «тышкәрі» аталады. Біріншісінде әйелдер, екіншісінде еркектер бас қосады. Екі арада дәліз бар. Онда шешілген калоштар жатады. Еркектердің аяқ киімі әйелдердің аяқ киіміне араласса, кейін қып-қызыл жанжал шығады. Ноғайқұл осының бәрін біле тұра, Сәкенге айтпады. Ішінен: «Әйтеуір, пана табылса болды ғой!» деген.

	Бабажан меймангершілік рай танытып, кісілеріне боза ұсынды. Баласын қасапқанаға жұмсап жатып:

	– Гөш ям келеді! – деп мезірет жасады.

	* * *

	Асылған тамақ пісерде бір топ атты сау ете қалды. Әріптер аулада ұйытқып тұр. Біреуінде мылтық, біреуінде қылыш, енді біреуінде шоқпар. Әріп екіленіп:

	– Әй, сарт, өзіңе жан керек болса, Сәкенді шығар тамыңнан! – деп айқайлады. Меруертті шығар демейді, Сәкенді шығар деді. Ноғайқұлды аузына да алмайды.

	Сәкен сазарып отыр. Ноғайқұл терезенің шетінен қиғаш қарап тұр. Сүйіндік болса бесатармен тысқа шығуға оқталған.

	Сәкенді сабыр жеңді. Атыстан пайда жоқ. Ол араға Ноғайқұлды салды. Оның Әріптермен құдалы-андалы екенін білмесе де, ептілігіне сенді. Шамалы уақыттың ішінде-ақ оны танып қалған.

	Ноғайқұл тысқа шыққан. Бірақ Әріптер аттан түсер емес. Уәжге келер түрі жоқ.

	Әйелдің аты әйел. Меруерт еркектердің арасында жалғыз қалуды ыңғайсыз көріп, «ішкеріде» отырған. Осы сәтте ол түлен түртіп, дәлізге шықты. Оның есігі ашық еді. Әріп:

	– Әне, сайқал! – деп аттан түсті.

	Сол сол-ақ екен, дәлізге бес-алты адам кіріп, Меруертті сыртқа алып шықты.

	Меруерт тулаған жоқ, жылаған да жоқ, ың-шыңсыз атқа қонды. Ноғайқұл болса Әріпке былайша тіл қатқан:

	– Әйелге зәбір көрсетпеңіз, кейін зардабы өзіңізге тиеді. Әйтеуір, Меруерт түн түнемей қайтқалы тұр ғой!

	Әріп:

	– Сенімен, құда, кейін сөйлесемін! – деп атының басын бұрады.

	Әріп намыс қайырды. Бірақ, Сәкен Сейфуллинмен жүзбе-жүз сөйлесуге батылы жетпей қайтты.

	Сәкен болса кеш бойы көңілсіз отырды. Бір уақытты ол жат елден түңілгенін, көңіліне кірбің түсіп, ішіне мұз қатқанын айта келіп:

	– Ертең таң ата жүреміз. Сүйіндіктен басқаның керегі жоқ... – деген.

	Осы арада Сұранышбек Ноғайқұлды тысқа шығарып әкетті. Екеуі ұзақ ақылдасып, ақырында мынадай байламға келді. Сәкеннің атын алып қашу керек. Сонда ол бір-екі күн кідірістейді. Кідірістесе ашуы тарқайды. Көңіліне кек сақтамай кетеді.

	Таңертең ақбесті жоқ боп шықты. Оның базыналықпен ұрланғанын білгенде, Сәкен кенет жадыраған.

	– Міне, бұл қонақжайлылыққа келеді! – дейді.

	Ноғайқұл: «Сәкеннің мінезі көктемнің күніндей құбылмалы екен!» деп сүйсінді.

	* * *

	Бұл жерге ең таяу ауыл Қызылкөлдегі төренің ауылы еді. Сәкенді шынжыр-балақ, шұбар-төстің ордасына апармай, жұпыны дәулеті бар Шәді-төренің тамына түсірді. Шәді-төре мәртебелі қонақтың жолы түскеніне мәз-мейрам болды.

	Кеш бойындағы кеңестің бір тұсында Сәкен:

	– Сіз тәржімелеген «Рүстем-Дастанды» бала кезімде оқығанмын. Бертінде Ресейдің тарихын өлеңге айналдырыпсыз. Енді жаңа дәуренді жырлаңыз! – деп мұртын ширатты. Ерекше көңілденгендегі әдеті еді.

	Ертеңіне жолға шығарда Ноғайқұл мен Сұранышбектің, Сүйіндіктің үстіне осы жақтағы Тама-Тарақтыдан бірнеше адам ерді.

	Бетпақдала жағында жолға Сүйіндік жетіктік жасаса, Шудан бері Ноғайқұл жүйрік боп шықты. Ол енді тіптен еркінсіді. Әулиеата мен Шымкент талай шарлаған шаһары еді. Қызыл комиссарды бір жерге түстендіріп, бір жерге қоналқалатып, Әулиеатаға қарай жол тартты. Және кез келген ауылға түнемей өзінің тамыр-таныстарын, жекжаттарын аралай жүрді. Қыстың көзі қырауда елсіз төтенің қауіпті екенін еске тұтқан ол орта жолда бұрыла жүріп, Шұбардағы ағайындарына соқты. Бұлар Бөкпентайдың үйіне соқты. Өзеннің қыратындағы биік там еді. Жолаушылар сырт киімін дәлізге іліп, ерсілі-қарсылы екі бөлменің біреуіне кірді. Осы екі бөлме Шолақ-Қорғандағы «ішкәрі» – «тішкәріге»

	ұқсас. Бірақ бұнда әйелдер бөлек отырмайды екен.

	Бөкпенбай жолаушының көбі қыр елі екенін бірден байқады. Жалпақ бет, торсық шекелі құдды тұзшылар! Бірақ, бұлардың киімі сәнді. Саптама етік те, жалпақ белдік те, шошақ тымақ та сау кісілер емес екенін танытып тұр. Бөкпенбай: «Сірә, Ноғайқұлдың жолдас-жорасы шығар?» – деп топшылады.

	Ол Ноғайқұлды шығарып әкетті. Тамнан недәуір ұзағанда жай-жапсар сұрады. Ноғайқұл сапар жайын түгел айтып шықты. Теріскейліктердей емес Бөкпенбайлар Сәкен Сейфуллинді білмейді екен. Ноғайқұл оның Губревком Сармолда Қабылбековке бара жатқанын, онымен терезесі тең адам екенін айтқанда, Бөкпенбай:

	– Қияқ мұртың жүдә зор екен ғой! – деп таңданды.

	– Мықтының өзі! – деді Ноғайқұл. Бөкпенбай біраз ойланып:

	– Өзіміздің ұлықпен ісіміз жоқ. Жүдә үстіне де кірмейміз. Сенің сонша жерден әуре боп жүргеніңе қайранмын! – деген Ноғайқұл:

	– Мен Сәкен Сейфуллинді жыға тартып әкелсем, сенің мұның не? Біздің елде мұның атын алып қашады. Қолы жетпегендер базыналықпен қонақ қылады, – деп керілді.

	– Е, жылың мәлім болды, – деді Бөкпенбай. – Атқа мінбек екенсің ғой. Тек Арқаға ауып кетіп жүрме. Бізге де ат ізін салып тұрғайсың.

	– Біз атқа мінбесек күн көре алмаймыз. Күн көре алмаймыз да емес-ау, жұрт күн көрсетпейді. Көшпелі елдің үрдісі солай, туысқаным!

	Бөкпенбай құптап жатыр:

	– Дұрыс қой. «Кімнің жерін жерлесең, соның суын суларсың» деген. Біздің жақ болыстан гөрі мұрапты көбірек сыйлайды.

	Ноғайқұл миығынан күлді:

	– Мұрабың әлгі арыққа су беретін адам ба? Бөкпенбай жауапты жалма-жан қайырды:

	– Бұл жақта су үшін бесақамен шанышқыласады.

	Былтыр біреуі тіл тартпай өліп кетті.

	– Және қандай кәсіп қадірлі? – деп сұрады Ноғайқұл. Бөкпенбай таңданды:

	– Сен өзің жыл сайын келіп-кетіп жүргенде дымды да байқамайды екенсің ғой. Мұраптан кейінгі қожа – диірмен бақылаушы. Жүдә ханға сәлем бермейді...

	Ноғайқұл еруліге қарулы сөйледі:

	– Біздің жақтың қожасы тұз кенін бақылаушы! Әсте күлмейді, шын сөйлеп тұрғандай...

	Бөкпенбай турасына көшті:

	– Көн-шоқай тұзшылар өтіп жатады. Біреуі қауын деп асқабақ жегенде күлкіге жарыдық-ау!..

	– Ол антұрған жорта жеген. Қыр қазағы қу болады, – деді Ноғайқұл.

	– Бәсе шоқайының тұмсығы қу еді, – деп қостады Бөкпенбай. Іле-шала: – Біздің қаздаңдаған етікке қулық-сұмдық қалай сияды?! – деп бір қойды.

	Ертеңіне кісілер жүрерде Бөкпенбай бір хабар айтты:

	– Кәден мырза «біздің үйден дәм татып аттансын! – деп жатыр.

	Кәден күрең бозамен сыйлады. Ноғайқұлдар еселеп, тойғанша ішті. Сәкен там-тұмдап татып көрді. Дәл атқа қонарда ғана:

	– Және бір тостағын құйыңызшы! – деген. Былай шыққан соң ол:

	– Манағы сусын жаман емес екен. Ішімді қыздырды, – деп атын тепсінді.

	Ноғайқұл ішінен: «Әлі көре бересің!» деп келе жатыр.



	III



	Меруертті қайтарып әкелген соң осы маңдағы жөгілер Әріптің қара шаңырағында бас қосып ақылдасқан еді. Әркім әртүрлі уаныш, болжау айтты.

	– Меруертті тасалатайық, – деді біреу.

	Жылқышымен қашып кететін тұқымның қызын кісендеп ұстайсың ба?! – деп шадырайды Әріп.

	– Байекем нақсүйерімен біздің ауылда бір-екі ай қонақ болсын! – деді екінші біреу.

	– Есік көргеннен кейін осы Меруертті несіне алып қайттық? Мынау жаптас ауылда бір жетім қыз шалға бәлекей боламын деп бозбастарға шықпай отыр. Және, антұрған, түлкінің баласындай әдемі! – деді үшінші біреу.

	Әріп ашуланды. Ашу басылғанда көсіле сөйлеп кетті.

	– Бәлекейге арқамды қасытатын қотырым жоқ. Аяғымды уқалатуға жілігімнің майы үзілген жоқ. Тізем, құдайға шүкір, әзірге сыртылдамайды. Белім бүгілмейді. Шаруаны шырқ айналдыратын, майлық-сулығы бірдей Меруертімді жау қолына қалай тастап кетпекшімін?! Тіпті, әндиша бұнда да емес, намыста! Дұшпанды бір басындырсаң басыңнан әңгір таяқ арылмайды. Енді Зейнел-Нәби сөйледі:

	– Осыны біз түстен кейін біліп жүрміз. Мен ағама қайта қосылып, ірге біріктірдім. «У ішсең руыңмен» деген осы!

	Осы отырыстың ішінде Исахан да бар еді. Өзі барып тұрған баукеспе. Бірақ ұрлықты жазда сойымдыққа, қыста соғымдыққа бола істегендіктен қолға түспей жүрген адам еді. Тауда іші пысқанда кәдімгі қыдырымпаздығына басып Шуға келген ол Сәкенге тап болды. Меруертті қуысқан. Оны дәлізден алып шыққан да сол еді. Енді «нағашы жұртынан «еруліге қарулы» дәметіп, алыстағы ауылына қайтуға асықпай жүрген. Енді сол баукеспе Исахан ақыл ойлады. Ол ұры екеш ұрының өзі күн ілгері әкімнің алдынан өтсе, кейін жазасы жеңіл болатынын, бұл заманда әсте сіресіп қалған заң-закүн жоқ екенін айта келіп:

	– Өрттен қорықсаң өзіле бару керек. Кілтеңінен кешіп өтесің. Меруертті алып қалаға неге бармаймыз? Айғақты зат осы емес пе?! – деген.

	– Әй, жиен, сенде ми бар екен! – деді Әріп. – Қалаға барайық, бірақ, ең алдымен атбекет жиенімізбен ақылдасайық.

	Түнде Әріп Меруертті ірге жаққа салып, ұзақ сөйлесіп жатты. Ақырында қатты құшақтады...

	Көп ұзамай Әріптер қалаға аттанды. Бұлар да Сәкендер сияқты бір жерге түстеніп, бір жерге қонып, ағайын-жекжат сағалап, жылыстап бара жатты. Киімдері де, көліктері де ұқсас. Сапарлары да ұқсас. Тек жолы басқа...

	Әулиеатаға бұлар кешігіп жетті. Істің мән-жайына қанғанда, Бәзелбек атбекет былай деді:

	– Сейфуллиннің үстінен шағым айтып береке таппайсыз. Оның атағы сонша, губревкомда одан куәлік те сұрамаған.

	– Енді не істеу керек? – деп сұрады Әріп:

	Атбекет істің ақырын күтуге мәслихат берді. Өзінің үйіне келгіштеуші көп екенін, көзге түсудің пайдасы жоқ екенін ескерте келіп:

	– Ең абзалы делдалдың үйі болар, – деген. Әріп ашу шақырды:

	– Бізді алыпсатарға өтбізбекші екенсің ғой. Жылқы айдап келсек бірсәрі еді. Онсыз бізді делдалың кебекпен жемдейтін шығар. Тек, әйтеуір түйнек ауру боп жүрмейік!

	Атбекет:

	– Қалада ақшаға келмейтін нәрсе жоқ, Әреке! – деп көк ала, сары ала қағазды ақшалығынан суырды.

	– Сен әмияныңды тұтас бер, сөйт те, жазда ауылға кел!.. – деді Әріп. Осыдан соң ол шешіле сөйледі:

	– Жігіттің үш жұрты бар. Туған жұрты – күншіл, қайын жұрты – сыншыл, ал нағашы жұртын әркім әртүрлі атайды. Бірақ, бәрінің тоғысатын жері нағашы жұрт бауырмал. Сен, Бәзелбек, ерледің, енді, құда қаласа, жазда бізге келсең, кемі бір үйір жылқы айдап қайтасың!..

	Бәзелбек сөзге жүйрік екен. Сот алдында прокурормен айтысып үйренген қара тілмен біраз жерге барды да, ақырында, «осы жетер» дегендей:

	– Бұралқы сөз күлмекке жақсы. Сіз, көңіліңізге ауыр алмаңыз, ағасы! – деп шымшыған сөзін жуып-шайып жіберді.

	Осыдан кейін Әріптер қаланың шетіндегі делдалдың үйіне орналасты. Сегіз бөлмелі кең там еді. Соның екі бөлмесі Әріптерге тиді.

	Делдал мейман күтуге ысылған Ыспандияр әйелімен ақылдасып: «Жеңсік дәм татқызайық» деп, палау бастырды.

	Табаққа үйіліп, шаншылып келген палауды көргенде, Әріп:

	– Мынау қызылың илан емес пе?! – деп турама тұздықты нұсқады.

	Үй иесінің орнына Бәзелбек түсіндірді:

	– Бәйеке, мұның атын сәбіз дейді. Әріп:

	– Жоқ, мен иттің шүкісін жемеймін! – деп басын кекжитті.

	Бәзелбек үйіне келгенде Әріптің мінезін еске түсірді. «Сиыр судан жериді, су сиырдан жериді!». Әркім үйренген нәрсесін артық санайды. Біреудің гүлі біреуге тікенек. Біреу бергенін көпсінсе, біреу алғанын азсынады. Дау-дамай сондайдан туады. Дау-дамайдан жанжал, жанжалдан қылмыс шығады. Осының баршасын атбекет бес саусақтай біледі. Бірақ, оның қолында билік жоқ. Тіл мен жақтың құдіреті бірде дариды, бірде дарымайды. Және осының екеуінде де жәйттер жатады. Бәзелбек осындай ой кешкен сәтте Әріп делдалмен сөйлесіп отырған. Ол білістік-таныстықтың басына өзінің сүйсінгенін, келешекте әмсе осында түсетінін айтып, делдалды емеурінінен дәмелендіріп қойды.

	Делдал не көрмеген? Ол Әріптің бір сөзіне сенсе, бір сөзіне сенген жоқ...

	Дегенмен, делдал меймандарды жақсылап күтті. Күнде қасаптан жас ет әкеледі. Осымен бірге бас сатып алады. Алғашқыда Әріп: «Бұл күн де қойды біз үшін соя ма? Сонда қалған етін қайда жібереді?» деп жүрді. Кейін оның басты қасаптан алатынын байқады. Бірақ бұны Әріп айып-шам көрмеді. Қайта делдалға жаны ашыды. «Қолы қысқа болған соң қайтсін, бейбақ?!»

	Осылайша олар қалада бірнеше күн жатты. Бұл уақыттың ішінде Сәкен туралы талай әңгіме естіді. Соның бірі: Сәкеннің өлеңі, әні, домбырасы. Жастар клубта Сәкеннің жырын жырлап, әнін шырқайды екен. Қойшы, әйтеуір, оның атағы күллі қаланы жайлап, жер жарып бара жатты. Бір күні осы жайында Әріп:

	– Сейфолланың баласынан шығады! – деп қапылыс сүйсінді. Осыны медеу тұтқан Меруерт:

	– Базар аралай бергенше құлыбын көрсек қайтеді?! – деп, ниетін білдірді.

	Әріп тұнжырап отырып қалды. Неше түрлі ой кешкен. Ақырында торыға сөйлеп кетті:

	– Меруерт, о бастан сенің ыстық-суығың басылмай тұрғанда намысқа шауып, патшаның ширатпа мұрт әкімін аттым. Сау басыма түскен шырғалаң содан басталған. Одан беріде қияқ мұрт Сәкенге еріп қаштың. Сонда сол екі мұрттың қайсысы қышыған жеріңе тиді?! Тапаншасын сүйіп қорқытқан ширатпа мұрттың құшағын кешіріп едім саған. Қияқ мұрттікі үдесіне шықпаған желік шығар деп ойлап едім. Алда-жарда ынтызарың Сәкен болса, мен саған ерік бердім. Бар да нөкеріне қосыл. Әнді де жап-жақсы саласың...

	Меруерт әуелінде бұны қатыгез шалдың ашуы деп ойлады. Кейін оның шын пейілмен айтып отырғанына көзі жеткенде өзінен-өзі ұялды. Меруертті ұят, өкініш, аяныш сезімі баурады. Кәрі күйеуі бүйтіп торығып, қамыққанынша сабағанының өзі игі еді. Еттен өткен таяқтың жарасы жазылады, сүйектен өткен сөздің зардабы кетпейді. Рас, Әріп Меруерттің абыройын айрандай төкті. Бірақ, оған кінәлі кім? Меруерт Сәкенге қызыққанда көркіне бола қызықты. Бірақ көрікті кім езіп ішеді? Рас, Меруерт әлі де қызығады. Клубқа барып қияқ мұртқа көз салғысы келеді. Бірақ, одан әрі не болмақ? Меруерттің әке-шешесі не демек? Құрбы-құрдасы, жеңгелері не ойламақ?

	Осындай шым-шытырық, шәркез ойға малтыған Меруертке Әріп шүйіле, сынай қарап отырды. Меруерт шын қаласа оған ерік беруі де кәдік еді. «Пәледен машайық қашқан». Бір есептен, құлақтың тыныштығы дұрыс. Азар болса отынмен кіріп, күлмен шығатын күң тауып алар. Төсек жаңартса бәлекейдің өзі ғанибет емес пе?! Уанышқа иланған Әріп тамағын кенеп:

	– Меруерт, мен лебізімді жұтпайтын адаммын. Азар болса шіріген жұмыртқаға баланарсың. Ойланшы! – деген.

	Меруерт ой қорытып үлгерген екен. Жауабы күтпеген жерден шықты:

	– Мені бүйтіп қолжаулық қылғанша төркініме апарып таста. Байдан шыққан қатын жалғыз мен емес шығар!

	Әріптің мұрты жыбырлады. Ол өзімен-өзі боп кетті.

	* * *

	Әулиеатадан Сәкен Сейфуллин қару-жарақ алып қайтқан. Жүрген жерінде кеңес өкіметін орнатуға мандат алды. Қаракөлге шамалы уақыт аялдап, ревком сайлануын өткізді. Жан-жақтан келген жұрттың алдында Сәкен сөз сөйледі. Ол кеңес өкіметінің не екенін жан-жақты түсіндіре келіп, сөзін:

	– Сонымен, жолдастар! Жаңа заман басталды! Ленин аңсаған Социалистік революция жеңді! – деп бітірген.

	«Жолдастар» бұл жақтың тұңғыш естіген сөзі. Осыдан соң Ноғайқұл Торанғұлов сөйдеді. О да сөзін «жолдастардан» бастады. Оның сөзі Сәкеннен шешенірек шықты. Бірақ Сәкендей тереңге бара алмады. Торанғұловтан кейін Сұранышбек Көңірдеков сөйледі. Ол мүлдем лағып кетті. Жұрт тыңдамаған соң бір күлдіргі сөз айтып еді. Сәкен зекіп тастады.

	Осы жиында ревкомның төрағасы Ноғайқұл Торанғұлов болып сайланды.

	Жұрт тарқағанда Ноғайқұлға Сәкен:

	– Ал, енді ертеңнен бастап бұқара арасында үгіт-насихат жұмысын жүргізесің. Қоржындағы кітаптарды жұртқа таратасың! – деп ревкомның міндетін таратып айтып кетті.

	– Жиынға Әріптер келмеді. Оған не істеймін? – деп сұрады Торанғұлов.

	– Әріптердің сазайын тартатын кезеңі келеді. Әлі-әзір дүмпие берсін, – деп жауап қатты Сейфуллин.

	Осыдан кейін Меруерт сөз болды. Екеуі ақылдаса келе осында алдыруды жөн көрді. «Бірақ, – деді Сәкен, – менің қайтып соққаным ерсі болады. Өзің әкел. Бұл жақтың билігі енді сенде!»

	Ноғайқұл өзінің әкесі Торанғұлмен Әріптің кезінде үзеңгі қағысқан адам екенін айта келіп:

	– Егер тірі болса мен әкемді де аямас едім! – деп дүрдиді.

	– Әкең бай болып па еді? – деп сұрады Сәкен.

	– Жоқ, жұқана ғана шаруасы болған-ды. Бірақ тыраштанып атқа мінген.

	Сәкен жымиып күлді. Күлкінің табы сөнгенде:

	– Қазақта атқа мінбейтін пысық жоқ, – деп, Арқа елінің үрдісін әңгімелеп қойды.

	Ноғайқұл кілең көк мылтықты нөкер ертіп, Әріптің аулына барып қайтты. Бірақ құр алақан келді.

	Әріптердің Әулиеатаға кеткенін естігенде, Сәкен санын соқты:

	– Әнеукүні базарға бір барғанда кимешекті келіншекті сыртынан көріп, Меруертке ұқсатып едім. Қардан қарлыққан көзіме сенбегенімді қарашы!..

	– Бізді неге ертіп бармадың? – деп өкінді Ноғайқұл.

	– Кейде жапа-жалғыз жүргенді ұнатамын! – деп уантты Сәкен.

	– Енді қайтеміз, Меруерттің қаладан келгенін тосамыз ба? – деп сұрады Ноғайқұл.

	Сәкен оның бетіне қарап күлді.

	Сәкеннің ойына Лермонтовтың «Герой нашего времени» деген романындағы бір оқыс оқиға түсіп кетті. Ноғайқұл оны қайдан білсін? Ол сұрауын қайталағанда, Сәкен:

	– Қазаға көңіл айтқан қазақ екі көріспейді! – деп, сөзінің аяғын жұтып қойды.

	– Енді түсіндім! – деді Ноғайқұл. Сәлден кейін: – Білгіштер «ақын адам әкім болмайды» десуші еді, оның бекер екеніне көзім жетті, – деп Сәкенді қолпаштап қойды.

	Ревкомның төрағасы қызыл комиссардың жол азығын қамдатты. Қасына жігіт ертпек болғанда комиссар одан бас тартты.

	Дәл аттанар алдында ол төрағаға:

	– Меруерт өзі қаласа бас бостандығын алып бер! – Тек, заң жолымен! –деп пысықтады.





ЕКІНШІ ТАРАУ




	I



	Алғашқы ықылас ыстық. Ноғайқұл Торанқұлов Қызыл комиссардың тапсырмасын мүлтіксіз орындаған.

	Кітаптар таратылды. Өзі шама-шарқынша үгіт-насихат жұмысын жүргізген. Осының үстіне ол қарамағындағы елде түтін санын, жан санын тізімге түсірген. Осыдан кейін ол Әулиеатаға сапар шекті.

	Губисполкомның төрағасы Қабылбеков Торанқұловтың әкелген дерегін тиісті бөлімдерге беріп, өзі дерек жинаушының білім мөлшерін сынады. Әр нәрсе жайында әңгіме қозғап, қысқаша жатық сөйлеп отырды. Кейде орысша сұрау қояды. Оған Ноғайқұл жауапты орысша қайтарады. Әрине, шама-шарқынша! Әңгіменің соңында Қабылбеков:

	– Ревком деген жалпы атау. Әлі-әзір кеңес үкіметіне бағынбаған көшпелі елдерді бағындырып, болыс-болысқа бөлеміз, – деген. Артынша сөзін жандандырмақ боп: – Бетпақдаланың арғы шетіне таман не Ақмолаға, не бізге бағынбай, қысы-жазы көшіп жүрген ел бар. Сол елді тексеруге адам жібергелі отырмыз. Сіз сол адамды бастап барасыз! – деген.

	Қабылбековтың «тексеріске» меңзегені – губерниялық милицияның орынбасары Тұрсынғали Назарғалиев деген жігіт екен. Ол қасына екі солдат ертіп, Торанғұловпен бірге жолға шықты.

	Бұларға губерниялық бір мекеменің қызметкері Мәлғаждаров қосылды. Бұрынғы «түтін пұлшы» бұл күнде санақшылық қызметке ауысқан! Оның да көшпелі елде атқаратын қызметі бар.

	Айтылмыш ел Бетпақдаланың арғы шетінде екені рас-ты. Бетпақтан бері Шу, одан бері Мойынқұм бар. Ол жерлер бұл уақытта елсіз медиен. Тұрсынғалилардың осы жердің баршасын кешіп өтуіне тура келеді. Бұл үшін жолбасшы керек. Бұлар жергілікті жұрттың біліктілерімен ақылдасқанда, біліктілердің сөзі бір жерден шықты. Бұл атырапта Қаратау мен Арқаның арасына жетік екі адам бар. Бірі – аңшы Әлмен. Ол, бірақ, қазір елде жоқ. Қайда кеткені мәлім емес. Қарашада бір-ақ оралады. Екіншісі – Исахан.

	Біліктінің біреуі:

	– Арқаны көп аралаған кезбе – Исахан. Әлгі Әріптің жиеншары деген.

	Ертеңіне Исахан келді. Жол жайын жан-жақты талқылағанда ол бүйдеді:

	– Мойынқұм мен Шудан түнделетіп өтеміз. Тастыдағы шегендеулі құдықты паналап, тынығамыз. Кешке қарай Бетпаққа енеміз. Өстіп ылдилап Ақкемерге жетсек, одан әрі үдере тартуға болады.

	Енді ұзақ жолға жарамды аттар, азық-түлік, сусын әзірлеу керек. Бұл үшін екі-үш күн кідірістеуге ұйғарысты.

	Бұл екі арада Исахан өзінің аулына кеткен. Ол жолай Әріптікіне соғып, күтпеген сапар жайын баян етті.

	Бұл Әріптің күтпеген құбыжығы еді. Ноғайқұл әтірет алып, Арқаға барса, Әріптің өткендегі ісіне қанығады. Көзі тірі куәгер адамдардың ұшырасуы да мүмкін. Ақмоланың әкімдерімен кездесуі және мүмкін. Сойқан сонда басталады!..

	Осының бәрін ойдан өткізе келе, Әріп Исаханды ауылдың сыртына апарған. Сол арада екеуі оңаша ұзақ әңгімелесіп тұрды.

	Әріп Ноғайқұлдың өте-мөте қатерлі адам екенін, оның Әріптің тұқымының, жекжат-жұратының түбіне жетпей тынбайтынын, демек, ыстық темірдің басы Исаханды да күйдіретінін айта келіп:

	– Мен жасарымды жасадым, асарымды асадым.

	Жаным сендерге ашиды! – деген Исахан:

	– Ноғайқұл патша заманында болысқа писер боп еді.

	Енді қалай көтеріліп жүр?! – деп таңданды. Әріп:

	– Ол кәззаптың қулығына найза бойламайды. Қай заманда болса да айлалы ұтады, – деп, өткен-кеткеннен мысал келтіріп өтті.

	Әріп алыстан орағытып, Исаханның ау-жайын аңдыған. Ақырында, икемге келді-ау деген кезінде ішкі ойының тоқ етеріне ауысты.

	– Сен осы сапарда Ноғайқұлдардың көзін жойып қайт! – деген.

	– Қалайша? – деді анау түкке түсінбегенсіп.

	– Бетпақтың қалың ортасына кірген түні аттарын айдап кетсең, бәрі қырылып қалады! – деді Әріп.

	Исахан:

	– Салт аттар айдауға көне ме? – деп күдіктенгенде, Әріп:

	– Жолсоқты жолаушылар айқайласаң оянбайды. Шідерлі жылқыны бірте-бірте жетелеп ұзатасың. Сонсоң тырқырата қусаң, үйренген жеріне өздері де қашады! – деп, қашып-пышудың айла-тәсілінен әңгіме шертіп өтті.

	– Түу, сіз менен өткен баукеспе екенсіз ғой! – деп сүйсінді Исахан.

	Әріп:

	– Жөгі жанкешті болады. Жиенін қайдам! – деп, бір көзін сығырайтты.

	– Жаман айтпай жақсы жоқ, әкімдер пәнейі себеппен елге оралса қайтеміз? – деді Исахан.

	Әріп зілдене сөйледі:

	– Мен мұны ақылдың елегінен өткізгем. Құлағымыз түрік, көңіліміз күдік болады. Олар оралатын сыбыс шықса тайып тұрамыз.

	– Олар сыбыссыз сау ете қалады ғой, – деді Исахан.

	– Әй, аңғал, әуелі аттарын айдап кетші. Өзің қараңды бір көрсетші! Сосын тіпті қашайық!

	– Қайда қашамыз? – деді Исахан. Әріп:

	– Аспан асты кеуек! – дей беріп кілт өзгерді. – Жоқ, сен – жеті қорқақтың бірі екенсің. Мен қайттым райдан. Мен айтпаған болайын, сен есітпеген бол...

	Әріп көпке шейін ұйықтай алмады. «Қап, бекер айттым-ау», – деп жатыр.

	Исахан да көпке шейін ұйықтаған жоқ. әкеден жетім қалған ол жас кезінде ұрыларға ілесті. Талай жерді шарлады. Енді кәнігімін деп жүргенде, Әріптің өзі іздеп тауып алды. Нағашының аты нағашы. Жиеннен гөрі ол бауырмал келеді. Әріп: «Тұлпардың тұяғы өзімізге дәрі!» – деп осы жаққа алып келді. Содан кейінгі тіршілік осы. Тамақ тоқ, көйлек көк. Емін-еркін сайрандап жүр.

	Сол тыныштықты енді нағашының өзі бұзды. Әріп енді қарау тапсырмасын ұмытпайды. Қит етсе, «жиен ел болмас» деп шыға келеді. Исахан: «О баста ұрыларға ере бермей осында неге келдім?» – деп бір қойды. Шіркін, жапан түз! Бұлаң құйрық жортуыл! Асылған мосы! Қасқырша асаған ет! Бай ауылды баспалап кеп кісендеулі жүйріктің кісенін ашқан түн! Іш пысқанда сыбызғы шалып, ұшырасқан қарақшы. Ат үстінен аударыспақ!..

	Ол аунап түсті. «Осы сейіл де сергелдең, сергелдең де сергелдең емес пе? Әрекеңнің тілін неге алмаймын?» – деп ойлады.

	Исахан осындай екіұдай ойын таңертең Әріпке айтқан. Әріп:

	– Қылышты қынаптан екі рет суырған соң күші қайтады. Сенен күдер үздім. Дегенмен, жолың болсын! – деп түзге қарай жүріп кетті.



	II



	Ноғайқұлдар жолға шығарда, Исахан бүйдеді:

	– Азық-түлік жеткілікті болды. Ұнға көмген қазылар шірімейді. Ал енді жолшыбай дүкенге соғып, «тентек судан» алмаймыз ба? Елден ұзағанда іш пысады ғой.

	Дүкенге Исаханның өзі соқты. Өзгелері өзен жағасына ат шалдырып отырды.

	Исахан әкімдерді әнеугі айтқан жолмен алып жүрді. Бетпақтың жуан ортасына кіріп, Ақкемердің бауырындағы бастау басында қонақтағанда ол шыныларды суға салып қойды.

	Арада шай қайнатым уақыт өткенде, Исахан ұйықтап жатқан адамдарды айналып шықты. Содан шідерлеулі аттарға барып, ортасында біраз тұрды. Бірақ ары ысыруға жүрегі дауаламады. Қайтып келе жатып:

	«Өзі өлім тілеп жүрген Әріптің қот-қоттауына» желігіп жындымын ба?» – деп ойлады. Әркімге жан керек. Исаханның сақтығы бар жолаушыға жан сақтатты...

	Бұлар келесі күні Қосаралға түнеді. Оның ертеңіне кештете Жетіқоңырдың бергі шетіне ілікті. Бұл жерде оймыш-оймыш құмшауыттың арасында Әлидің ауылы отырған. Жолаушылар сұрастырып, Сүгірдің үйіне келіп түсті. Сүгір:

	– Баяғы Меруерттің лаңынан кейін көріскеніміз жоқ қой. Ревкомдігің құтты болсын! – деп Ноғайқұлға ықылас білдірді. Ноғайқұл:

	– Бұл жердің болысы кім? – деп сұрады. Сүгір түсіндіріп жатыр:

	– Көші-қонда белгілі тұрақ болмаған соң ба, қайдам, бұл аймақта белгілі болыс жоқ. Бұрынғы болысқа ел бағынбайды. Сонда да, оқта-текте мөрін көрсетіп, қоқаңдап қояды.

	Бұл екі арада Ноғайқұл серіктерін шетінен таныстырып өтті. Сүгір «жөн ғой, жөн ғой» деп бас шұлғып отырды.

	Ол үлкен үйге барып әкесімен ақылдасты. Әкесі ұзақ ойланбай сөйлемейтін томырық кісі еді. Оның орнына шешесі сөйледі. Көпті көріп, көнектен өткен бәйбіше:

	– Күйеу жүз жылдық, құда мың жылдық. Құданы жақсылап күт! – деген ақыл берді.

	– Не сою лайық!?

	– Қайдан білейін, аспандағыны арбап, жердегіні жалмап жүрген қара тіл пәле ғой, Ноғайқұлың. Табалап кетпесін, әйтеуір, – деді шешесі.

	Енді барып Әли тіл қатты.

	– Көрші ауылдан қымыз алдыр.

	Осы қымыз Әлидің ауылына келген кісілердің кім екенін талай жерге таратты. Жұрт естігенін місе тұтпай, өсіріп, құбылтып, сан-саққа жүгіртті.

	Бұл жақтағы елдің қысқы қонысқа қарай жылыстайтын шағы еді. Кейбір ауыл: «Ақыр көшетін болғасын ірге көтере берейік», – десті.

	Сонымен, Тұрсынғали, Ноғайқұлдар ауыл аралауға шыққанда сетінеп көшіп жатқан елдің үстінен түсті. Қоныс бағдарын сұрағанда әркім әртүрлі жақты сілтеді. Болат, Бөрілі, Үкілі, Бүркітті, Мұңды, Құбыл, Бестау...

	– Бұл не деген таусылмайтын тау? – деп таңырқады Тұрсынғали. Исахан түсінік берді:

	– Айтқандарының көбі тау емес, таусымақ. Көшкен ел түйенің төсін тигізіп өтетін жер!..

	Оңашаланған бір сәтте Сүгір түсінік берді:

	– Манағы айтылған таулар әншейін тілге тиек. Былайша айтқанда, із қашырту. Бұл елдің көбі Шуға барашақ. Осы маңнан жылыстай-жылыстай екі айда жетеді. Жер қар жамылған шақта барады.

	Тұрсынғали Назарғалиев қуанды:

	– Онда толайым бізге қарайды екен ғой... Сүгір және де түсіндіріп жатыр:

	– Бұл ел кімнің тарысы піссе, соның тауығы. Кім қоныстан, жайлаудан қақпаса, сонымен әмпей-жәмпей. Бірде Қаратау жаққа, бірде Арқа жаққа ауытқитыны сондықтан. Осындай босқында тауықтың бүркітке айналатын шағы да бар.

	Тауық пен бүркіттің мәнісін Назарғалиев түсінбейді.

	Сүгір сөзін жалғады:

	– Бүркіт ашуланса иесіне түседі. Бұл ел кектенсе зәбір көрсетушіні өлтіріп, белгісіз жаққа ауып кетеді...

	– Ну, ну! – деді Назарғалиев. Бірақ түсін бермеді.

	Ноғайқұл Торанқұлов секем ап қалды. «Дегенмен, жүректі жігіт екен!» деп ойлады.

	Назарғалиев елдің де, малдың да санағын түгел ала алмады. Енді Губернияға барғанда не айтпақ? Торанқұловпен ақылдаса келе: «Кеңес өкіметін орнатып кетейік. Нартәуекел!» десті.

	Енді бұлар «осы елдің басшысын көрейік» деп, бұрынғы болысының ауылына барды. Болыс-екең дақпыртты естіп, қашып кетті...

	Осыдан кейін бұлар еру ауылдың кісілерін жинап, жиналыс өткізді.

	Ең алдымен Ноғайқұл Торанқұлов сөйледі. Ол былтыр Қазакөлде Сәкен Сейфуллин сөйлеген сөздің жобасын сақтады. Қазақ даласына Ленин есімді жаңа күн туғанын, еңбекші бұқараның бағы жанғанын айтып өтті. Сәкенше тоқ етерін қайырмай, өзінің қара тілдігіне басып, мипаздап, мақал-мәтел қосып жіберді. Сөзінің соңында:

	– Ленин туы жасасын, жолдастар! – деп қолын сермеді.

	Назарғалиев те осы нобайда сөйлеп шықты. Оның жанынан қосқан жаңалығы: «Байларды, билерді, ел қанағыштарды ауыздықтауға» соқты. Сөзін қаладағыларша:

	– Ура! – деп бітірді.

	Бұл сөздің қазақшасы «ұран» екенін, оның өзі осы аттас аспаптан шыққанын, ол аспап сарбаздар жауға шабарда тартылатынын білген адам бұл арада болмады...

	Енді Мәлғаждаров сөйледі. Ол жаңа тәртіп бойын-ша мал басы, жан басы есепке алынатынын, оны жасырған адам жауапқа тартылатынын ескертті. Дәл осы арада қажеті жоқ сөз еді. Бірақ кәнігі қызметін ішке бүге алмады. Бір есептен айтқаны дұрыс болды ма, қайдам, жергілікті жұрттан шығып сөйлегендер бәтуаласып қойғандай:

	– Қаңбақ ұша бастады: енді біз де көше бастаймыз.

	Кеңес өкіметінің панасына барамыз! – десті.

	Сонымен, не керек, жиналыста бүйректен сирақ шыққан жоқ. Жұрттың бәрі бір ауыздан кеңес өкіметін жақтады.

	Жаңа болыс сайланды. Оның төрағасы Сүгір Әлиев болды.

	Сүгір ауылына қайтып келгенде Әли жат мінез көрсетті. Ол құттықтауды қабылдаудың орнына баласына ұрысты: «Күйшіге әкімшіліктің керегі жоқ!» деген. «Сенің жарытпай жүргенің де осы пейілің!» деген. «Әлі келмеген әлек, мансап түбі қорлық» деген. Қойшы әйтеуір, Сүгірді талай жерге апарып тастады. Сүгір «Ықылас та ыстаршын болған» деп еді, әкесі одан сайын ашуланды. Ол Ықыластың кек алу үшін екі-ақ ай ыстаршын болғанын, өзіне дүре соққан адамға дүре соғып, содан кейін өзі тіленіп орнынан түскенін айта келіп:

	– Күйде кек те болады, тек те болады, – деп шежіре шертіп өтті. Сүгір:

	– Бұны бұрын неге айтпадыңыз? – деп сұрады. Әкесі:

	– Мен сырымды о дүниеге аттанарда айтатын адаммын! – деп томсарылды.

	Тұрсынғали басқаша түсінді. Ол:

	– Сонда сіз өнеріңізді қызғанасыз ба? – деген. Әлидің жауабы басқаша шықты:

	– Е, балалар, кәріні қаужап қайтесіңдер. Біздікі сандырақ...

	Соңғы сөзді бойына мін көрді ме, қайдам, әлде басқа себебі бар ма? Қою қасты, ақ кірпік шал сұстанып кетті. Бейне аруаққа ұқсап тұрды. Сүгір:

	– Әкейдің басының сақинасы бар, – деп әңгіменің бетін бұрды.

	Кешкі ермек үстінде Сүгір күй тартты. Кішіпейілділікпен:

	– Ықаңның «Кертолғауы» еді! – деп домбыраны ұзақ шертті. Әкесі кіржің етті. Ол:

	– Нәшіне келтірмедің. «Желдірмеге» бас одан да! – деп жантайды.

	Сүгір екінші әуенге ауысқанда, әкесі:

	– Міне, енді жарасты, өзін-өзі орнынан алып тастаған Ықыласта нең бар? – деп жымиды. Түсінде сес те, сұс та жоқ. Еріген мұздай жылмияды. Жұрт қолпаштап жатыр:

	– Әлекең дұрыс айтады!

	Ноғайқұлдарды Сүгір түстік жерге шейін шығарып салды. Қайта-қайта «қайыр хош» десіп, қимай ажырасты. Қыста ел Шудан қоныс тепкенде Қаракөлге баратын боп бәтуаласты.

	– Жанайдың жалғыз аяғымен асасыз, – деп Исахан күн ілгері жол сілтеді.

	– Ұрының жолына түсе ме? – деп сұрады Ноғайқұл.

	– Жолаушыға бәрібір емес пе? – деп жауап қайырды Исахан.

	– Адаспай барса болды да!

	– Нөкермен барамын, нөкермен! – деді Сүгір.

	Шегір көз ақсары жігіт қаршығадай әсер етті. «Бұл өзі тыраш жігіт кенейлақтың орнына мизамда құлын сойғанын қарай гөр!» деп ойлады Ноғайқұл.

	Ноғайқұл, дегенмен, бұл жақтың үрдісіне шалалау. Бұл түздіктер: «Аулымның ақсақалы Құлахмет, құлын сойса болады бір асым ет» деп өлеңдеткенде, қолда барды айтады. «Жел-қолтық» деп лақтың етін жемейді.

	...Ақмолаға қарайтын жеті болыс тама-тарақтыдан екі болыс ел елсіз жерде көшіп-қонып жүрген. Назарғалиев пен Торанқұлов осы екі болыс елді советтендіріп қайтты. Осыдан кейін Назарғалиев солдаттарымен және Маліғаждаровпен бірге қалаға қайтты. Оларды Ноғайқұл күнгейдің шекарасына шейін ұзатып салды. Дәл Сүгірше қайыр-хош десіп қимай ажырасты. Ноғайқұл Торанғұлов көктем шыға қалаға барып Шудағы елдің жай-жапсарынан нақты дерек беретін болып қалды.

	Дәл ажырасар сәтте Тұрсынғали Ноғайқұлды оңаша шығарып ап: «Исахан опасный адам, бесатар атысынан шошыдым. Тергеуге кейін аламын. Ішіңе сақтағайсың!» – деп ішкі сырының ұштығын көрсетіп қойды.

	Бұлар екіге ажырасқанда дауыс жетер жерден бір-біріне қарайласып, қол бұлғасты. Назарғалиев аспанға бір оқ атты да, әрі қарай желе-шоқыта жөнелді...





ҮШІНШІ ТАРАУ




	I



	Губернияның орталығы басқа қалаға ауысқан. Осыған сәйкес орталық мекемелер сол қалаға көшкен. Әулие-атадағы білімді, белді қызметкерлер әртүрлі себеппен әр губернияға кеткен еді. «Пәленшені сағалау» деген сөз сол тұста елге жайылған-ды.

	Сәкен Сейфуллин үгіт таратқан көшпелі ел отырықшылыққа әлі айналмағандықтан қайтадан бытырап, шаруа қамын ойлап, әр атырапқа ауысады. Осы тұста Ноғайқұл Торанқұловтың қызметінде нақты күш қалмаған еді.

	Арада әлденеше ай өткен. Бір күні ол араға екі қонып, жаңа орталыққа келді. Бұл орталық ол кезде шаһар аталатын-ды. Сол шаһарда, төңкеріске шейінгі атаумен айтқанда, Түркістан уәлаяты бойынша мәжіліс өтпекші боп жатыр екен. Сол мәжілісте Ташкенттен Тұрар Рысқұлов келіпті. Оның осы уәлаятты жаңаша, советше басқаратын дөкей екенінен Торанқұлов хабардар болатын. Сондықтан ол сол Тұрармен дидар көріспек боп, губисполкомға барған. Ол кезде прием күту жоқ. Торанқұлов мекемеге именбей кірді.

	Сол жолы ол Тұрар Рысқұловпен танысты. Өзінің Сәкен Сейфуллинмен бірге өткізген кешін, істеген ісін, атқарған қызметін қысқаша айтып шыққанда, анау кәдімгідей іш тарта бастады. Ол жуырда осы Шаһарда жауапты съезд болатынын, онда «Түркістан коммунистерінің бүгін тандағы міндеті жайында» Куйбышев жолдастың баяндама жасайтынын айта келіп:

	– Сіздің жиналысқа қатынасуға правоңыз бар. Сөйлеймін десеңіз сөз алып беремін! – деді. Артынша күдіктенгендей:

	– Орысшаға қалай едіңіз! – деп сұрады.

	Ноғайқұл Торанғұлов өзінің білім мөлшерін айтып өтті. Бірақ Рысқұлов оның білімін тексерген жоқ.

	Тұрар Рысқұлов Қаратаудың теріскей жағын көрмеген екен. Ол жақтың жай-жапсарын, хал-ахуалын сұрап отырды. Бірте-бірте әңгіме әдет-ғұрыпқа, ел үрдісіне ауысқан. Осындай бір орайда Ноғайқұл:

	– Біз, задында, кірмеміз. Арғы атамыз Еділ бойынан көшіп келген, – деп Бестерек дейтін руды таратып айтқан.

	Тұрар Рысқұлов қазақша шежіреге жоқ-ты. Бірақ Бестеректі біледі екен. Сөздің бір кілтеңінде:

	– Мен орыстың семьясында өскенмін. Бірақ сіз айтқан рудан хабарым бар! – деген.

	Ноғайқұл ішінен: «Дәл үстінен түстім!» деп ойлады. Ол Тұрар Рысқұловтың Бестерек дейтін тайпадан шыққанын білетін еді. Енді сол текті Тұрардың өзі растады. Әрине, тұспалмен!

	Бұл екі арада Тұрар орнынан тұрған. Дөңгелек мұрт қойған дембелше ақсұр жігіт:

	– Съезден кейін және ұшырасайық. Маған соқпай кетпеңіз! – деді.

	Сол съезден кейін Тұрар Рысқұлов губисполкомға тапсырма берген.

	– Ноғайқұл Торанқұловты өз еліне болыс етіп назначение беріңдер! – деген.

	Осы сапардан Ноғайқұл өз еліне болыс боп оралды. Қалтасында знак-мөрі бар. Онда араб әрпімен жазылған оймыш жазу бар.

	Сонымен, Ноғайқұл Торанқұлов сол кезгі Қаракөл-Жылыбұлақ болысын басқарып шыға келді. Ол кезде белгілі кеңсе жоқ. Торанқұлов Құмкенттегі дүкен жанынан бір тамды кеңсеге айналдырды. Көлденең жұртқа оны «мекеме!» деп, қыр көрсетеді. Осы «мекемеден» ол семьясын сағынғанда өзінің көшпелі үйіне келіп-қайтады. Ол кезде сахара шаруаларын қоныстандыру саясаты әлі басталмаған-ды.

	Бір күні Рәш қоярда қоймастан Ноғайқұлды құрдасының ауылына алып барды. Зейнел-Нәби күн қақты болмаған қара бағлан сойды. Рәш шай үстінде бауырсақтан, қанттан татып алмай, қара шай ішті.

	Ет керсенге сыймай келді. Ноғайқұл біраздан кейін қолын сүртті. Рәш құйрықты шайнамай жұтып, етті тауысып қойды. Пенденің ойына кірмейтін мешкейлік көрсетті. Ақырында бір уыс тамақ қалдырып:

	– Әй, Зейнел-Нәби, бұйырған малға тісің тисін. Мынаны асайсың ба, жоқ әлде өзім құтты жеріне қондыра салайын ба?! – деген.

	Зейнел-Нәби:

	– Қапсағай қара жалмауыз-ой! – деп таңданды. Меймандар аттанып кеткенде, ол:

	– Қап, сындырып кетті-ау, – деп әйеліне кейіді. Ноғайқұлдар апта бойында пәлен ауылға түстеніп, қонған. Бірақ, еш жерде Рәш оғаш қылығын қайталамады. Ноғайқұл ішінен: «Қасқырдай аптасына бір-ақ асайды екен!» – деп ойлады.

	Олар ауылына оралғанда Ноғайқұлға әйелі: «Бір күнде үш қозы сойдым!»деп қипақтады.

	– Кімдерге сойдың? – деп сұрады күйеуі.

	– Сәскеде Сұранышбектер келді.

	– Онда жөн екен.

	– Шаңқай түсте Шәді-төрелер келді.

	– О да жөн.

	– Намаздігерде інісімен Әріп келді.

	– Сорпа ішетін сасық байларға өлі ет аспайсың ба?

	– Көнбей шікірейіп отырып алды.

	Сахара үрдісі осы! Көлденең қонақ жас ет аспасаң, ауылыңнан шыға бере бір малыңды жетектеп кетеді. Ноғайқұлға ондайды ешкім істей алмайды. Бірақ, бәрібір, үрдістің аты үрдіс. Ол «қатыным да тыраш– ау!» деп қойды.

	Ноғайқұл тағы ды ауылында жатып алатын болды. Зеріккенде әркіммен дойбы ойнайды. Кейде өзен жағалап кетеді. Бір күні оған Рәш келіп:

	– Ау, қашанға дейін үй күшік боламыз? – деді.

	– Ал, не істейміз, білгіш болсаң айта ғой, – деді оған Ноғайқұл.

	Рәш жиын-терін басталғалы бері дихандардың құтырғанын, түске дейін жұмыс істеп, түстен кейін уаттағы атына мінетінін, шаруалармен екі арасында күнде көкпар болып жататынын айта келіп:

	– Атаңа нәлеттер өлген-тірілгенін білмейді. Сірә, «көкпар көк пері» деген сөз рас болса керек, – деп шалғайдан шежіре шертіп өтті.

	– Ақылды адам, қу адам және, – Ноғайқұл тұтығып қалды, – және қорқақ адам көкпар шаппас болар. Сен сол үшеуінің қайсысына жатасың?..

	Рәш жауап орнына басқа әуенге көшті:

	– Аңыз бойынша біздің Дегірездің астында алтын бар. Көзтаңбалыларды сол алтынның буы ұрады-мыс. Сайысқа бейімділігі содан.

	Екеуі үзеңгі қағысып келе жатты. Олар Ащысайдың жонына шыққанда оңнан, солдан, төменнен, жоғарыдан лек-лек боп келе жатқан аттыларды көрді. Көп ұзамай жер қайысқан адам бас қосты. Той да, ас та, айт та жоқ еді. Әр ауылдан көкпар шығаратын әдетке басқан.

	Осы жиында дүйім көпті қақыратып, Зейнел-Нәби көкпар алып қашып кетті. Көз жазып ұзағанда: «Атағым кетті-ау, талай жерге?!» деп масаттанды. Ол көкпарды Рәштің үйіне апарып салуды лайық көрді. Осыдан кейін оны түлен түртті. Ол көкпарды тақымға басқан күйінде ауылға ат қойып келді. Ауылға жақындағанда оқыс желікті. Ол Рәштің үйіне жақындағанда «ой, бауырымға» басты, Зағипаға:

	– Қайтейін, байың аттан құлап өлді! – деген.

	Үйдің сыртына лақтырылған көкпарды байқамаған Зағипа дауыс сап қоя берді. Артынша бетін жыртып тастады.

	Зейнел-Нәби жалма-жан атына мініп, шаба жөнелді.

	Ертеңіне Рәштер келгенде күтпеген құқайдың үстінен шықты.

	Назарқұл түсіндіріп өтті. Сөзін:

	– Дәңгіл-неме ойыннан от шығатынын білмеген екен ғой! – деп бітірді. Ноғайқұл:

	– Күйеуің ұзақ жасайды екен, – деп Зағипаға уаныш айтты.

	Зағипа бетін алақанымен басып күйгелектеп қалды. Рәш Зейнел-Нәбимен бір қараға бәстесіп «тобық» ойнағанын, моншада сұрағанда тобықты қолтығының астынан алып бергенін, сірә дә ұстатпайтын жытқыр екенін айтты. Сөзінің соңында:

	– Ол иттің менімен түйдей құрдас екенін білесің. Ол, құдай біледі, «ой, бауырымдағанда» көкірек жара күліп келді. Неге аңғармадың? – деп әйеліне кейіді. Зағипа:

	– Енді абысын-ажынның бетіне қалай қараймын?! – деп жыламсырады. Рәш:

	– Қап, кәззәп, бір кезегі келер! – деп тісін қайрады. Зейнел-Нәбидің қылығына жұрт күлді де қойды.

	Бірақ, Рәш ұмыта алмады. Қатынының айғыздаған бетін көрген сайын ызаға булығады. Өстіп жүргенде бір күні Күлзия ауылға келді. Құдасының үйінен тары сұрай келіпті. Қасында кішкентай Қатирасы бар.

	– Қашан қайтасындар, – деп сұрады Рәш.

	– Таңертең, – деп жауап қайырды Күлзия.

	Рәш өзінің той-томалаққа бара жатқанын айтты да:

	– Қап, бұл ауылда ұйқысырайтын да еркек жоқ. Қайтесің, бақыр! Балаңды бауырыңа басып жатасың да! – деп күлді.

	Ол жорта аттанып кетті. Ертеңіне Күлзияның жолын тосты. Оның қайтатын жалғыз аяқ жолы белгілі еді. Сол жолға жақындағанда атын шідерлеп, сайдың табаныңдағы раңға қойды. Өзі жол жағасындағы қамыс молаға барып, қарауыл қарап тұрды.

	Күн сәске болды. «Жолаушы жоқ, бұл қалай? – деп ойлады Рәш. – Түйеге мінген әйел жолсыз жермен жүрмейді!»

	Күн түске тармасқанда Рәш: «Қой, қайтайын, жолым болмады» деп ойлады. Дәл осы сәтте түйелі жолаушы көрінді. Рәш бешпетін шешіп көйлекшең қамысқа кіріп жатты. Жолаушы жолдан бұрыла жаздап, жолға қайта түскен. Рәш: «Қанды басын бері тарт!» деп ырым етті.

	Жолаушы қамыстан өте бергенде Рәш «а!» деп атып түрегелді. Қамыс сытыр-сытыр етті. Әйел «ойбай!» деп баж ете қалғанда, қызы жерге ұшып түсті

	Рәш істің насырға шапқанын енді ғана пайымдады.

	Ол атына қарай тұра жүгірді.

	Күлзияның қызының аяғы сынған екен. Әспет тәуіп сынықшылық жасап, сынған сүйекті орын-орнына салды. Жас қыз төсекте екі-үш ай жатып түрегеліп кетті. Бірақ, бір аяғын сылтып басатын болды.

	Осы оқиғадан кейін бір күні Зейнел-Нәби мен Рәш жұрт көзінше сабаласарманға келіп, шекісті. Ноғайқұл киіз кітаптың парақтарын жорта ақтарып шықты да:

	– Бұндай қылыққа тіпті статья жоқ, – деп кітапты қабына сүңгітіп жіберді. Артынша кәдімгідей ашуланды. – Е, дәңгіл төбеттер, адамның ойына келмейтін пәлені неге істейсіндер?!

	Тысқа шыққанда Зейнел-Нәби мен Рәш қолтықтасып бара жатты. Ноғайқұл «мынау иттерге дауа жоқ шығар?» – деп басын шайқады.



	II



	Сахарада уақыт мөлшері бегілі оқиғалармен өлшенеді. «Пәленше өлгенде, пәленше келін түсіргенде, немесе тіпті қорашы-түгенше қызойнақ қылғанда», – деген тәрізді сөздер жоғалған жоқтың қалдырған ізіндей әсер етеді. Содан той, ас тәріздес нәрселер уақытқа белгі болады.

	Арада қанша мезгіл өткеніне өлшеу жоқ. Әріп пен Ноғайқұлдың аралас-құраласы сирек болды. Бірақ бірін бірі ойға алмай жүре алмады.

	Ноғайқұл Әріптің осал жау емес екенін байқайды. Ол жұрттың көбін аузына қаратып алды. Қаламен байланысы өз алдына! Тегінде, бұл күнде сахарада дәулет пен тізеден қаймықпайтын адам жоқ. Заң жүйесі әлі баянды жобаға келген жоқ. Жоғарыдан келгендердің бітіретіні – түтінпұл. Дүмділерге дөңайбат шеге тұрып, оңашада болысқа: «Жұртты үркітіп алмаңдар», – деседі. Осындай кезде, әрине, Ноғайқұлдың Әріппен санаспауы қиын. Пендешілігі және бар еді. Әкесімен үзеңгі жолдас болған кісіге іші жылитынын өзі бұлдыр сезінеді. Дұрысында, сезінгісі келмейді. Әріп болса, ішінен Ноғайқұлды тұлпардың тұяғындай көреді.

	«Әлбетте, Торанқұлдан кем, – деп ойлайды. Бірақ бұның білімі артық. Сәкенмен әмпей-жәмпей боп жүруі де білімнің арқасы».

	Әріп өзінің жарытып оқымай қалғанына кейде өкінеді. Бірақ, оқығанда қала қуып қаңғыбас боп кетер ме еді, кім білсін?! Оның тайпасынан оқыған біреулер 1916 жылы адам атып, кейіннен өздері атылып кетті. Әріп болса қашып құтылды. Демек, темірдің екі басы ыстық екен. Сайып келгенде, тұтам тіршілікке тарықпай, қызық көріп өтсең болды-дағы!

	Әріптің қызығы, әрине, дәулетке саяды. Бірақ осы дәулет басқа пәле бола бастады. Жыл-құда болған күнгейліктер бір жыл өтпей сыр беріп қойды. Оған оқыс бір оқиға себеп болды. Исаханды үйлендіру тойы өткесін екі айдан кейін Әріптің жылқысы біреудің қорығына түсіп кеткен. Қорықшы даңғой жігіт екен, тапа-тал түсте ауылға шауып келіп, Әріпті үрім-бұтағынан сыпыра боқтасын. Қаны қызып ақылынан адасқан Әріп қорықшыны босағаға байлап қойсын! Содан әңгіме насырға шауып, күнгейліктер бесақалатып, жанжал шығарған. Бітім-бәтуа болғанымен, іште мерез қалып, ақырында Әріптер теріскейге қайта көшіп келді. Келген бетте біліс-танысқа күнгейліктерді жамандай бастады. Олардың бесақа шошаңдатқанын айтпады. Айтудан ұялады. «Антұрғандардың сәбізінен ұшындым» дейді.

	«Шөбі қуаң, жылқым тұралап қалды» дейді. «Сиырлары мөңіреп маза бермеді» дейді. Әйтеуір, жатқан желеу!

	Бірақ Әріптің теріскейде де жолы болмады. Жолы да емес-ау, болмашы бір нәрседен қырсыққа ұшырады. Оны көлденең көз көрді.

	Бір күні Ноғайқұл Торанқұлов жоғарыдан келген санақшы Мәлғаждаровпен бірге ел аралап келе жатты. Боздоңғал дөңнің үстіне шыққанда арғы беткейден біреу қол бұлғап шақырды. Бұлар елемеген соң ол атой берді. Маңында жан жоқ-ты. Ноғайқұл «мынау өзі, дені сау адам ба?» – деп таңданды. Атойшы шоқыта шауып жақындағанда, Ноғайқұл таңырқады:

	– Кеңкелес пе дегеніміз Зейнел-Нәби ғой. Зейнел-Нәби алқына сөйледі:

	– Анау өзекте қырқыс болып жатыр. Бізден бір жігіт мертікті.

	Бұлар желе шоқыта жөнелді. Болыстың хатшысы Соппек оқ бойы ұзап, құйындатып барады.

	Мертіккен жігіттің самайын қан жауып кетіпті. Көзі мөлиіп тұр. Тілі сөйлеуге келмейді. Өзін басқа бір жігіт иығынан басып тұр. Ауық-ауық «әй, Төлен, жынданба!» деп қояды.

	Бұл баяғы Зейнел-Нәбидің үйінде Торсанның мұрнын қанатқан «шерткіш» қойшы еді. Бұл күнде басқа тайпада Сұранышбектің қойын бағып жүрген. Бұдан хабары жоқ Ноғайқұл:

	– Бұл не, жығылғанға жұдырық па?! – деп сұрады. Жігіт түсіндіріп өтті.

	– Миғұла болған ба қалай, айдалаға қашады. – Ноғайқұл енді барып анық аңдады. Өзектің екі жиегінде екі жарылып, екі топ атты тұр. Сәл болмаса бір-біріне лап беретіндей. Немесе батырларын жекпе-жекке шығаратындай. Құдды Шахнамадағы сурет! Ноғайқұл ішінен: «Осы кермедіктер Фирдаусиді біле ме екен?!» деп ойлады.

	Осы кезде екі жақтан екі жігіт келіп, әрқайсысы өз тобына шақырды. Ноғайқұл көнбеді.

	Осыдан кейін Ноғайқұл төмпешікке шықты. Төбе би деген осы! Көп ұзамай оған Әріп пен Сұранышбек келді. Әлгі қарама-қарсы тұрған екі топтың басшысы осы екеуі еді. Әріп Сұранышбекке қамшысын сұқтады.

	– Боздоңғал менің ілгері ата қонысым. Сенің көзіңнің еті өскен екен!

	– Одан бері қанша заман өтті. Қумасты неге қуасың?! – деп ежірейді Сұранышбек.

	Екеуара ерегіс қайта өршіді. Бірақ кісінің аты кісі.

	Сабаласуға бармады. Ақырында Әріп:

	– Билікті болыс айтсын, – деп Ноғайқұлға бұрылды.

	Ноғайқұл ат үстінен Төленді нұсқады:

	– Ананың басын жарған кім?

	– Мынау Әріптің өзі! – деп жауап қатты Сұранышбек. Ноғайқұл ашу шақырды:

	– Табан астында жіберейін бе осы?! – Ол екілене түсті. – Ей, бұл сот-пот деп кететін жұмыс қой...

	Әріп сабыр шақырды. Шамалы үнсіз тұрып, ақырында термелетіп жіберді:

	– Ноғайқұл, сен оқ жонған арғы атаңа тартсаң төбелесті ұқ! Төлен де ақысын жіберген жоқ. Сенбесең, менің арқамды ашып қара!..

	Әріптің шұбыртпалы сөзіне Ноғайқұлдың шыдамы жетпеді. Ол жасы үлкен кісіге бірінші рет «сенге» келіп:

	– Әріп, сен арқаңды тоқалыңа көрсет, соңыра. Маған айғақты зат жетіп жатыр! – деген.

	Әріп жорта жуасыды. Ол:

	– Жә, сен жалпақ жұрттан жырылып, ел үрдісін әкімгершілікке сатпақшы екенсің. Өзіңе абырой әперсе оған да көндік. Бірақ, қаралау қағазды ат үстінен қалай жазасың? Ауылға жүріп, бел шешіп, бой жылытып, қыларыңды содан соң қылмайсың ба?! – деген.

	Ноғайқұл Әріптің сөзіне тәнті тұрды. «Досыңнан дұшпаның зерек болсын» деп бір қойды.

	Осыны сезген Әріп еркінси сөйледі:

	– Бұрынғылар «әкең өлсе де әкеңнің көзін көрген өлмесін» деген. Күнгейдегідей болмай, тұлпардың тұяғындай өзіңмен тұздас-дәмдес боламыз. Тоғыз құмалақ ойнаймыз. Әкеңе тартсаң ата қонысымды өзіме алып бер.

	Ноғайқұл қолқ ете қалды. Сұранышбекке:

	– Сен жанжалды қой, алсын байекем Боздоңғалды! – деген. Сұранышбек:

	– Күштінің арты диірмен тартады, – деп көніп қалды. Ноғайқұл енді Әріпке бұрылды:

	– Кімнің пешенесіне жазса да малда жазық жоқ. Оған өріс керек. Ал, енді, сіз байеке, сол малдың салығын кеңсеге әкеп бересіз. Санақшыға керегі сол...

	Әріп:

	– Салық тұяққа қарай емес, шаңыраққа қарай төленбеуші ме еді?! – деп сұрады.

	– Ол патша заманында болған, – деді Ноғайқұл. – Кеңес дәуірінде бай байша, орташа орташаша төлейді. Кедей-кембағал салықтан босатылады.

	Әріп салықтың жөн-жобасын сұрады. Мәлғаждаров:

	– Жылқыңыз мәлім. Ал, уақ малыңыз қанша? – деп сұрады.

	Әріп:

	– Есебі болыстың хатшысында. Соппек анау киіз кітабын ашса, мал маңырап қоя береді, – деп ойнақы жауап қайырды.

	Санақшы:

	– Жоқ, өз аузыңыздан айтыңыз! – деп өктеді.

	– Тышқан тескен қаптай күн сайын семіп барады, – деді! Әріп. – Өлім-жітім көп, ұры-қары да сыбағасын жібермейді...

	Санақшы енді Зейнел-Нәбиге сұрақ қойды.

	– Отағасың аққаптал екен. Бірақ, біз мал санауға машықпыз. Ал, енді өзің айтшы: – Екі үйде қанша жан бар?

	Зейнел-Нәби санын айтты.

	– Қаншасы еркек? – деп сұрады санақшы. Үйде отырғанда қоятын сұрағы еді. Бұл арада байқамай айтты.

	Зейнел-Нәби мүдіріп қалды.

	– Неге тұттығасың? – деді санақшы.

	– Ағам еркек, Торсан еркек, өзім еркек. Ноғайқұл күліп жіберді.

	– Ұрғашысы қанша? – деп сұрады санақшы.

	– Шешем ұрғашы, – деді Зейнел-Нәби. – Жеңгем ұрғашы, қатыным ұрғашы...

	Ноғайқұл енді күдіктенді. Ішінен: «Осының шыны ма, қулығы ма?» деп тұр. Және: «Қулығы болса, пәлен жылдан бері неғып байқамадым?!» деп тұр.





ТӨРТІНШІ ТАРАУ




	I



	Бір күні Сұранышбек Төлен екеуі егіннің басында отырған Ембердікіне барды. Қауынның жаңадан шыға бастаған шағы еді. «Ішіміздің ыстығын шығарайық!» дескен. Сол үйде олар жоғарыдан келе жатқан милиция қызметкері Назарғалиевтің үстінен түсті. Бұл Сұранышбектің үш ұйықтаса түсіне кірмеген нәрсесі еді. Ол жерден алтын тапқандай қуанды. Ол осыдан бір айдай бұрын Әріптердің істеген зорлық-зомбылығын айта келіп, басын бөзбен таңып алған Төленді нұсқады:

	– Өзі миғұла боп қалды. Сәл ашуланса көзі алақ-жұлақ етіп кетеді!..

	Оқиғаға қанғанда Назарғалиев акт жасады. Акті де емес, әйтеуір бір парақ қағаз жазды. «Мен Емберген деген диханның үйінде отырғанда азамат Сұранышбек Көңірдеков шағым айтты» деп бастаған сөз еді. Сұранышбек қол қойды. Төлен мен Емберген қол қойды.

	Осыдан кейін олар суыт жүріп, болыстың кеңсесіне жетті. Кеңсе дүкеннің қасында еді. Кәдімгі тамды. Бөлменің бір жағы ауылша. Оған текемет, кілем төселген. Бір жағы қалаша. Оған үш-төрт орындық қойылған. Назарғалиев аяғын айқастырып, орындыққа отырды.

	Ноғайқұл Торанғұлов онымен баяғыдан таныс.

	Қаланың жаңалығын сұрағанда:

	– Ол жайында кейін сөйлесеміз, – деп екіұшты жауап қатты.

	Осыдан кейін сөз Сұранышбек шағымына сайды. Назарғалиевқа Торанғұлов бұл күнгі ел жағдайын түсіндіре келіп:

	– Дүмділердің қаймығуы оңай емес. Құр қол не істеймін?! – деп ақталды.

	Осыдан кейін «Әріптің ісі» әңгіме болды. Ақылдаса келе: «Әріптің ауылына барайық» десті. Песінде былай: Төлен түк көрмегенсіп, сол ауылға бара берді. Бұлар үстінен түседі. Содан арғысы жағдайға қарай белгілі болады.

	Ертеңіне бұлар жолға шықты. Әріптің ауылындағы ағайындар Зейнел-Нәбидің үйінде шай ішіп отыр екен. Түс әлетінде қыраңда ойнаған сағыммен елеуреп, бес-алты атты жонға қарай келе жатты. Тепсеңде отырған ауылға жақындаған сайын олар жүрісін үдетіп, аяңдай желіп, жарау аттарын шоқырақтатып келе жатты. Ауыл атаулыға бұндай желікпен келу ресімде жоқ. Түрулі іргеден көз тастаған Зейнел-Нәби сызданып отырды. Сәлден кейін ол:

	– Ұлықтар келе жатыр, – деп әбіржіді.

	Үйден екі-үш жігіт шығып, келушілердің атын байлады. Әйелдер әр үйдің жапсарынан қарап тұрды.

	Биғайша есік ашты.

	Төрге шығып жайласа бастағанда, Назарғалиев:

	– Азамат Әріп Шот ұлы, мен сенен жауап аламын! – деді.

	– Қандай жауап?

	Назарғалиев басы жарылған жігітті нұсқап:

	– Бұл үшін қанша жыл беретінін білесің бе? – деп ежірейді.

	– Бұл жігітке біз ат-шапан айып тартқанбыз, – деді Әріп.

	Сөзге Сұранышбек араласты:

	– Бетің бүлк етпейді, ә? Қашан бердің ат-шапанды? Осылайша олар ауыз жүзінде жауаптасып отырды.

	Бір кезде Назарғалиевтің көзі сыртта сойыл, шоқпар жинап жүрген балаларға түсті. Жасөспірім балалар бір үйге қару жинап жүр. Назарғалиев сезіктенді. Ішінен:

	«Торанғұлов айтқандай жанкешті ауыл шығар, мынау?!» деп, наганын оқтады. Бұдан Әріптің қаймығар түрі жоқ. Түк көрмегендей сазарып отыр. Назарғалиев жеңістік бергісі келмей, сөзін қайталады:

	– Азамат Әріп Шот ұлы, мен сенен жауап аламын! Әріп сабырға көшті.

	– Жауап қашпайды, қарағым! Әуелі іштеріңе ел қондырып алыңдар. Дәмнен үлкен нәрсе жоқ.

	Енді Зейнел-Нәби сөйледі:

	– Әй, құрдас, – деді ол Ноғайқұлға. – Біздің Күлзияда кіндік қазы, төс қазы, қос қазы, жая қазы бар. Ұзын қазы, мырза қазы, тел қазылар үлкен үйде, жеңгеміздің кебежесінде. Ұнға ораған қабырға қазылар кебірсіп мейіздей боп тұр. Қайсысын қалайсың?

	Ноғайқұл жауап қайырмады. Сұранышбек кәнігі қылжағына басты:

	– Қонақ қойдан жуас, құйрық-сұйрық та салынатын шығар!..

	Назарғалиев зекіп тастады:

	– Азамат, бізден рұқсатсыз сөйлесуіңе болмайды! Зейнел-Нәби қостап жатыр:

	– Нәшәндіктің қасында сенің аузың неге қышиды-ей?!

	Назарғалиев енді Сұранышбекке тиісті.

	– Азамат, Көңірбеков! Сен неге қылжақтайсың?

	Әлде, шағымың өтірік жала ма?!..

	Сұранышбек саспады. Ол тағы да әзілге жүгіртті:

	– О дүниеде адамдар тозақта да ойнайды. Тамағымыздың тесік екенін жасырамыз ба?!

	Назарғалиев бірдеңе деп Торанқұловқа орысшалады.

	Торанқұлов қазақшалап:

	– Тысқа шығып, желпініп келейік, – деді.

	Осыдан кейін кісілер далаға шығып, серуен құрысты. Ноғайқұл мен Зейнел-Нәби жырақтанып жылғаға түсті. Зейнел-Нәби:

	– Әкім-Лұқпан дүниеде құрдас тату, – депті ғой. Мынаған мөріңді басып бере қойшы! – деп бір парақ ақ қағаз ұсынды.

	– Мөр соңыра актіге басылады, – деді Ноғайқұл.

	Зейнел-Нәби шошып кетті. Сәлден кейін ол:

	– Шәукен ашамайға отыруға жарап қалған шығар.

	Бір жабағы әзірлеп отырмыз, – деді.

	Осы кезде ауыл жақтан ысқырық шықты. Ноғайқұлдар жылғадан шыққанда ысқырық шалған Назарғалиевті көрді. Ауылдың жанынан өтіп бара жатқан біреуді шақырған белгісі екен. Анау не қыларын білмей, аң-таң болып тұр. Ноғайқұл Әспетті таныды.

	Оған қолын сілтеп «зыт!» деп белгі берді. Әспет шаба жөнелді. Тағы да ысқырық шалынды. Бірақ қашқын артына бұрылып қарамады. Зейнел-Нәби күш алмақ болды. Ол:

	– Сен, тәуібіңді құтқарып жібересің. Сонда қарақұлақ біз болдық па? Бұл қалай?! – деген.

	Ноғайқұл ойнақы жауап қатты:

	Тұрсынғали шепік жігіт. Тәуіптің қызарған көзінен жеркеніп қалады.

	Зейнел-Нәби енді Ноғайқұлға жалына бастады:

	– Осы пәледен бізді құтқар. Сынған бұғана үшін ат-шапан айып тартайық!

	Бұлар келгенде Тұрсынғали:

	– Қап, аттар отқа қойылмағанда ысқырта қуатын едім! – деп өкінді.

	– Ол бір мүсәпір адам! – деді Ноғайқұл.

	– Шот емес! – деді Тұрсынғали. – Қашқан соң болды...

	Осы кезде бір әйел ойбайлап жан ұшыра жүгіріп келе жатты. Сол күйінде кісілердің арасына қойып кетті.

	– Саған не болды? – деді Әріп.

	– Ойбай, жылан, жылан! – деді Биғайша.

	– Қайдағы жылан?

	Биғайша артына бұрылды. Енді бақса жылан деп қашқаны қолындағы бұйда екен. Жер сызып ирелеңдеп келе жатқан бұйдадан қаша жөнеліпті. Өзінің өкпесі өшіп қалыпты. Барып-келіп ентігіп тұр.

	– Ұзын жылан шығатын уақыт әлі болған жоқ! – деп зекіді Әріп. Артынша: – «Қорыққанға қос көрінеді!» – деп кекете күлді.

	Ол ығытты жерінде меймандарды алдандырмақ болып, бөгде кеңес шерте бастады:

	– Әбжыланның тұқымы құрып кеткен. Оқ жылан мизамда шығады. Қазір кесіртке сынды сынық сүйем, бір қарыс сұр жылан бар. Бірақ, ол көзге көріне бермейді. Енді күн шыжығанда ақ бауыр жылан, одан кейін қара шұбар жылан шығады. Одан соң екі басты жылан ұясында жатып алады.

	Әріп әлі де шұбыртпақшы еді. Бірақ оның сөзін Ноғайқұл бөлді.

	– Кісіні шошытпаңыз! Әріп:

	– Ау, сен батырдың тұқымы емессің бе?! – деп таңданды.

	Ноғайқұл:

	– Батыр жыланмен сайыса ма екен?! – деп таңырқады.

	– Екі құлаш айдаһарды қылышпен өлтірген кім? – деп сұрады Әріп. – Сенің жетінші атаң Тағай! Көзтаңбалы батырдың шөбересі! – деп сұрағына өзі жауап берді.

	Ішке кіргенде Әріп сөзін жалғады. Ноғайқұлдың көңілін аулау үшін қисынды-қисынсыз аңызды сапыра бастады. Тағай батыр бір жылы қаладан базаршылап келе жатып көз іліндірді. Түсінде оған аруақ аян береді.

	«Түзге қонсаң өзің өлесің, үйіңе қонсаң қатының өледі» дейді. Жолаушы не ғыларын білмей, жауырыншы шалға соғады. Шал: «Қоржыныңда жылан бар екен ғой!» дейді. Ашып қараса, рас болып шығады.

	Екінші аңыз былай: «Әріптің арғы атасы ордалы жыланды өлтіріпті. Ертеңіне тапа-тал түсте оның үйіне кілең бір қарыс ақ жылан толып кетіпті. Үй иесі не ғыларын білмей, көрші шалға барады. Шал ордалы жыланнан қайда барса да құтылу жоқ екенін айтады. Ақырында шал жылан қаптаған үйге кіріп:

	– Бізден бір қателік өтті, – деп кешірім сұрап, жыланның басына ақ құйып, шапан жауып, шығып кетеді.

	Осыдан кейін ордалы жыландар үйден шығып кетіпті деседі.

	– Мынау оқиға қызық екен, – деді Тұрсынғали.

	Әріптің іш есебі дұрыс келді. Әңгімеге айналған әкімдер «Төленнің ісін» ұмытып, карта ойнай бастады. Бұл екі ортада Әріп Сұранышбекпен оңаша сөйлесіп райынан қайтарды. «Көз қысты» көрсе де «бармақ басты» көрмеген Сұранышбек көніп қалды. Ол Төленді білдірмей тысқа шығарып, ауылына қайтарып жіберді. Ойын үстінде Тұрсынғали неше түрлі фокус көрсетіп, жұртты таң қалдырды. Зейнел-Нәби:

	– Қолың қолыңа жұқпайды екен. «Жиырма бір» соғып жібермейміз бе?! – деп жымиды.

	Тұрсынғали ашу шақырды:

	– Мен қатынын ұтқызатын құмарпазды жауапқа тартқанмын. Сен очкоға шақырасың!..

	– Картаға қатынын ұтқызған адам – Сұранышбек, – деді Зейнел-Нәби.

	– Қашан? Қалайша? – деп сұрады Назарғалиев.

	Зейнел-Нәби Сұранышбектің доңыз жылы түні бойы құмар ойнап, астындағы атына шейін жұрдай болғанын, жұрт тарқасарда, «бәнкеге қатынын сап, ұтқызғанын» айтып өтті.

	– Қатыны көнді ме? – деп сұрады Назарғалиев.

	– Сұранышбектің үйіне ұтушы кіріп барғанда әйелі есіктен төрге қарап отыр екен. Шарт бойынша ұтушы кешірім жасаған, – деді Зейнел-Нәби.

	– Түсінбедім, – деді Назарғалиев.

	Зейнел-Нәби ойынның шартын түсіндіре келіп:

	– Егер әйел төрден есікке қарап отырғанында ұтушы қолынан жетектеп әкететін еді, – деп өкінген сыңай білдірді.

	Назарғалиев енді Сұранышбекке шүйлікті.

	– Азамат Көңірбеков! Әйелді неге қорладың?!

	– Патша заманындағы желік қой, – деді анау. – Тіпті желік те емес. Бір құрдаспен ойнап тіге сап ем. Немесе жалғыз келіншегімнен неге айрыламын?!

	Назарғалиевтің ойына енді Төлен түсті. Ол оны шақыруға бұйырғанда оның атына мініп, қашып кеткенін білді.

	Назарғалиев түгіне түсінбей, аң-таң болды.

	– Бұлардың сөзінде бәтуа болмайды, – деді Торанғұлов. – Қит етсе, ауыз жаласа кетеді. Ақ-қарасын ажырата алмай қаласың.

	Назарғалиев өзімен-өзі боп ұзақ ойланып отырды.

	Ақырында:

	– Азамат Әріп Шот ұлы, мен сенен жауап аламын! – деді.

	Шот ұлы қыңбады:

	– Жауапты қашып кеткен жігіттен ал!

	– Жоқ, менің айтып тұрғаным басқа, – деді Назарғалиев, – сен неге екі қатын аласың?

	– Патша заманында шариғат заңы бойынша төрт қатынға дейін рұқсат болды, – деп жауап қайырды Әріп. – Біздікі кімнің шікарасы?!

	Назарғалиев енді оның екінші жағынан келмек болды:

	– Сенің бәйбішең тоқалыңды жұлады деседі.

	– Жұлатын әйел бұйдадан қорқа ма? Тоқалым бәйбішеме мәтіби, – деді Әріп.

	Назарғалиев әмірге көшті.

	– Шақыр тоқалыңды!

	Меруерт келгенде Назарғалиев жаңағы сұрағын қайталады.

	– Бәйбішенің күндестігі жоқ, – деді Меруерт. – Қой аузынан шөп алмайтын уысыйқы.

	Енді сұрауды Ноғайқұл қойды:

	– Сәкенді ұмытқан жоқсың ба? Меруерттің беті ду ете қалды.

	Ана жылғыдай емес, денесі толысып, сомдалып, шымыр тартыпты. Аққұба реңіне де қоңыр шырай араласа бастаған. Ноғайқұл: «Құрсақ көтермеген әйел түсін бермейді, ә?!» деп сүйсінген сыңайда отыр. Бұдан хабары жоқ Назарғалиев:

	– Байыңның үстінен арыз бересің бе? – деп сұрады. Меруерт басын шайқады.

	Осы мезетте ас та кеп қалды. Шұбырта тізген «қазылар» тым бертінде екен. Күміс керсенге бағланның еті сыймай тұр.

	Кісілер атқа қонды. Ноғайқұлды Меруерт аттандырды. Ол оны анадай жерге шығарды да, асығыс бір сыр шертіп өтті.

	Ол:

	– Сәкен ажырасарда тамнан шығып «хош бол!» демеді. Қара қазандай өкпем – сол ғана! – деді.

	Былай шыға бере-ақ Ноғайқұлдың іші уылжып сала берді. Әлдебір аяныш, қызғаныш, өкініш сезімі баурады. «Сәкен Меруертті қайтсін?!» – деді ол ішінен.

	– Тең теңімен, тезек қабымен; Меруерт – біздерге қол!»



	II



	Ноғайқұлдың Меруертпен оңаша сөйлескенін Әріп көріп тұрған. Ол сұмдық намыстанды. Меруертті дауыстап шақыруға ұялды. Қастарына баруға қорықты. Кейін осы қорқыныш ішін жегідей жеді. «Қоянды қамыс өлтіреді, ерді намыс өлтіреді». Ертең жалпақ жұрт «Ноғайқұл Әріптің нақ сүйерімен тапа-тал түсте ойнады!» деп күледі-ау! Әріп атқамінер атаулының дидарынан жымысқы күлкі көреді-ау!

	– Әріп Меруертке:

	– Сенің қимаң кісілер келсе қышиды екен! – деп тап берді.

	Меруерт жасқанбады. Әріп етқызумен қол жұмсады. Бірақ ашуы басылғанда өкінді. Өкінген жоқ-ау, елден ұялды.

	Ұятты арсыздық жеңеді. Әріптің арсыздығы бара-бара асқынды. Әріп Ноғайқұлға өшікті. Бірақ, өш алуға шамасы келмейтінін сезінді. Шындап желеу табылса, Әріптердің ордасын ойран етеді. Шаңырағын ортасына түсіреді. Әріп осылайша ойланғанда көз алдына түздікше елес келтірді. Бүгінгі заң-законның нұсқасын барымта заманына аударды. Бара-бара ол бұның баршасынан гөрі Ноғайқұлдың жеке басының басынуына кектенді. Тапа-тал түсте тоқалмен оңаша сырласады, ә?! Күндіз ұйқысырау қай елдің, қандай еркектің үрдісінде бар?! Әкесін айтқанда, иттің баласы, жымың қағады, жылы қабақ береді. Сол әкенің аруағын сыйлау қайда?! Шалды қорлау қылыштың жүзінен ұстаумен бірдей емес пе?

	Қорқақтық орта жаста болады. Батырлық – жігіт пен кәріде. Жігіт пайымсыз күшпен соқтықса, шал ендігі өмірден өлгеннің өзі игі» деп бекиді. Бұл – сұмдық бекініс! Ноғайқұл осыны сезбейді, ә?!. Осы кек Әріпке маза бермеді. Бірақ бұл сырды ол тірі жанға айтпады. Айтуға ұялды. Дүниеде іштегі ұят жаман. Буынға түскен құрттай қауқарды үңги береді, үңги береді, ақырында бір пәлеге ұрындырады..

	Әріптің есіне өткен күні түседі. Өткен күн ызасын, кегін асқындырады. Жоқ, ол тәжікеге қарсы емес, басымсынуға қарсы.

	Ол жігіт шағында алыстан аңсап келген жора-жолдастарына отау тігіп сыйлаушы еді. Ойын тарқарда:

	«Жақсы жатып жай тұрыңдар. Түн қараңғы, түнлік жабулы» деп өз үйіне кетуші еді. Торанқұл сол жора-жолдастың бірі еді. Қазақ: «Жауда да бір үйің болсын» деген. Жат елдің белді адамы Торанғұл Әріптің ілтипатын өз елінде үзеңгі жолдастарына сыр ғып шертуші еді. Қазақ: «Ұрлық қылсаң жалғыз қыл, екеу болсаң бірі айғақ» деген. Бір кісіге шертілген сыр жұртқа тарайды. Торанғұлдың өзі де, сырлас жолдастары да жөгілердің жомарттығына қайран қалушы еді. Қызығушы еді! Сол жөгінің Әріпін енді Қаратаудың қайыс аяғы мазақ қылады. Бұл не деген қорлық? Әріп ойланған сайын Ноғайқұлға өшігеді, «қап!» деп кіжінеді. Кісінің аты кісі. «Қап, әкеңді!..» деуге аузы бармайды. Өйтсе, өз ыдысын өзі лайлайтындай сезінеді. Көңілдің қыжылы қайнай-қайнай кейде торыққан түйсікке ұласады. Торығу торығыспен тынбай қайтадан кек аңсаған қуат тудырады. Кәрі тәнге асау қан жүгіріп, көзге тұман орнатады. Соқпақты көрсетпей адастыратын қарау, қара мұнар неше түрлі тәуекелге бастайды...



	II



	Әріптің аулынан шыққан әкімдерді Ноғайқұл енді өз үйіне шақырған. Жолай келе жатқанда кетпенмен жусан шауып жүрген әйел мен қыздың үстінен түсті. Қыздың шолпысы алдына түсіп кетіпті. Ноғайқұлға біртүрлі ерсі көрінді. Ол оқыс желікті:

	– Шынаргүл, құдаша! Анау алдыңдағы күйек пе, немене?!

	Шынаргүл қасындағы жеңгесіне қарады. Жеңгесі тіл қатпаған соң, ол:

	– Болыс сияқты жемқор болғасын «аузыңа тас!» деп байлап қойған қақпақ, бұл! – деп шолпысын серпіп тастады.

	Әкімдер ұрлана күлісті. Былай шыққанда Ноғайқұл:

	– Өмір бойы ұрғашыдан жеңілген жерім осы! – деп өкінді.

	Соппек кейін қарай құйындата жөнелді. Біраздан кейін бұларды қуып жетті. Ол Шынаргүлді уәжден жығып келгенін айтып еді. Ноғайқұл:

	– «Жаманның ақылы түстен кейін келеді!» – деп жақтырмай қалды.

	Ноғайқұл серіктерін «Ақкөз» деп аталатын бұлақтың басында отырған өз аулына алып келді.

	Ырысбике түстікті отауға жасатты. Ағайынды екі үй тамақты бірге ішетін еді. Бүгін астың қамын келіні Зияшқа артты. Қайнысы Назарқұл кішкентай құттыханасына түтін түтеткенге мәз болып, самауырға жаңқа шауып жатты. Шәукен болса тал шыбықты ат қылып, екі үйдің арасында шапқылап жүр. Оң құлағындағы сырғасы желпілдеп, біртүрлі ерсі көрініс беріп тұрды. Өзінен алты жас үлкен апасы Несібеліге оқта-текте соқтығысып қояды.

	Ноғайқұл әкімдерді Күркіреуікке шейін шығарып салған. Қайтарында ойына Шынаргүлдің әжуасы түссін. Ноғайқұл желікті. «Он екіде бір гүлі ашылмаған қыз қандай қағытқыш, қандай батыл?!» деп келе жатыр. Бара-бара осы қыз көңлінен шықпай қойды. Ақырында ол, Ноғайқұл, бақ сынамақ болды. Сахараның салты – салт. Күңгірт іңірде болысты кім көреді?

	Ол өзен бойындағы селдір талдың арасына атын қойып, өзі жантайлап жатты. Шынаргүлді ойлап, көзін жұмып, сұқ саусақтарын соғыстырды. Сәлден кейін өз қылығына өзі күлді. «Көзтаңбалыларды жер астындағы алтынның буы ұрады-мыс» деген лақап рас» деп ойлады.

	Көп ұзамай жаңбыр жауған. Ноғайқұлдың үсті-басы кәдімгідей су болды. Ол ел ұйқыға кетті-ау деген шамада атын сайға байлап, Қисықмойынның үйіне келді. Үйдің іші тастай қараңғы еді. Сол жақта біреу қорылдап ұйықтап жатыр. Қисықмойын! Бұл Ноғайқұлға дем берді. Ол Шынаргүлді оятпақ боп, білегінен ұстай алды. Шамасы, суық қол жыландай тисе керек, әйел шошып шар ете қалды. Ноғайқұлдың қыз дегені Қисықмойынның қатыны Жанар боп шықты. Байы оянып кетті. Жігітпен төбелесерге дәрмен жоқ.

	«Аттан» салуға ұялды.

	Оқыс дауыстан шошынған Ноғайқұл тысқа сытылып шығып, жапсардан сығалап тұрған. Қисықмойын:

	– Осы үй жын-шайтанның ойнағы болды! – деп, орнынан тұрды.

	Қисықмойын түні бойы қалшылдап, дірілдеп шықты. Бірауық қатынын шымшылады. Азанғы шай үстінде әйелінің ұсынған кесесін қағып жіберіп:

	– Талақ! – деп салды.

	Ноғайқұл өзінің аулына қарай кежегесі кейін тартып келе жатты. Көңілінде өкініш, ұят сезімі бар.

	Түс әлетінде Жанар келді.

	Ол болыстың үстіне кіріп, түнде болған оқыстықты жанамалай баян етті де:

	– Қыңыр шал түні бойы шымшылады. Денем көк ала қойдай! – деп, көгерген білегін көрсетті.

	Ноғайқұл сазарып, ойланып отырып қалды. Әйел теңдігі шыққан кезде бұндай сорақылығы үшін Қисықмойынды жазалауға болады. Бірақ оған барса, арасы суиды. Мың дегенмен, Қисықмойын бір тайпа елдің ағасы. Гәп бұнда да емес. Биыл бірде оның үйіне қонғанда Ноғайқұл оның қарындасы Шынаргүлден дәмеленіп қалған еді. Бірақ желіктің орайы келмеген...

	Құдды сол үшін өш алғандай, Шынаргүл таяуда Ноғайқұлды кекетті. Болысты жемқорға, өзінің шолпысын қақпаққа теңеді. Бұл қылықта тіл жетпес сыр бар. Шынаргүлдікі «келсең кел» емес, жанға бататын батыл да сыршыл наз! Ұзақтан дәмелендірудің әуресі! Ноғайқұлдың өткен түндегі қылығы – сол әуренің ұяты!

	Осы сырды ұққан, ішіне бүккен Ноғайқұл Жанарды келешектің, уәдесімен шығарып салды.

	– Бір-екі ай шыда! – деген.

	Былай шыққан соң ыза баурады. «Болыс мені неғылсын?!» дейді; «О баста мені малға сатқан өзге емес, өз ағайындарым еді» дейді; «Бөдененің үйі жоқ, қайда барса бытпылдық» дейді. Қойшы, әйтеуір әртүрлі ойға шомып, ақырында лажсыз жуасыған.

	Ол тура Борайқұлдікіне барды. Бастан кешкен кикілжіңнің бәрін қаз-қалпында жеткізіп, ақырында, жылап жіберген.

	Бетінің бүршігі бар аппақ ұзын шал Жанарды атына мінгестіріп, Қисықмойынға алып барды. Екеуінің арасында көп сөз болған. Көбісі шариғатқа саяды. Жанардың өзі жөнді ұқпаған.

	Сол арада Борайқұл Жанар мен Қисықмойынның некесін қайта қиды. Сырлы зергенге су құйғызып өзі бата қылды. Сырттан екі жігіт кірді:

	– Куә, куә, куә-дүрмін, куәлікке жүре-дүрмін! – десті.

	Осыдан кейін Борайқұл ерлі-зайыптының екеуіне де су ішкізді. Содан соң Қисықмойынға:

	– Сенің «талақ» қылған зайыбың енді адал болды! – деген.

	Артынша ол осы сөздің төркінін түсіндіріп өтті. Молда Мұса: «Адалын жанын сатып қызғанады, басқадан бір доңыздың қайсы бірі!» депті.

	Осы сөзді Ноғайқұл қаз-қалпында кейін естіді. Естіген соң молда Мұса жайында ойланған. Ноғайқұлдың молда Мұсаны естуі бар. Дұрысында, оның «Манат қызбен» айтысын ел аузынан естіген. «Айтыстың» көп жері оған жат боп қалған. Махаббаттың бостандығын жырлаған дөрекілеу жыр еді. Енді Борайқұл сол молда Мұсаның қызғаншақтық, діндарлық өлеңін жатқа айтыпты. Ағайынды екеу бір ақынның екі жағынан келген...





ЕКІНШІ БӨЛІМ





БІРІНШІ ТАРАУ





	I



	Болыс сайлауы болады деген лақап жұртқа түгел тарағанда Әріп інісінің қолтығына су бүрікті. Ол оңаша бір отырғанда:

	– Бұл заманның бұйдасы мөрде. Сен болыстыққа талас! – деген.

	– Малымыздың қақ жартысы кетеді ғой, – деді Зейнел-Нәби.

	– «Береген қолым алаған!» – деді Әріп. – Ертең екі есе қып қайырып аласың!

	Зейнел-Нәби:

	– Әрине, ғой! – деп қостады.

	Зейнел-Нәбиге желік бітті. «Ешкім іштен ұлық боп тумайды», – деп ойлады. Ол көрген болыстар дау-дамайға билік айтарда: «Киіз кітап біледі» деп хатшысына қараушы еді. Сол сияқты жазғыш біреуді тауып алады-дағы!

	Көп ұзамай Исаханды ертіп қалаға жылқы айдап апарды. Қалада делдалға бармай атбекет жиенінің үйіне түсті. Баяғы Бәзелбек еді. Ол:

	– Базардың ырың-жырыңы бітпейді. Толайым алатын көпеспен сөйлесіп көрейін, – деді.

	Кешке тамақ алдында столға бір шиша коньяк қойды:

	– Кәне, сақал сипасқан сауда үшін!..

	Боза мен арақтан басқа ішкілік ішіп көрмеген Зейнел-Нәби:

	– Өзінің исі қандаланың исіндей ғой! – деп тыжырынды.

	Бәзелбек ренжіп қалды. Исахан екі арадан жол таппақ болды:

	– Өзім қорытқан майдай қылқ еткізем!

	Зейнел-Нәби ағасының кеңесін, жолдаған сәлемін айтып шықты. Бәзелбек:

	– Әй, қайдам, сайлау бола қоймас? – деп басын шайқады.

	Бұл сөз Зейнел-Нәбиге жайсыз тиді. Ол:

	– Зәрді зәр қайтарады. Анау қызылыңнан құйшы! – деген.

	Бағана шет-жағасы ашылған сыр, қыза келе, түгел, толық айтылды. Зейнел-Нәби көзтаңбалылардың жөгілерге күн көрсетпейтінін, сыйынғаннан сүйенген жақсы екенін, бар бәленің басы Ноғайқұл екенін айта келіп:

	– Өзіңде намыс бар ма?! – деп шегірейді.

	– Менің қолымнан қаралау келмейді, ақтау келеді, – деді атбекет. Ішінен: «Пайдасыз істің керегі не?!» деп отыр.

	Зейнел-Нәби:

	– Ақтау бар жерде қаралау бар. Одан хабарсыз болсаң, ақтауды қайдан білесің?! – деп сұрады.

	Атбекет жеңілді. Ол ішінен: «Шынында мен сыңар езуленіп жүр екенмін-ау!» деп ойлаған.

	Енді Ноғайқұл Торанғұлов турасындағы әңгіме ашыққа кетті. Зейнел-Нәби оған есебін тауып өткізген дүниесін айтқанда, атбекет:

	– Дүрдей болысты нәяті бір қылқұйрықпен қаралауға бола ма екен? Оны он есе, жиырма есе өсіру керек! – деп бұл күнгі заң жолын түсіндіріп өтті.

	Исахан:

	– Менің өзім де осыны ойлап едім! – деп білгішсінді. Үшеу ара ақылдаса келе пісенде жасасты. Жөгі-тамалар болыстың үстінен арыз жаудырады. Әрқайсысы: «Пәлен жылқымызды жеді» деп куәлікке жүреді.

	Одан тысқары «достоверін»1 берген адамнан пара алатыны айтылады.

	– Бұнын бәрі ақыл. Бірақ, әлі де бірдеңесі жетпей жатыр, – деді Бәзелбек. Ал, Исахан:

	– Осы болыс аты-шулы ұрыға қағаз берген, – деп болымсыз бір оқиғаны еске түсірді.

	Бәзелбек басын шайқады:

	– Ол қағаз іске аспайды. Біздің тілде: «За истечением срока давности» дейді.

	Исахан құлшынды:

	– Жаңадан қағаз алу керек, онда!

	– Қалай аламыз? – деді Зейнел-Нәби.

	– Ноғайқұлдың қойнына зымиян қатын салу керек. Ол ұйқысы қатты адам. Түнде қалтасынан мөрін ұрлап алып, ақ қағазға былш еткізеді, – деді Исахан.

	Исахан айтқан айлаға үшеуі келісті. Қағазды орысша атбекет жазып беретін болды. Исахан:

	– Мынауың тіптен қатып кетті-ау! – деп қуанды.

	Атбекет қағазды сол қолымен жазды. Ақ қағазға айбақ-сайбақ жазу түскенде, Исахан:

	– Сен солақай ма едің? Бағана етті оң қолыңмен жедің ғой, – деп сұрады.

	Атбекет әзілге аударды:

	– Балуанға оң-терісі бірдей!..

	Зейнел-Нәби парақ қағазды төрт бүктеп, үлкен әмиянының ең түпкіріне тықты.

	Елге келген соң Зейнел-Нәби ағасына қалада Ноғайқұлға байланысты болған сөздің бәрін рет-ретімен айтып шықты. Тек ұрлап мөр бастырудың айла-тәсілін ішіне бүгіп қалды. Әріп:

	– Төрімнен көрім жуықтағасын, сені алпыс күн атан етпей, алты күн бура ғып, біреулерден кек алайын деп едім, түк бітірмей, ақсақ қойдай маңырап қайттың ғой! – деп табалады.

	Сол кеште Зейнел-Нәби әйеліне сыр жарады. Күлзия да сыбырлап:

	– Қайдам, айналдырып көрейін. Тек Исаханнан сақ болайық! – деп ішкі қаупін аңғартып өтті.

	Ертеңіне Күлзия мен Меруерт төрт шелек алып, суға барды. Бұлақ басында екеуі ұзақ сөйлесті. Меруерт:

	– Құрып қалсын, қалтаға қалай түсемін?! – деді.

	Зейнел-Нәби екі-үш күннен кейін Құмкентке барып дүкеншіден зат-мат алып қайтты. Ноғайқұлды қонаққа шақырып кетті.

	Ноғайқұл ермекке бола барғанда қойнына жылан кіретінін білген жоқ...



	II



	...Меруерттің опасыздығының игілігін Зейнел-Нәби емес, басқа адам көрді. Болыстың мөрі басылған қағазды атбекет тиісті мекемеге тапсырып, оған бірнеше арыз, шағым қосылды. Осының бәрі Ноғайқұл Торанғұловтың орнынан түсуіне әкеп соқты. Бұны Ноғайқұлдың өзі де білмей қалған.

	Әңгіме былай. Бір күні салт атты үш кісі болыстың кеңсесіне сау ете қалсын. Кеңседе бір қора жұрт отырған. Дембелше келген ақсұр адам солардың көзінше Ноғайқұлға бір жапырақ қағаз жазып берсін. Ноғайқұл әзілге балап кекете күлсін. Ақсұр адам:

	– Мен сенің орныңа назначение алып келдім! – деп мандат ұсынсын.

	Ноғайқұл досқа күлкі, дұшпанға таба болмас үшін сөз есесін жібермей:

	– Әй, Бәзелбек, сен бұрын тілмәш, кейін атбекет едің ғой. Маған писарь бол! – десін.

	Бәзелбек ашулансын:

	– Қылжақтың орны бұл емес!

	Екеуі ерегісе бастағанда әңгімеге губерниядан келген милиция бастығы араласты. Назарғалиев:

	– Ноғайқұл, бұның қалай? Кеңес үкіметінің бұйрығына бағынбаудың арты неге соғатынын шамалайсың ба?

	Бәзелбек Жүдәбеков күшейді. Бірақ, ол бас киімін алшы киюдің орнына самайын жаба түсті. Ноғайқұл күлкісін әрең жасырды. Ішінен: «Ай, арлы таз-ай!» деп отыр.

	Біраз ырғас, ұғыныс, ұсыныстан кейін Ноғайқұл Торанқұлов кеңсені өткізді. Бұйымдарын, қағаздарын хаттаған да жоқ.

	– Бары осы, жарқыным! – деп ноғайша тігілген тік жаға бешпетін жамылып тысқа шығып кетті.

	Артынан Соппек шығып, анадай жерге ертіп апарды да:

	– Мөрді алып қашайық! – деді.

	Келген әкімдер мөрді ауыздарына да алмады. Алатын да түгі жоқ еді. Оймақтай күміс мөрдің жазуы: «Ноғайқұл Торанқұлов» болатын. Лауазымы жазылмаған мөр Ноғайқұлдың өзінде қала берді.

	Ноғайқұл аттануға ыңғайланғанда жаңа болыс оны ымыраға шақырды:

	– Сен теріс айналма. Қайта біраз уақыт бірге болып халықпен таныстыр. Тату болсақ, қызмет табылады!

	Ноғайқұл Торанқұловтың орнынан түскенін жұрт сан саққа жүгіртті. Жұрттан мал жинапты-мыс; ұры-қарыға ақтау қағаз беріпті-міс. Әйтеуір, қаулаған қауесет тараған. Бәрінен шындыққа жуығы Тұрар Рысқұловтың бұл кезде Мәскеуге кетуі еді.

	Осының қабатында жоғарыдан келген жаңа болыстың кім екені де айтылып жатты. Бәзелбек Жүдәбековтың дөңгелекті наганы барын, оны сірә да белінен тастамайтынын, бөтен үйге түнегенде жастығының астына жастанып жататынын көш-құлаш әңгіме етісті. Арада шамалы уақыт өткенде Бәзелбек туралы тағы да әңгіме тарады. Ол өзі қырма таз екен, тақиясын басынан тастамайды, бір төбенің астына барып жуынады. Құмалағын көмген мысықтай жымысқы дейін десең, тәккаппарлығы және бар. Жақында жазықсыз біреуді қаматады. Ағайыны Сұранышбек екен. «Болыс-еке, інім не жазды?» десе, анау: «Айтуға аузымның ебі келмейді!» – деп, маңайлатпайды, Сұранышбек киіз үйде қамалып жатқан інісінен «Әй, сен не істеп едің?» – деп сұрағанда, анау болыстың қарсы алдында отырып өзінің самайын қасығанын айтады. Сұранышбек болыстың көзінше өз інісіне дүре соғады. Содан самай қасушы құтылыпты.

	Сіз, сенбейсіз, ал осы уақиғаға куәлік еткен біреу осы күнге шейін тірі. Өзі тақуа. Болыстың арлылығы қулығынан болмасын? Қоқан хандығының: «Ойма тазға он теңге, қырма тазға қырық теңге» салық салғанына сіз қалай қарайсыз? Ертектегі тазша баланың қулығына сенесіз бе, сенбейсіз бе? Қой, құрсын, бас жағына барыспайық. Осы күнгі жұрт әзіл-оспақты көтере бермейді. «Шашыңды қырғызсаң, шебердің қолын кім қақты?» – деп өзіне дүрсе қоя береді. Ал шаштан сақалға, сақалдан мұртқа ауыссаң, дұшпаның тіптен көбейеді. Бірақ біз «естіген құлақта жазық жоқ» деп құтыламыз. Ал, «сен неге саңырау болмадың?!» деп жазғырса, оған шара жоқ...

	Ноғайқұл Бәзелбек туралы ойлап кетті. Ол онымен патша тұсынан таныс. Қаракөл, Жылыбұлақ болысында партиягершілікпен адам өліп, жұрт қалаға шапқанда Ноғайқұлды Жарылқасын Отарбаев деген беделді ағайыны қосшыбала ретінде ерте барған. Және «етітірі» деп, ояздың мекемесіне өзімен бірге кіргізген. Сонда ояз бір жауаптың үстінде: «Мына балаға не жоқ!» деп сұрағанда, Ноғайқұл: «Мен де бір елдің азаматымын!» деп жауап қайырған. Бұл сөзді тілмәш Жүдәбеков түсіндірген еді. Он екі жасар баланың осы уәжі кейін жалпақ елге тараған. Оның атағының ерте шығуына көп себептің бірі де осы болған-ды.

	Сол сапарда Жарылқасын Отарбаев құнның дауын ұтып, бақастарын жеңді. Жеңген бойда байламға келді. Қалада қазақ балалары оқитын интернатқа Ноғайқұлды орналастырды. Жарылқасынның қалада орыс әйелі бар. Ноғайқұл сол үйде тұра берді. Бірақ, келесі жылы оны Борайқұл қаладан алып кетті.

	Қаладағы ишанға пірге жығылуға келген Борайқұл өзінің жұмысы біткеннен кейін орыс әйелінің тамына соққан. Орысша оқитын немересі, тым жүдеу екен.

	Одан: «Сен неғып азып кеттің?» деп сұраған. Ноғайқұл борщқа тәбеті тартпайтынын, ылғи бөлке нанды корек етіп жүргенін айтқан. Сол-сол-ақ екен, Борайқұл оны атына мінгестіріп алып қайтады. Араға екі қонып, өзінің аулының төбесін көргенде артына бұрылып: «Е, енеңді естек ұрсын!» деген.

	Сол Борайқұл бұл күнде жатақ. Мешіт маңындағы қыстақта тіршілік құрып жатыр. Ноғайқұл болса әр төбеге бір шығып әбі-тәбі күн кешті. Енді орнынан түсті. Орнынан түскен жоқ-ау. Жүдәбеков тартып алды. Бұған Ноғайқұл үш түрлі болжау жасайды. Жүдәбековтың қаладағы байланысы күшті. Ысылған іскерлігі және бар. Бәрінен бұрын губернияның сахарада сенімді бөгде көзі болуы керек.

	Ноғайқұлдың іші әлем-жәлем болды. Басы мең-зең боп есеңгіреп қалды. Ол қапалықтан құтылудың жолы не екенін білмейді...

	* * *

	Орнынан түскен соң Ноғайқұл Торанғұлов мөрін тірі жанға көрсетпей сандыққа салып қойды. Бірақ, ел ішінде ол бұрынғыша «болыс-екең» атанып жүрді. Шын болыс Жүдәбековке баруға мойны жар бермеген маңайдағылар дау-шармен Ноғайқұлға келіп жүретін болды.

	Ноғайқұл ағаш кереуеттің үстінде отырып сөз тыңдайды. Билік айтады. Ақырында: «Ал, енді осы тойғандарыңмен барындар!» деп құрауыз шығарып салады.

	Ноғайқұл «тіл сындырсын» деп Шәукенді молдаға берді. Бірақ Шәукен оқымады. Суға тал шыбық салып қойған молда Шәукенді ұруға бата алмады. Оның есесіне оны өзінің шешесі ұрды. Бауымен мойнына асатын әптекті алдына салбыратып, ойнап жүр еді. Ырысбике:

	«Бұның не, Шәукентай?» деп сұрады. Шәукен: «Күйек» деді. Ырысбике шапалақтың астына алды. Шәукен оны әке-шешеден боқтап, өзі егін басында отырған Назарқұлдікіне қашып кетті. Келген бойда Зияшқа болған оқиғаны асығыс айтып өтті. Зияш: «Қатты ұрды ма, қарағым?» деп сұрады. Шәукен: «Ой, Зияш, өзің қызық екенсің, біреудің баласын, біреу аяушы ма еді?!» деп жауап берді. Ырысбике болса, Шәукеннің сөзінен шошынып, Ақкөзге барып беті-қолын жуды. «Құдай өзі кешірер!» деп күбірледі.

	Осындай бір мезгілде – майда қоңыр күз еді, – Ноғайқұлдың аулында қызойнақ болды.

	Қыз-қырқын, қатын-қалаш, жігіт-желең көп жиналды. Олар әр үйге орналастырылды. Табақ артылғанда Ноғайқұлдың үйінде отырған қыздардың екеуі қосылып өлең айтты. Өлеңнің соңы: «Ет асатын әлгі Рәш қайда кетті?» боп бітіп еді, Рәштің үйіндегілер:

	– Бар, бар! – десті.

	Қызойнақ түн ортасында аяқталды. Ұйқы қысқан қыздар тырая-тырая кетті. Ноғайқұлдың үйінде ине шаншар жер қалмады.

	Таң атқанда Ырысбике түндік ашуға тысқа шығып еді, іргеде ұйықтап жатқан күйеуін көрді. Өзі іргені түріп қойыпты. Шамасы, Шынаргүлдермен тілдеспек боп жатқанда өзі ұйықтап кеткен-ау! Ырысбике иығынан түртті. Ноғайқұл: «А-а» деп көзін ашты. Ырысбике:

	– Бетім-ау, мұның не? – деп таңырқады.

	Ноғайқұл тік жаға бешпетінің етегін қағып, Ақкөзге қарай аяңдады. Күнде осы көзден жуынып-шайынушы еді, бүгін ертерек келіп қалды...

	Ырысбике осы оқиғаны кейін Рәшке айтты. Рәш күлкіге айналдыра салды:

	– Өзіңнен бір жас кіші балаға неге тиесің о баста?! Ырысбике шағым аралас сөйлеп кетті:

	– Біздің үйдегі оңбайды. Жігіт кезінде жеті түнде ауылдың жанынан ән салып өтті. Мен: «Қайтейін, қайда жүрсең аман бол!» деп тілек тіледім. Бертінде атқа мінгенде үйде тұрмай екі-үш айда бір соқты. Оған да көндім. Ендігісі мынау.

	Ырысбике күрсінді. Сәлден кейін осы арада ашқан жорамалын айтты.

	– Кей жылы қаладан қоржыны бос қайтқанда: «ақшамды қартаға ұтқыздым» деуші еді. Сонысы өтірік боп жүрмесін? Шаһардың жезөкшесіне жұмсамасын, бала-шағаның напақасын?!

	Туысқандық қиын. Апасына Рәштің қаны қызды. Бірақ та сыр беруді бойына лайық көрмей, тағы да жуып-шая бастады:

	– Аяғына жем түскен жүйріктей тұралаған жері осы.

	Ендігісі қоян шоқырақ.

	Ноғайқұл осы қылығынан көпке шейін ұялып жүрді. Сақалы сапсиып, қыздармен шекем-тас ойнағанының өзін жұрт сырттай келеке етуші еді. Енді мынаны естісе масқара ғой! «Осының бәрі қол бостықтан, – деп ойлады ол. – Қой, құрсын, қораш та болса бір қызмет тауып алайын!...»

	Осындай ойда жүргенде бір күні ол газет қиындыларының арасынан «Советская степь» газетінде жарияланған бір мақаланы тауып алды. Мақала орыс тілінде жазылған. Оның авторы К. Тимаев көшпелі Сарысу елін Сырдария губерниясына бағындырудың керегі жоқ деп жазады. Бұл Сарысу – Шуға келіп-қайтатын көшпелі ел. Сол елді советтендірушінің бірі Ноғайқұл Торанғұлов. Ол мақаланы жорта қазақшаға аударғанда былайша болып шықты. «Балқаш көлінің батыс жағы мен Шу өзенін, Мойынқұмды қамтитын, географиялық картада Бетпақдала деп аталатын, жеріне бүкіл Швеция, Норвегия сыйып кететін Сарысу болысы деген ел бар. Бұл болыстың елі жазда Бетпақдаланы, Сарыарқаны жайлап, қыста Шуды, Мойынқұмды қыстайды. Басқаруы қиын. Сондықтан бізге, Сырдарияға, Сарысу болысын қосудың керегі жоқ».

	Ноғайқұл Торанғұлов:

	– Атаңның басының керегі жоқ! – деп, қиындыны әмиянының түкпіріне салып қойды.

	Оның өзі губерниялық газетке хат-хабар, мақала жазып тұратын. Араб әрпімен маржандай тізіп, парақты ұзына екі бүктеп жазар-ды. Бұның өзі газеттің талабына сай тәсіл-ді. Бұл арада бөгде мақаланы әмиянына салғанда «қалаға барсам керек болады» деп ойлады.

	Көп ұзамай ол қалаға мал айдады. Баяғыдан келе жатқан ата үлгісі осы. Шаруалар қалаға мал айдап барып, көйлек-көншек, қант-шай алып қайтады. Бірнеше адам тізе қосысқандықтан, қора-қора қой айдалады. Атқамінерлер озып кетіп, белгілі немесе белгілескен жерден тосып алады. Қарға тамырлы қазақта жекжат жұрт көп. Солардың біреуіне түстеніп, біреуіне қонып, тамақ ажыратып кете барады.

	Осы жолы Ноғайқұл қалаға сол атқамінерлердің бірі іспетінде барған. Бірақ қасындағы үзеңгі қағысқан жолдастарынан өзін биік ұстайды. Бұл уақытта оның құлағы «болыс-екеңнен» гөрі «нақаңа» көбірек үйренген.

	Сонымен, Ноғайқұл қалаға шаруакеш боп келді. Ежелгі заманнан бері сарқылмай ағып келе жатқан Сыр-Дария өзені қапталдасып өтетін болғандықтан, губерния Сыр-Дария аталған.

	Осы губернияның орталық қаласын айтсақ па екен, айтпасақ па екен? Әділдікке салсақ, айтқан жөн! Неге десеңіз, тарих – бейтарап. Оны шылғи бұру обал! Оның үстіне, осы күнгі тілмен айтқанда, талғампаздық деген жүйе және бар. Әулиеата – діндарлық ұғымға бір табан жуық. Оған қарағанда осынау Шымкент шындықтың шаһары. Өзі о баста шымнан қаланған. Кедей-кембағалдың, мердігерлердің маңдай тері төгілген. Қоқан хандығына тойтарыс берген шаһар да осы. Одан бертінде бұл қалаға патшаның баскесері Черняевтың аты қойылған. Бірақ, ол есім ұзақ жасамады. Сайып келгенде, басқыншылар өзгеріп тұрады. Бірақ жердің аты өзгермейді. Зорлап өзгертсең, кейінгі ұрпақ одан өш алады.

	Сонымен, сонау Қаратаудың теріскейінен келген бір шоғыр шаруакеш шымнан соғылған қалада делдал, шіріңкешілер арқылы малын сатып, пұл ғып, базар базарлап жүрген. Әрқайсысының түскен үйі – әртүрлі. Біреу жекжатқа, біреу тамыр-танысқа, енді біреу делдалға түскен. Оқта-текте бас қосысатын жері – шайхана.

	Осы шайхана Арқадағы қымызханадан айнымайды. Бұған да көбінесе жақсы мен жайсаң кіреді. Жаман-жәутік бас сұқса шайханашы: «Астыңды сыпырамын!» деп, қуып шығады. Әрине, шайханашының да өзінше әкімшілігі бар! Сіз шай ішпей қалай шыдайсыз? Әсіресе, жүрегіңіз майланса?!..

	Сонымен, осы шаһардың бір қызығы осы шайханада өтеді. Ал, шайхананың бар қызығы – бөдене соғыс. Бөденені өзбектер жеңіне тығып, баптайды. Бұл Ноғайқұлға қырдағы қаршығаны еске түсіреді. О да бап тілеуші еді-ау! Бұл жерде екі бөдене жұлысқанда қауырсыны жұлынғаны жеңілгенге баланады. Қырда қаршыға ілінгенде қаздың қауырсыны ұшады.

	Айырмашылығы бар! Қырда қаршыға құр қызыққа жұмсалса, бұл жерде бөденеге ақша тігіседі. Тіпті, бүйірі қызғанда көлденең жұрттың өзі төңкерілген тақияға ақша тастайды.

	Тағдырдың тәлкегі бар! Ноғайқұлдар қызықтайтын шайхана осы күнгі «Шығыс» ресторанының орнында еді. Сол шайхананың сыртындағы тамда 1920 жылы 13 августа «Коммунистердің сырдариялық Бірінші съезі» өткен. Онда Валериан Куйбышев баяндама жасаған. Күмәндансаңыз, барып көріңіз! Айтылған ресторанның қасында В. В. Куйбышевтің мәрмәрдан қашалған ескерткіші тұр. Ескерткіште тілсіз шежіре бар. Бірақ бұл арада басқа уақиғаны айтуға тура келеді.

	...Ноғайқұл елден келген жолдастарымен бірге шайхананың сәкісінде, сырмақ үстінде отырған. Жантаярлық жер жоқ. Нағыз сыпайыша малдас құрып, мүлгіп, ақырында, есінеген. Есінеу сырын жолдастары түсінбей:

	– Нақа, ұйқы-ашар жасаймыз ба? Көк мойынмен қалайсың?! – десті.

	«Көк мойыны», әрине, арақ. Ноғайқұл оны ішпейді... Ол Тұрар Рысқұловпен бір үйде коньяк ішкен. Бірақ оны аузына алмайды.

	Бұдан хабары жоқ жолдастары, осы арада арақ ішіп, бүйірі қызғанда Ноғайқұлға тиісе бастады. Біреу «болыс-еке!» десе, біреу «орыс-еке!» деп қағытады.

	Осы кезде кейбіреулер бөдене соғыстырып, оған ақша тігісіп жатқан. Ауылда Ноғайқұлдан картадан ұтылғандар енді оған:

	– «Жиырма бір» ойнап, сенен есе қайтарамыз! – десті. Ноғайқұл:

	– Сендерді құртқан «жиырма бір емес», жиырма екі, яғни шама-шарқыңнан асып түсу! – деп, көзін сығырайтты. Артынша байсалды қалыпқа ауысып, орыстың: «Не бойся проигрыша, а бойся отыгрыша» деген мәтелін еске түсірді. Бірақ бұны құмарпаздар түсінбеді.

	Бұл екі арада Әлтай гармонын қолына алды. Ол гармонның ырғағына қосып, ән шырқағанда, көшедегі көлденеңдер есітіп, шайханаға кіре бастады. Ақырында, жұрт топырлап кеткен. Осы сәтте Әлтай құндыз бөркін аударып, ортаға тастады. Оған пұл түсе бастады. Алғашқыда күміс теңге, содан кейін қағаз ақша түскен Әлтай әнін үдеткенде, біреуден біреу асырмақ боп:

	– Мен пәленшемін. Міне, пәлен сом тастадым! – деген тәрізді сөзбен қырланады.

	Ақырында бөрік ақшаға толып қалды.

	Сіз осыған күмәнданасыз, ә?! Күмәндансаңыз, осы күнгі ел дәстүрін көріңіз! Сиқырлы жырдың қасында «беташар» деген не, тәйірі?! Сол «беташар» айтқан адам осы күні ақшаның астында қалады. Оның ортаға қоятыны, әрине, шляпа! Соған жұрт:

	– Міне, мен пәлен сом тастадым! – деп мақтанады. Осының бәрі молшылық арқасы! Қой үстінде боз-торғай жұмыртқалағандай дерлік бейбітшілік заманда қағанағы қарқ, сағанағы сарқ жұрттың жомарттығы! Бірақ бұл арада әңгімені баяғыдан бастамасқа лаж жоқ. Әйтпесе заманының желісі үзіледі. Желісі үзілсе, жалғайтын шебер таптырмайды.

	Сонымен, сол жылы сол шайханадан шыққан бойда мынадай оқыс уақиға болған.

	Қоржыны тоқ аттылар кең көшенің қақ ортасына келгенде, Ноғайқұл кербестісінің басын кілт тежеп:

	– Қап, тарс есімнен шығып кетіпті-ау! Ембергенге қанжар апаруым керек еді. Мен базарға қайта соғамын, – деген.

	– Онда біз Арыс бойындағы Шұбарда бозашының сәкісінен тосайық, – деп Зейнел-Нәби сары атанның басын кекжитті. Жайшылықта жидіп тұратын секпіл сары реңі шұғыл ширады.

	Осыдан кейін ол жуық арада өзінің аулында ас болатынын, көп аялдауға пұрсат жоғын айтып өтті. Сөзге кер дөненді Рәш араласты:

	– Бір көштік жерге ұзамай-ақ қаланың шетінде ат шалдыра тұрсақ қайтеді?!

	Бәрі ұйлығып тұрды.

	Түлен түрткенде бұл губисполкомның қарсы алды еді. Солқылдақ күймеге мініп жатқан шомбал қара кісі атқамінерлерді танып, қол бұлғады.

	Бұлар, әрине, барды.

	Губисполкомның төрағасы Бексұлтан Қожалақов ойланбай шақыра салған. Рабайсыз дөңкиген дәу қоржындарды көргенде нілдей бұзылды:

	– Ә, қулар, Қаракөл, Жылбұлақ болысын сорып, қандаладай тырсиып тұрсыңдар ғой. Соңыра мәжіліс болады, соған келіңдер!

	Мәжіліс болатыны рас еді. Оған бұлардың қатысы шамалы. Тек, жуырда елге шығашақ есепшілерге көмек көрсету керектігін ескертпек болды. Ал «қандаладай тырсиып тұрсыңдар» деген сөздің аузына қалай түскенін аңғарған да жоқ.

	Бұны атқамінерлер өзінше түсінді. Оқыс үрпиісіп, жорта жаутаңдасып қалды. Ұлыққа тіл қатушы табылмады.

	Құты қашқан қоңдылардың әужайын таныған Қожалақов келемежшіл сөйледі:

	– Көліктеріңді қорыққа айдап, жаяу келіңдер. Гәп бар!

	Атқамінерлер қаланың шетіне шыққанда ошарылды.

	«Мәжіліске кіреміз бе, жоқ осы бойда кете береміз бе?» дескен. Байлам таппай дал болды. Ақырында Зейнел-Нәби Ноғайқұлға қолқа салды.

	– Сен баяғы ревкомсың ғой, бәріміздің атымыздан өзің барсаңшы!

	Ноғайқұл әзілге жүгіртті:

	– Жол сенікі.

	Зейнел-Нәби шынына көшті:

	– Мен «покажи мандаттан» басқаны білмеймін.

	– Орысшаның керегі жоқ, – деді Ноғайқұл. Енді Рәш Зейнел-Нәбиге жармасты.

	– Сенің қоржының жоқ. Ішің майлы. Осы сен тәуекел етсең қайтеді? Көз қысып, бармақ басқанға жүйріксің ғой...

	Бұлар тағы біршама жер жүріп сайға құлағанда аттарының басын ірікті. Бәрінің көңілінде дүдәмалдық бар.

	– Ау, не істейміз? – десті тағы да. Орнықты жауап табылмады.

	Зейнел-Нәби сары аттың үстінде қалшиған күйінде:

	– Кеше кеңсенің алдында байлаулы тұрған бурыл бестіні танып, шошып едім. Біздің артымыздан Сұранышбектің келгенін сендерден, қымтай сап ем. Бүгін сол сұмның шағымын қараса керек, – деп қалаға қарай көзін тікті.

	– Серігі жоқ па екен, әй?!

	– Серігі қоржын толған арыз-дағы!

	– Онда іс насырға шапқан екен!

	Бұлар бас-аяғы сегіз адам. Төртеуі басшы да, төртеуі қосшы. Қолға су құйып, ат ерттеуден басқаны білмейтін қосшылардың әңгімемен ісі жоқ-ты. Бірақ, осы арада Зейнел-Нәбидің жігіті білгірлікке басты. Исахан:

	– «Қашқан жауға қатын ер». Біз қашпайық. Сегіз адамның көзін бақырайтып қалай қамайды?! – деген.

	Зейнел-Нәби оған кейіді:

	– Сен не білесің, осы!

	«Исаханнан қалысамын ба?» дегендей әңгімеге Әлтай араласты. Ол:

	– Сіздер бір бәтуаға келгенше мен қыраттан қарауыл қарайын, – деп шабдар шобырын қамшылады.

	Бұл сөз үрейді асқындыра түсті.

	– Қарауыл қарайтын Қособа баяғыда адыра қалған. Одан да есіміз барда ел табайық! – деді Зейнел-Нәби.

	Серіктері түгелге жуық қостады. Тек, Ноғайқұл ғана:

	– Қашатын қатын емеспіз ғой, – деп ойланып тұрды. Ол ұзақ ойланды. Мыналардың сөзінің жаны бар ма, қалай? Соңыра мәжілісте беттеріне баттита айып тағып, кеңседен абақтыға жіберуі мүмкін. Олай болса, жылыстаған жөн. Бірақ үкіметтің құрығы ұзын, ауылдан ұстап әкетсе, нағыз масқарасы сол болмақ! Ноғайқұл «Өртке жалғыз күйейін!» деп бекінді.

	Осы кезде қыраттан Әлтай құлады. Шобырын шаужайлап:

	– Ойбай, қала жақтан үш адам келе жатыр. Біреуінің асынған мылтығы бар, – деген.

	– Онда не тұрыс бар?! – деді Зейнел-Нәби атын тепсініп. Сары адамның көзі жидіген түрпетін лайлап жіберді.

	– Сайды құлдилап қашайық, – деді Рәш.

	– Мен жаудың алдынан шығамын, – деді Ноғайқұл. Бойшаң қара сұр кісі еді. Шүңірек көзі ұшқындап тұр.

	Бұдан ары ырғасуға пұрсат болмады. Жолаушылар терең саймен шаба жөнелді. Жолдың көрнеу бұрыстығына көніп бара жатыр.

	Рәш артына бұрылып тәуекелге тұрып қалған Ноғайқұлға:

	– Қош бол! – деп бажылдады.

	Ноғайқұл ызаға булығып қалған екен. Аттан адам аударып алатын шабандоздай, кербестісін шапаттап, қыранға шауып шықты. Артында Әлтай келе жатты.

	Жаңа Әлтай хабарлаған үш адам базаршылап қайтқан шаруакештер екен. Мылтық дегені ашамай ағаш боп шықты.

	– Құр қол қайтпайын деп, сарттың дарбазасынан ала салдым! – дейді.



	III



	Ноғайқұл ең әуелі базарға соғып қанжар сатып алды. Оны Әлтайға табыс етті. Екеуі асықпай ілбіп кеңсеге келе жатты.

	– Жүрісіміз өнбеді ғой, – деді Әлтай.

	Түсі қарауытқан Ноғайқұл тосын сыр меңзеді...

	– Әкімдердің аптығы басылсын. Мұндайда не бірінші боп бару керек, не ақырамашқа ілігу керек. Бүйір қызған шақ жаман болады...

	Атқару комитетінің алды сап түзеген теректер еді.

	Екі ат екі терекке байланды. Басқа да аттар тұр.

	Ноғайқұл екі нәрседен хабарсыз еді. Қожалақов ең әуелі мазақ қып шақырды. Бұл екі ортада мәжіліс алдында, Сұранышбекке ұшырасып оның шағымын тыңдады. Пәлендей зілді, сенімді шағым болмаса да, Қожалақов өз әжуасының босқа кетпегеніне қуанды. Сондықтан да, ол Ноғайқұл Торанғұлов кеңсеге кіргенде, оған шаншыла түсті.

	– Ә, қайысаяқ, келдің бе? – деген.

	– Келдім, – деді Ноғайқұл. Қоңыр даусында аздаған екілену бар.

	Екі қатар орындықта иін тіресе отырған алашұбар жұрт: «мынау даңғой кім?» дегендей, жапырыла қарасып қалды.

	– Сен баяғыда Арқадан жүйрік ат ұрлап әкеліпсің ғой, – деді Қожалақов.

	– Төңкерістен бұрынғы істі түстен кейін тексересіздер ме?! – деп жауап қайырды Ноғайқұл Торанғұлов.

	Қожалақов әңгіменің бетін оқыс бұрды:

	– Сені шынжыр балақ, шұбар төстің баласы деседі.

	Сол рас па?!

	Ноғайқұл Торанғұлов қарсы сұрақ қойды:

	– Шынжыр балақ, шұбар төстің баласы ревком бола ма екен?

	Қожалақов:

	– Сені ревком қойған кім? – деп сұрады. Торанқұлов:

	– Сәкен Сейфуллин! Нағыз революционер! – деп жауап қайырды.

	Бексұлтан Қожалақов қалың ернін дүрдитіп, ұнатпай қалды. Ол енді Торанғұловтың үшінші жағынан келмекші болды.

	– Сен осы күні түздіктерге билік айтады екенсің.

	Оның қалай?

	Торанғұлов жалтартқан:

	– Үйіме келген кісіні қуамын ба?!

	– Жоқ, сен мәймөңкелеме! – деді Қожалақов. – Сен билік үшін пара алатын көрінесің...

	– Кім айтады?

	– Өзіңнің еліңнен келген Сұранышбек Кеңірдеков айтады.

	Ноғайқұл шүңірек көзімен арызқойды атып өтті де, жөн жауапқа көшті.

	Ол Кеңірдековтердің өмір бойғы кәсібі «тақсыр, арыз!» екенін, өзі жұтқа ұшыраған байдың күшігі екенін айтып өтті.

	– Байдың күшігі шағым бермейді?! – деді қазақша білетін шикіл-сары орыс.

	– Сіз көшпелі қазақтың сырын білмейсіз. Бұлар – жатырында қағынған! – деп жауап қайырды Торанғұлов.

	– Что такое «жатыр»? – деп орыс төрағаға бұрылды. Қожалақов күлді. Құлағына сыбырлағанда орыс та күлді. Қатты күлетін адам екен, көк ала орамалымен көзінің жасын сүртіп жатып:

	– Вот это сказанул! – деп басын шалқайтты.

	Әр кеңсенің табалдырығын жүйесіз тоздырған Кеңірдековтің бұл мекемеге арыз тіреген беті бағана еді. Әкімдер табан астында байлам жасай алмады. Қожалақов болса әлденеге көзін сығырайта ойланып отырып-отырып, ақырында:

	– Жарайды, жолдас Торанғұлов! Жақында елге есепшілер шығады. Соларға көрсеткен көмектен бір сынаймыз. Сырттағы серіктеріңе де осыны жеткіз! – деп түйді.

	Сырттағы серіктері! Ноғайқұл күлкісін әзер жасырды.

	«Өрттен қорықсаң өзенге бар. Кешіп өтесің» деген осы. Ноғайқұл төрағаға:

	– Исполкомның тапсырмасына жан пида етеміз. Кеңес өкіметіне пәлен жыл қызмет еттім. Маған бір жұмыс тауып бермейсіз бе? – деді.

	Қожалақов шамалы ойланып, есікке таман отырған бір татарға бұрылды:

	– Сендерде қызмет бар ма?

	Татар да шамалы ойланды. Содан соң теріскей елінде живсоюздың үлкен базасы барын, оның бастығы босануға арыз беріп жүргенін айтты.

	Қожалақов енді Торанғұловқа бұрылды.

	– Сол қызметке барғын!

	– Бұрынғы ревком үшін ұят болмай ма? – деді Торанғұлов.

	Аңдамай айтып еді. Қожалақов ұнатпай қалды.

	Сәлден соң райдан қайтты.

	– Совет заманында адам қызмет іздемейді, қызмет адамды іздейді, – деген.

	Ноғайқұл Торанғұлов сыртқа ісіне шықты. Құты қашып тұрған Әлтай: «Я, құдай-ай!» деп кербестіні көлденең тартты.





ЕКІНШІ ТАРАУ




	I



	Ноғайқұл мен Әлтай Шұбарға келіп аялдады. Бұлар бүгінгі Зейнел-Нәбилердей жүгеріге тығылып ат шалдырмай, тура қыстақтың өзіне келген.

	Бұл қыстақ – бір тайпа елдің мекені. Тайпа Ноғайқұлдың руына алыстан қосылса да жақын ағайынға бергісіз үйірсек еді. Бір заманда сонау теріскейден осы жаққа – ит арқасы қиянға ауып келіпті-міс. Бұл жақтағы дүмділерден зорлық-зомбылықты көп көргендіктен, алыстағы ағайынға өте-мөте бауырмал деседі. Осы тайпаның бетке шығары Бөкпенбайдың үйіне кеп түсті.

	Бөкпенбай алғашқыда сағынған досша құшақтады. Артынша дөңкиген кілем қоржындарды көріп, сұлық отырып қалды. «Е, базарға барарында соқпай, қайтарында соққан екенсің ғой. Бір маңырақты қимадың-ау шамасы!?»

	Бөкпенбай Ноғайқұлдар базарға қой айдап барды деп ойлап отыр. Осыны сезген Ноғайқұл өзінің шаһарға қызмет бабымен барғанын, Ақсақ Темір өте алмаған жойқын Арыстан өту үшін өткел іздеп қиғаш кеткенін айтып өтті. Сөзінің соңын:

	– Мансап ағайыннан қымбат емес. Өзіңді сағынып келдім! – деп бітірген.

	Бөкпенбайдың іші жылып сала берді. Ол дереу қасапқа жүгіріп ет әкелді. Абырой болғанда көк серкенің басы сатылмаған екен. Мүйізі қағылған басты үйітіп, қолдан сойғандай етті. Ішек-қарны салынбағаны болмаса, мүшенің жөні түзу боп шықты.

	Шүңірек көзге шөп салу қиын. Ноғайқұл жаңа еттің төркінін түйткілсіз таныды. Ағайынға жаны ашып өзінің шығымсыздығын іштей шенеді.

	Бұл екі арада Бөкпенбайдың әйелі екі қоржынды текке қарай зорға сүйретіп:

	– Мырза ағаның жүгі зілдей ғой, зүдә! – деп жорта сүйсініс білдіріп өтті.

	Әйелдің үйелмелі-сүйелмелі екі баласы жаутандап тұрды. Ноғайқұл шымшып бүгілген қоржынның аузын ашып, балаларға мейіз берді. Әйел құр қол қалды.

	Қонақтарға қара көрсетсін деп үй иесі Кәденді шақырып алған еді. Баршасы жадырап кеңесіп отырды. Ағайын арасындағы әзіл жүрмейді. Бауырмал, байсалды кеңес басталды. Осынау күнгейліктер мен сонау теріскейліктердің түрлі тіршілігі, жыл құсындай қатынасы, шілдедей сағынышы әңгімеленді. Бұл жақта теріскейлік көшпелі елдегідей ит жүгіртіп, құс салу жоқ. Оның есесіне күнара көкпар бар. Соңғы желікке келгенде ауылдастар көрнеу мақтанысып отырды.

	Ноғайқұл атқұмар кісі еді. Өзінің сол құштарлығын айтқанда Бөкпенбай қостай түсті. Ол:

	– Мынау Кәденнің жүйрік құнаны бар. Өзі ғана шауып, маған терін қимайды, – деген.

	– Көкпарды көрінген үйге саласың. Сонсоң тиылып қалдым-дағы! – деді оған Кәден.

	Бөкпенбай қысқа қолын сермей сөйледі.

	– Сен, іштарлықтан қара көк құнанның бағын байлап жүрсің. Көкпар көлденең көпшіліктің несібесі. Оны өз үйіне әкелу ұят. Екіншіден, ұшқыр құнан алыстағы аулыңа жеткенше барлығып қалады. Тақымдағы олжадан құтылуға асығатыным сондықтан...

	– Е, онда Бөкеңдікі жөн екен! – деді Ноғайқұл.

	Ақсары Кәден қара сұр Ноғайқұлға қиғаштай қарады. Ноғайқұлдың түсі сазарып, көзі шүңгілденіп кетті. Ақырында күтпеген сөз айтты:

	– Жүйрік құнан бойжеткен қызбен тең. Оны ұзатып құтылмақ ләзім. Сен құнаныңды маған қи. «Мәрт Кәден бауырым берді!» деп еліме мақтанып барайын!

	Кәден науша бойына қайшы мінез көрсетіп, тызалақтай бастағанда, Ноғайқұл сөзін жалғады:

	– Тәңір алсын, сені! Аралас-құралас елдің «бәрекелдесінен» саған қылқұйрық қымбат па? Қабырғасы қатпаған құнан мертіксе қайтесің. Мен сені жерге қаратып кетпекші емеспін. Келер жазда қалаға қой айдап келгенде, басыңа ақбоз үй тұрғызып беремін. Тамның кенесінен құтыласың. Қатын-балаң кеңірдегін жібітетін сауын және мойнымда. Сайып келгенде маған да абырой-атақ керек...

	Өзеннің жағасында қыш дуалмен қоршалған ауқымдай аңыздың тамырын тартып күнелтіп отырған Кәден пешенеге біткен ақ киізге, сауындық саулықтарға қызықты. Бірақ даңқы жұртқа жайылған қара көк құнанды қия алмады. Намаздігер шамасында оңашаланып, құйқылжыта шапқанда күні бойғы ауыр еңбектің мехнаты естен шығып кетуші еді-ау! Таң асырған құнан құлқын сәріде оқыранғанда Кәден ұйқылы көзбен атып тұрушы еді-ау? Сол қызықтың өзі неге тұрады. Белдеуіне жылқы байланған ақбоз үй кімге дәрі? Рас, сауынның жөні басқа. Кебек тескен қарынға қою қатығы майдай жағар еді. Бірақ сол шіркіннің маңдайға біткен жалғыз құнанының бодауына келгелі тұр-ау! «Қой, қатығы құрсын, арпа мүссәлләмнің өзінен жарылқасын!»

	Кәденнің толқыған ойын жіті бағып отырған Ноғайқұл ақсары реңнің сазарысынан шошыды.

	«Құйқалақтауға көнетін усиқың бұл емес. Алмастай шорт кететін текті пәле ғой, бұл!» деп түйді.

	Ол енді үй иесін жақақтай бастады. Кәденмен екеуінің арасындағы болмашы кіркілжіңді пайдаланбақ болды.

	– Кәден мырза тұнжырап қалды. Бөке, сен қазылыққа жүрші. Аңсаған ағайын менің міселімді қайтара ма? Нәяті, бір қылқұйрықтың көкірегіне кіре ме?!

	Бөкпенбай екіұдай ойға кетті. Терезесі тең Ноғайқұлдың сөзін жығуға болмайды. Кәденде құйттай қыжылы бары рас. Бірақ, жүйрік құнан теріскей асып кетсе, бұл қыстаққа Бөкпенбайдың өзі сыя қояр ма екен!?

	Осындай шәркез бейілде ол екі ағайынға бірдей көрінгісі кеп:

	– Қайдан білейін, бірің жатақтың мәртісің, бірің орда-шарқы ауылдың бетке ұстарысың. Өздерің келіссеңдерші, – дей салды.

	«Саған тиемеліне көзің жетпей отыр-ау, антұрған?» деп Ноғайқұл балауса сүйір сақалын сауып өтті. Ол екеуінің де аужайын танып отыр. Екеуі де солқылдақ. Тарпаңдай туласа күдер үзіледі ғой. «Күнгейдің көрмедіктері, күлді-көмеш қалпында қағып жіберсе, сүмірейіп шыға келер едіңдер! Әттең, ауылдың алпыс қырдың астында отырғанын қарашы!»

	Есіне алыстағы ағайындары түсті. Не бәрі елу үйден құралған түбі шикі шағын тайпа іргелі руларға қырғидай тиюші еді. Шақалақ ақынның «бұралқы бұл тайпаның бәрі тарпаң, жылқының бас білмеген асауындай», –деп өлеңге қосатыны осы Ноғайқұлдың қол шоқпары еді. Енді содан бұның қасында бозбала ғана бар.

	Ойда жоқ ырғалыспен уақыт кешкіріп қалды. Ала көлеңкеде аспалы шырағдан жағылды. Кәден қара барқытпен тысталған ақ қалпағын киіп жатып:

	– Мен енді қайтайын, бүгін құнаннан тер алатын күн еді, – деген.

	– Көз байланып қалды ғой, – деп сақтандырды Бөкпенбай.

	– Жотаға шығып жазықта шоқытамын, – деп насаттанды Кәден. Күнгейдің ұзақ іңірі салбыраған түнге жымын білдірмей ұласты. Осы екеуінің аралығында Ноғайқұл Бөкпенбайды арбаумен болды. Екеуі біресе қыстақтың маңында жүрелеп отырды. Біресе, қала адамдарынша қолтықтасып жүрді. Орағытқан әңгіме Кәденнің құнанына сая берді.

	Айдың өларасы еді. Қара кірбең түнде жұлдыздар әлсіз жамырайды. Ұрының жортатын түні. Ноғайқұлдың көңіліне көмескі қараулық орнатады.

	– Саған, біле білсең, Кәденнен мен жақынмын. Қалыс қалшы өзің! Ер мойнында қыл арқан шірімес. Келер жазда үркер туар шақта күте бер. Сыбағаңды сайлап келемін! – деді Ноғайқұл.

	Бөкпенбай әрі-сәрі. Мұның уәдесінде тұрары шәксіз. Бірақ келер жазға шейін кім бар, кім жоқ? Осы жолы бір ырымын жасап кетсе, несі құрайды? Бөкеңнің құлқы осында! Ол:

	– Нақа! Өзіңнен дау асты ма, сірә? Біздің тамнан аттағанның барлық пәлесі маған ауады. Мен қалайша қалыс қаламын, – дейді.

	Ішінен: «Е, буының былқылдады ғой, әттең, түннің қысқалығы, әйтпесе әлі де титықтата түсер едім!» деп ойлаған Ноғайқұл емеуріннен ашық сөзге ауысады.

	– Уәде, алланың есімі! Келер жылы көңіліңнен шығамын. Әзірше әйеліңе қыжым орамал тастап кетейін, бауырына басысы өзгереді, көкжалым!

	– Қышыған жерге тиесің-ау, қатыным қырғиқабақ еді, – деп жадырайды Бөкпенбай.

	– Бәтуа байланды ғой? Қара көк құнан қолға тисе, атқа қонар алдында тоқымқағар да табылып қалар, – деп Ноғайқұл асығыстанады.

	Ел жата Әлтай аттанды. Бөкпенбай оған жылпос жігіт қосты. Ноғайқұл пысықтап жатыр:

	– Күндіз атыз тазалап, іңірде атпен шапқан адам қатты ұйықтайды. Қаймықпай қимылдаңдар. Дарбазасының топсасын сом темірмен бұзып, құлпын жұлып алыңдар. Қара көк Күржікті осында жеткізсеңдер, иесінің әуселесін өзім көремін. Жолдарың болсын!..

	...Олар таң алдында оралды. Құнанды жетекке алып келді. Таңасып тұрған жарау жас жылқы аулаға кіргісі келмей басын кекжитті. Дүбірден тысқа жүгіре шыққан Ноғайқұл құнанның жібек жалынан ұстап:

	– Қолға жағымдысын-ай! Жотасы қандай тұтас! Қолтығыңды өзім сөгіп, өкпеңді өзім тесемін, әлі! Шыда, Күржігім! – деген.

	Үйге кіргенде Әлтай:

	– Сары шошқаның шырағданы өшпегесін шай қайнатым уақыт бақыладық. Сөйтсек, құр бопса екен, – деді.

	Ағараңдай бастаған таңнан қаймыққан Ноғайқұл апыл-ғұпыл атқа мінді. Бөкпенбайдың қолын қысқанда қаусатып жібере жаздады.

	– Кәден мырзаға сәлем де. Кешегі уәдем – уәде. Келер жазда қарық қылмасам, бетіме түкірсін. Базыналығымды көтерсін. Ендігісіне екі ел төреші! – деген. Сәлден кейін: – Мен болыстықтан да пайдалы қызметке тұрдым. Кәденге осыны да айт! – деген.

	Кіші сәскеде Бөкпенбайдың үйіне Кәден келді. Түсі өрт сөндірген адамның түсіндей. Қолында – бесақа. Келген бойда:

	– Бұл басыну, қай басыну?! Қолыңда өлейін бе, осы?! – деген.

	Бөкпенбайдың бұл күткен құбыжығы еді. Сөйте тұра бесақадан шошып кетті. Уәжге Бөкпенбайдың әйелі жүйріктік жасады.

	– Тәйт, әрі! Әкіреңдеме! Қонақтар ел жата аттанып кеткен. Сойқан сап кететінін біз қайдан білеміз?!..

	Уәж орынды шықты. Кәден тасыған қаны суынып, сабырға бой алдырды.

	Бұл екі арада Бөкпенбай түндегі жылпос жігітті жұмсап, ауылдың, дәлірек айтқанда, қыстақтың біліктілерін жинады.

	Кәдімгі гүж-гүж әңгіме басталды. Біреулер шамданды, біреулер кіжінді. Біреулер ызаланды.

	– Көзінің еті өскен ғой.

	– Не отырыс бар, қуу керек. Бесақамен шаншу сауап! Бөкпенбай жұдырықтай ғана тұлғасы бар, шымыр кісі еді. Жұртқа сыр бермеді. Қыжым орамал жамылған әйел көлеңдеп самауыр қойды.

	– Шайға қарайтын не бет бар? Қане, кім лау береді?

	Кім ереді маған? – деп Кәден орнынан тұрды.

	Бұлардың арасында Рахматулла шал отырған. Өзі Ноғайқұлдың әкесі Торанқұлмен дәм-тұз татысқан, көкірегін ешкімге бермеген жөн-жосықты білетін кісі еді. Енді сол:

	– Сабыр-сабыр, мырза! – деп сақалын тарамдады. Жұрт аңырғанда ол шешіле, көсіле сөйлеп кетті.

	– Қуыс кеуде, көр білте болма, Кәден! «Берген жомарт емес, алған жомарт!» деген бұрынғылар. Ноғайқұлдың қылығына менің қыбым қанып отыр. Біле білсең балдай базыналық қой, бұл! Ертең оның да, сенің де атағың жалпақ жұртқа жайылады. Теріскейдегі терегіңді сұлатып қылқұйрықты қайтарып әкелсең, баршамызға таңба түспей ме?» «Ел емес екен?!» дейді ғой дос, дұшпан. Жүйрік жылқы жұрттың еншісінде. Ертең Ноғайқұлдан тағы біреудің алып кетуі ықтимал. Алда-жалда жанжал керек болса, сол кезде дауға талшық табылар. Бесақаңды соған әзірле!..

	Елеуреген жатақтар су сепкендей басылды. Бір-біріне қарасып қойды. Уәлі ауызды қарияға қарсы шығушы табылмады. Бөкпенбай бүлкілдеп:

	– Атамның сөзі жөн бе, қалай? – деп бір қойды.

	Сәл кідірістен кейін ол Ноғайқұлдың кешегі уәдесін еске түсірді. Бұған Кәден қитығып қалды.

	– Сүйекке салатын ақ киізге құштар емеспін!

	– Сауынға ше?! – деді Бөкпенбай батылдана түсіп. Кәден бірдеңе деп міңгірлегенде, Рахматулла:

	– Ақ киізден үріксең маған бер. Жамбасыма басып жатайын. Сауынын өзің ал, қураған тамағыңды жібіт. Көргенді елдің баласына дауа бар ма! Ноғайқұлдікі ерлік қой, жаным-ау! – деген.

	Шалдың билігіне Кәден мойынсұнған жоқ. Бұрынғыдай тулаған да жоқ. Салы суға кетіп үйге қайтты.

	Тамына жақындағанда сайдың қиясында есекмиядан ұстап ұзақ жантайды. Іші біресе ашиды, біресе уылжиды. Атқа мінген ағайынның қылығына біресе күйінеді, біресе сүйінеді. Балға қосып зәр ішкен адамдай аунайды. Асау аттың шылбырын жібермейтін есекмия қолын күрмейді...

	Күржіктен тер алғанда ол: «Атым отықпасын» деп әдейі қияға, осы есекмияға байлап қоюшы еді. Енді жапырылған улы бұта: «шоқ-шоқ!» деп табалағандай болды. Ол Жорабозада көкайыл келіншектермен айтысқанда: «Білмедім серілікпен дүние жия, бітеді қия жерге есекмия» деп көзін жұмып, қасын керуші еді. Сол есіне түскенде жымиып күліп алды.

	Осы мезетте оның көзі арғы бетте қара есекке мініп келе жатқан баласына түсті. Күржікке мінетін баласының астында есек. Және салпаң құлақ қара есек! Қылмысты адамды қара есекке теріс мінгізіп ауылды аралатып масқарапаз қылған дүмділерді көріп еді. Сол есіне түскен Кәден нілдей бұзылды. Безгек адамдай денесі селкілдеді. Есекмиядан қайта ұстап етпеттеп жатты.

	Қайтсін бақыр, қара көк құнанды қимай жатыр. Жабағысында саудагерден астыққа сатып алып еді. Дүйім ел ашаршылыққа ұрынып, азық атаулы ұшпай тұрғанда ағайыннан жылу жинаған еді. Әңгел-шәңгел қыршаңқы жабағыны суға жалдатып, жүгерімен жемдеп, мал қып еді. Бәйектене мәпелеудің арқасында диланған жабағының күржиген шоқтығына сүйсініп, «Күржік» деп ат қойған еді. Кейін ел де солай атап кеткен. Енді сол Күржік қолды болып отыр.

	Кәден түйнек ауруы бар адамдай аунайды. Өкінеді, уһлейді, қорланады, қамығады, уанады...

	Бұл мезетте қара сұр Ноғайқұлдың не ойлап бара жатқанынан ол хабарсыз. Ал, Ноғайқұл болса елсіз, саянды қуалап, қыпылдап бара жатыр. Неше түрлі болжау жасайды. Қазанның күйесіндей қара Бөкпенбайдың баяндылығына сенбеген ол ақсары Кәденнің заттығынан дәмеленді. «Ет қызуымен шығып қалмаса, саябыр табады. Сыздаған шиқанды тотияйынмен өртейтін сабаз еді ғой, ол! Шыбжыңы ұзаққа созылмас!» – деп ойлады. Ноғайқұлдың өзінің де көңілінде қаяу бар. Көзсіз өзімшілдікке сүйсінсе, жарлы ағайынды жерге қаратып кеткеніне өкінеді. Асқынған аяныш сезімін қара көк құнанның қызығымен жуып-шайып бара жатыр...

	Енді ол кеше Қожалақовтың бопсасынан қорыққан Зейнел-Нәбилер мен Рәштер жайында ойлаған. Егер Ноғайқұл олармен бірге қашқанда күні не болар еді? Әрине, Қожалақов жырақ елге мілиса жұмсамайды. Бірақ Ноғайқұл Торанқұловтың көңілінен алаң арылмайды. Ішкі ауру жіңішке келеді. Одан құтылу үшін бопсагерден қаймықпау абзал. Көрдіңіз бе, әкімнің әзілі Ноғайқұлға қаншама ой салды?! Жүре келе, Ноғайқұл:

	«Мен де бопса жасап көрейінші!» деп бір қойды.

	...Ол Күркіреуіктің басында отырған Әріптің аулына кеткенде күн кешкіріп қалған шақ еді. Кешкі тыныштықта күркіреген су құлақ жарады. Бұған құлағы үйренген Зейнел-Нәби аттылардың дүрсілін естіп отырған. Ол «Кім бар-ау?!» деген дауыстан Ноғайқұлды танып, сыртқа атыла шықты.

	Ноғайқұл аттан түсті.

	Жетектегі құнанды байларда Зейнел-Нәби:

	– Келтегіне қарағанда мынау суытудағы жылқы ғой. Қас пен көздің арасында қайдан алдың?! – деп сұрады.

	– Мілисаның астынан аударып алдым! – деді Ноғайқұл қуланып.

	– Астағпыралла! – деп Зейнел-Нәби шошып қалды.

	Артынша әзіл екенін сезіп:

	– Қайдан алсаң да құтты болсын! – дей салды.

	Отбасында Ноғайқұл қалада тындырған ісін өсіріп айтты. Ұлықтардың атқамінер атаулыға тісі қайраулы екенін, ал, байға тіпті өш екенін мәлімдеді. Орынбордағы Сәкен Сейфуллинді Қожалақов айтқаннан басқаша суреттеген. Сол Сейфуллин Шымкенттік әкімдерге ем екенін, өзінің Сәкенге телеграмма соққанын мақтана, сұстана айтты. Соңғы сөзден Зейнел-Нәби сыздана бастағанда, Ноғайқұл:

	– Сәкен Сейфуллин сендерді ұмытпайды. Бірақ кешірімпаз адам. Задында, ақ дегені алғыс, қара дегені қарғыс ұлықтың осындай мінезі болады, – деп адамгершілік пен әкімгершілік жайында көпқұлаш әңгіме шертіп кетті. Зейнел-Нәби «әрине ғой!», «жөн ғой!» деп бас шұлғып отырды.

	Ноғайқұл:

	– Жөгім, қалай? Арқаның қара сорпасын сағынған жоқсың ба?! – деп әзіл айтты.

	Зейнел-Нәби ағынан жарылды. Сағынады екен. Бірақ Жеті қоңырға көшуден қорқады екен. Сөзінің соңында ол:

	– Мың дегенмен, үкімет жақсы. Бетпақтан ары ассаң белгісіз жау бүйідей тиеді! – деген. Ноғайқұл:

	– Ағаң найзагер емес пе? – деп тағы да әзілге жүгіртті.

	Зейнел-Нәби тағы да ағынан жарылды:

	– Қартайып қажып қалған!..

	Әңгіме үстінде Зейнел-Нәби осы ауылда ас болғалы жатқанын айтты. Ағасы әкесі Шотқа ас бермек екен. Соның сылтауы жаз басына тура келіпті. Ноғайқұл:

	– Неге асықтыңдар? – деп сұрады. Зейнел-Нәби:

	– Бәсекені бірінші боп бастаймыз! – деп жауап қатты.

	Ноғайқұл өзінше түсінді. Бұлар бір оқпен екі қоянды атып алмақ. Салтанатты сағынып қалған елге бірінші боп атақ шығармақ. Әрі ағайын-жекжаттың шығымды кезін көздемек. Ноғайқұл: «Бұлардың қулығына найза бойламайды-ау!» деп сүйсінді.

	Ол әр елдің салтын ойлап кетті. Осы арадан жол шегіп Әулиеатадан Жетісу ассаң, үрдістері осы араға ұқсас. Осы арадан сапар бастап Сарысулатып, Сарыарқаға ассаң дәстүрлері өзгеше. Осы екеуінің арасындағы теріскей, Ноғайқұлдың туып-өскен атырабы, үрдіс пен дәстүрге шөре-шөре. Дәулетінде де, тұрмысында да, тілінде де құрандылық бар: Ноғайқұлдың үзеңгілестерінен бір артықшылығы томаға-тұйықтың тысқарылығында! Үш жүздің қайсысына барса да шежіредей сайрайды ол. Міне, бүгін де ол әңгімені маздатып, Зейнел-Нәбиді шыр айналдырды. Ақырында сөзден жалықты.

	Ертеңіне тойханаға жұрт жан-жақтан, лек-легімен келе бастағанда Әріп Ноғайқұлға бейіл білдіріп өтті.

	«Болар істің басына, жақсы келсін қасына», – деген.

	«Жаманның кесапаты, жақсының шарапаты», – деген.

	«Осы асты өткерісіп кет!» – деген.

	Осыдан кейін Ноғайқұл: «Екі-үш күннің әрі-берісі не? Өткеріссем, өткерісіп кетейін. Бұйырған несібеден неге қашысқа?!» – деп түйіп еді. Ойлана келе дәмесі ұлғайды. «Асқа қызмет қылып қалтаға тиын-тебен салатын мен бе? Ауызды молырақ салармын, байеке!»

	Ол неше түрлі жоспар жасады. Шілдехананың шырқын бұзар бұзықша тұлан тұтты. Ашу мен айла жымысқанда жымиып күлді. Ақырында ұзақ ойдың жоспары тарау-тарауға бөлінді. Осы тараудың бірі қара-көк құнанның игілігін көруге бастады.

	Ертең түс қайта құнан жарысы өтпекші. Оны бұл жақ «мөлдек бәйге» деп те атайды. Сол «мөлдектің» олжасын қалай алуға болады? Бәйгені арғы күнге қалдыру қолдан келмейді. Ол күні дөнен жарыс, одан арғы күні үлкен бәйге болмақ. Әрі ойлап, бері ойлап жіңішке байламға бекінді. Ертеңгі бәйгенің жолын қысқартуға керек. Көкпардан басқа шабыс көрмеген, өкпесі тесілмеген құнан отыз шақырымнан ұзаққа шаба алмайды. Одан бергісіне тәуекел. Ауық-ауық суытылып жүрген неме мықтап бір тер алса, шағын жарысқа шыдам береді.

	Ноғайқұл тасыды. Бұл сәтте оның ойында бұзықтық жоқ, қиянат жоқ, әділ жарыстың арманы ғана бар.

	Жарыста әділдік бола бермейтінін және біледі. Неге? Мансап та жарыс. Одан біреу құлап, біреу жоғарылап жатады. Ноғайқұл Торанқұловқа мансап құтаймайды. Құтайған күннің өзінде қызығынан бейнеті көп болды. Енді мосқал тартқан шағынан өмірдің бейтарап қызығын көріп өткісі келеді. Соның бірі – жүйріктің игілігі.

	Ол Зейнел-Нәбиді тойханадан шығарып әкетті.

	Екеуі Күркіреуіктің басына барып отырды. Кеше іңірде құлақ жарған сарын басылып қалғандай. Екеу ара әңгімеге бөгет келтірер емес.

	Ноғайқұл сөзін өткен-кеткеннің жол-жоралғысынан бастады. Бұның бұл арада, су басында, қаншалықты қажет екенін Зейнел-Нәби түсінбеді. Қоянның жымындай із тастаған тұспалдардың аяғы Сәкеннің қызметіне ұласқанда Зейнел-Нәби іштей шіміріге бастады. Ноғайқұлға керегінің өзі де осы еді. Ол өзінің кешеден бері ұзақ ойланғанын, «қызығыңды кейінге қалдыр» деуге дәті шыдамағанын, үзеңгі-жолдастың абырой-атағына кір келтірмейтінін айтып өтті. Осының қабатында қамсыздық қашан да қапы қалдыратынын, ұлықтар келе қалса алдын алу жөн екенін ескерткенде беті бүлк етпеді. Қара сұр рең сазарды. Зейнел-Нәби шарасыз қыпылдаған бір орайда, ол:

	– Қалашылап келе жатқанда той менің не теңім? Сенің ыстық-суығыңа бірге күйгім келеді ғой, ит-ау! – деп бір қойды. Құмалақ тартатын балгердей тобылғының бүршігін уыстаған күйінде сыр шашты. Ол ертеңгі жарыстың отыз шақырымнан аспауы керектігін айтқан.

	Зейнел-Нәби сасқалақтап қалды.

	– Келіншектаудан келген құдамыз сусындамай жатып: «Күнгейдің тышталаңы боп жүрмесін!» деп ескертіп еді. Бұны қайттік енді?

	Ноғайқұл әзілге жеңдірді:

	– «Боза ішкен даяшы жолай желігіпті» дей сал. Зейнел-Нәби:

	– Ой, мынауың тапқан ақыл ғой! – деп орнынан атып тұрды.

	Екеуі қол алысты.

	Асқа келуші ала шұбар жұрт кіші бесінде тыйылайын деді. Келушілерді қарсы алатын жігіттер де аттарын отқа қойып, өздері дамылдады.

	Күні бойы әр үйде күмпілдескен ауыл ағалары бірін-бірі шақырғыштап, сұбқат құрысты. Кешке қарай түгелге жуық далаға шығып, желдеп жүрген құнандарды қызықтасты. Бәрінің аузында ертеңгі мөлдек бәйге.

	«Бас бәйгені кім алар екен?» – деседі. Сонау Ақкөлден келген ортақшылардың, Келіншектаудан келген қоңыраттардың, Қаракөл, Жылбұлақ бойынан келген ысты-сіргелілердің жүйріктерін әңгімеге айналдырды. Құнан суытып жүрген балалар «үлкендердің көзі тиеді» деген ұғыммен қашқақтап, тысқарыланып шоғыр топты жуытпайды.

	Ноғайқұл өзінің қара көк құнанынан ұлы бесінде қамау тер алған. Оның тапсырмасын екі етпей Әлтай жиырма шақырым шамасында шауып тақымының құрысын бір жазып еді. Тойханаға жақындағанда Ноғайқұл алдынан шығып, терең сайға құлатып, жартастың қуысына тықты. Құнан ентігіп, солқылдап, барып-келіп тұрды. Қамау тер мол ақты. Тамшылаған терден татып көрген Ноғайқұл: «Тым кермек жатыр. Жануарға обал болмаса игі еді?!» деп қамықты. Тері үгілгенде Күржікті оңаша желдеткізді. Ұзын сөздің қысқасы, Ноғайқұл өзінің бапкерліктен көрген-білгенін істеді.

	Шығысқа қарай созылып жатқан боз жон. Сол жонның шоқтығына шартақ тұрғызылған-ды. Үш күнгі бәйгенің мәресі осы. Шоғыр-шоғыр жұрт боп сол мәрені бойлап, құйрық-жалы сүзілген құнандарын жонға алып шыға бастады. Тоқ аттардың арасында жіңішке құнандар инеліктей сызылып бара жатты.

	Ноғайқұл кеше екіндіде Зейнел-Нәбимен ақылдасып, сиыршының баласын келтірген. Оқалаған өгізшенің мүйізінде ойнайтын бала: «Құлдық, көке!» деп құтырынып шыға келген. Сол бала енді Күржікті ойнақтатып шыға келді.

	Ноғайқұл құнанды түпкі тартуға өзі алып кетті. Қасына бір жігіт ертіп, өзгелерін екіге бөлді. Жібектей есілген биязы даусын мейлінше ширата, тапсырма беріп кетті.

	Ноғайқұл баланы пысықтады.

	– Арқан оқыс сыпырылады. Шырмалып қалма, құнанға қамшы ұрмай, ауыздыққа сүйен де отыр. Жел жағыңды берме. Бұл оқалақтаған өгізше емес, үстінде ойнамай алға қарай етпеттен отыр. Тартуға бірінші болып іліну шарт емес. Күші үзіліп қалады. Ал, бірақ, көтбасар боп ілінуге және болмайды. Құнанның аяқ алысына, екпініне қарай өзің көрерсің.

	Бала бас изеді. Күржік те оны қостап, қағылез басын шұлғып, ауыздық сүзе бастады. Көрінеу шабыс тілеп барады! Сұйық құйрығында, жібек жалында, тұп-тұтас жонында мін жоқ. Тек күржиген шоқтығы ғана сөлекет көрінеді. «Мойнына ер лықсымайды» дейді Ноғайқұл.

	«Жануардың үсті жайлы екен» – дейді бала құнанды ердің үстінде шыр айналып.

	* * *

	Сол күні кешке бір топ адам Зейнел-Нәбидің үйінде карта ойнап отырды. Ел жатар уақытқа шейін Ноғайқұлдың қолы шықпай қойды. Осыған қыбы қанған Зейнел-Нәби:

	– Көп болса Күржіктің олжасын ұтқызарсың. Ішің майлы жатыр ғой, – деп, Ноғайқұлды қағытып өтті.

	Осыдан кейін бүгінгі бәйге сөз бола бастады.

	– Енді бір шақырым шапқанда көретін едік. Мәре қысқа боп қалды! – деді екінші біреу.

	– Сиыршының баласы қулығын асырып, Сарыөзектің қылтаңын кесіп өтіпті, – деді үшінші біреу.

	Ноғайқұл:

	– Түстен кейін маңыраудан пайда жоқ! – деп шалқайды.

	Таң ата жатқан ол шаңқай түске шейін ұйықтады. Ол оянған кезде үстіне Әлтай кіріп кеп, Кәдендердің келе жатқанын айтты.

	Ноғайқұл:

	–Алдынан шығып алдандыра тұр, – деп тысқа атыла шықты.

	Ол Күркіреуіктің бойында жайылып жүрген Күржікке келді де, алдыңғы табанына шөңге қақты. Ат аянышты үнмен емірене оқырынғанда, иесі:

	– Шыда, сабазым! Жау әкетер қыздың ернін күйдіргендей шарасыз жаза, бұл! – деп құнанның кере-қарыс маңдайынан сипады.

	Ол тойханаға қайтып келгенде үлкен орданың алдында бір топ кісі тұрды. Кәден мен Бөкпенбай аттан түспей шаңқылдап тұр. Ноғайқұл түк көрмегенсіп:

	– Ат-ылау аман жеттіңдер ме? – деді.

	Кәден қамшының орнына бесақа сермеп, шаңқ-шұңқ ете бастағанда, Ноғайқұл оқыс жонданып:

	– Жат жұрттың алдында қатынша бажылдама! Сені көзтаңбалыдан туды дегенге кім сенеді?! – деген.

	Кәден кәдімгідей жуасып қалды. Зейнел-Нәби ішінен: «Шөңге кірген қарындай пыс ете қалдың ғой», – деді. Ол жорта ордаға шақырды. Кәдендер аттан түсер емес.

	Осы арада қадау-қадау әңгіме болды. Кәден күржіктің бас бәйге алғанын, әлі теріскей аспағанын естіген. Соны айтып өтті. Сөзінің соңында:

	– Ноғайқұл, саған Күржіктің бір жолғы терін кештім. Түсірген олжасын қидым. Ал енді атымды өзіме қайыр. Қандасып қайтеміз?! – деген.

	Әлтай жорта қыр көрсетті. Ол қанжарын суырып:

	– Бәсе, алақаным қышып еді. Бір сойқанның боларын білген екен ғой! – деп, күреске түсер балуанша одыраңдады. Ноғайқұл:

	– Саған біле-білсең, Кәден менен жақын. Оттамай жөңіне тұр! – деп жорта зекіп тастады.

	Ол Әлтайдың құлағына сыбырлады. Әлтай кетті. Осыдан кейін ұрыс-керіс тиылып, кәдуілгі дау-дамай басталды. Аттан түспеген ағайындарға төрешілік айтушылардың сөзі сараң еді. Әңгімені Ноғайқұлдың өзі созды. Ол жүйрік жылқы бағы заманнан бері бүкіл тайпаға ортақ екенін, оның бағын ашатын адамның ілуде біреу болатынын айтып өтті. Бара-бара мақал-мәтелді түйдек-түйдек тастап, ақырында Күржікке қайта оралды. Ол көрінеу қамырықты дауыспен:

	– Кәден мырза, мен сенің алдыңда емес, бүкіл көзтаңбалының алдында қара бетпін. Күржік кешегі бәйгеде аяғын шауып алды. Енді ол көкпарға да жарамайды. Соғым қыламын десең алып кет. Келіндей иіліп келген тұлпарға Шұбардағы елдің қыбы қансын! – деген.

	Бұл екі арада Әлтай Күржікті алып келді. Қара көк құнан алдыңғы аяғын кертіп басып, басын кекжеңдетіп, жетекке көнбей келе жатты. Ноғайқұл үйіріне таянғанда кісінер деп қорыққан-ды. Бірақ Күржік кісінемеді. Маңқа малдай есеңгіреп қалыпты. Көзінде тұңғиық жас бар...

	Кәден ат үстінен иілді де, Күржіктің басынан сипады.

	Сәлден соң:

	– Ойбой-ой! Күржігім-ой, порымың не боп кеткен! – деп, көзіне жас алды.

	Ол Бөкпенбайды анандай жерге шақырып ап, күңк-күңк сөйлесіп тұрды. «Сабыры сабасына түсті-ау» деген шамада қастарына Ноғайқұл барды.

	Енді үшеуі ұзақ сөйлесті. Ноғайқұл тағы да аянышты күйге ауысып, шарасыздықты мойындай келіп, Шұбардағы уәдесін қайталап шықты. Дәл қазір астындағы атын түсіп беретінін айтқанда, Бөкпенбай, «шырқ бұзып қайтеміз?!» деп Кәденге қарайлады.

	Үшеуі ордаға қайтып келгенде түстері сынық еді.

	«Шырықтың сауабын алайын» деп ойлаған Зейнел-Нәби:

	– Қане, мырзалар! Аттан түсіңіздер, – деп қол қусырды.

	Осы кезде Күржік ақсаңдап, кіжіріңкіреп, кісінеп еді, дауысы аянышты шықты. Кәденнің ақсары реңі дуылдап, күреңденіп кетті. Басына қаны шауып, құлағы шыңылдаған. Ол:

	– Ей, жақсылар, мен Күржікті туысқаныма мәңгібақи қидым. Екеуінің алдынан жарылқасын! – деп атын қамшылап шаба жөнелді. Ноғайқұлмен бас иземей қоштасқан Бөкпенбай да артынан шоқырақтатып бара жатты.

	Ноғайқұл сазарып көз жазғанша қарап тұрды... Әріп құтты болсын айта келіп:

	– Жаңа заманда күні кешегі болыстың ат алып қашқаны және оны бәйгеге қосқаны қалай? Бұған ақылым жетпейді. Бірақ құнаның нағыз тұлпар. Тек ұзағынан сүйіндірсін! – деген.

	Ноғайқұл Әріптің бұнымен не айтқысы келгенін бажайламай қалды. Бұл екі арада Әріп қайта сөйледі:

	– Бұрынғылар «әкең өлсе де, әкеңнің көзін көрген өлмесін!»деген. Мен Торанғұлмен үзеңгі қағысқан адаммын. Рас, атқа мінгендердің арасында кикілжің, қыжыл болмай тұрмайды. Ондайлық біздің арамызда да болған. Бірақ теңдестің аты теңдес екен. Осы күні Торанғұлды сағынып жүрмін. Тіпті, шешіліп сөйлесетін жан таппай, ішқұсамын!

	Ноғайқұл:

	– Неге ақсақал? Жұрттың бәрі аузын буған өгіз бе?! – деп сұрады.

	– Атадан бала бір батпан кем туады. Торанғұл болса осындай сауал қояр ма еді?! – деп Әріп насыбай атты.

	Ноғайқұл шамданған жоқ. Әкенің аты әке. Ол:

	– Әкеден бесбатпан кем тусам да, көңілім баяғыдай! – дей салды.

	– Енді жеңдің! – деді Әріп. – Сен қатарыңнан озық, қара тіл ділмарсың. Сол үшін көрерсің, күндердің күнінде жапа-жалғыз қаласың.

	– Ақсақал, бұл дәуірдің тілі басқа, – деді Ноғайқұл сөзден жеңілмес үшін.

	Әріп «еһе-һелеп» лекіте күлді. Сәлден соң:

	– Ешбір заманда тіл басқа болмайды, шырақ! Онан да көкейімнің тілі күрмеледі десеңші!..

	– Көкейдің тілі – елші, – деді Ноғайқұл. – Оның батылдығы да бар, ақылдығы да бар. Адамына қарай сөйлейді!..

	Әріп ойланып сазарып отырды да, әлден уақытта тіл қатты.

	– Тоқсан ауыз сөздің тобықтай түйіні енді табылды. Кейін өзім шеше жатармын. Әзірге айтарым: саған ырза болдым. Ақымақ достан ақылды дұшпан игі. Міне дос санасаң да, дұшпан санасаң да өз еркің.

	Былай шыққан соң Ноғайқұл: «Бұл не деген сұмдық шал? Меруерттің қимайтынындай бар екен. Сиқыр сөзбен басын айналдырып қойған ғой», – деп ойлады.





ҮШІНШІ ТАРАУ




	I



	Ноғайқұл Торанғұлов Құмкентке келіп, қызметке тұрған. «Бұл Құмкент не көрмеген?» деп ойлады ол. «Шыңғыс ханның зеңбірегі жермен-жексен етіп жіберген көне шаһар осы!»

	Ол енді осы маңайдағы ежелгі қалалар жайында ойланып кетті. «Құмкент» – әрине, құмнан соғылған.

	«Саудакент» – әрине, сауда деген сөзден шыққан. Яғни ертеде Ираннан Қытайға өткен Жібек жолы осы Саудакентті басып өткен. Сонау Созақ қазақи шежіреде: «қазақ, созақ» боп бөлінеді. «Созақтықтар» кейін Қарақалпаққа сіңісіп кеткен. Ал, сол Созақтың өзіне байланысты әңгіме қозғалғанда, Сәкен Сейфуллин оның тек Сарыарқаға байланысты жағын айтып еді. Ноғайқұлдың жадында түгел, толық сақталмапты. Оның есінде қалғаны – ағайынды Потаниндер. Олардың әкесі Николай Николаевич деген адам Қоқан хандығына өте алмай осы Созақтан кері қайтады. «Потанинның біреуі Шоқан Уәлихановтың үзеңгі-жолдасы болса, екіншісі Ресейдің өзіне қарсы шығады. Ол Сібірлік орыс мемлекетін жасамақ болған екен. Осыдан кейінгі саясат шырғалаңы Торанғұловқа мүлдем танық.

	Ол енді бұрынғы болыстықтың орнына советтік шаруашылықты басқаратын болғанда, сол шаруашылықтың жай-жапсарын ойластырған. Дүкен қалайша аман сақталмақ? Әлбетте, терезеге темір тор, есікке шойын құлып керек. Мал қайтсе қоңды болмақ? Әрине, оның жайын малшы біледі. Сондықтан: «Мемлекеттің малын бағатындарды көріп, тексерейікші!» деп атына мінген.

	Осындай атқа мініс оның әдетіне айналды. Қысты күні шопан-ата атаулы отарда жайылатын болғандықтан, ол көбінесе өзінің аулында жатады. Ауық-ауық қаршыға салып, қоянды шопандарға пышақ үстінен үлестіріп береді. Және де ол:

	– Әй, марқасқа шопан! Мынау саған бұйырды! – деп насаттанады. «Шопан» деген сөздің сол кезде жаңа шыққанын қызық көреді. Өзі ішінен: «Шынында да өмір жаңалықсыз болмайды». «Қойшыдан» гөрі «шопан» әдемі атау» деп ойлайды.

	Ол өзіме құмға көшерде, дүкенші Бабажанды пысықтап кетті. Көктем шыққанша шаруалардың базарға мал әкеп өткізбейтінін, демек, оның қолы бос екенін, өзі Шолақ-Қорғанға уақытша кете қалса, қосауыз мылтықты қарауылшыларға беріп кету керек екенін айтқан. Бабажан:

	– Құп, мәйлі! – деді.

	Бұл – баяғы Сәкен Сейфуллинді паналататын өзбек еді. Өзі Ноғайқұлмен түйдей құрдас. Сөйте тұра, оған әмсе «сіз» деп сөйлейді.

	Осы сапарында Ноғайқұл Күржікті таудағы ағайындарына, дәлірек айтқанда, шабандоз Ембергенге тастап кетті. «Шабандоз жігіт жүйрікті көздің қарашығындай сақтайды» деп болжаған.

	Арада айға жуық уақыт өткенде тауда мынадай оқиға болды.

	Емберген жазда жоңышқаны үш орып, төртіншісін күзге қарай көрпеге айналдырып жіберген. Бір күні екі жылқыны тоғайға әкеп тұсады. Тұрқы есік пен төрдей биені сауырынан сипап: «Тісіңнің қышуын қандыр. Қар белуардан жауғанда қолға қарап қаласың!» – деді. Жылқының екіншісі көк қасқа айғыр – кәдімгі Күржік еді. Сүмбіледе бие тоқтатқалы бері екеуі жұбын жазбайды. Тіптен үйірсек. Емберген енді Күржікке қарады. «Сенен туған құлын тегін болмас. Нағыз жүйрік буданнан шығады!»

	Ол үйіне қайтып келе жатып: «Келесі жылы Ноғайқұл қанша тоқты берер екен?» – деп бір қойды.

	Ағайынның аты ағайын. Кесіп-пішкен ақы жоқ. Бірақ екеуі де «құрғақ қасық ауыз жыртатынын» біледі. Емберген түн ортасында оянды. Жапалақтап қар жауып тұр екен. Егер қиыршықтап жауғанда тоғайға барар ма еді, кім білсін?! Бұл жолы ол терезеге төнді де «борандатпас» деп қайтадан жатып қалды.

	Ертеңіне торы бие жоқ боп шықты. Із қалдырмауына қарағанда, түнде жоғалған. Емберген түнде еріншектенгеніне өкінді.

	Ол биесінің қолды болғаның сезді. Сөйте тұра «үмітсіз шайтан болсынның» керімен Күржікке мініп, жылқы тұрақтар жердің бәрін сүзіп шықты.

	Ертеңіне ол әйелі мен баласын жұмсап, ағайындарын шақырды. Ұзына аққан Үшбас өзені бойын мекендеген бытыраңқы ел еді. Қайсыбірі атқа, қайсыбірі өгізге мініп, қайсыбірі жаяу-жалпы келді.

	Олар ішіне қолға төсеп, үстінен алаша-сырмақпен жауып қойған кең бөлмеде екі жар боп жарылып, малдас құрып отырды. Өздерін неге шақырғанын сұрамайды да. Күрең бозаны ішіп уақыт өткізіседі. Бір кезде Емберген кеше торы биенің ұшты-күйлі жоқ боп шыққанын, өзі дәмелі жердің бәрін аралағанын айтып өтті. Жұрт кеу-кеу кеңесе келе, «ұрланған» деген болжамға келді! Бірақ, биені алған ұры неге айғырды тастап кетеді? Осыған ақылдары жетпей қойды. Ақырында Соппек жаны бар жорамал айтты. Ұры кім де болса біздің тайпаны білетін адам. Бәйге айғырды әкетсе лаң басталады. Мың, дегенмен, биенің жүгі жеңіл. Оны көпшілік боп қуғыштамайды. Тіптен біліне қалған күннің өзінде бір бордақының бодауы оңай. Бір қыздың құнына тұратын бәйге атты пышаққа қалай ілдіреді?

	Жұрт иланды. Енді ұрының кім екенін болжау керек. Әрине, алыстан келген адам екі жылқының бірін қалдырмайды. Демек, бөрі бөрік астында деген сөз. Қар жауған түнде келуі де осыған айғақ. Із кестірсе, құтылмасын білген зымиян!

	Осы өңірде Жарылқас аталатын бір тайпа бар. Бір кезде етекті ел болған екен. Ұрлық-қарлықтан көз ашпай, іріп-шіріп кеткен. «Ұрлық түбі – қорлық!» деген сол. Бұлар ақылдаса келе күдікті сол жарылқастарға аударды.

	– Бірақ, – деді Соппек, – жарылқастар бұл күнге ала-құла, жүрек-шайды болған. Демек, олар баяғыдай ұйымдаса алмайды.

	Жұрт дал болды. Ас піскен кезде Емберген:

	– Ішіне құлын байлаған биені союға көзім қимап еді. Маған бұйырғаны өгіздің жылымшы еті болды, – деп өкінді.

	Дастарқан жиналғанда Соппек және бір болжам жасады.

	Ол бірдеңе білсе, биені Исахан әкетті. Үйі қыстақтың шетінде: «Ұрлық қылсаң жалғыз қыл, екеу болсаң – бірі айғақ!» деген мәтелді Исахан жақсы біледі. Бірақ үйінде жас баласы бар ғой. «Балалы үйдің ұрлығы жатпас» деген қайда?

	Осы тақылеттес күдіктің, топшылаудың бәрін айта келіп Соппек:

	– Ашқарақ адам ақылға жүгінбейді. Исахан бір асым құйрық үшін қораға түсетін қасқыр! – деп түйді.

	Ертеңіне бес-алты атты сайланып, жарылқастарға барды. Дәл үстінен түспесең көрінбейтін бұғыңқы қыстақ еді. Жоқшылар Исаханның үйіне түсті.

	– Біз ұрлықты баяғыда қойғанбыз. Тіпті кісі малына иегіміз қышымайды! – деді Исахан.

	Соппек қысыр сөзді құлаққа қыстырмайтынын айтты. Ол:

	– Сенің көзің әңгел-шәңгел. Түні бойы ұйықтамай қатыныңмен қытықтасып шықтың ба, жоқ, әлде биенің жылы-жұмсағынан кекірігің азды ма? – деп сұрады.

	Исахан ашуланды.

	– Былтыр тамағыңа сүйек тұрып қалғанда көк желкеңнен ұрып едім. Енді мені келеке етейін дедің бе?!

	Соппек әзіл араластырды.

	– Берген жомарт емес, алған жомарт. Бұл арада жоқшы мәрт емес, баукеспе мәрт. Шыныңды айтшы ішіңді кебек тескен соң шыдамаған шығарсың?! Мойныңа алсаң мен салауаттаймын.

	Исахан тулап ат-тонын ала қашты. Ақырында:

	– Нәяті бір қылқұйрық үшін жан аласың ба? Берейін, – деді.

	– Харамға қасам жүрмейді! – деді Соппек.

	– Үйіңді, күллі қыстағынды толайым тінтеміз! – деді Емберген.

	Қалдыгүл астан-кестең боп ашуланды. Ол бес жасар баласының қолынан ұстап:

	– Жарып тастаймын, сосын шындап құндасамыз! – деп пышаққа ұмтылды.

	Бала шырылдап жылап тұр. Жылау басылғанда Соппек сөйледі:

	– Бұрынғылар «алдырған албырт, анасының қойнын ашады» деген. Сол – біз. «Өтірікшінің шын сөзі зая кетеді» деген бар. Ол – сенің байың Исахан.

	Бұл сөз Ембергенге дем берді. Ол қасындағы Орынбасарға:

	– Қимылда, – деп бұйырды. Исаханның әйелі шаптығып жатыр:

	– Емберген-ау, ұрлық-қарлық таңбалылардан өтіп бізге жетіп пе? Бұл қай қорлығың?

	Әне-міне дегенше қыстақтың еркектері жиналып қалды. Олар бірауыздан: «Айдың күні аманда бұларың ұят емес пе?!» десті. Ішінде таңбалыларға күйеу біреу бар еді. Өзі кексе адам-ды. Әлдебір себеппен Қисықмойын атанып кеткен. Сол адам келіншегіне дауыстады:

	– Әй, Жанар, кіргіз үйге төркініңді! Аш әбдіреңді, ішінде жатқан хиссаларды ақтарсын!

	Қисықмойын қатыны өлгенде Жанарды бәлекей етіп алғанды. Бұл күнде бәлекей кәдімгідей келіншек. Ол майыса басып аттыларға келді.

	– Амансың ба, қарағым, – деді оған Соппек.

	– Шүкір.

	Осыдан кейін екеуі анадай жерде сөйлесіп тұрды.

	Бұлар жоқ жайын ауызға да алған жоқ. Әжік-күжік әңгімемен тынды. Ақырында Соппек:

	– Қалай, қарағым, күйеуің жайсыз емес пе? – деп сұрады.

	Жанар жауап қатпады. Соппектің үзеңгісінен ұстап:

	– Жеңешеме сәлем де! – деді.

	Жоқшылар жүріп кеткенде Исахан мен Қисықмойын екеуі далада Жанарды ортаға алды. Жанар арада болған әңгімені жасырмады. Жасыратын да реті жоқ еді. Қисықмойын:

	– Туысқанның, жолы қиын ғой, – деп қостағанда, Исахан кеңкілдеп күліп алды. Кеңсіріктен сөйлейтін адам еді.

	– Сіз Соппекке шанбаңыз! – деді ол. – Онда ұят жоқ.

	Қарындастарымен ойнайды.

	Қисықмойын тіксініп қалды. Исахан оған сынай қарап тұрды.

	Үйіне келгенде Қисықмойын Жанарға зеки бастады.

	– Сен, неменеге, күллі қыстақтың сүйегіне таңба салған кәззаптың үзеңгісін аймаладың да қалдың?!

	Жанар үн қатпады.

	Соппектер орта жолға келгенде бір төбенің баурайында шоқ шеңгелдің түбінде қақпанға түсіп жатқан қасқырдың үстінен шықты. Қызыл қылшықты ақ қасқыр еді. Көк қақпанда аяғы мылжа-мылжа боп, өзі өлеусіреп қалыпты. Емберген еркінсіп қамшының сабымен тұмсыққа ұрғанда арлан артық күшін жиып атылды. Аузы Күржіктің тізесін қапты. Емберген үзеңгісін суырып ап, екінші рет ұрғанда арлан сылқ ете қалды. Күржік ызаланып қалған екен, жығылған қасқырды тістеледі. Емберген серіппелі, ұзын көк қақпанды тізерлеп зорға ашып:

	– Мынау дәуде болса Исахандікі, – деп топшылады.

	Ол қасқырды Соппекке байлады. Өзі бір пұшпағын кесіп алды.

	Ертеңіне оған Исахан келді. Емберген жалтартқан жоқ. Кешегі оқиғаны түгел айтып шықты да:

	– Атымның тізесін қапқаны үшін бір пұшпағын кесіп алып едім. Өзіңе бұйырған екен! – деді.

	Исахан шамданды.

	– Емберген қылжақтың орны бұл емес. Қасқырымды түгел бересің!

	Екеуі ерегісті. Ембергеннің сынбасына көзі жеткенде, Исахан:

	– Тым болмаса қақпанымды орнына қайта құрып кетсең нетті?! – деп өкінді. Емберген:

	– Өзің сияқты маған тілекті алақандай жерден тілетпекші екенсің ғой! –деп сығырая қарады.

	Исахан ренжіді. Жауырынды, ашаң ұзын кісі еді. Қаңқиып отырып-отырып, бір уақытта сұстана сөйлеп кетті.

	– Емберген, сен бізді басынба! Біз де қатыннан туғанбыз. «Балта сабынан аспайды» деген. «Еруліге – қарулы» деген және бар. Батылдық та, базыналық та екі жаққа бірдей болсын. Қой қорасан болғанда көрші ауыл ұрлыққа амалсыз барады. Қасқырдың терісін мен осыған жатқыздым!..

	Емберген сөздің астарын аңғармай қалды. Ол Исахан болмашы ренішті әдейі асқындырып тұр деп ойлады. Осылайша орайдан, әрине, Исахандікі жөн. Емберген өзінің әйеліне бұрылды.

	– Әй, Қанипа, мынау Исахан қопаңдап отыр. Тұр, аттандырып сал!

	Емберген өмір-бақи біреудің қолтығынан демеп көрген пенде емес. Өзінің қолтығынан деметкен жері және жоқ. Тәуелсіз әдетпен келе жатыр. Осыны білетін әйелі орнынан тұрды. Ол тысқа шыққанда:

	– «Қуыс үйден құр шықпа» деген. Екеуің бекерге ерегісіп...тамақ асуға да мұрша болмады. Сыбағаң мынау. Қалдыгүлге астырып жерсің, – деп Исаханның ат дорбасына бір асым ет салды.

	Исахан үнсіз жөнеле бергенде, Қанипа:

	– Қалдыгүлге сәлем де! – деді.

	Исахан ойланып бара жатты. «Тең теңімен, тезек қабымен!» Қалдыгүлдің кім екенін Қанипа қайдан білсін? Жазда оқта-текте көрісіп, қатын-кеңес құрысқанына мәз. Задында ұрғашыда ақыл жоқ. Қалдыгүл: «Мұндай іске бекер барыпсың» деп өкінді-ау! «Балалы үйдің ұрлығы жатпас. Мынау пырылдап жатқан шикі өкпеге еш нәрсе сездірме!» – деп пысықтады -ау! Исахан шошып түсті. «Ей, мен не оттап келе жатырмын? Тіл-аузым тасқа!»

	Исахан осылайша қара-күңгірт ой кешіп бара жатқанда Емберген жылыстап Соппектікіне келді де, Исаханмен екі арасында болған ырғасты тілі жеткенше айтып шықты. «Қорасын болған қойға» келгенде Соппек тіксініп қалды.

	– Саған тұздай құрған сөз ғой, бұл! – деді.

	Тоғыз құмалақ ойнай білмейтін Емберген «тұздайдың» мәнісін түсінбеді! Соппек болса өз күдігін ашып айтпады. «Жорамалдан жаңылсам өзіме ұяты келер» деп түйді.

	Бір күні Ембергендікіне бір әйел кеп түсті. Жоғары жақтан ылдиға бара жатқан беті екен. Жылына шығуға аялдапты. Емберген өзінің таныс құдасының әйелін таныды да:

	– Байыңның иманы сәлемет болсын! – деп салды.

	Бұл әйел күйеуінің Ембергенмен жасты екенін білетін-ді. Сонысы жан сақтатты. Әйел:

	– Жар дегенде жалғыз құрдасыңның жаназасына бармай неғып отырсың?! – деп сұрады.

	Қалжың осымен аяқталды. Емберген әлдебір шаруа қамын ойлап, балтасын беліне қыстырып, тысқа шығып кетті.

	Ендігі кеңес екі әйелдің арасында. Жолаушы әйел жарылқастардан ұн әкеле жатқанын айтып өтті. Қанипа Қалдыгүлдің хал-жайын сұрағанда, жолаушы әйел қипақтап:

	– Жанарды неге сұрамайсың? – деді.

	Қанипа Жанардың уысиқы екенін, абысындарының «бота тірсек, бос белбеу» атандыруы тегін еместігін айтып өтті. Жолаушы әйел:

	– Ендеше, сол иісалмасыңның бір құпия сөзі бар.

	Айтсам ба екен, айтпасам ба екен, – деп лоблыды.

	Қанипа елпектеді.

	– Айт!

	Жолаушы әйел Жанардың төркіншіл екенін, Үшбас жақтан біреу барса, үзеңгісінен ұстап шығарып салатынын айтып өтті. Есіне күндіз-түні елі түседі екен. Бұл жолы да ол іші-бауыры елжіреп, көзіне жас алыпты. Белінен шойырылып өзінің шөпшектей боп кеткенін мұң ғып шағыпты. Қисықмойын күйеуі күн көрсетпейді екен. «Қорқақты көп қусаң, батыр боладының» керімен осы күні о да тілін тартпайтын бопты.

	Осылайша, бәлкім шамалы басқаша, өз тілінде бипаздатып-мипаздатып айтып келді де, сөзінің соңында:

	– Исаханның әйелі сүйекті итке тастамай, құрдым суға тастайтын бопты ғой! – деп екіұшты сыр жарды.

	Емберген кешке бір-ақ оралды. Қанипа жолаушы әйелден естігенін айтып шықты. Қыза келе:

	– Ойбай-ай, мен қарға сыбаға жіберіп жүрсем, өзі жымысқы екен! – деп шаптықты.

	Емберген түнде көпке шейін дөңбекшіп, ұйықтамады.

	«Мал аласы сыртында, адам аласы ішінде», Исаханды осындай зымияндыққа барады деп кім ойлаған? Қап, әкеңнің!..

	Таң атып келе жатқанда ол Соппектікіне барды. Барды да қатын-сыбысты каз-қалпында айтып шықты. Соппек шамалы ойланып:

	– Ішім осыны әуелде-ақ сезген. «Дәлелсіз даттау ұят болар», – деп қорқып едім! – деп білгірсінді.

	Енді не істемек керек? Екеуі біраз ақылдасты. Біреу әрі тартты, біреу бері тартты. Көңіл толар байлам табылмады. Ақырында Соппек көктемде ел көшіп келгенде милиция арқылы өндіріп алу жөн екенін айтты. Емберген кіділенді.

	– Қошқардан дәметкен қасқыр бола алман! Шабысамын?..

	Соппек оның бетін қайтарып тастады.

	Емберген басқа ағайындарына баратынын бопсалағанда, ол:

	– Олар менсіз қия баспайды. Ет пен терінің арасындағы желіктің керегі не, осы? – деп Ембергенді дәнекүс қылды.

	Етшең Емберген пысылдап отырып-отырып, бір уақытта орнынан тұрды. Ол:

	– Әлі жетпеген ақыретшіл! Жасықтығымызға жалпақ жұрт күлетін болды-ау! – деп өкінді.

	Емберген көп күнге шейін жұртпен араласпады. Қаралы адамдай өзімен-өзі. Басы мең-зең. Іші толған у. Айығар түрі жоқ. Ыза, қыжыл, кек меңдетіп барады

	Бір күні ол Ысмайыл екеуі күні бойы боза ішіп, қызара бөртті. Балаң Ысмайыл кәдімгідей мас болды. Намаздігер шағында екеуі атқа қонды. Қанипа әрі таңданып, әрі шошыды.

	– Пақыр-ау, бейуақытта қайда кетіп барасың?

	– Қатын, шұрқ етпе! – деді оған күйеуі. Енді шылауға баласы жармасты.

	– Көке, кетпе? Басың жарылады ғой... Емберген:

	– Көкеңнің басы не көрмеген? – деп атын тепсініп қалды.

	Бұлар мәрелі жерге ел жата жетті. Ай түстікке тармасып, толықсып, дөңгеленіп, самарқау жылжиды. Аспанда жамыраған жұлдыз. Жарық мол еді. Терезе қаққанда Исаханның әйелі шықты. Ол күйеуінің Әріптің ауылына кеткенін, әлі-әзір келмейтінін айтты. Емберген:

	– Байың болғанда екеуіңді қосақтап сабайтын едім. Әзірге бір таңба салып кетейін! – деп атынан түсіп, балтамен тамның есігін шапты. Топсасы тозық есік құлап түсті.

	Бұлар қыстақты түгел аралап, барлық тамның есігін шапты. Бірі құлады, бірі жаңқаланды. Әйтеуір сау есік қалмады. Ақырында қыстақтың қақ ортасына келіп тұрды. Емберген айқайлады.

	– Ей, жарылқастар, мен Ембергенмін. Дәмелілерің келіңдер!... Жатып қалған еркектер бір-бірімен жалғасып хабарласа алмады. Жеке-жеке шығуға қаймықты. Сонымен үйді-үйінде қала берді.



	II



	Күн ұзамай осы оқиға құмдағы елге тарады. Ұзынқұлақтан жеткен еді. Біреулер Ембергенді тентекке шығарса, біреулер: «қайтсін, мал ашуы оңай ма?!» – десті. Енді біреулер: «Шешесі жерік кезінде жолбарыстың жүрегін жеген шығар? Мынау сұмдық қой!» – десіп, таңырқасты. Ноғайқұл болса «атымды қызылмай қылмаса болғаны!» – деп ойлады.

	Бұл екі арада Соппек Ембергенге мынадай ақыл айтты:

	– Сен көп кідірістемей болысқа барып арыз бер.

	– Неге? – деп сұрады Емберген.

	Соппек маңдайша шабу қазақта бұрын-соңды болмаған әдет екенін, енді екі елдің арасына бүлік енетінін, сіңірі шыққан жарылқастардың барымтадан қаймықпайтынын айта бастаған. Емберген:

	– Маған керегі төбелес! – деді.

	– Екі ортада шыбын өледі, – деді Соппек.

	– О не деген сөз?

	– Қиқудың қырсығы қатын-балаңа тиеді.

	Емберген жуасып қалды. Шамалыдан кейін ұрғашы жайында сөйлеп кетті:

	– Қатын деп, шіркін, Исаханның қатынын айт. Бес жасар баласын пышақтап тастай жаздады-ау! Біздің қатын: «Әдіре қал, шодыра қалдан» әрі аспайды.

	– Оның рас, бауырым! – деді Соппек. – Ертең қырғын ұрыс болса, Қалдыгүл қолына сырық алып шығады. Баяғыда бір жауды тобықтан ұрып құлатқан деседі жұрт.

	Екеуі ақылдаса келе, ең әуелі Ноғайқұлға барып, соның алдынан бір өтпек болды.

	Іші пысып жүрген Соппек Ембергенге ерді. Желеуінің түрі:

	– Құмнан қанжығамызға қоянды саудыратып қайтамыз!

	Бұлардың келгенін Ноғайқұл шеккі көрмеді. Бірақ Күржіктің келгеніне қынжылды. Емберген:

	– Жасық қатыныма қалай тастап кетемін? – деп ақталды.

	– Әйелді күйеуі жасытады, – деді Ноғайқұл. – Немесе Қанипа кімнен кем? Құдды бес биенің сабасы!

	Емберген шамданды:

	– Ауызды ағайынға салайын дедің бе?!

	– Сөздің сірәғысын айтамын. Әйел теңдігі болды.

	Зайыпқа жан аши қарау керек.

	– Келініңіздің жусан шапқаннан басқа жұмысы жоқ, – деді Емберген.

	– Өзің шабасың! – деді Ноғайқұл. Емберген таңданды:

	– Сүлгетайдың ұрпағына ұят емес пе?

	– Батырға еліктеудің керегі жоқ, – деді Ноғайқұл. – Ақылға еліктеу керек.

	– Ақыл қайда? – деп сұрады Емберген. Ноғайқұл саусағымен маңдайын түртті:

	– Баста ми көп болуға керек. Емберген басын шайқады:

	– Өзіміз безбенің басынан басқаны мойындамаймыз. – Ол өршелене түсті. – Дәудің дәуін бір ұрғанда мұрттай ұшыратын білек тұрғанда ми-си кімнің шікарасы?!

	Ноғайқұл қарқылдап күлді:

	– Сенікі жөн!

	Ас үстінде Емберген асықты жілікті жұдырығымен ұрып сындырды. Ноғайқұл: «Мынаның жұдырығы шойын шығар!» – деп сүйсінді.

	Ол қиялданып кетті. «Шіркін білек, жұрт ежелден күшке табынады. Біз ақылды – Әкім Лұқпан дейміз. Оның, бірақ, дерегі қайда? Ал, қай қазақ Барақ батырды, Ағыбай батырды, Исатай батырды білмейді? Қайсы қазақ оған табынбайды?! – Ноғайқұл ойын жалғастырды. – Бірақ, олар топ бастасқан ғой. Ал, Ембергендікі не? Бес үй жарылқаспен төбелес! Қиратқаны – шапқан маңдайшасы!

	Таңертең Ноғайқұл бір түрлі семіп, сұстанып шықты.

	Шай үстінде ол:

	– Тыраш қазақтар бір қойдың дауы үшін қалаға бір үйір жылқы айдайды. Мүмкін, сендердікі дұрыс та шығар? – деп бір қойды.

	– Біздікі әйтеуір бет қаратпау ғой, – деді Соппек.

	Ноғайқұл мынадай кеңес берді. Ұстасқасын мықтап ұстасу керек. Күшке айла қосылсын. Ақыр ат терлеген соң тұра Шымкентке шабу жөн. Осы күні Назарғалиевтің ақ дегені алғыс, қара дегені қарғыс. Ноғайқұл оған хат жазып береді. Назарғалиев, әрине, өзі келуге ерінеді. Ерінсе ерінсін, бір милиционер берсе сол жетіп жатыр.

	Қоштасар сәтте Ноғайқұл Ембергенмен оңаша сөйлесті:

	– Күржікті Борайқұлдікіне тастап кетерсің. Қаладан қайтып оралғанда қолыңа аласың!

	* * *

	Исахан Әріптердің аулында айдан аса жатып, Жамансарыға оралғанда қыстақтастары жиналып, оны кінәлай бастады. Сөзге жүйрігі Қисықмойын еді. Ол хиссадан мысал келтіріп, осы күнгі суыққолдарды тізбектей келіп:

	– «Жалғыздың шаңы шықпас!» деген бар. «У ішсең руыңмен» деген және бар. Сен неге ұрлығыңды бізден жасырасың? – деп шүйілді.

	Исахан желкесін қасып, жымысқы күлімсіреді.

	Бірте-бірте тұлданды. Ақырында:

	– Сенің бәрің бір кесектен дүркіреп қашатын қарға. Қасына бір-ақ жігіт ертіп келген жауды неге ұстап алмадыңдар? – деп жерге түкірді.

	Енді ауылдастарының бүйірі қызды. Намысқа шапқан олар:

	– Баста, өзің! Біз де Ембергендердің есігін шабайық! – десті.

	Исахан екі ойлы боп отырды. Бұлар қара күшпен қарымта қайтарса – істің арты насырға шабады. Жоғарыдан тексеру жүрсе, қанды ауыз ұры құриды. Екінші жағынан, Ембергендерден өш алмаса, олардың басынушылығы асқына береді де күн көрсетпей қояды. Жаптас жұрттан әңгір-таяқ жеген жақсы ма? Жоқ, әлде айдалғанның өзі дұрыс па?

	Осы ойын жорта араластырып айтып шығып еді. Ауылдастар аңырап қалды. Қисықмойын жалт беріп шыға келді. Ол жорта базыналық жасап:

	– Сен, бәтшағар, ұрлығыңды енді таста! – деген.

	– Неге?

	– Күпірлік болады!

	Исахан тағы да жымиып күлді. Ол енді ашусыз, зілсіз сөйлеп кетті:

	– Өмір ұрлықтан тұрады, тақуа ағасы! Сіз құран оқып отырып, басқа молдамен көз қиығы арқылы саудаласасыз. Бұл адал кәсіп пе екен? Емберген менің қақпаныма түскен қасқырды алып кетеді. Бұл ұрлық емес пе екен? Кім қалай жымқырады, гәп осында!

	Осы уақытта біреу үйге асығып-үсігіп кіріп келді де, кемерден бес–алты адам құлап келе жатқанын айтты. Үйдегілер:

	– Қайта шапқан жау жаман. Сойыл жинайық! – десті.

	Исахан Ембергеннің кегі маңдайша шапқанмен біткенін, оның қайта шаппайтын ер екенін айта келіп:

	– Бұлар – әкімдер ғой, шамасы?! – деп жорамалдады.

	– Оның дауасы не болмақ? – деп сұрады Қисықмойын.

	– Дауасы әмиян! – деді Исахан. – Әр нәрсенің лайықты қарымтасы болады. Барыңыз үйіңізге, ашыңыз әбдірені!

	Қисықмойын жауап қатпады. Басқалар түсінбеген сыңай көрсетті.

	Исахан шамалы қателесті. Оның әкім дегені миллиционер боп шықты. Исаханның кісәпірлігінен қаймыққан ол үйге кірген бойда наганын кезеп:

	– Көтер қолыңды! – деген. Исахан қол көтерудің орнына:

	– Қатын-баланы шошытпа! Менде мылтық жоқ! – деп, насыбай атты.

	Айдауылдың алдына түскен әкесін көргенде бала жылап еді, Исахан:

	– Е, менен тумағыр! Сүйегімді неге жасытасың? – деп зекіп тастады.





ТӨРТІНШІ ТАРАУ




	I



	Ол жылдар бір-біріне ұқсас еді. Шаруа қамы, көші-қон, бәсеке, қыдырыс өтіп жатты.

	Бір жылы мамырда көшпелі елден әскерге адам алынатын болды. Жасы ілінген жігіттердің бірі қуанып, енді бірі әрі-сәрі боп жүрді.

	Қалаға аттанар күн жақындағанда жігіттер түгел бас қосып, ұзатар қыздай ауыл аралауды шығарды. Қорқынышты да, қуанышты да, әрі-сәрілікті де басқа түйсік билеп, бәрінің көкірегіне жел бітіп, елеурей бастады. Ішінде Базарқұл мен Әлтай бар.

	Бір күні олар Әріптің аулына келіп, ат үстінде әкіреңдеп тұрды. Ноғайқұл осы ауылда отыр еді. Ол тысқа шығып:

	– Бұларың не? – деп сұрады.

	– Ақыры оққа баратын болған соң білгенімізді істеп кетеміз! – деді біреуі.

	Ноғайқұл ашуланды:

	– Е, кещшелер, әскерден ысылып, адам боп қайтасыңдар, – ол өршелене түсті. – Е, немене, сендер еркексіңдер ме, қызтекесіңдер ме?!

	Осы сөз жігіттердің желігін басты. Бірақ былай шыға келе олар қайтадан елеуреп, жолдағы ауылдарға бүйідей тиіскен.

	Олар қалаға барғанда комиссия көбісін жаратпады. Бірінің елде семьясы бар. Бірі «төрт амалдан» бейхабар. Енді біреуінің мүшесінен мүкістік табылған.

	Әлтайды сынақтан өткізерде ол комиссияға жауап берудің орнына ән салды. Ал, Базарқұлды жалаңаштағанда ол дәрігер әйелге оқырынады. Қойшы, осы сияқты ақау көп-ті...

	Базарқұл елге келгенде Борайқұлдың қуанышы қойнына сыймасын. Ол:

	– Дұғам қабыл болған екен?! – деп ұзын сақалын сипайды.

	Ноғайқұл сұмдық шамданады:

	– Жігіттің әскерге жарамағаны өлім! Неге қайтарды сені?

	Базарқұл ағынан жарылды:

	– Жалаңаштағанда дәрігер әйел: «Бұның бір ноқаты кем!» деді.

	Ноғайқұл күліп жіберді. Күлкі оның ашуын басты.

	Ол ойына келген байламын айтты:

	– Жарайды, қызыл әскер сенсіз де күн көреді. Сен есуасты үйлендіріп, шаруаға салып қою керек екен.

	Осы шешімнің орайы жаз өткенде келген. Қоңыр күзде Қисықмойын әкесіне ас берді. Осы аста Ноғайқұлдың Күржігі бәйгеден келді.

	Қуғын көрген қояндай құлағын қайшылап, зымырап, тартушыға шылбыр ұстатпай, үздік озып келген. Бірақ аяғын шауып алды. Енді оның бұты бір тиын. Тер сіңген жылқының еті жексұрын. Жерағашқа жегуге, мың дегенмен, обал. Ноғайқұл әрі ойланып, бері ойлап, ақаулы жүйріктен құтылмақ болды. Оған былтыр Қисықмойын сөз салып сұрағанда қолды бір–ақ сермеп еді. Енді соған өткізіп жіберуді жөн көрді. Ноғайқұл қырындап Қисықмойынның үйіне барды. Асхананың өзен шетіне тігілген орда-шарқы үйде Қисықмойын, Қалдыгүл, Жанар үшеуі сөйлесіп отыр екен. Ноғайқұл кіргенде ауыздарын тия қойды. Ноғайқұл әңгіме бастады. Ол «ағайынның аты озғанша, ауылдастың тайы озсын» деген мәтелді тілге тиек етіп, өзінің сонау алыстағы туыстарынан гөрі осынау Үшбас бойындағы жаптастарға көбірек іш тартатынын аңғартты. Кейде жүйрік, кейде жорта олақ-доңғал сөйлей келіп, ойының тоқетеріне көшті.

	– Қақа, сіз дуалы ауыз кісісіз. Міселіңді қайтарғым келмеді. Қидым саған Күржікті! – деген.

	Қисықмойынның бұл күтпеген олжасы еді. Ол жымыңдап, қуанышын қымтағанда, Ноғайқұл сөзін үстемелетті:

	– Тұлпардың тұяғы, сұңқардың қияғы қымбат. Қарындасың Шынаргүл тойынған қаршығадай қашып кетсе, орнын сипап қаласың. Басы шырмалмай тұрғанда менің інім Базарқұлға бер!

	– Өзімнің де дітім осы еді! – деді Қисықмойын.



	II



	Ноғайқұл бәтуаның ізі суымай тұрғанда Шынаргүлді қолға түсірмекші болған. Ол Базарқұлды қайын жұртына аттандырды. Күйеу жолдасқа Рәшті қосты.

	Түлкі тымағының басына үкі таққан күйеу бала бір қырқаның астында қалды да, құданың аулына Рәш жалғыз барды.

	Көп ұзамай қатын-қалаш, қыз-қырқын күйеу баланы қаумалап, ауылға ертіп келе жатты. Оның атын балаң бір жігіт мініп, бостан-босқа шауып жүрді.

	Қисықмойынның қара шаңырағы отауға баланып, күйеулер сол үйге түсірілді. Жанардың от басын көргенде Базарқұл еркінсіді. Ойын-күлкі қызған кезде ол бір оқыс қылық жасады. Ол өзінің етегінен тартқан қыздың санынан шымшып алды. Онымен де тұрмай саусағын иіскелеп, мұрнын шүйірді. Әйелдердің арасынан: «Мына шіркінің буыршын болған ба?», «Өзінің есі дұрыс па?», «Әумесердің нақ өзі ғой» дескен күбір-сыбыр сөздері құлаққа шалынды.

	Атжақты келген Базарқұлдың беті жылтыр еді. Әлгі күбір-сыбырдан айылын жимады. Кешке Рәшпен қатар жатқан ол жұрттың көзі ілінуіне шейін шыдам қылмай, Рәшті мазалады.

	– Қалындық қайда?

	– Анау апаңнан сұрасаңшы, – деді Рәш. Базарқұл енді Жанарға тіл қатты. Жанар:

	– Қарағым-ау, әлі ерте ғой, – деді.

	Енді біршама уақыт өткенде Базарқұл отбасында жатқан сырықпен Жанардың бүйіріне түртіп қалды.

	– Ойбай, қабырғам, – деді Жанар.

	– Құрыған итің қашан келеді? – деді Базарқұл. Даусы түйеден түскендей дүңк-дүңк етеді.

	Жанар киімін желбегей жамылып тысқа шығып кетті. Сәлден кейін қалындықты қолынан ұстап, дедектетіп, дірдектетіп алып келді. Есімінің гүлін алып тастаса солқылдаған шынардың дәл өзі! Рәш ішінен «осы қыз біздің дүрегейге көнбей жүрмесе игі еді?» деп қауіптенді. Жоқ, қауіп бекер сияқты. Базарқұл білегінен шап етіп ұстағанда қалындық туламады. Жанар сөйлеп жатыр: «Қастерлім, құдай қосқан қосағың осы! Екеуің «ищшай» деспей тату-тәтті болыңдар!»

	Бұл батагөйлік Базарқұлға басқаша әсер етті. Ол қалыңдықты құшақтап, сүйегін қаусатып жібере жаздады. Сөзі де қызық.

	– Әй, шытырлақ! – дейді.

	Күлкіден қақалған Рәш аузын жеңімен басып, тысқа атыла шықты. Бастан өткен балалық, іргеде бозбалалар көгендеген қозыдай болып тыңдап жатыр екен. Бәрі дүркірей қашты.

	Күйеудің ерсілігі күллі ауылға жіңішке жолмен тарады. Шынаргүл табан астында айныды. Оны көндіру үш-төрт күнге созылды.

	Бұл уақыттың беделінде Ырысбике желөкпеленіп, күнде қырға шығып, қарауыл қарап жүрді. Ол ентігіп:

	«Бұлар неғып кешікті?!» – деп қояды.

	Әйел баланың көкейі ұзын, тілі қысқа кез еді. Шынаргүл шарасыз көніп, сәукеленің үстінен ақ жібек жамылып, жат жұртқа келе жатты. Ауылдың қарасы көрінгенде ол аттан түсіп, жаяулады. Осы уақытта алдынан бала-шаға жүгіре шықты. Кенет қар жауды. Жапалақ қар Шынаргүлдің сәукелесіне қона бастады.

	Сәукелеге адамдар тоқаштан шашу шашты, табиғат қардан шашу шашты...

	Борайқұлдың үйінде келіншектің беті ашылды. Ұдайым төмен қарап отыруға Шынаргүлдің сабыры тозған. Бір сәтте ол жоғары қарап еді, ұзын кірпіктері көзге түсті. Борайқұл: «Келінімнің көзі тік екен, зінәкәр боп жүрмесе игі еді?!» – деп күдіктенді.

	Базарқұл ертеңіне ағасының үйіне келіп еді, Ноғайқұл одан:

	– Келін қалай екен? – деп сұрады.

	– Шытырма көйлек, шытырлақ! – деп насаттанды Базарқұл. Артынша: – «Мынау жеңешем де қыз күнінде ондай болмаған шығар!» – деп Ырысбикеге одырая қарады.

	Ырысбике шамданды:

	– Сен, жүгермек, неге тантисың? «Тентегіңнің аяғын тұса!» деп ағаңа ақыл қосқан мен!

	Ноғайқұл үндемей сазарып тұр. Оның есіне Жамансарыда жусан шауып жатқан Шынаргүлдің баяғы бір сөзі түсті. Болыстың аузын шолпыға, шолпыны күйекке теңеді-ау! Сол күйекті кім алды екен?!



	III



	Күржіктің аяғының ақауы барын Қисықмойын келер жылы мамыр айында барып білді. Тамызда болатын бәйгеден бақ сынамақшы еді. Тер алған күні ақсаңдады да қалды. Ертеңіне шабуға мүлде жарамады. «Бұған не бәле жабысты?» – деп дағдарды Қисықмойын.

	Бір күні оның аулына алыстағы Арыстан Рахматулла шал келген. Әңгіме үстінде Қисықмойын оған Күржіктің «ікімәтін» айтып өтті. Рахматулла Күржікті орағыта бір қарап шықты. Алдыңғы аяғын көтеріп көрді де:

	– Ау, бұл жарыста аяғын шауып алған ат қой! – деді.

	Қисықмойын әрі ойланып, бері ойланып, томсырайып отырды да, оқыстан:

	– Япырай! – деп қалды.

	Қисықмойын Рахматулланың сыншылығына қанықты. Айтушылар ол тісіне қарап жылқының жасын ажыратады десетін. Желді-аяқты, жүйрікті, тұлпарды тұяғынан таниды десетін. Қыршаңқы құлынды кісі болатын қотыр балаға теңейді десетін. Сол білгір енді Күржіктің ақауын тауып отыр. Үш ұйықтасаң түсіңе кірмейтін ақау! Қисықмойынның ойына былтырғы ас түсті. «Бәйгеден кейін Ноғайқұлдың өзі кеп талақтай жабысып еді. Ет қызумен бұлдаған екен ғой.» Қисықмойын өткен жылғы оқиғаны түгел баян етіп. Ноғайқұлды тілдей бастағанда Жанар:

	– Ағайыны отырғанда екі елі аузыңа ие болсайшы, байқұс-ау! – деп салды.

	Қисықмойын көсеумен жіберіп ұрды. Жанар жыламсырап қалды.

	Рахматулла істің байыбына енді қанды. Ол:

	– Мен аузыма келгенін айта салып едім. Аттың аяғына шөңге кіруі де ықтимал, – деп жалтартты.

	Қисықмойын өршеленді:

	– Жоқ, әуелгі айтқаның тура!

	– Қайдан білейін, – деді Рахматулла ақ сақалын сауып. – Пайғамбар жасына келгенде күнәкар болғым келмейді.

	– Менің бес уақыт намазым үзілмейді, – деді Қисықмойын. – Ноғайқұл болса кәпір. Ол арын жалдауға бара береді.

	Рахматулла жуып-шаймақ болды:

	– Орысша оқығанның бәрі кәпір емес. Біздің Арыста орысшаға судай біреу намаз оқиды.

	Бұл сөз Қисықмойынды ойға қалдырды.

	– Бір анадан ала да туады, құла да туады, – дейді ол.

	– Торанқұлдың төрт баласы төрт түрлі. Борайқұлы иман-жүзді, Назарқұлы – бақсы, Базарқұлы – әулекі. Ал, Ноғайқұлы жалпақ елді бүлдіріп жүрген ысқаяқ!

	Рахматулла басын шайқады:

	– Дәл солай емес шығар. Солай болған күнде де мен туысқаннан безе алмаймын!

	Қисықмойын қыңбады, теріс айналып, керегеге шырт-шырт түкіріп, тысқа шығып кетті.

	Тыста ол «хық!» деп, үйге қарады. Ғұмырында бір адамды ұнатпаған. Рахматуллаға кіжініп тұр. «Науша шалдың ырғай мойнын бұрар ма еді?!» деп, қыңыраяды. Қисықмойын ашынды. Ол Күржікті босағаға байлап,

	Рахматуллаға тіл қатты:

	– Мына тұлпарды жетелей кет, тура Ноғайқұлдың босағасына байла!

	Рахматулла көнбеді:

	– Е, маған масыл болмақшы екенсің ғой, шіркін-ай, ә?

	Ол аттанып кетті. Қас қарайғанда Ноғайқұлмен сөйлесіп отырды.

	Қисықмойын болса Күржікті біреуден жетектетіп жіберді. Ың-жың, дау-далабы жоқ, ақаулы ат Ноғайқұлдың қазығына байланды. Ноғайқұл оқ жыландай атылып:

	– Қисықмойын бәлеқордан! – деп Күржікке қарады. Бәлеқордан – Қисықмойынның сүйсініс сөзі еді.

	Ноғайқұл соны қайталағанда «өзінің сөзі өзінің есіміндей қыршаңқы» деп бір қойды.

	Осы қыршаңқының арғы есімі кім еді? Қап, Ноғайқұлдың тілінің ұшында тұрғанын қарашы!

	Ноғайқұл «е, мейлі!» деп, ішінен күліп алды. Ол кісі баяғыда қатындар кодрен терген ашаршылықта Исахан екеуі бір үйден түстік ішеді. Исахан ожау қасықпен тары көженің бетін қалқып көргенде, бұл шыдам қылмай «ыстық емес пе екен?» деп сұрайды. Ойында жамандық жоқ Исахан «суып қалыпты» дей салды. Бұның сұлу қияқ мұрты бар екен дейді. Мұртқа қылау жұқпасын деп ожаумен тартып жатады. Айыққанда мойны қисайып шыға келіпті деседі. Есімі де содан шыққан! «Қандай ғана дуалы ауыз қойды екен, ә?! Қазақта Утөккен, Зәртөккен дегендер бар. Соған орайлас бейнелі есімдер және бар». Ноғайқұл үшін ныспының өзгергені өкініш емес, аузы уәлінің табылмағаны өкініш. Сайып келгенде о да кіндік шеше ғой...

	Кенет, Ноғайқұлдың әжуашыл көңілі құлази бастады. Ол: «ақсақ жатып семіреді, жануар!» – деп Күржікті сауырынан сипады.

	Ана жылы Күркіреуікке Әріптің ауылында болған тойда Ноғайқұл Күржіктің табанына шөңге қадап еді. Өтірік ақсауды «аяғын шауып алдыға» балап еді. Енді сол Күржік аяғын шын шауып алды. Ішке бүккен ақауды Қисықмойын түстен кейін білді.

	Ноғайқұл Қисықмойынға қалай құда түскенін Рахматуллаға айта келіп:

	– Күржік бір кәдеге асты. Енді бордақылап қыста сойып жеймін, – деді.

	Рахматулла ақ сақалын тарап:

	– Қай қазақ тұлпардың етін жеген? – деп сұрады. Ноғайқұл:

	– О жағына шорқақпын! – деп ағынан жарылды.

	– Обал болады, обал! – деді Рахматулла. – Ақсаңдап жүре берсін жануар! Ажалы жеткенде бас терісін сыдырып, сандығына салып қой...

	– Көн теріні тісіме басамын ба? – деп сұрады Ноғайқұл.

	Рахматулла жауап орнына:

	– Әуел баста Кәденді көндірген мен едім. Сен тұлпардың тұяғын танымайды екенсің. Сенің әкең маған ат сынататын-ды. Қазақтың қанаты – ат емес пе?! – деп сұрау қойды.

	Ноғайқұл ойланып қалды. «Осы Рахматулланың жасына келгенде, кейбір шал алжиды. Мынау маған ақыл айтады. Ол ақылдан не пайда?!» деп отыр.

	Ноғайқұл өзі жүйрік аттың қызығын көрді. Бірақ әрбір жүйрік бәйгеден әділ жолмен келе бермейді. Күні кеше Ақан серінің Құлагері қандай тағдырға ұшырады? Жарайды, Ақан сері жауыздың шоқпарынан мерт болған тұлпардың басын кесіп алып, сақтаған. Ноғайқұл ондайға барса, жора-жолдастары күліседі. «Кешегі ревком бүгін ақылынан айныды!» деп табаласады.

	Ноғайқұл осы сырын Рахматуллаға айтқан. Рахматулла «ревком» деген сөзді түсінбеді. Оның есесіне жүйрік жылқы жайында ойланып кеткен. Аяққа ақау неден түседі? Әлбетте жемнен түседі. Қызыл май болған жылқының да аяғына болмашы зақым келмек. Бапкер тоқ жүйрікті түнде қазыққа байлар алдында неге суарып шоқырақтады? Ішін шаяды. Іші шайылмаса, аяққа және зақым келеді. Осы тақылеттес себептер көп. Содан келе-келе Күржікті ойлады. Қисықмойынның аулында көргенде аяғына шор байланған еді. Демек, емдеуге болады.

	Ол Күржіктің аяғын қайтадан тексеріп, емдеуге болатынына көзі жетті. Бақайының ептеп сіңірі тартылған. Бұған сылақ керек. Дәкемен таңып тастап, қайтадан сыласа, сіңір жібіп, нәрленеді. Ақырында, қаз-қалпына келеді. Әлбетте, Күржіктің ендігәрі бәйгеде келуі неғайбыл. Бірақ жүйріктің сауабы атбегі үшін жетіп жатыр.

	Рахматулла бірнеше күн аялдап, Күржіктің аяғының ақауын жазған. Өзі еліне аттанарда:

	– «Жүйріктің тоқымы кеппес» деген бар. Жануарды әркім бір мініп, жауыр ғып жүрмесін! – деп, Ноғайқұлға өсиет айтқан.





ҮШІНШІ БӨЛІМ





БІРІНШІ ТАРАУ




	I



	Көсегенің көк жонынан өзенге құятын ұзын сайдың қақ ортасында бұрқылдап қайнап жатқан Ақкөз бар. Бағы заманнан келе жатқан бұлақ басы еді. Бұл күнде түбінен әуіт қазылған. Осы маңайдағы ел бұлақтан су ішіп, жастары әуітіне шомылып, бас қосысып тұрады.

	Бір күні сәскеде осы бұлақ басында ойнап жүрген балалар оқыс оқиғаға кезікті. Зіңгіттей екі жігіт бес-алты серкені айдап келіп, бауыздады, бас-сирағын кесті. Содан соң әуітке салып қойды.

	Екі жігіттің біреуі Торсан еді. Шәукен онымен шүйіркелесіп қалды. Торсан бүгін Зейнел-Нәби тоқалына той жасап жатқанын, мынау серкелер көкпар екенін айтып өтті. Шәукен:

	– Суға неге салдың? – деп таңырқады. Бұған Торсан таңданды:

	– Су сорған серке жыртылмайды. Жасың мүшелге толғанша осыны білмейсің бе ей, ноқай?!

	«Ноқайға» шамданды ма, әлде аузына келгенін айта салды ма, әйтеуір Шәукеннің жауабы лағып кетті:

	– Әй, сен нәяті мұрын шертісетін қойшы емессің бе?!

	Торсан көрінеу шамданды. Ол:

	– Қалыңдығың қамыс арасында ойнап жүр. Сені соған алып барамын, – деп Шәукеннің қолынан тартты. Шәукен тартыншақтады, анау сүйреледі. Бара-бара екеуі алысты. Баланың ұялшақтығы мен өжеттігін қызық көрген Торсан жорта итжығыс түсісті.

	Осы кезде күрең қасқа атты Рәш келді. Ол Шәукенді ауылға апарып, қайта киіндіріп, Күржікке мінгізді. Күржіктің күміс құйысқаны Шәукеннің кемер белдігіне жарасып тұрды.

	Аста жан-жақтан келушілерді даяшы жігіттер қарсы алады. Тойда ондай рәсім жоқ. Тойхананың шетінде Әріп шалдың өзі тұр екен. Рәш Шәукенге:

	– Аттан түсте те, анау қайын атаңа сәлем бер, – деді. Шәукен аттан түсті. бірақ сәлемнен жаңылып қалды. Ұялған тек тұрмас. Шәукеннің беті қып-қызыл боп кетті. Әріп:

	– Ұрлығың ашылды ма, бетің неге қызарады? Әлде қызтекемісің? – деп ежірейді.

	Шәукен бұрынғыдан да бетер қысылды. Әріп:

	– Сен балақай, біліп қой, – деді. – Қара кескінді адам – қарау, көк бет – қызғаншақ, шұбар – шатақ келеді. Еркек мен сияқты ақ сұр немесе сенің әкең сияқты қара сұр болмаққа керек. Ол пешенеге бұйырмаса менің жаман Зейнел-Нәбиім секілді шикіл сары болған дұрыс.

	Әріп адамның нәсілі жөнінде ілгеріде әлдекімнен естігенін айтқан. Бұдан хабары жоқ Рәш:

	– Уа, Әреке, «әзілің жарасса атаңмен ойна» дегендік пе, бұл қалай?! – деп таңырқады.

	Әріп: «Ә!» – деп ойланып қалды. Содан соң Шәукеннің арқасынан қақты:

	– Сен, қарағым, көңіліңе алма. Мен аузымнан қара ит кіріп, ақ ит шығып үйренген адаммын. Артық сөйлесем, қасқырша құсып тастаймын. Сен әкеңе ұқсасаң сірә дә шыбжыңдама. Шыдағанға шығарған бол...

	Ол көкпар шығарған. Шабандоздар біразға шейін тойхананы айнала шауып жүрді. Бала-шаға, қатын-қалаш қызықтап қарап тұрды. Бүрмелі ақ көйлек, қызыл масаты, көк масаты, сары масаты кемзал киген қыздар шоғырланып, бөлектеніп, бал-бұл жанған гүлдей көз жауһарын алып тұрды. Ішіндегі ең жасы – Несібелі еді. Соның өзінде бір рет біреу көкпар әкеп салды. Осы кезде Рәш Шәукенге:

	– Соңыра саған көкпар өңгертемін. Қолға тиген бойда Әріптің ордасына апарып сал. Сонда бағанағы табалауы жерде қалады! – деген.

	Шәукен келісті. Рәш:

	– Күржікпен анау шабандоздардың қатарында біраз шап. Қолтығы сөгілсін,–деген.

	Шәукен Рәштің айтқанын істеді. Күржік барлыққан кезде Рәш оның ертоқымын алып, желдетіп, терін үктірді. Шәукенге:

	– Енді желе щоқырақтатып жүре бер. Екі көзің менде болсын, шеттен қағасың, – деп тәсіл үйретті.

	Бұл екі арада шабандоздар тойханадан ұзап, желдей ызғытып, құйындай ұйытқытты. Аттылар түйдек-түйдектеліп, кейде жіңішкеріп, кейде қоюланып, шаңдатып, құйындатып неше түрлі сиқыр сурет туғызды. Тым-тырақай жаппай шабыс болып жатты. Көкпардың сирағынан ұстап көрмегендердің өзі лепіріп, есіріп, жандайшапқа түсіп жүрді. Шалымдысы да, шалымсызы да дамыл таппай желігеді. Тек дода кезінде ғана, көбісі тыныстап, делебе суытады. Осындай бір кезде Зейнел-Нәби доданы қақыратып, көкпарды алып шықты. Жұрт жапа-тармағай қуды. Бәрінен бұрын Рәш жетіп, тартысып бара жатты. Шомбал Зейнел-Нәби қапсағай Рәшқа бой бермей, көпшіліктен ұзай берді. Рәш ызаланды. Осы шақта арт жақтан:

	– Әй, Рәш, әуре болма. Ала алмайсың, – деген дауыс естілді.

	Осы сөз ызасын асқындырған Рәш сол аяғын үзеңгіден шығарып торы айғырдың кеудесіне тосты. Торыайғыр омақаса құлады. Екпінмен озып кеткен Рәш күрең қасқасын кілт кіді бұрып, шапқан күйінде жердегі көкпарды іліп әкетті. Оны Емберген қуып жетті. Рәш оған жалынды:

	– Шәукенге өңгертемін. Тартыспа, көке-тай!

	Емберген теткіп қалды. Рәш көкпарды Шәукенге өңгертті. Тартыстан созылған серке жерге түсіп қалмады. Шәукен тойханаға қарай тартты. Жарау, тоқ Күржіктің белі берік болғандықтан бала қорықпай, шауып бара жатты. Оған жуықтаған кейбіреулерді Рәш қақпайлап, тартысқа барғызбады. Жалпақ жұрт баланың мінезін қызық көріп, жан-жақтан қиқу салды. Айқай-ұйқай жиілегенде Күржік ылди төмен жұлдыздай ақты.

	Шәукен көкпарды қайын атасының қара шаңырағына әкеліп салды. Тұрғанкүл:

	– Көзтаңбалылардың қаршадай баласына дейін шабандоз! – деп таңырқады.

	Ырысбике мақтанып тұр:

	– Шәукентай бес жасында ашамаймен көкпар өңгерген!

	Құдағилардың сүйсінісі ұзаққа бармады. Торсан тойханаға еліре шауып кеп, Зейнел-Нәбидің аттан құлап қансырап жатқанын айтты да, бір шелек су алып, қайтадан шаба жөнелді. Тұрғанкүл:

	– Ойбой, боздағым-ай! Көк періге неге жолайсың?! – деп жылады.

	Бұрынғыдан қалған аңыз бойынша, көкпардың шыққан тегі – көк пері, көкпар қолына тиген адамда ес-түс қалмайтыны сондықтан. Осы пері қорқақты батыр, батырды көзсіз батыр етеді-міс. Зейнел-Нәбиге осының кері келді. Ол біраз есеңгіреп жатты да, басына су шашқанда есін жиды. Топырақ қапқан беті көгеріп, қанталап тұр. Зейнел-Нәби айғырын қайта мініп жатып:

	– Өмірде сүрініп көрмеп еді, жануар! Маңдайымның соры бар екен! – деп, кінәні өзіне аударды.

	Зейнел-Нәби, мың дегенмен, жүрек-шайлы боп қалған екен. Тартысқа қайтып түспеді.

	Ол көлденеңнен қызық көруге көшкен кезде бір шоғыр атты келе жатты. Түстері суық, киімдері қушық еді. Ол көкпарды Назарғалиевке әкеп салды. Салған жоқ-ау, өңгертті. Назарғалиев қарны жыртылған серкенің қаны-жынынан жеркеніп, екі қолымен жоғары көтерді. Жұрт жамырай күлген соң жаңағы Зейнел-Нәбише салақтатап тойхананың қақ ортасына алып келді. Жұрт жапа-тармағай артынан ілесіп келді.

	Осы жерде оқыс митингі ашылды. Жұрт түсінбей тұрғанда, Назарғалиев ат үстінен сөз сөйледі.

	Ол «Еңбекші қазақ» газетінің 1928 жылғы 5 сентябрьде шыққан санынан Қазақстан өлкелік партия комитетінің «Үндеуін» оқыды. «Қазақтың барлық кедей-кембағалдарына, орта шаруаларына, барлық еңбекшілеріне!» деп басталатын «Үндеу» еді. Арғы жағын Тұрсынғали Назарғалиев өз сөзімен түсіндірген. Сөзінің соңында:

	– Сонымен, жолдастар, конфеске басталды. Біз Әріп

	Шот ұлын ұстап, жер аударуға келдік, – деген.

	– Ау, менің жазығым не?! – деп таңданды Әріп.

	– Шалтай-балтай не керек! – деді Назарғалиев. – Сөз енді жолдас Торанғұловқа беріледі.

	«Жолдас Торанғұлов» – дегені кәдімгі Базарқұл еді. Көктемнен бері уәкіл атаулыға ергіштеп жүрген белсенді. Үсті-басын қайыспен шаңдып тастапты. Енді ортаға сол шықты. Әрине, о да ат үстінен сөз сөйледі. Жұрт оның сөзін жөнді түсінбеді. «Кедей-кембағал дей ме-ау, «бай-құлақ» дей ме-ау, әйтеуір, әлденеге құлшынып тұр. Сөзінің арасында «и» деп қояды. Оның орысша екенің пайымдап жатқан адам жоқ. Бәрі Базарқұлдың үсті-басын шандыған қайысына таңданып тұр.

	Бұл екі арада Базарқұл:

	– Мен әкемді де аямайтын ақ жүрекпін! – деп, Әріптің қолын байлады.

	Бұл Әріптің өмір бойы көрмеген құқайы еді. Ол ызаланып нарт боп ісініп кетті. Сәлден соң бұлқынды. Осы мезетте қасына бәйбішесі келіп, ақ шашын жайған. Үрейі ұшқан Шәукен қаша жөнелді. Ол Зейнел-Нәбидің үйінде отырған шешесінің қойнына тығылды.

	Ырысбике сыртқа шығып, қайнына дауыстады:

	– Әй, Торанғұлдан тумай кеткір! Босат қолын құданың!

	– Жолдас Назарғалиевтың бұйрығын қалай бұзамын?! – деп, Базарқұл ақталмақ болды.

	Ырысбике енді Назарғалиевқа шаптықты:

	– Қол байлау қайдан шыққан! Ертең Ноғайқұл келгенде қарап жатпас!..

	Назарғалиев рабайсыз жолсыздық жасағанын енді сезді. Ол Базарқұлға:

	– Ну, ладно, босата ғой! – деді.

	Қолы босатылған Әріп досқа күлкі, дұспанға таба болмауды ойлады. «Ақыры айдалатын болған соң, жастығымды ала кетсем бе екен?!» деп кіжінді. Бірақ, өйтсе қырсығы бала-шағаға тиеді. Өзіне жаза ұлғаяды. Ол тұнжырап, томсырайып, түнеріп тұрды да, райдан қайтты. Енді жазмышқа мойын ұсынбаққа керек. Көнбіс тартқан ол:

	– Азамат Назарғалиев, тесік тау өткізіп жіберсең де ырзамын. Анау Ақкөзден су ішіп шығайын! – деп жалынды.

	Бұны Назарғалиев өзінше түсінді:

	– Міне, мұның жөн. Ауданға жеткенше шөлдеп қаласың...

	Әріп Ақкөзден су ішіп жатып күбірледі: «Қайта айналып келгенше кім бар, кім жоқ. Қош бол, бұлағым!..»



	II



	Арада шамалы уақыт өткен. Бір күні ел жатарда Шәукен қорада айналшықтап жүрді. Ай сүттей жарық еді. Үйінің есігі үңірейіп, іші қараңғыланып тұрған. Бала соған кіруге бата алмай есік алдында біраз ойқастады. Бұдан хабары жоқ шешесі баласының мінезін қызық көріп, іштей бағып отырды. Оның: «Шәукентай, неғып жүрсің, үйге кірсейші», – деуі керек еді. Өйтудің орнына Шәукен есіктен кіре бергенде, ойнап:

	– Аф! – деді.

	Шәукен:

	– А! – деп шар ете қалды.

	Үрейі ұшып кетіп еді. Шешесі баласын құшақтап айналып, толғана бастады.

	Ертеңіне Шәукен күні бойы дел-сал, мең-зең боп жүрді. Денесінде қызу бар ма, қалай? Бойы ауыр, құлағы мыңғы-жыңғы. Ымыртта ол Ақкөзге барып, әуітіне шомылып шықты. Қайтып келгенде асқа зауқы соқпай жатып қалды.

	Таңертең ол ауырып шықты. Оның ертеңіне әкесі келгенде төсек тартып жатты.

	Ырысбике қапияда Шәукенді өзі шошытқанын жасырды. Бірақ, оның есесіне Торанкүл шашын жайғанда Шәукеннің зәресі ұшқанын қаз қалпында айтып шықты. Ноғайқұл бұған мән бермеген. Барлық ойы – ауырған баласында. Ол Назарқұлды Әспет тәуіпке жіберіп жатып:

	– Басың барсын, аяғың қайтсын! – деген.

	Назарқұл Әспетті таппай келді. Әкелген хабары мынадай:

	– Басының сақинасы бар күнгейліктер «басымыздан қан алсын» деп шақырған екен. Әспет соларға кетіпті.

	Ырысбике:

	– Қырсыққанда қымыран іриді! – деп өкінді.

	Осы мезетте – өмірде осындай оқиғалар бола береді.

	Салт атты біреу есік алдына тоқтап:

	– Сусын бар ма?! – деп сұрады.

	– Аттан түспейсіз бе? – деді Ырысбике.

	– Түспеймін!

	Киімі жұпынылау. Бірақ өзі шіреніп тұр. Ырысбике кәрлен кесе айран алып шықты. Жолаушы:

	–Быжынап тұр... Бұл не?! – деп мұрнын шүйірді. Ырысбике шамданды:

	– Қымыз керек болса анау қырқадағы Зейнел-Нәбидің үйіне түс. Қатындары қарық қылады!..

	– Е, онда мен сүйінші сұрайды екенмін! – деп, жолаушы атын бұрды.

	Енді Ноғайқұл айқайлады:

	– Ей, нендей сүйінші?!

	Жолаушы:

	– Менің аузым берік! – деп екіұшты жауап қатты. Ноғайқұл ашуланды:

	– Шақыр ананы! Босағаға байлап қойыңдар!

	Білекті Ырысбике орамдылық көрсетіп жолаушыны аттан жұлып алды. Істің насырға шапқанын сезген жолаушы:

	– Бәрі ойын, бәрі қалжың ғой! – деп ыржыңдап келе жатыр.

	Үйге кірген соң ол шіренбей, шікіреймей, жөнін айтты.

	Ауданға, бір жекжатына барып, бала-шағасына көйлек-көншек алып келе жатқан беті екен. Сапары асығыс болғасын аттан түспепті.

	Ноғайқұл «сүйіншінің» мәнісін сұрады. Жолаушы:

	– Аузыма түскенін айта салып едім, – деді.

	Шәукеннің сырқаты асқынған. Ол жанын қоярға жер таппай аласұрды.

	Ертеңіне түске Шәукен елермелеп:

	– Сағым, сағым! – деп тысқа ұмтылды.

	Ырысбикенің есіне Шәукеннің сәби шағындағы мінезі түсті. Кей-кезде жалғыз өзі қаңғырып, сағыммен ойнаушы еді. Енді Ырысбике ой елегінен өткізе келе:

	«Балама бірдеңенің шалығы тиген екен!» деп жорыды. Ол ұйықтап жатқан баласының бетіне су бүркіді. Бала шошып оянды. Бірақ, елермесі басылмады. Енді Ырысбике басқа амал ойлады. Ол күн батып бара жатқанда баласын қолынан жетектеп, үй айналдырып ұшықтады.

	Осыдан кейін баланың елермесі басылды. Бірақ өзі сұлқ етіп жатып қалды. Үн-түнсіз бозарып, қуқылданып, ерні кезеріп әлсірей берді.

	Ол меңдей бастады. Бір күні оны әке-шешесі түні бойы күзетті. Түн ортасында Ноғайқұл көз шырымын алғанда Шәукен тағы да қысылып қалды. Шошынған шеше күйеуін оятты.

	– Байқұс-ау, не бетіңмен ұйықтайсың? – деген. Ноғайқұл:

	– Ұйқы арсыз! – деп, орнынан тұрды.

	Ол енді баласының басында отыратын да қоятын болды. Шәукен көз алдында меңдей берді. Үзілген гүлдей семіп, солып, сарғайып бара жатты. Уһлеуге, сарнауға, бебеулеуге шамасы жоқ. Ылғи тұншыққан, аянышты, әлсіз дыбыс шығарады. Үзілер өмірдің өкініші, айтылмаған арманы, шертілмеген сыры зейінді Шәукеннің ішінде кетіп бара жатыр. Ноғайқұл осыған қиналады. Шырағы сөніп, үміті үзілсе, әкенің ендігі өмірі қараңғы. Рас, тумақ бар да өлмек барын, тағдырға араша жоғын Ноғайқұл біледі. Сөйте тұра оның жанына перзентінің қиналып жатқаны батады. Алжыған шал күйзеліп үзілсе, табиғат заңы. Дүниеде қыршын жастың қиналғаны жаман. Шәукен ыңырсыған сайын Ноғайқұлдың сай-сүйегі сырқырайды.

	Ішінен: «Сен үшін өзім-ақ кетер едім, бірақ ондай құдірет жоқ» деп қояды. Бейілін түсінгендей Шәукен де оған жаутаңдай, аяй қарайды. Көзбен тұңғиық сыр ұқтырады...

	Осылайша дағдарысты күндер өтіп жатты. Бір күні таң аппақ атқанда, Шәукен ықылық атып, қысылып қалды. Тілі күрмелген ол әкесіне көзінің қиығымен қиыла қарады. Артынша ыңырсып сұмдық қиналды. Шыдамы таусылған Ноғайқұл торыққан, қоңыр дауысын бәсеңдетіп:

	– Шәукен-тай, бізді қимай қиналып жатырсың ба? – деп сұрады.

	Бақұлдасу айтуға Ырысбикенің батылы жетпей тұр еді. Ол:

	– Құлыным, жарығым! Мен ақ сүтімді кештім. Сен де маған ырзалығынды бер! – деді.

	Шәукен көрпесін серпіп тастап:

	– Апа! – деп шешесіне ұмтылды.

	Өмір бойы шешесін Ырысбике деп атап келген баланың аузынан ақтық сәтте «апа» деген сөз шықты. Ырысбикенің тұла бойы шымырлады. Өзі кемсеңдеп тұр.

	Шәукен тілге келмей қайтадан жатып қалды. Ноғайқұл тысқа шығып үй сыртында жылап тұрды.

	Шамалы уақыт өткенде ауылға біреу желе шоқытып келе жатты. Ноғайқұл «мынау қандай есер» деп таңданды.

	«Есер» дегені Әспет боп шықты. Ол өзінің үйіне күнгейден бүгін түнде оралғанын, Шәукеннің сырқатын естіген бойда осылай тартқанын айтып өтті. Ноғайқұл Шәукеннен өзінің күдер үзіп тұрғанын айтты. Сырқаттың көрпе серпіп тастаған жеріне келгенде, Әспет:

	– Онысы уақа емес. Көзін ашып жарық дүниемен қоштаспаса үміт бар! – деп ішке кірді.

	Әспет сырқат баланың тамырын ұстап, жүрегін тындады, аяқ-қолын уқалап, денесіне қазба жасады. Біршама уақыт өткенде бала көзін ашты. Әспет енді жастықтан басын көтеріп, сусын ішкізді. Бала бір-екі жұтып құсып тастағанда, Әспет:

	– Уақа емес, кеңірдектен өткені қайыр! – деп сүйсініс білдірді.

	Әспет Шәукенге үш түрлі дерт жабысқанын айтты. Біріншіден, ол ұшынған, екіншіден, оның сүйегіне суық өткен. Үшіншіден, және ең ауыры – сыртқа шықпаған шешегі.

	– Бұндай шешекке жолбарыстың жүрегі ғана шыдайды, – деп бітірді сөзін.

	Бұл сөз Ноғайқұлдың есіне әлденені салды. Ол:

	– Осы балама екіқабат кезінде әйелім жолбарыстың жүрегіне жерік болып еді, – деп өткен бір оқиғаны айтып шықты.

	Әспет ауру баланың қасында бірнеше күн болды.

	Ақырында бала оңалды.

	– Ақымақ, зәремізді ұшырдың ғой, – деп сүйсінді әкесі.

	– Бұл тентекті енді құнажын биенің шуымен емдеп, құлантаза айықтырамын! – деп насаттанды Әспет.

	Ертеңіне Шәукен құнажын биенің қарнына оранды.

	Баланың мойны қарыннан қылқиып шығып тұрды.

	Осы көрініске насаттанған Әспет:

	– Тегі, мұны шашыратқының суымен де емдеуге болатын еді. Бірақ, ревкомның баласын оған қимадым. Реті келгенде ақ түйенің қарны жарылғанға не жетсін?! Жұрт тым құрымаса айта жүреді ғой, – деп бір қойды.

	Ноғайқұлдың ойын Шәукен бөлді. Ол:

	– Денем бүлкілдеп кетті. Шығамын қарыннан! – деген.

	Әспет жалынды:

	– Айналайын, шай қайнатым уақыт шыда!

	Шәукен шыдар емес. Тәуіпті шалдуар сөзбен балағаттап жатыр. Тәуіп састы. Ырысбике;

	– Осы балам үш жасында жалаң аяқ қар кешіп, аяғын үсіткен. Сонда үсігін жылқының тезегіне оратқызбады. Тіптен шепік! – деп ілгерідегі бір оқиғаны есіне алды.

	Тіптен шепік!

	Шәукен наурызда ел көшіп келе жатқанда түйенің қомында туып, жабағыға оралды. Кейін ес біліп етек жапқанда, үлде мен бүлдеге оранды. Шепіктігі, бәлкім, содан шығар. Немесе басқа себебі бар шығар. Неде болса бұны ойлап жатқан ешкім жоқ. Шешесі баласының айтқанын орындауды ғана біледі. Осы арада дағдысына басып, Шәукенді тәуіптен құтқарып алды. Ноғайқұл шөре-шөре күйінде қала берді. Тәуіптің түйсігін, әкенің күмәнін шешенің мейірімі женді. Тәуіп те бұған онша қарсы болмады.

	– Сайып келгенде шындық шешеді! – деп ойлады ол.

	– Біздікі құр болжау!

	Ол қайтуға ыңғайланғанда бір сырын айтты:

	– Мені белсенділер айналдыра бастады. Қит етсе «құқ» қыламыз дейді. Менің жазығым өзің тәрізді ел ағасының ықылығын тиғызғаным ба?

	Ноғайқұл ішінен: «Сіздің жазығыңыз жоқ» деп ойлады. Сөйте тұра:

	– Сіздің басынан қан алған біреу мүлдем кетіпті ғой.

	Сол рас па? – деп сұрады.

	– Мен зорлаған жоқпын, – деді Әспет. – Есеңгіреп қалған адам еді. Өлеріне өсиет дұрыс айтып кетті...

	– Онда уақа емес екен, – деді Ноғайқұл, – өсиетті өлімде өкініш жоқ. Тіл күрмелген жаман...





ЕКІНШІ ТАРАУ




	I



	Бір күні Ембергендер қыдырыстай келіп, Қисықмойынның үйінде отырды. Қысыр кеңестің бір орайында Ембергеннің баяғыда балтамен есік шапқаны айтыла бастап еді. Емберген әңгіменің бетін бұрмақ боп:

	– Біздің ел, «ана жылы жылқыңды ұрлаған мен едім» десең, ұрлықты кешіре салады, – деп, ертедегі бір уақиғаны таратып айтып кетті.

	Осы арада оқыс уақиға болды. Үстеріне Исахан кіріп келген. Үсті-басы ебіл-себіл, омырауы алқам-салқам, арса-арса. Қисықмойынға бейнебір аруақтай әсер етті. Емберген бір жақ езу тісі жұлынып, шабыттана дүрдиіп тұрған қасқырды көргендей болды.

	Исаханнан басқа адам болса ауылға жылап келер еді. Исаханда ондай босау жоқ. Ит арқасы қияннан жаяу келген ол түтігіп, тұлан тұтып тұр. Оған Жанар тоңазыған ет ұсынғанда ол бір зерен мұздай су сұрап ішті. Асықты жіліктің көк етін сыдырып, сүйегін қашыр-құшыр шайнағанда Емберген: «Мынаның тісі тіс емес, темір шығар!» деп таңданды. Ауызы босағанда, Исахан өзінен өзі шешілді:

	– Лагерьде норманы асыра орындағандардың күні шегеріледі. Әй, өкіреңдеп жан-тәнімді салдым-ау жұмысқа!

	Ембергеннің іші жылап сала берді. Ол Исаханмен төстесіп қауышты.

	– Бауырым-ау, сені де көрсететін күн бар екен ғой! – деп көзіне жас алды.

	Ембергеннің көзіне жас алғанын Исахан ұнатпай қалды. Дұрысында ол Емберген мәймөңкелеп тұр деп ойлады. Ол шытынады:

	– Емберген, «бауырым-ауға» сеніп, астындағы атын түсіп беретін Молжан емеспін ғой, мен саған! – деген.

	Молжан – Атбасар, Қараөткел жағының қазағы. Жылда жаз шыға келіп, күзде қайтып кетеді.

	Ембергенмен ауыз-тамыр болып, атын айырбастағаны рас. Өзі барып тұрған боқауызшыл. Іші пысқан көзтаңбалыларға ермек керек. Молжанды кезекпен түстендіреді. Молжан былапыт өлең айтқанда қатындар қаша жөнеледі. Осындаймен атағы шыққан адам еді. Айтушылар: «Молжанның үй-іші сүзектен қырылып, содан есі айныған!» деседі. Айныды ма, жоқ па, ол арасы мәлім емес. Бірақ өзі дөңгелек жүзді, қызыл көз кісі еді. Құдды бақсы мен тәуіптің арасындағы шайқыслам! Исаханның меңзегені сол!

	Емберген шамданды. Ішінен: «Мен мұны аясам, өзімді нақұрысқа телиді» деп отыр.

	Ол сабыр тұтты. Қасқыр жараланғанша қорқақ. Исаханның енді несін қиратасың?! Өрт шықса Ембергендер қорқады. Исахандар аузын қу шөппен сүртіп отыра береді. Дегенмен, Емберген сыр бермеуге тырысты. Ол:

	– Исахан, сен шатынама. Мойныңдағы қыл арқан әлі шіріген жоқ, – деп қамшысын керегеге ілді.

	Қанына қарайып келген Исахан бірдеңе деп мыңқ ете қалды. Енді Қисықмойын қыпылдады. Ол Исахан мен Ембергеннен құтылғанша асықты.

	– Бажа бажаны көрсе басы қышымақ. Екеуің оңаша шығып сөйлессеңдерші! – деген.

	Аумалы-төкпелі кезең еді. Біреу жоғарылап, біреу төмендеп жатыр. Лауазым деген атау ол кезде жоқ. Мансап деген атау бар. Бірақ екінің бірінің аузына іліне бермейді. Дұрысында мансапты атауға өресі жетпейді. Осындай шым-шытырық кезде елге: «Сәкен Сейфуллин орнынан түсіп қалыпты» деген хабар тарады. Әркім әр саққа жүгіртті. Әртүрлі болжау жасайды. Әйтеуір қаулаған қауесет. Ноғайқұлдың көңіліне қонғаны:

	«Сәкенге жоғарғы ұлықтар шетінен өш екен, бірақ ақынды жазғыра алмапты», деген сөз. Нағыз шыны сол болмаса да, Ноғайқұл осыған иланды. Иланбасқа не шара? Оның өзі де ақын ғой. Ол Шәді төремен айтысты. Бұл бір. Ол Молда Мұса шығарған «Манап қызбен айтыстың» ел арасынды өшкен нұсқасын жанынан шығарып, Әлтайға жырлатты. Бұл екі. Ол қыз-келіншекпен айтысқан жігіттің қасына сұлап жатып аузына ұйқас салды. Бұл үш. Ол байы өлген жесірге жоқтау жазып берді. Бұл төрт. Қойшы, өлең деген Ноғайқұлға жат емес. Шығарамын десе, шығара салады. Сөйте тұра «мен – ақынмын!» деуден ұялады. Неге? Осыған Ноғайқұлдың ақылы жетпейді. Ол Абайдың әкімгершілікке араласқанда өз өлеңін өзгенің атынан шығарғанын шала біледі. Ол Тайжанның «жүйрігі жақсылардың соңына ерген» деген өлеңіне қанық. Қанық болғандықтан да ақындықты өзіне мін көреді. «Біреу жылқы жарыстырады, біреу жыршы жарыстырады; айналып келгенде, билік күштінің қолында!» – деп ойлайды. Бірақ Сәкен неге даңқты? Ол көшпелі елде кеңес өкіметін орнатуға көмек сұрай Әулиеата ревкомына келгенде қолма-қол өлең шығарып, сауықшыл жастарға жырлатып еді-ау! Кейін қайтып келе жатқанда, сол Сәкен Сейфуллин төңкеріс туралы қара сөзбен кітап жазатынын айтып еді-ау! Ноғайқұл оның өлеңін мақтағанда, ол: «Бұның бәрі жолазық, келешекте Ленин туралы жазамын!» деп еді-ау!

	Ноғайқұл Торанғұлов Лениннің есіміне қанық. Бірақ оның кітаптарын біліктілердің айтуы арқылы біледі. Құлағы шалғанды ұмытпастай жады күшті. Сондықтан ол Лениннің мақал-мәтелге айналған сөздерін жатқа айтады. Сөйтіп, өзі өзгелерді үйретеді.

	Ол бір қызық кез еді. Қаладан келген оқушы балалар бір ауылдың ішінде бір-біріне хат жазады. «Ленин бабаң: «Оқы, оқы, және оқы!» деген деп, бір-біріне ақыл айтады. Осы сөзді оның өз көзімен оқығаны немесе өзгелерден естігені танық боп қала береді. Қысқасы, Лениннің есімі тарамаған ауыл жоқ-ты.

	Ленин қайтыс болғаннан кейін ол жайында Ноғайқұл бірер өлең кітабын оқыды. Кездейсоқ қолға түскен кітап-ты. Оның жадында: «Ес білгеннен түскенсің, төңкерістің жолына» деген тәріздес жоқтау қалып қойды. Содан болса керек, кей-кейде ол: «Бұндай-бұндайды мен де шығарамын ғой!» деп ойлайды. Қай қазақ өлеңге сын көзімен қарап жатыр? Ал, Торанғұлов жарайды! Қарамаса да сезінеді!

	Жаңа заманның рухынан ба, әлде тұрмыстың тоқшылығынан ба, сол бір жылдар өлең қанат жайған шақ еді. Екінің бірі өлең шығарады. Біреу қонақасыны дұрыс бермеген сараң байды мұқатса, біреу Кеңеске арыз жазады. Осындай ортада жүрген Ноғайқұл күндердің бір күнінде өлең жазуға отырды. Бұл – Ленин туралы толғау еді. Оны Шәдіге барып оқыды. Шәді төре:

	– Өлеңді молда Мұсаша жаз! – деді.

	Құмкенттен қайтып келген соң Ноғайқұл Шәді төремен сырттай дауласты. «Әй, сенің молда Мұсаң әлгі: «Тек тұрмай орысша да балдырлаймын» дейтін қу ма? Мен орысшаның түбін түсіремін! Ал, оның «Манатын» мен жанымнан шығарып бергенмін!». Ноғайқұл бір ден қойса, Кеңес үкіметі хақында «Тухфа-Зұһрият» деген кітап жазған молда Медеуге ден қояды. Бірақ антұрғанның аты жаман екен. Молда да молда! Дәрет ап, мәсісіне жолақ түсірген молдамен Ноғайқұл табаққа қосылмады. Жеркенеді! Аузына ұшық шығады! Әрине, молда Медеудің жаңа үкіметті қарсы алған кітабы іш жылытады. Бірақ, Ноғайқұл арабшаға шорқақ. «Құлқуаллаһуақаттан» басқа аятты білмейтін ол «Тухфа-Зұһриятты» қалай оқиды, маңызын қалай шағады! «Жоқ, жолдас молдалар, біз сіздермен сырттан сыйласады екенбіз!» деп еді, өзінен өзі күліп жіберді.

	Осыдан кейін ол әрі ойлап, бері ойлап келіп, өзінің жазбасын Сәкен Сейфуллинге жіберуді жөн көрді.

	Ол кезде почта аудан орталығында ғана бар-ды. Ноғайқұл сол орталыққа барып қатты. Орталықтан оған Махамбет Мәлғаждаров ілесті. Оны аудан живсоюздың базасындағы малдың санын біліп қайтуға санақшы етіп жіберді.

	Сонымен, Торанғұлов пен Мәлғаждаров үзеңгі қағысып келе жатты. Әдетте, жол қысқартуға әңгіме жақсы ғой. Бірақ екеуінің әңгімесі үйлеспеді. Мәлғаждаровтың ағасы Әріп бір кезде оны Ноғайқұлдың қызы Несібеліге үйлендірмек болған. Ноғайқұл екі ойлы боп жүргенде қызы көнбеді. Содан бері Мәлғаждаров пен Ноғайқұлдың арасында іштей кірбің бар. Бірақ бұл арада қыжылға орын жоқ. Қызмет бабы үзеңгі қағыстырып келеді. Ноғайқұл – базада қарақан басы. Үйі ағайындарымен бірге көшіп-қонып жүреді.

	Осы сапарда ол өзінің туған ауылын деңгейлеп өтті. Ел ұйқыға кетер шақ еді. Ноғайқұлды да ұйқы қысып келеді, бірақ ол ауылға бұрылып, үйіне түнеп шығуды ыңғайсыз көрді. Ол әйелім естісін деп ән салды. «Мен қайтейін Қаратау биігіңді, қалдым қапы ала алмай киігіңді» дейді. Майдың тұнық түнінде әйелі естіп, күйеуінің даусын таныды. Әйел: «Үйірмелі-шүйірмелі болғанша желігің басылмайды. Қайтейін, қайда жүрсең аман бол!» деп, қамықты. Мәлғаждаров болса, жол-серігінің оқыс мінезіне таң қалды. Ол жүре келе, жұрттан естігенін есіне алды. «Іші пысқанда сақалы сапсиып, қарындастарымен шекем-тас ойнайды деуші еді. Сол рас екен-ау! Е, қызыңды...» деп, ішінен кіжінді.

	* * *

	Мәлғаждаров отарды түгел аралап шықты. Бірақ маңыраған малды түгел санаған жоқ. Санауға ерінген. Ол шопандардың сөзін жазып алумен тынды. Қайтарда дүкенге соғып, құлағына қарындаш қыстырған сатушымен сөйлесіп тұрды. Сатушы Бабажан еді. Ол:

	– Кәмзәліңіз жүда қатып кетті! – деп Мәлғаждаровқа айна ұсынды.



	II



	Арада қанша уақыт өткені мәлім емес, бір күні Ноғайқұл Сәкен Сейфуллиннен хат алды. Оны ауданға барған ауылнай Соппек Еспембетов алып келген.

	– Конвертті кім ашты? – деп сұрады Ноғайқұл сұрланып.

	– Бір мұрынбоқ поштаның алдында күшеніп оқып отырғанда есіміңіз құлағыма шалынды. Баланың басынан тоқетер алдым да, конветті қалтама салдым, – деді Соппек.

	Ноғайқұл хатты оқыды. Сәкен сахара салтынша:

	«Қалай хал-ахуал жақсы ма?» демей, «Бір күн тұзын татқанға қырық күн сәлем» деп бастапты. Ертедегі кезең есіне түсіп, көңілінің босағанын айтыпты. «Елден ылғи арыз, шағым келуші еді, сенің талабыңа қыбым қанды» депті. Бірақ... Сәкен сөзінің ең ауыры осыған сайып еді. Ол:



	Жүрекке кеудедегі тінту жүрмес,

	Қадірін кемеңгердің ел біледі!



	деген екі жолға ырза болғанын айтыпты. Басқасының бәрі ауылдың «әлеуләйімі» екенін тұспалдапты. Хатының соңында Сәкен: «Ленин туралы жазуға менің өзімнің жүрегім дауаламайды» деп күтпеген сыр шертіпті. «Бірақ, – деген ол, – сенің таудай талабыңды жықпан. Әдебиетте білімді адам тартыншақ келеді. Басы-көзіне қарамай төпей берсең бірте-бірте жетілесің! Осыдан кейін екі ауыз сөз жазыпты. «Осында бір ақынға тапсырамын, іске асатын шумақтарды екшеп өңдеп, газетке бастырады. Бірақ бұл үшін сенің келісімің керек»

	Ноғайқұл тағы да Шәдіге бармақ болды. Бұл аймақта іштей ұғынысатын кісісі сол Шәді. Осыдан біраз уақыт бұрын Ноғайқұлға Шәдіден өлеңмен жазылған хат келген. Хатта шапан сұрайды. Ноғайқұл шапандық мауыты беріп жіберген. Ертеңіне тағы да хат келді. Шәді: «Шапанның астары қайда?» депті. Ноғайқұл, әрине, несіне аясын?! Бірақ ол Шәдіге өлең жазып жіберді. «Желсөзбен мал табудың тәсілін үйретіңіз!» деген. Осыдан кейін екеуінің арасында айтыс басталсын. Айтыс жалпақ елге тарап кетсін.

	Ноғайқұл сөз өнері жөнінде ойланады, қазақтың жалқауы сөз жалдап күн көреді. Жыршы түні бойы жыр айтып, таңертең «не берер екен?!» деп, көзін телміртеді. Аттан түспейтін жарапазаншы: «Бір келген он екі айда оразаңыз» деп, жыл тәулігін тілге тиек етеді. Мойнына дорба салған дуана «Ах!»деп, алланың есімін бұлдайды. Шәдінікі, әрине, бұлардан басқа. Бірақ, дегенмен, оның өлеңінің төркіні де құлқын! «Астар бер» дейді антұрған! Жалаңаш етіне астарсыз шидем шапан киген Шақалақ ақын дүние сұрамаған. Оның есесіне, төренің тотайына ғашық боп, өлең жазған! Әттең, сол Шақалақ тірі болса, Ноғайқұл оны үлде мен бүлдеге орар еді. Бірақ сіңірлі, тәкаппар ақын алмас еді-ау?! Осындай ойдың үдесіне шыға алмаған Ноғайқұл бір күні тағы да Шәдінікіне барды. Сәкен Сейфуллиннің хатын оқығаннан кейін Шәді тұнжырап отырып қалды. Шегір көзі лайланып, бірте-бірте тұңғиық тартты. Ақырында, сұмдық тұнды! Ноғайқұл да оңай жау емес. Шәдінің ішін бажайлап отыр. Үнсіздік ұзаққа созылған соң Ноғайқұл сөз бастады:

	– Ау, сіз менің ұстазымсыз ғой, бір лебіз айтпайсыз ба?!

	Шәді жауабын ойланып барып қайырды:

	– Қарағым, Ноғайқұл мен ешкімге ұстаз бола алмаймын!

	– Неге?

	– Заман сендердікі?

	– Өнер сіздікі ғой!

	– «Екі кеменің басын ұстаған суға кетеді», мен он кеменің басын ұстаған шығармын. Сол себепті менде шәкірт жоқ...

	– Қай кеме жойқын? – деп сұрады Ноғайқұл.

	Шәді ұзақ түсіндірді. Ол жиырма жасында Фирдаусиді тәржімеледі. Кейін арабтың ертегі-аңызына сүйеніп, діни кітап жазды. Фарсының ауызша тараған ертегісін өлеңге айналдырды. Кейін Науаиға сүйеніп, ғашықтық дастанын шығарды. «Мың бір түннен» әйелдің опасыздығын теріп ап, «Бес бәйітті» туғызды. Пайғамбардың өмір тарихынан «Сияр Шәріпті» жазды. Соның әммасын қожа-молдадан басқа кісі оқымайды.

	– Неге?

	Шәді қарсы сұрау қойды.

	– Сен «Орқа-Күлшені» білесің бе? Ноғайқұл басын шайқады. Шәді:

	– Сен әбжатты білесің бе?–деп сұрады. Ноғайқұл тағы да басын шайқады.

	Шәді бір кітаптың ең ақырғы парағын оқыды. Шұбар тіл жоқ, нағыз қазақша өлең. Қалаға бір топ атты әскер кірді. Дарбазаны ашып, қамал бұзды. Жұртты бағындырды.

	– Ал, осыдан не ұттың? – деп сұрады Шәді. Ноғайқұл тікелей ұққанын айтты.

	Шәді әр жолдың басын ежіктетіп еді. «Шәді төре Жәңгір ұлы» деген жазу шықты.

	– Япыр-ай, қандай жұмбақ! – деп таңданды Ноғайқұл. Шәді төре күрсінді. Сәлден соң былайша сөйледі:

	– Бұл жұмбақ он сегіз мың ғаламда дәл қазір ешкімнің қолынан келмейді. Шешуін бір-ақ адам табатын жұмбақтың қажеті жоқ па деп қорқамын...

	Ол тұнжырап отырып, сөзін жалғастырды:

	– Менің Ресей хақында жазған «Тарих-намам» елге жеткен жоқ. Хакімдердің қайда жібергені маған беймәлім. Абай туралы жазған өлеңдерімді де жұрт біле бермейді. Жұрттың құмартып оқып, құмарта тыңдайтыны – ғашықтық хиссасы «Фархад – Шырын».

	Ноғайқұл Шәдінің үйіне қонды. Киізі құрқ-шұрқ баспана еді. Кешкі астан кейін:

	– Шәді аға, осы қыруар кітаптың ақшасын қайда жібердіңіз? – деп сұрады.

	– Менікі атағы! – деді Шәді. – Діни кітаптың пұлын Сейдахмет ишан пайдаланады, орыс тарихынан жазылған кітаптың қаржысын ояз жеді. Ғашықтық хиссасын тарататын жыршылардың өзі менен дәметеді.

	Сөзін осылай түйдектей келіп, аяғын әзілге айналдырды.

	– Сенен шапан сұрасам, астарын қиналып бересің!

	Ақша маған қалайша құтаяды?!

	Ноғайқұл ойланбастан:

	– Е, онда өлеңнен ішке шыр байланбайды екен ғой! – деп салды.

	Бұл сөз Шәдіге ұнады. Ол шешіле сөйлеп кетті. Мансап пен ақындықтың ежелден жұлдызы қарсы екенін, ақындық – адамның жүрегінде, мансап білегінде екенін, екеуі бірін-бірі қуғыштайтынын айта келіп:

	– «Ақыл жастан, асыл тастан» ғой, өзің оңаша пайымдарсың! – деп шегерді сөзін.



	III



	Бір күні Ноғайқұлға Шәдіден хат келген. Ұзақ өлеңін ол:



	Бойыма менің тағып жүр

	«Ұлық» деген жаланы.

	Бұл іске сізді демеймін,

	Бір түрлі айла табады, –



	деп түйген.

	Ноғайқұлдың жанына осы бейтарап шағым, астарлы наз батқан. «Сіз айла табасыз» демейді. Ноғайқұлды аяп жазады. Мұңды сыр шертеді! Ноғайқұлдың көңілі босады. Ол жаңа заманды жырлауға ауысқан ақынды арашалап алуға бекінді. Қасына ауылнай Соппек Еспембетовті ертіп, жолға шыққан. Барашағы – ауданнан келіп, «тізім» жасап жүрген уәкіл Мәлғаждаров.

	Ноғайқұл мен Соппектің екеуінде де мылтық бар. Ноғайқұлдікі бесатар. Ол бесатардың тежеткішін бұрап жатып, Соппекке:

	– Баяғы ревком кезімде беліме наган байлаушы едім. Енді мемлекеттің малын қорғауға үкімет бесатар беріп қойды, – деді. Сәлден соң оқыс күрсініп, сөзін жалғады. – Мен бұл күнде нәяті живсоюздың базасын басқарамын. Ал, сен ауыл советсің. Жарлы-жақыбайды қорға!



	IV



	Ауданнан келген уәкілдің белгілі тұрағы жоқ. Бір ауылға түстеніп, бір ауылға қонады. Керекті кезінде адамдарын бір үйге жинап, жиналыс өткізеді. Ноғайқұл Торанғұлов: «Біз ревком болғанда митингіден кем жиналыс өткізбеуші едік. Ендігілер ұсақтап бара жатыр ма, қалай?!» деп ойлайды.

	Екінді кезінде аспанда бұлт арасынан қияқ ай көрінді. Шәлі астынан сығалаған ұялшақ келіншектей дидарын толық көрсетпейді. Ноғайқұл жігіт кезінде айлы түнді ұнатушы еді. Күндізгі айды бүгін ғана байқағандай, «япырмау, бұл қандай кезең?!» деп таңырқап келе жатыр.

	Бұл көп ұзамай бір топ адамға кезікті. Мәлғаждаров бастаған топ еді. Ішінде Ноғайқұлдың туған інісі Базарқұл Торанғұлов та жүр. Бұтына сең-сең шалбар киіп, үсті-басын қайыспен шандып тастапты. Бұған Ноғайқұл таңданған жоқ. «Қаңғыбас неменің қылығын қара!» деп миығынан күлді де қойды.

	Ноғайқұл басқа нәрсеге таңданды. Шоғырдың ішінде үш-төрт қыз жүр. Ішінде Несібелі де бар. Ол сәукелесін кимей, басына жібек орамал тартып алыпты. Арқасына түсетін қос бұрымын желкесіне түйген.

	Ноғайқұл өз қызына тіл қатуды қолайсыз көріп, басқа қыздардан сұрады.

	– Неғып жүрсіңдер?

	Қыздар үн қатпады. Ноғайқұл сұрауын қайталағанда,

	Несібелі үндемеуге шыдамады.

	– Мынау уәкілдер бізді атқа мінгізді! – деген. Ноғайқұл інісі Базарқұлға кейіді!..

	– Әй, сен, бұған неге көнесің?!

	– Қарындасым атқа мінсе, кейін дүрдей қызметкер болады, – деді Базарқұл.

	«Ұғымының түрін қара!» Ноғайқұл әуелі күлді. Содан соң оны ашу биледі. Ашу үстінде Мәлғаждаровқа сұрау қойды:

	– Төменетектілерге көкпар шапқызбақсың ба? Сенің бұның қалай, жолдас-ау?!

	Мәлғаждаровқа өрескел ісінің тігісін жатқызбақ болды:

	– Жұрт жүн өткізбейді. Қыздар сұраса ұялғанынан береді.

	Ноғайқұл анау-мынауға ашуланбайтын көнтерлі кісі еді. Бұл арада ұстамдылыққа шамасы келмеді. Басына қаны шауып, шүңірек көзі бұзылды. Ол:

	– Сен шынжыр балақ шұбар төс әріптің жиеншары едің. Көзіңнің еті өскен екен! Сен, менің он екіден бір гүлі ашылмаған қызымды жүн-жұрқаға айырбастамақшы екенсің ғой? – деп Мәлғаждаровты қамшымен тартып жіберді.

	Мәлғаждаров, шамасы, атып тастайды деп қорықса керек, осынау топты айнала қашты. Ноғайқұл қамшымен сабалап бара жатты. Мәлғаждаров: «Ойбай, көке, өлдім, өлдім!» – деп атының жалын құшады. Бұл екі арада Соппек те намысқа шапты. Ол:

	– Е, әңгүдік ақымақ! – деп базыналықпен Базарқұлға қол жұмсады. Базарқұл бірден жуасыған. Ол:

	– Көке, не жаздым?!, – дейді. Құдды, момақан бала! Ноғайқұл Торанғұловтың беделінен қорықты ма, немесе мылтығынан қаймықты ма, әйтеуір Мәлғаждаров тобы сабаласқа бармады. Ноғайқұл болса, қыздарға:

	– Ізіңше ауылға қайтындар! – деген.

	Ауыл аралап, әдіреңдеген тобыр табан астында быж-тыж болды.

	Ноғайқұл әрі-сәрі ойға кетіп, үдесіне шыға алмады. Мәлғаждаров ауданға барып шағым жасар ма екен, жоқ, әлде жауырды жоба тоқи салар ма екен?! Әй, қайдам, арызға бара қоймас. Жанжал шыққан жерде қызмет басшылары мәймөңкелейді. Темірдің екі басы ыстық, қырсығы тиеді деп қорқады. «Осы сендерге не жетпейді?» дейтіндер ақ-қараны ажыратуға бара бермейді.

	Ноғайқұл өзінің де сөлекет мінезі барын біледі. Әттең, кейін барып біледі. Асылы, адамның ақылы сәл-пәл кешігіп келетін болса керек. Ақыл дер кезінде келсе, Мәлғаждаровқа қол жұмсамас па еді, кім білсін?! Бірақ осыған Ноғайқұл өкініп те отырған жоқ. Осы күнге шейін ол қол жұмсамақ түгіл, біреуге қатты сөйлеп көрген емес. Сызылған сыпайы мінездің шырқын Мәлғаждаровтың өзі бұзды. Өзі емес те-ау, намыс бұздырған. Ноғайқұл қан бұзылған сәтте намысқа шапқанына өкінбейді: теңін тауып төбелеспегеніне өкінеді. Ол бозбас кезінде қыздармен бірге жүн сабасқан, жігіттермен «әуеде не бар?» ойнап білек сынасқан. Күресте іштен шалған. Мәлғаждаров кім? Көкпардағы жандайшаптың бірі. Оны құлатсаң, екінші біреуі шобырын борбайлатып шыға келеді. Көп даңғойдың үдесіне қалай жетесің?!

	Ноғайқұл құлазып қалды. Шәдіні түсінерлік зиялылар, мың, дегенмен, ауданда. Ол ауданға қарай атының басын бұрған. Жолай келе жатып Шәдіге соқты. Шәді арызды өлеңмен жазды



	Арыз бұл райкомға кедей таптан,

	Еңбекші ел қара табан көлде жатқан, –



	деп басталатын арыз еді. Ауданға келген соң Ноғайқұл оған қосарлап, қара сөзбен шағым жазды. Осы шағым мен арыз райкомда талқыланғанда, жұрт екіге жарылды. Райкомның хатшысы Бәзелбек Жүдәбеков айтыстың байыбына бара алмады ма, қайдам, қарындашпен стол тоқылдатып, сөзді бөлді де:

	– Бұл істі заң орнына тапсырамын! – деді.

	Заң орны! Жүдәбековтің өзі бір кезде қалада атбекет болған. «Бұның өзі ақылды адам, – деп ойлады Ноғайқұл. – Заңға тапсырса өзіңе кір келмейді. Біреудің құлағына сыбырласа, одан арғысы іште қалады».

	Сейдін жағында болған бай-құлақтардың көтерілісі бұл жаққа ұзынқұлақтан тараған. Қазақ қауесет құмар. Өсіре сөйлеуге етене болған кейбіреулер: «Сейдінді Ауғанстаннан келген жауынгерлер жаулап алыпты. Ұраны «аллаһу» дескен. Ноғайқұл Торанғұлов Ауғанстанның қауқарсыз мемлекет екенін білетін де. Сондықтан ол: «Қисыны жоқ гәп!» деп жорыған. Бара-бара ол әлдеқалай естіген бір сыбысты есіне түсірді. Сейдін жақта көшпелі елде бір дуана ауыл-ауылды аралап жүріпті. Кейін көтеріліс басталғанда сол дуана ақ ту көтеріп шығыпты. Бұл қауесеттің қисыны бар. Өйткені – ереуілді басқарған Ноғай ишан екені анық. Бірақ оның кімге арқа сүйегені Торанғұловқа танық.

	Ол шым-шытырық күйдің үдесінен шыға алмай жүргенде, Торанғұловқа іштей кикілжіңі бар адамдар:

	«Аллаһу живсоюздың базасын тонайды-мыс» деген қауесет таратты.

	Ноғайқұл Торанғұлов «Шөптің басы жел тұрмаса қимылдамайды» деген мәтелді ескеріп: «Қамсыз болмау керек» деп, облысқа астыртын кісі жібермек болды. Оған ауыл совет Соппек Еспенбетовті таңдады. Аталмыш лақаппен оның өзін қорқытып бір қойды.

	Ақырында оған сүргіштелген конвертті ұсынып жатып:

	– Осы адреспен табасың. Ертең түнделетіп жетсең, мекемесінде дежурный болады, – деген.

	Мемлекет қазынасының құпиясы бар. Осы жағынан Торанғұлов облыстағы кейбір заң қызметкерлерімен әмпей-жемпей болатын. Енді сол кісінің біріне ресми құпия хат жазды. Және өзінің атын, фамилиясын тура жазбай, бүркемелі есіммен қол қойды.

	Осыдан кейін ол отарды аралауға шыққан. Жолай келе жатып бір үйір киікті көрді. Семіздігі қызыл жонынан көрініп тұр. Ноғайқұл оқ шығармады. Ойына Сәкен Сейфуллиннің «санасыз сезімі жоқ бір қазақ-ау, дәл көздеп, көкіректен атқан мерген» деген өлеңі түскен. Енді бір шама жер жүргенде жорытқан екі қасқырды көрді. Біреуі алдында, біреуі артында сүмеңдеп барады. Алдыңғысы, әрине қаншығы. Ноғайқұл сол қаншықты атты. Сырттаны қашып кетті. «Бөрінің ұрғашысы қауіпті», – деп ойлады Ноғайқұл. «Қашсаң қаша бер!» – қақпаншыға бұйырарсың!»

	Ноғайқұл Торанғұлов: «Задында дүние опасыз», – деп ойлады. – Пешенеме тиген мына мылтық ертең кімге бұйырары белгісіз. Қыруар малдың қаншасы ит-құсқа жем болып, қаншасы жұтқа ұшырары және белгісіз».

	Ол отар-отарды түгел аралап шыққан.

	– Малға басмашылар тисе, тура атыңдар, – деп ескертті.

	Ноғайқұл базаға қайтып оралғанда тоналған дүкеннің үстінен түсті. Шомбал қара құлып бұзылмапты. Оның есесіне терезе аңғал-саңғал. Ноғайқұл дүкеншіге шүйілді.

	– «Терезеге темір тор орнат», – дегенім қайда, ей

	Бабажан?!

	Бабажанның жауабы күтпеген жерден шықты:

	– Қазақ атынан түспей торыштанып: «Ей, шақша бас, анау кездемені көрсет!» деуші еді. Дүкенге түсетінін мен қайдан білейін?!

	Шынында да, сахарада мал ұрлау бар, дүние ұрлау жоқ. Дәулетті қазақ қысқа қарай көшкенде іліп алар жиһазын осынау қыстаққа тастап кетеді. Көктемде қайтып алады. Осының бәрін біле тұра, Ноғайқұл Бабажанға және бір тиісіп өтті:

	– Сен боза ішіп, кәйіп боласың да жүресің. Кездемені қалай өлшейсің?!

	– Гәп матада емес, пұлда! – деді Бабажан. – Шот қаққанда, бір тас қосып отырсаң есебі түгел болып шығады.

	Осы Бабажанды Ноғайқұл дүкеншілікке өзі шақырған. Бұл бір қызық адам. Жаяу жүргенде аттыға жеткізбейді. Сауатсыз бола тұра есеп-қисапқа жүйрік. Қыруар ақшаның кіріс-шығысын жатқа соғады. Ноғайқұл есепті қағазға жазып, шығармақ болғанда, ол: «Сіз ям қызық әпанда екенсіз. Шу, қағаз немаға керек?! – деп, кіріс-шығысты жатқа айтады.

	Базада дүние көп. Ұрланған мата ойсыратып кететіндей емес. Бірақ атағы жаман. Қит етсе, «арсыз!» деп қалаға шабатын пәлеқор көп. Олардың: «Ноғайқұл өз дүкенін өзі тонатты» деуі де мүмкін.

	Ноғайқұл Торанғұлов әрі ойлап, бері ойлап, ұрыны індетпек болды. Ол қыстақтағы адамның бәрін жинады. Болған істі әркім әрнеге жорыды. Өзінің қыжылы бар топты мезгеушілер: «Бұл әлгі пәленшелердің бүлігі» дейді. Көптің ішінен Әлмен деген аңшы шал бар еді. Сол:

	– Дүкен тонаған, құдай біледі, Әріп кісәпір! – деген.

	Әріп Шот ұлы былтыр жер аударылған. Бірақ жат елден байыз таппай, туып-өскен жерін сағынып, қашып кетеді. Тоқалы Меруертті бірге алып қашады. Сол екеуі осы өңірде бой тасалап жүргенін Ноғайқұл әлдеқалай естіген. Бірақ дәл қай жерді сағалағанын білмеген. Оралдан поезға мініп қашқан адамда, әрине, қазан-ошақ болмайды. «Көрген жерде ауыл бар» деп қашқан ғой, баяғы! Ол, әлбетте, көпшілікке көріне алмайды. Шамасы, оңаша біреуді жақақтап жүр-ау? Осы өңірде Исахан бар. Бұрынғы баукеспе ұры бұл күнде аңшы болған. Өзі Әріпке жекжат. Әріп, мүмкін, соны паналаған шығар?

	Торанғұлов баяғыда Бетпақдаланың Арқа жағындағы елді кеңес өкіметіне қаратуға осы Құмкенттен аттанғанда Исахан жол бастаған еді. Одан бертінде Ембергеннің биесін ұрлағанда Күржікке тимеген еді. Ұры да болса ер екен. Осының бәрі ойына оралған Ноғайқұл Исаханның қайда жүргенін елемеген болды. Осыдан барып, ол Әріп Шот ұлы жайында қиял кешкен. Егер Әріп Шотұлы жеті түнде келіп, Ноғайқұлға жолықса, бұл қайтер еді? Осыны ойлаған Ноғайқұлдың денесі түршікті. Біріншіден, бәледен машайық қашыпты деген бар. Екіншіден, Әріп Ноғайқұлдың көзіне аруақтай елестейді. Құдды, көрден кебінімен шыққан шал! «Ат арыса тулақ, ер арыса аруақ» дегеннің өзі!

	...Сол Әріп енді дүкенге түседі. Сонда оның қалтаға түсетін шпана болғаны ма? Әлдебір тең кездемемен кек қайырмақшы ма екен?! Осыған Ноғайқұлдың ақылы жетпей, әлі де күдіктен арылмай отырғанда, Әлмен бағана айтқан жорамалын қайталады.

	– Әріптің атқа отырысын білем ғой. Құдды оқтау!

	Кеше апақ-сапақта алыстан көзім шалған!

	Құдды оқтау! Әріп отырыс-сұқбатта әсте жантаймайды. Сол дағдысы аттың үстінде сақталуы мүмкін.

	Ноғайқұл түнде көпке шейін ұйықтамады. Ұрланған мата – ойсыраған дүние емес. Бірақ қаңқуы жаман. Ноғайқұл: «Дүкен тонаушыны індетпей тынбан!» деп түйді.

	Ертеңіне ол бес кісіні ертіп жолға шықты. Бұқпасы көп шабырды сүзіп шықпақ.

	Былай шыға келе екіге жарылды. Анау үшеуі жаудың қарасы көрінсе «атоймен» белгі бермек боп, одағайлап кетті. Осы үшеудің қарасы өшкенде Әлмен:

	– Әріп құдықтан алыс кетпейді. Бұл маңайда екі-ақ құдық бар. Соны көру керек. Қауғамен тартқан су төгілмей тұрмайды. Топырақтың дымқылын аңғару қиын емес, – деген.

	Ноғайқұл аққаптал Әлменге жол бастатты. Боздоңғалдың бауырына келгенде Әлмен күйген томардың қасына аялдап:

	– Қоян қақтаған кім болды екен, ә? – деп дағдарды.

	Бабажан:

	– Қызығар Әріп Кебаев қылған шығар? – деп мойнын қылқитты. Осыдан кейін бұлар Іргежалға қарай біраз жүргенде, Әлмен:

	– Қамшылар жағымызда терең шүңейт бар. Түтіні көрінбейді. Соны бір ернеулеп шығайықшы, – деді.

	Шүңейт, әрине, көрінбейді. Оның есесіне, күнгей жақтан, күндік жерден Қаратау көрініп тұр. Арқа жақтан Мойынқұм мұнартады. Бұлар осы құмға қарай жүріп келе жатты. Орта жолда жыңғылмен көмкерілген қамыс бар-ды. Ертеде атқамінерлер осы қамыстағы қырғауылға қаршыға салар-ды. Сол жерге келгенде Әлмен жылқының тезегін көрді. Ол Бабажанға:

	– Мына тезекті жаршы. Қатып қалған жоқ па екен? – деді.

	Бабажан жарып көрді де:

	– Е, нәкас! – деп лақтырып жіберді.

	Жоқшы үшеу шүңейтке күн батар шақта жетті. Ойпаңда жолым үй тұр. Үй жанында біреу ат ерттеп жатыр. Әлмен атының басын тежеп:

	– Әне, Әрібің! Кәззаптың жауырыны қақпақтай! – деді. Ноғайқұл қақпақтай жауырынға сүйсінбеді. Ол, қайта: «Әріп бейбақ ақылынан адасқан екен. Жер ауу оңай ма?!» деп ойлады.

	Ол қиғаш ылдилағанда атының артқы аяғы шатқаяқтап, сауыры сүмпиіп, бір сәт маза кетірді.

	Ноғайқұлды Әріп дәл қасына келгенде көрген.

	Ноғайқұл оған:

	– Сіз былтыр жер ауғанда қыңбап едіңіз. Мен ішімнен «ер екен» деп сүйсініп ем. Енді бұныңыз қалай? Әлде бүркіттің тышқан аулағаны осы ма? – деген.

	Әріпті намыс биледі. Бұрын ол: «Денемді тыр-тыр қасып жүргенше өлгенім игі» деп ойлаушы еді. Бірақ өле алмаған. Бір рет темекінің суын ішіп, өлім аузынан қалған. Жан тәтті, екінші мәрте іше алмаған. Енді сол Әріп жанкешті сәтке бекінгендей. Ол Ноғайқұлға:

	– Әкең Торанғұл сыйлаған кәрияны сен қалай-қалай қорлайсың? Е, шешеңді!.. – деп, Ноғайқұлдың мылтығын жұлып алды.

	Ол Ноғайқұлға мылтық кезенді. Ақ-шолақ бесатардың ішінде бес оқ бар. Бірақ серіппесі тежегішке қойылған-ды. Оны Әріп білмеді. Серіппені басады, басады кеп, бірақ мылтық атылмайды.

	Ноғайқұл атынан қарғып түскенде Әріп онымен алыса кетті. Ноғайқұл бала кезінде көп күрескен. Әріптен ол жығылмады. Көзін қан жауып кеткен Әріп Ноғайқұлды шықшыттап, шашын жұлды. Ноғайқұлдың көзінің оты жарқ ете қалды. Осы мезетте ол Бабажанға:

	– Ат, мынаны! – деп бұйырды.

	– Өзіңе тиіп кетсе қайтемін? – деді Бабажан. Ноғайқұл жанұшырап, Әріпті итеріп жіберді де,

	жерде жатқан бесатарды қолына алды. Тежегішті бұрап, Әріпке мылтық кезеді. Ноғайқұл сөз араластырғанда Әріп қорықпас па еді, кім білсін?! Оқпаны үңірейген мылтықты көргенде үрейі ұшып кетті. Ол баж ете қалған. Сұмдық дауыс еді! Егер Әріп «ал, ат!» деп төсін тосқанда немесе еңсендеп қашқанда Ноғайқұл ата алмас еді. Баж ете еткен жексұрын дауыс оның жүйкесін бұзды. Аралық үш-төрт қадам жер еді. Мылтық гүрс етті.

	Осы сәтте Меруерт сыртқа шыққан. Ол:

	– Ноғайқұл-ау, мені де ата сал! – деді.

	Ноғайқұл денесі қалш-қалш етеді. Дірілдеген даусын баса алмай:

	– Мата қайда? – деп сұрады. Меруерт ағынан жарылды:

	– Ағайындарына апармақшы еді. Енді кебіндігін өзіне қиярсың!..

	– Исахан қайда?

	– Кеткеніне бір жеті болды.

	– Қайда кетті?

	– Ол жөн-жосығын Әріпке де айтпайды.

	– Осы минутте Әріп ыңырсып:

	– Ноғайқұл азамат, маған су берші! – деген.

	Өзін атқан адамға ақтық сәтінде қарғыс айтпайды, боқтамайды, жалынады! Ноғайқұл Торанғұлов оған:

	– Ақсақал, өз обалың өзіңе! Қазына тонағаныңмен тұрмай, менің шашымды жұлдың. Жүйкем тозған соң мен ақ шашты аруақты аттым! – деген.

	Әріп жолым үйдің жанында жатыр. Ноғайқұл:

	«Құдды кескен терек!» – деп сүйсінді. Артынша езу тартып күлген. Сауаты жоқ бір қазақ боранда үсіп өлген әкесін: «Мына сволочь қалай қатқан?!» деп, аяғымен басын көрген екен. Сауатты Ноғайқұл «кескен терекке» сүйсінеді. Ол «Ақылымнан айнымасам игі еді?» деп үрейленді.

	Қазақ «Жаманшылық қайтпай қоймайды» деседі. Ноғайқұл бұған екіұшты сенеді. Оның көкейі сенетіні – жақсылық күндердің күнінде алдыңнан шықпақ. Бұған оның атасы Көзтаңбалы батырдың тағдыры куәлікке жүре алады. Бұл батыр қалмақтармен ұрыста қолға түскен. Оны дар алдында сарбаз қалмақ құтқарған. Неге? О да бір кезде қазақтардың қолына түскен екен. Сонда әлгі батыр тұтқын қалмақты байлаудан қолын босатып, еліне қайтарған екен. Бірақ қалмақ ханы қатігез. Ол:

	– Біз де қайтарайық. Бірақ таңба салып жіберейік! – деп көзіне қарықтық бастырады. Содан ол Көзтаңбалы аталып кетеді. Немесе мұндай есімді есі дұрыс кісі қоймас?!

	Көзтаңбалы – шағын тайпа. Бағы заманда басқа жақтан ауып келіпті-міс. Ноғайқұлдың әкесі Торанғұлдың:

	– «Орманбет хан өлгенде он сан ноғай бүлінген» деген сөзін жалпақ жұрт әрнеге жориды.

	Бұл сәттерде Ноғайқұлдың тарихпен ісі жоқ. Ол әкесінің үзеңгі жолдасы Әріпті ойлайды. Оған жасаған қиянатын ойлайды. Бірақ бұл қиянат та емес-ау?! Ноғайқұл Торанғұлов мемлекеттің қазынасын қорғады. Ал, мемлекет барда қазына шығасысыз болмайды. Әріп сол қазынаның құрбандығы болды.

	Қас қарайған кезде Ноғайқұл шүңейттің ернеуіне от жаққызған. Күндіз ажырасқан серіктеріне берген белгісі еді. Көп ұзамай олар да келді.

	От сөнерде бір топ атты сау ете қалды. Олар жалын басында отырған адамдарды қоршап, алыстан тіл қатты. Біреуі орысша сөйлеген. Ноғайқұл да орысша жауап қайырды.

	Баяғы губернияның облысқа айналған кезі еді. Сол облыстан келген милиция бастығы Тұрсынғали Назарғалиев жорта орысша сөйлеген. Осыдан кейін Назарғалиевпен Торанғұлов қолдасып амандасты. Енді Торанғұлов болған істі асығыс-үсігіс баян етті. Бұл екі арада Соппек:

	– Құмкенттен ести сала осылай қарай шаба жөнелдік.

	Жорамалым дәл келді! – деп мақтанды.

	Осыдан кейін Назарғалиев куәлерден жауап ала бастады. Бірінші кезек Бабажандікі еді. Ол үшін Торанғұлов қол қойды. Акт қазақша жазылған. Бірақ Торанғұлов «за неимением грамотности» деп, орысша жазды.

	Меруерт күн батардағы айқасты қаз-қалпында айтып берді. Әріп пен Ноғайқұл арпалысқанда өзінің босағадан сығалап қарап тұрғанын, болысуға дәрмені келмегенін айтқан.

	– Шалыңа жаның аши ма? – деп сұрады мілиса. Меруерт жауапты жанамалай қайырды:

	– Шалым оққа ұшып, ыңырсып жатқанда менімен қоштаспай, Ноғайқұлдан су сұрады.

	Назарғалиев бірден түсінген. Оққа ұшқан адам қашан да су ішіп өлерге зар болады. Қыста қар жейтіні сондықтан. Ол әйелдің өзіне сұрақ қойды:

	– Енді қайда барасың?

	– Басымның ауған жағына қаңғырамын, – деді әйел тұлданып. Тұрсынғали Назарғалиев дала сумкасын иығына асып:

	– Біз енді аудан арқылы қайтамыз, – деп, сөніп бара жатқан шалаға қарап тұрды.

	– Аудан орталығы қауіпті! – деді оған Торанғұлов. Назарғалиев ол жақтағы бүліктің ендігі басылғанын, тиісті кісілермен ұшырасатын жері барын шамалап айтып өтті. Ноғайқұл болса, ұзынқұлақтан тараған лақап, қауесетті жүйесіз айтқан. Ақырында дуана мен «аллаһуға» келгенде, Назарғалиев:

	– Дуана мен ишан асамен кімді қорқытады? Бұл ағылшынның астыртын жасаған бүлігі! – деді. Артынша оқыс айтып қалдым ба дегендей: – Бұл әңгіме екеуміздің арамыздан әрі аспасын! – деп, пысықтаған. Торанғұлов:

	Менің ішімде өлген талай ит бар. Ашық ауыздар басқа! – деп сенімді ишара жасады.

	* * *

	...Ноғайқұл базаға оралған. Дүкеннің терезесі қайта салынған. Ол баяғыша киіз үйде жатады. Неге екені белгісіз, ойынан Әріп шықпайды. Ол, әрине, құмға жерленді. Басына бір шоқ, бәлкім, бір тал қамыс қойылды. Сахаралықтардың қашаннан белгісі осы. Бұл белгіні кейіннен сусыған құм көміп тастайды. Тауда өлген адамның басына тас қойылады. Манғолмен, қалмақпен соғыста шейіт болғандар қойылған қорым күні бүгінге шейін төбешіктеніп тұр. «Задында, тілден тас ұзақ жасайды» деп ойлады Ноғайқұл. Кавказды ежелгі қазақтар «Қаптауы» деп атаған. Бұл күнде ғалымдар оның жасы сегіз миллиард жыл деседі. Рас-өтірігіне куә жоқ. Бірақ сол ғалымдар айдың тұтылатынын ондаған жыл бұрын болжайды. Болжау айнымай келеді. Ал, қазақ болса, айдың тұтылуын ғаламаттық қазаға балайды. Аспаннан жұлдыз ағып түссе, бір жерде біреу өлді деп жориды. Бұның бәрі Ноғайқұл үшін неғайбыл. Оның сенетіні, дұрысында, сенгісі келетіні – ертегі-аңыз. Сол ертегі-аңыздың айтуынша Қаратау «зіл-заланы» басынан кешірген. Топанға төтеп берген. Қазығұрттың басында кеме қалғанда, бұл таудан дария тасып, су тараған. Сол тау осы арадан, осынау Құмкенттен көрініп тұрады.

	Ноғайқұл: «Осы қызметті тастап, тауға барып, жатақ болсам ба екен?!» деп те ойлайды. Бір бұлақты сағалап, аңыздың тамырын тартып күнелтсе, құлағы ың-шыңнан аулақ болады.

	Бірақ қызметтен құтылу оңай болмай шықты. Жоғарыдан санақшы келу керек. Ол Мәліғаждаров сияқты біреу болса, кикілжіңі бітпейді. Санақшыны өзің қаласаң, әкімдер секем алады.

	Ол осылайша әрі-сәрі боп жүргенде оны ауданға шақырды. Бұл екі ортада оның Әріпті атқаны жалпақ елге неше түрлі қауесет боп тараған. Бір сәт Ноғайқұл:

	«Тергеуге түсіп қаламын ба? – деп те қорыққан. Бірақ бұл қорқыныш бекер боп шықты. Аудан оны аудандық живсоюзға бастық етіп қойды.





ҮШІНШІ ТАРАУ




	I



	Ол кезде аудандық шаруашылық мекеменің көбісі «союз» аталар-ды. «Ауколхозсоюз», «аупотребсоюз», «ауохотсоюз» тәрізді боп кете барар-ды. Ноғайқұл Торанғұловқа «ауживсоюз» бұйырды.

	Бұл – баяғы базаның үстінен қарайтын мекеме. Бұл күнде база көп және әр жерде шаруашылық құрады.

	Ноғайқұл жаңа қызметі жайында ойланады. Ревком кезінде бытыраңқы елде үгіттен тысқары мардымды жұмысы болмады. Болыстық тұсы НЭП – дәуірінде өтті. Демек, әкімшілігі көзге түспеді. Базаға Ноғайқұл шарасыздықтан барған. Енді айналып кеп тапқан қазығы – мал шаруашылығын басқаратын мекемесі. Мал да мал! Жергілікті жағдай осылай! Қазақ сәлемдескенде «мал-жан аман ба?» деседі. Мәтелінің бір түрі – «малсыздың беті шарыққа» саяды. Сол шаруашылықты дұрыстап басқарса, мемлекетке кәдімгідей еңбек сіңірген!

	Ол нақты жұмыстың игілігін көздеп жүргенде, бір күні райком бюроға шақырған. Ол барғанда аудандағы мекеме атаулының бастықтары түгелге жуық жиналғанын көрді.

	Бұл ауыл-ауылға уәкіл жіберердегі шақырыс еді. Мал-жанның есебін алу, қаражат жинау, ет науқанын орындау тәрізді тапсырмалар бірнеше сағатқа созылатын-ды. Бұл жолғы сөз қысқа болды. Райкомның хатшысы Бәзілбек Жүдәбеков бүгін таңдағы негізгі мәселе бойынша астық жинау керек екенін, қызметкерлер содан сыналатынын айта келіп:

	– Бетің бар, жүзің бар болмасын. Қайтып келген соң нақтап-нақтап есеп бересіңдер! – деген.

	Бұрын бұндай жұрт дәптеріне жазу түсіретін еді. Бұл жолы оған ешкім бармады. Баратын реті жоқ, әркімнің қолында цифр бар.

	– Сұрау бар ма?

	Жұрт үн қатпады. Дәл тарқар кезде Торанғұлов:

	– Мен баратын «Құрамада» биыл құрғақшылық боп, тәлімнің тұқымын да ала алмай қалды. Қыруар астықты қайдан аламын? – деп сұрады.

	Жүдәбеков қабақ шытынды. Қарындашымен столды тықылдатып, ызғар шаша сөйледі:

	– Бай-құлақтарды «жекетүр» қылғанда сен: «Таңбалылар уызында жарымаған жарлы» деп қара тізімге бір адам іліндірмедің. Енді «астығы жоқ» дейсің. Сонда бұл өзі қалай?

	– Мен қуаңшылықты айттым ғой, – деді Торанғұлов. Жүдәбеков тағы да стол тықылдатты:

	– Сенің туған ағаң Боранқұл құдайдан жаңбыр сұрап, құрбандық шалады. Сен онымен ақылдас. Көктен тілесін, жерден қазсын, әйтеуір, астық тапқызсын!

	– Мен Борайқұлмен сөйлеспеймін, – деді Ноғайқұл Торанғұлов.

	– Ол пірге жығылып, ақылынан айныған адам.

	– Жоқ, жолдас! – деді Жүдәбеков. – Сен жалтарма. Сен, бәрібір, өз ағасын әшкерелеген Мәлғаждаров бола алмайсың.

	– Мәлғаждаровтың ағасы Әріпті атқан мен! – деді Торанғұлов.

	Жүдәбеков жуасып қалды:

	– Ә, айтпақшы солай екен-ау?! Торанғұлов:

	– Іс заң орнында! – деп Жүдәбековке шүйіле қарады. Осыдан кейін Жүдәбеков:

	– Ал, жақсы, жолдастар! – деп орнынан қозғалған. Қызметкерлер тарағанда Торанғұлов кідірістеді.

	Ол осы сапарында колхоздағы өзінің үйін көшіріп келетінін мәлімдей келіп:

	– Базеке! Маған бір там бергізіңіз! – деген.

	Ол кезде «пәленше еке!» деу кері тартпалық. Бірақ Бәзелбек шамданбады. Пендешілік жеңді. Ол:

	– Бұл өтінішіңді рауаткомге тапсырамын! – деген.

	Көп ұзамай Ноғайқұл баяғы Сәкен Сейфуллинге кездесті. Өмірімде осындай күтпеген оқиға бола береді. Сәкеннің Арқадан Алматыға сапар шегіп бара жатқан жолы екен. Осы қыстаққа келген соң Ноғайқұл Торанғұловты сұрастырып, тауып алған.

	Сәкен «Жол болсын!», «Әлей болсынға!» бармай, сапар жөнін бірден айтқан: баяғыда Колчактың түрмесінен қашып шығып, ел кезген жерін әдейі сүзіп шығыпты. Ол ұзаққа созылатын хикаят. Сондықтан Сәкен осынау Шолақ Қорғанға байланысты жәйтті тілге тиек етіп отырды. Оған Шолақ-Қорған екі-ұдай әсер етеді екен. Ежелгі тарихи шаһар екенін қадір тұтса, Әріптің қуып жетіп, Меруертті тартып әкеткенін ойлағанда: «Қайран, өз елім!» деп қамығады екен. Оны Колчактың солдаттары ұстамақ болғанда, ағайындары әртүрлі жолмен арашаға түсіп еді. Тіптен ұрыс салуға шейін барған-ды. Сәкеннің өзі тежеген. Бір-екі солдатын құртқанымен, үкімет құрымайды. Оның құрығы ұзын. Сайып келгенде, қырсығы жалпақ жатқан жазықсыз елге тиеді. Осының бәрін есіне түсіре келіп:

	Ноғайқұл, саған да өкпем жоқ. Ол бір жабайы заман еді ғой! – деген.

	Ноғайқұл өзінің Әріпті қалай атқанын, Меруерттің долылығын, бәлкім, еріне адалдығын баян ете келіп:

	– Сол Меруертті көрумен қалайсыз? – деген. Сәкен ойланбастан:

	– Көруге дәтім шыдамайды. «Өлімнен ұят күшті!» – деп, әлдене жайында қиялданып кетті.

	Ноғайқұл ауданнан уәкіл боп шыққалы отырғанын, барашақ жері өзінің туған ауылы екенін айтып өтті. Осы арада ол күтпеген ұсыныс жасады.

	– Біздің ауыл – орта жолда. Бірге жүрсек қайтеді?

	Сол жақтан өзім шығарып саламын!

	Сәкен келіскен.

	Сонымен, бұлар жолға шықты...

	«Құрама» колхозы бұл кезде әлі де көшпелі ел еді. Ноғайқұлдар келгенде ауыл Көсегенің жонының баурайында баяғы Ақкөзде отырған. Ақырамаш болған қырманның маңында ойнап жүрген балалар:

	– Кедей болыс келе жатыр! – деп, аттының алдынан жүгіре шықты.

	Бұл сөзді құлағы шалған Ноғайқұл өзіне-өзі күлді. Баяғы ревкомдік бертінде болыс атанған. Одан бертінде, болыстың бұрынғы атауы ерсі көріне бастағанда, Ноғайқұл өзімен сөйлескен адамға: «Мені кедей болыс деп атаңдар!» – дейтін.

	Сол атау енді алдынан шықты. Ауылдағылар сенің «Ауживсоюзыңды» қайдан білсін?! Одан, әрине «кедей болыстың» өзі игі.

	Бағы заманда да осы сазда, осы кездерде ел отырарды. Ол ел ауыл-ауылға бөлінер-ді. Бұл күндегі ауылдың аты – колхоз. Осы колхоз алғашқыда «Тоз» аталғанда құлаққа ерсі көрінді. Одан кейін «артель» атанғанда жұрт: «Е, бұл есім тәуір екен!» десті.

	Ноғайқұл өзінің үйіне келіп түсті. Ырысбике атсоқты боп келген кісілерге кәрлен кесе мүсәлле ұсынып жатып:

	– Биылғы қымызымыз осы! – деп күлімсіреді.

	Сәкен шынтақтауға айналғанда Несібелі қос жастық қойды. Ноғайқұл болса қызының жүріс-тұрысын бағып жатты. Мүлдем сынық. Кісіге назар аударуға ұялады. Ноғайқұл ішінен: «Бір есептен, әйел баланың ибалы болғаны игі!» деп бір қойды.

	Көп ұзамай колхоз басшылары түгелге жуық келіп, сәлемдескен.

	– Бір күн кешіккеніңізде көштің үстінен шығатын едіңіз, – деді колхоз бастығы Әлиакпар.

	– Немен көшесіңдер?

	– Өгізбен, – деді Әлиакпар. – Осы күні оқалақ бұқалар түйеден жуас боп кетті.

	Әңгімеге Шәукен араласты.

	– Мынау Әлиакпар Күржігімді тартып алды. Сосын өгізге мініп шабамын. Шыбықпен әукесін сабалаймын.

	Ноғайқұл Әлиакпарға қарады.

	– Қыл-құйрықтың бәрі колхозға өтті, – деді Әлиакпар.

	– Менің өзім де жалғыз биемді қостым. Нұсқау солай!

	– Өтірік айтады, – деді Шәукен. – Күржікті Әлиакпардың өзі мініп жүр.

	Ноғайқұл тағы да Әлиакпарға қарады. Әлиакпар:

	– Заң-закон көтерсе өзіңіз жетектеп кетіңіз! – деді.

	– Шаба ала ма? – деп сұрады Ноғайқұл. Әлиакпар екіұшты жауап қайырды:

	– Өрге шапса ентігіп қалады. Ал, төмен қарай зымырайды.

	– Қазір Күржік қайда?

	– Өгізшелермен бірге жайылып жүр. Өзі көтерем.

	Ноғайқұл Әлиакпарға қадалды.

	– Әй, сенің жаңа Күржік ылди-төмен жұлдыздай ағады дегенің қайда?!

	– Тұралап қалғанына бір ай болды, ағасы! – деді Әлиакпар.

	Ноғайқұл зілді сөйледі:

	– Мен саған аға емеспін, мен уәкілмін!

	Ол жорта куәлік қағазын көрсетті. Әлиакпар өзінше ұғынды. Ол қалтасынан мөрін шығарып, куәліктің сыртына таңба басты.

	– Сен – баяғының надан болысы секілді екенсің! – деді Ноғайқұл.

	«Надан» деген сөзді Әлиакпар және өзінше ұқты.

	Ол:

	– Жолдас уәкіл, мен «лекбезде» оқып, қағаз түртінектеуді үйрендім, – деген.

	Ноғайқұл сұрақ қоя сөйледі:

	– Сен сауат ашсаң, ВКП(б) Орталық Комитетінің «Қазақстандағы ауыл шаруашылығы, оның ішінде мал шаруашылығы туралы» қаулысын оқисың ба?

	Әлиакпар:

	– Әй, қайдам, сол қаулы бізге әлі келген жоқ-ау деймін, – деді.

	Ноғайқұл Сәкенге бұрылып:

	– Би болған бас-басына өңкей қиқым,

	Сендер-ақ кетірдің ғой елдің сиқын! – деп, өлеңдетті.

	Әлиакпар:

	– Осыны ілгеріде жарапазаншы айтушы еді, – деп, есекке мінген дуананы еске түсірді.

	– Бұл – Абайдың өлеңі, жолдас басқарма! – деді Ноғайқұл.

	Әлиакпар:

	– Оныңыз кім? – дегенін байқамай қалды. Енді Ноғайқұл кәдімгі ашуланды:

	– Сен, Абайды неге білмейсің, әй?!

	Әлиакпар Ноғайқұлдың айтып тұрғаны осы елдің ақыны Шәді төре деп ойлады. Бұл екі арада Ноғайқұл сұрауын қайталаған. Әлиакпар енді өзінше жалтартпақ болды:

	– Менің Мүңкір-Нәңкірім сіз болдыңыз ба, ағасы!

	Несіне қазбалайсыз?

	Ноғайқұл сәл ойланып:

	– Жылың мәлім болды, балақай! – деп езу тартты. Бірақ күле алмады. Артынша тұнжырап, сұстанып кетті. Сәкен болса, өзінің қойын-дәптеріне жазу түсірді. Жазудың маңдайшасы: «Белсенділер» деген сөз еді.



	II



	Ақкөздің сазында жиылыс өткен. Жұрт көп жиналды. Көбісі өздерінің жерлесі Ноғайқұлды көру үшін келіп еді. Осыны сезе, сезіне тұра Ноғайқұл шешендікке бармай, келген жұмысының тоқ етерін айтып:

	– Қәне, осы жайында кім сөйлейді? – деп сұраған. Қол көтерушілер көп болды.

	Бірінші боп Әлиакпар сөйледі.

	Ол колхоздастырудың маңызы жайында әркімнен ертелі-кеш естігенін қайталап тұрып алды.

	– Әй, сен астыққа көш! – деді Ноғайқұл.

	– Тамдағы тұқымдық қордан басқа астық жоқ, – деді Әлиакпар.

	Ноғайқұл Торанғұлов ашу шақырды:

	– Онда аузыңды жап!

	Енді жаңағы қол көтерушілер жым-жылас болды.

	– Ау, сөйлеңдер! – деді Ноғайқұл. Жұрт көрінеу бағып отыр.

	Жиылыспен жұмыс бітпейтініне көзі жеткен, Ноғайқұл қазақшылыққа көшіп, ағайындардан жылу сұрағандай бола бастады. Бірақ бұл сөз де әсер етпеді. Жұрттың бәрі аузын қу шөппен сүртіп отыр.

	Ноғайқұл жиылысты таратуға ыңғайланғанда, ортаға Шәукен шықты. Күні бойғы құбылысты шала-шарпы түсінсе де әкесін аяған ол:

	– Астық бар! Мола маңындағы ұра толған астық! – деп салды.

	Жиылысқа әйелдер де келген еді. Ноғайқұлдың жеңгесі Молыш кемпір ернін сылп еткізді.

	– Қане, үй-үйіңнен қап алып, ұраны ашыңдар! – деді Ноғайқұл Торанғұлов.

	Бірақ ұра ашушы табылмады. Осыдан кейін Ноғайқұл колхоз басшыларын ертіп зират маңына барды. Бірақ ұра табылмады. Шәукен нұсқаған беткей кең. Қай жерін аршисың.

	Ноғайқұлға ақыл кірді. Ол қыстақтан сомтемір алдырып, беткейдің әр жерін түрте бастады. Ұра бар жер дүңк ете қалады. Көп ұзамай біреуі табылды. Бұның өзі көп ұрының біреуі қолға түскендей болды. Енді ұрылар біріне бірі куә боп, сырын аша бастады.

	Табылған астықты Ноғайқұл Торанғұлов түгелдей «загот-зерноға» артқызды.

	Ноғайқұл үйіне оралғанда кешкілік ас дайын еді. Сандықта қыстан қалған түймеш бар-ды. Мейіздей сап-сары сүр ет қонақтың алдына тартылды. Күндізгі жиналыста сөз сөйлеп, ұра ашқызған Шәукеннің мінезін қызық көрген Сәкен оған асықты жілікті беріп жатып:

	– Асығын өзіме қайтарып бересің! – деп әзілдеген.

	Шәукен жұлып алғандай:

	– Е, үйіңнен әкеліп пе едің? – деп сұрады. Ноғайқұл жуып-шайып жатыр:

	– Еркек кіндіктен жалғыз болған соң итті жастай еркелетіп едім. Әлі балалығы қалған жоқ.

	Сәкен Шәукенге мойылдай қара көзімен сынай қарады. Шәукен қысылып қалды. Беті дуылдап тұр. Дуылдаған осы рең Сәкенге біртүрлі сүйкімді көрінген. Ол:

	– Нақа, осы балаң күннен туғандай екен! – деп жайдарыланды.

	Несібелі Сәкенге майыса қарап, ізінше назарын тайдырған. Ырысбике болса: «Шіркіннің көзі өткір екен! Балама өтіп кетпесе игі еді!» деп қауіптенді.

	Ноғайқұл болса, бүгінгі жиналысты көз алдынан өткізіп: «Әйтеуір бір міндеттен құтылдым!»деп уанды.

	Осыдан соң ол:

	– Ертең «Құраманың» басшыларымен сөйлесе кетерсің? – деп сұраған.

	Сәкен басын шайқады. Артынша француздың бір мақалын еске түсірді.

	– «Шараптың дәмін ажырату үшін бір тамшысы жетеді». Кеспекті тауысу шарт емес! – деген.

	Кешке Ноғайқұл төсекті ауылша салып, Сәкенмен қатар жатты. Екеуі өткен-кеткенді еске түсіріп, жантайма кеңес шертіскен. Сәкен сөзге сараң, өз үйінде күбірлеп көп сөйлеген Ноғайқұл болды. Сөздің ұзын-ырғасын бүгінгі жүдеген шаруашылыққа әкеп тіреген. Халықтың тұрмысын, ұлттық мінез-құлқын білу оңай емес. Ақбар – бертіндегі нәрсе. Сәкен осы сапарында Бетпақдаланың неше түрлі шөбін қойын-дәптеріне түсіріп алыпты. Осы араға келгенде ол:

	– Елсіз Бетпақтың өзінде сыр бар. Келешекте оған ел орналастыруға болады, – деген.

	Осы арада көшпелі елді жаппай отырықшылдандыру саясаты жөнінде біраз сыр шертілген.

	Сәкен бір уақытта қараса, сырласы ұйықтап жатыр.

	Ол қоңыр дауысымен:

	– Ұйықта, серім! Құдды Ағыбай батырша ұйықта! – деп теріс айналып жатып қалды.

	Таңертен шай үстінде Ноғайқұл:

	– Саған шапан жауып, ат мінгізуге... – дей бергенде, Сәкен оның сөзін шорт кесті.

	– Мен ешкімнен дүние алмайтын адаммын! – деген. Сәкеннің қасында Мәжит деген інісі бар. Ол еш жерде ешбір сөзге араласпай қойды. Бұл Ноғайқұл үшін

	таңсық боп қала берді.

	Ноғайқұл Сәкенді шығарып салмақ боп атқа қонды. Жолай сарғайған боз-қауданда жалқау жайылып тұрған Күржікке соқты. Күржіктің көзі әңгел-шәңгел, арқасы жауыр, құйрығы сидам-сидам. Ноғайқұл басынан сипағанда, Күржік оқыранып, жанары қашқан жәудір көзін аудара қарады. Иегінің астындағы ақ қылшық тірі аруақтың сақалындай әсер етті. «Мен де ерте қартайдым, жануар! – деді Ноғайқұл. – Жоқ. Талай қызық көрсетіп, талай кәдеге астың».

	Осы арада Ноғайқұл Сәкенге Күржіктің оқиғасын біршама таратып айтқан. Ноғайқұлдың болыстықтан түсіп қалуына Күржік себепкер болды.

	Ат танығыш Сәкен қызыға тыңдады. Өзі сөзге араласып, Арқадағы Ақан серінің Құлагерінің оқиғасын айтып өтті. Ақырында:

	– Қай заманда болса да жүйріктің жауы – надандар. Әсершіл адам оған бір мініп-түсуді армандаса, тоғышар оны тоқпақпен ұрады, – деп бір қойды.

	Ноғайқұл Сәкенді күнгейдің шекарасына шейін шығарып салмақ болды. Сәкен жолай әлденеден елегізігендей ән шырқады.



	Келемін тау ішінде өлеңдетіп,

	Құлағын азбоз аттың елеңдетіп!..



	Сәкен Сейфуллин сол ақбоз аттың үстінде Сайқын тауында бандыны қуғанда жауды тапаншамен атып өлтірген. Оған әсте өкінген емес-ті. Қызметтің аты – қызмет! Бұл уақыттағы парыз кей-кейде қанға ұласады. Сол парызбен қатыгездікке барған Сәкен кейін Бетпақдаладан үйірінен адасқан ақсақ киікті аяп, өлең шығарған. «Санасыз сезімі жоқ бір қазақ-ау, дәл көздеп көкіректен атқан мерген!» деп еді-ау! Сол киікті атқан қазақтар енді Ноғайқұлдың Күржігін тулаққа айналдырыпты.

	Сәкенмен үзеңгі қағысып келе жатқан Ноғайқұл оның әлгі әнін қайталауды қолқалап еді. Сәкен сұстанып:

	– Қайталаудың керегі не? – деп сұрады. Ноғайқұл жауап қайырудың орнына өткен бір тарихты айтып кетті. Ол бозбала кезінде Бетпақдаладан Арқа асып, сол жақтан ән үйреніп қайтқан. «Сарыарқа қайран жерім-ай, ит жүгіртіп, құс салған елім-ай!» дейтін әнді Ноғайқұл кейін Әлтайдың құлағына құйған. Осы уақиғаны Ноғайқұл Сәкенге түгел айтып шықты. Сәкен:

	– Ә, солай ма?! – деп, қиғаш қиялданып кетті.

	Енді біршама жер жүргенде ол ән-күй жайында әңгіме шерте бастады. «Көшпелі елде туып-өскен адам әсершіл болады» дейді; «ежелгі бәдәуилер яғни көшпелі арабтар шетінен ақын, шетінен әнші болған»; бірақ та араб сахарасының шөлі Сарыарқаға тең келмейді: «ақын мен әншінің көкірегін таза ауа ашады» дейді. Осыдан соң ол кейін қарай шегініп, Мұхамбет пайғамбар ақынның тәкәбірін, қазақша айтқанда, тәкаппарын қырып-жойып, момынын өзіне бағынышты еткенін недәуір таратып айтқан. Содан ол құранның тарихына ауысуға ыңғайланғанда, Ноғайқұл:

	– Осының бәрін қайдан білесің? Сен, әлде, арабшаға жүйрік пе едің? – деп таңырқады.

	Сәкен Сейфуллин бұл тарихты орысша кітаптардан оқығанын айтты. Бір орайда орыстан Белинскийді, немістен Мюллерді атап өткен. Ноғайқұл:

	– Сенің «Тар жол, тайғақ кешуіңде» ондай адамдар аталмаған, – деді.

	Сәкен енді басқа жәйтке ауысты. Ол адамды айтыс-тартыс ашындыратынын, бұрын оқи алмаған кітаптарын өзінің кейін оқығанын, оған ұлтшылдармен айтыс түрткі болғанын баян етіп өтті. Сөзінің соңында:

	– Дұшпанды жеңу үшін, сол дұшпанды, ең алдымен, сыйлау керек. Бұл үшін сол дұшпаннан асып түсетін білім керек! – деген.

	Олар Күркіреуікке келіп аяңдады. Күнгей мен теріскейдің шекарасы осы.

	Осы жақтан дүрбімен көз салсаң, солтүстік жатқан Мойынқұм мұнартады. Құбыла жатқан Қаратаудың шоқтығы Мыңжылқы анық көрінеді. Осынау тау мен құмның арасында талай хикая болған. Оның бәрі– баршасын айту ұзаққа созылатын болған соң, Ноғайқұл:

	– Осы жақтың шұрайлысы – осынау Күркіреуік! – деп бір қояды.

	* * *

	Ақкөз қайта оралғанда, Ноғайқұл өзінің үйін ауданға көшіріп әкетті. Ырысбике ақбоз үйінің киізін, керегесін, шаңырағын диірменшінің тамына тастап кетті. Кетерінде:

	– Ілгеріде Мойынқұмға көшкенде басы артық жиһазды теңдеп, қоймаңа қойып кетуші едік. Жазда жайлауға келгенде қайтып алушы едік. Енді үйіміздің қаңқасын қалдырып бара жатырмыз! – деп қамықты.





ТӨРТІНШІ ТАРАУ




	I



	Қыс бойы Торанғұлов тыныштық көрмеді. Ел аралап, етке мал өткізуді тексерді. Ауданға келген соң райкомға есеп береді. Ол кезде қаулының жобасын есеп беруші жазып апаратын тәртіп бар-ды. Сол жобаны Ноғайқұл баласына жаздырады. Өзі айтып отырады. Шәукен жазып отырады. Оқта-текте ғана, аса бір маңызды мәселенің үстінде көршісі Молдабек Теміршинмен ақылдасады. Аудандық почта бөлімінің бастығы Теміршин бұрын облыста қызмет атқарған іскер кісі еді. «Жаппай тазалау» жүргізілгенде құлдырап, осында келген-ді. Сол кісі Ноғайқұлмен тұздас-дәмдес, сырлас боп кеткен.

	Бір күні сол екеуі жауапты қаулы жазар алдында әңгімелесіп отырды. Сөз арасында Теміршин:

	– Жүдәбековтердің жұртқа жаны ашымайды, – деген.

	– Оны қайдан білесің?

	Теміршин апта сайын қалаға поштабай шаптыратынын, ол қалада телеграм өткізіп қайтатынын айтты. Торанғұлов:

	– Телеграммада тұрған не бар? – деп сұрады. Теміршин:

	– Ол жағы құпия! – деп жалтартты.

	– Біз өзіміз тоқетерін бір-ақ айтамыз, – деді Торанғұлов.

	– Сол тоқетер телеграмда! – деді Теміршин. Сөздің артын әзілге айналдырды. – Сенің қыруар малың бар парақ қағазға сыйып кетеді.

	Кешінде Торанғұлов райкомда есеп берді. Жүдәбеков:

	– Бұл жолы ерлепсің! – деп мақтады. Артынша Теміршинге бұрылды:

	– Таң ата қалаға поштабай шаптыр. Мынау ақпар баршамызға абырой-атақ әкеледі.

	Көп ұзамай, Сейдін ауданының науқаннан озықтығы республикаалық газетке жазылды. Толып жатқан озаттардың ішінде Жүдәбеков пен Торанғұлов фамилиясы жүрді. Бірақ наурыздың орта шенінде үш күндей сұрапыл боран соғып, малдың дені қырылып қалды.

	Торанғұлов енді қырылған малдың есебін алуға шықты. Бұл кезде қар кетіп, көктұқыл көктем басталған. Базарларды аралап болған соң, ол «Құрамаға» қарай беттеді. Ағайын-туысқандарын көре кетпек болған. Бірақ жол-жөнекей күтпеген құбылыстың үстінен шыға берді. Әр жерде құты қашқан үй, бүріскен бала-шаға. Көктемгі емес, құдды желтоқсандағы ел сияқты. Ноғайқұл екі-үш үйдің тұсына келгенде: «Кім бар-ауға» басты. Бірақ жауапқа жарымады. Бұл бірдеңе сұраса олар басқа бірдеңе айтады, немесе «ә» деп босқа құлақ тосады. Осылайша ол біраз жүріп отырып, ақырында Үшбас өзені бойында отырған ағасының үйіне беттеп келе жатты. Жолай ол тоқылдасып жүрген тасбақаны көрді. Шағылысатын кезі осы! Соңыра осы мақұлық жұмыртқасын құмға көмеді. Кейін баласын құмнан көзімен аршып алады. Ноғайқұлдың өзінің ағасынан естуінше, осынау тасбақа ежелгі заманда адам екен дейді. Таразыдан жегені үшін тасбақаға айналып кетіпті-міс! Ноғайқұл сонау бір жылы Ташкентке бара жатқанда жолай поезд тоқтап қалған. Сонда тасбақа терген әртүрлі адамды көрген. Осы арада оның ойына басқа нәрсе оралды. Тау қыраны тасбақаны менсінбейді деседі. Құм бүркіті оның ең ірісін әкетеді деседі. Задында, осы теріскей атырабында мақұлықтың, жәндіктің, аңның, құстың тері-түсіне есеп жетпейді. Ноғайқұлдың, бірақ, онымен жұмысы жоқ. Ол әр нәрсені кездейсоқ көреді, кездейсоқ ойланады. Соның баршасын сараптан кейін өткізеді.

	Үздік-создық ой кешкен Ноғайқұл өзен жағалай қонған ауылға келгенде, ағасының үйінің ең шетте тұрғанын көрді. Ол атын белдеуге байлап, ішке кіргенде, таң қалды. Үйдің іші аңғал-саңғал. Босаға жақта тасбақа жатыр. Борайқұлдың аузына кемпірі су тамызып отыр.

	– Бұған не болды? – деп сұрады Ноғайқұл. Молыш жауап бермей өткенді айтып кетті.

	– Не айтты? – дейсіз ғой?

	Молыш әуелі қатын қарғыс айтты. «Ағаңның маған көрсетпегені жоқ» деді. Бір кезде мейман жігітке кесемен шай ұсынғанда қолына қолым тиіп кеткені үшін ағаң мені «талақ!» қып, кейін некеміз қайтадан қиылды», – деді. Өзі, – тыраш, егіннің арам шөбін маған отатады, өзі қырман көтергенде ғана барады. Және несібе ай астында тасиды деп қырманды ай астында көтертеді деді. Содан бірте-бірте тәліміге көшіп:

	– Аңыздан терген қодыренге шейін тышқан тасып кетпесін деп ыстаған ұраға көміп едік. Шәукентай көрсетіп, өзің аштырдың. Жұрдай болдық та шықтық! – деген.

	– Жарайды ендігі жатысы не жатыс?! – деп сұрады Ноғайқұл.

	Молыш былайша жауап қатты:

	– Ағаң «арам!» деп сорпа-су ішпейді. Құбылаға басын қойып жатып алады. Ақыретінен дәметеді.

	Ноғайқұл жеңгесіне:

	– Аузына зорлап құй! Беті бері қараса өзім сөйлесемін! – деп, түнеріп отырды.

	Ол осы жасына шейін өзі көрген өлімді есіне түірді. Кәріліктен өлер адам ақырғы сәтіне шейін жанын қимай жатады. Тіл қатуға шамасы келмегенде жанашыры оның аузына мақтамен су тамызады. Ноғайқұл ағасының қасына келіп:

	– Мен Ноғайқұлмын. Ақырет қашпайды. Нәр татып, дилан, – деген.

	Ағасы естіген сыңайда. Бірақ үн қатпады. Шамасы, інісіне өкпесі бар. Әйтпесе, арыздасуға тілі келмесе, інісіне қолын созар еді.

	Бұл екі арада ауылдың еті тірілері келе бастаған. Бірақ Ноғайқұл олармен жөнді сөйлеспей атқа қонды.

	Ол өзен бойлап, көл жағалап, ұзақ жүрген. Ақырында Қызылкөлдің жағасында отырған Шәдінің тамына кеп түсті. Шамалы жайласқанда, Шәді төре белінен қақ бөлінген ұзын сары балықты алып келді. Ол:

	– Мен енді кітапты тәрк етіп, балықшы болдым. Күтпеген қонақ кеп қала ма деп жайынның жартысын көлге салып қойған едім. Саған бұйырды! – деп меймандостық пейіл аңғартты.

	Балық әлі тірі. Тыпыршып жатыр. Ноғайқұл: «Жан беру қиын екен ғой» – деп ойлады.

	Сол-ақ мұң екен, ерніне ұшық шықты. Базада жүргенде жоғарыдан келген кенеп шекпен орыстармен бірге қабанның етін жеген ол шалажансар балықтан шошынды...

	Жолшыбай ол қиғаш бұрылып Сүгірдің аулына соқты. «Құдай қосқан құдасын» көрмегелі көп болған еді. Сүгір қаужандап қалды. Ноғайқұл жігіт кезінде осынау тамаларға жиі кеп, бойжеткендерімен алақан шертісіп ойнаушы еді. Сондағы қыздар енді кексе қатын бопты. Соның өзінде өткен күнді еске түсіріп, Ноғайқұлды біраз әуреледі. Бұл күнде Ноғайқұлда баяғыдай желік жоқ. Сонда да сахара салтын бұзбай:

	«Тәңірі алсын!» тәрізді әзіл-оспақ айтып құтылды.

	Ол бойжеткендермен алақан шертіскенде өзінің алақаны күлдіреп қалушы еді. Сабау сабап, киіз басып шыныққан қыздың қажырына ол қайран қалушы еді. Кейін қыздың ағасы қарындасына:

	– Менің жолдасым тізесін құшақтап жата ма?! – деп, оспақтағанда, қыз сықылықтап күлуші еді. Енді сол қыз кексе тартқан. Бірақ, баяғы өткен күндер, әзіл-оспақтар әлі көңілінен шықпағандай... Ноғайқұл сол күндердің қызығы мен ләззатын еске түсіргенде: «Жастық шағым босқа өтпеген екен» –деп бір қойды.

	Кешке таман Ноғайқұл Сүгір екеуі ауылдың сыртындағы төбеге шығып, әңгімелесіп тұрған.

	Баяғыда осындай төбеде бір топ кісі сөйлесіп тұратын еді. Енді «Күлтөбенің басында күнде жиын» деген мансұқ болғандай. Екі-ақ адам тұр. Мүмкін, сондықтан да шығар, осы арада, оңашада Сүгір сұмдық бір сыр жарды. Әкесі көптен бері сырқат екен. Ем қонбай қойыпты. Қонбайды емес-ау, тәуіп келсе қуып жібереді. Тірі жанмен сөйлеспейді, теріс қарап жатады да қояды. Сүгір екі нәрседен үміт етеді екен. Өлетін шалдың көзі не шөлмектей сөне бастамақ, не шадырайып, атысып-шатысып тұрмақ. Бұндай нышан әкеде жоқ. Сүгірдің екінші үміті: әке күйден уанады. Күй болғанда бір-ақ күйді – «Кертолғауды» тыңдайды. Ертеден қара кешке шейін құлақ асудан жалықпайды. Сүгірдің осы күйді тапжылмай тартқанына пәлен күн болыпты. Сөзінің соңында ол:

	– Жүйке шыдайды екен. Саусақ шыдамайды екен.

	Саусағым тілініп кетті! – деген.

	Көпті көрген Ноғайқұл:

	– Оймақпен неге тартпайсың?! – деп қағытып өтті. Сүгір шынына көшті:

	– Әкей: «Оймақ-шүлдіріңді қой!» деп тыржияды.

	– Онда сенің сорың бар екен! – деді Ноғайқұл.

	– Қайтейін, шыдап келемін, – деді Сүгір. – Түзге отыруға өзім арқалап апарамын. Біреу-міреу көріп қоя ма деп, қысыламын.

	Ертеңіне Сүгір Ноғайқұлды әкесінің қара шаңырағына ертіп апарды. Әли «ассалаумаәлейкумге» жауап қатпады, басын көтермейді.

	– Әке, Ноғайқұл келіп тұр. Баяғы ревком құдаңыз! – деп Сүгір Ноғайқұлдың есімін екі рет қайталады.

	Әлидің немере қызы бағып-қағады екен. Мосыға шәугім аса бастағанда Ноғайқұл қайтатынын айтты. Әли оған:

	– Сенімен орысша сөйлесетін теңің бұл күнде жоқ.

	Қайда жүргенін білмейміз! – деді.

	Осыдан кейін ол Назарқұлды сұрады. Ноғайқұл қобызшы інісінің жәй-жапсарын қысқаша айтқан.

	Әли:

	Қобыз – қаралы, домбыра – саналы, удың басын қайтарған удай, қаралыдан айығатын дерт бар. Саналы – тек сағынышты асқындырады, – деді.

	– Онда мен домбыраны бекер тартып жүр екенмін ғой, – деді Сүгір.

	– Бекер тартасың! – деді Әли. – Бірақ маған керегі – «Кертолғау». Мен жастық шағымды, шалқыған жайлауды, көрген қызығымды аңсаймын. Өткен күніме жете алмай, сағынышпен сарғайып өлгім келеді. О дүниеге армансыз кеткенше арманда кеткеннің өзі игі!

	Сүгір домбырасын қолына селқос ұстады. Жоқ, ол төрінен көрі жуық әкесінің әміріне қарсы емес. Оның діті басқада. Оның ойынша, домбырашы белгілі бір күйді сағынып, аңсап тартса көңіл ашылмақ. Кәнігі машық кісіні мезі қылмақ. Бірақ, амал жоқ, ол «Кертолғауға» басты.

	Сүгір қалай болса солай тартқан еді. Бірақ Ноғайқұлға басқаша әсер етті. О баста қызыл аршадан жасалған қызыл-қоңыр домбыра алғашқыда күмбір-күмбір етіп, артынша аңырап қоя берді. Булыға екпіндеп басталған күй бірінші тараудың өзінде қырық құбылып, мың бұралып, дөңгеленіп тұрып алды. Діңке құртатын дәмді қайырылысы – «Тәри-тәри-тау, тәри-тау, тәритау-лап» сиқыр әуез төге бастады. Осы бунақтың өзі жалықтырмайтындай. Бірақ қайталаудың да шегі бар. Сүгір екінші тарауға ауысты. Енді, күйшінің шебер саусақтары құлдилай жорғалап, екі шекті қат-қабат, алма-кезек шалып, бірде толғай, бірде іле, бірде шымши шертіп, текіректеген дыбыстарды сапырып жіберді. Төрт рет қайталаулар көкейге құйылып жатты. Үшінші тарау алғашқы екеуінен де әсерлі шықты. Булыққан, үйрілген, боздаған дыбыстар бас қосып, аңқылдап, аңырап кетті. Бейне бір шанақтың ішінде жатқан сиқыр жыршы өз тілінде шежіре шерткендей! Осынау «Кертолғаудан» ұшы-қиырсыз сахараның сан ғасырлық кейпі, сансыз ұрпақтың бастан кешкен тіршілігі, салтанаты көрініс беріп тұрды. «Кертолғау» кейде сайын сахара шырайындай, кейде шаң тимес саңлақтай, кейде саналы салдай елестеді. Осы жерге келгенде Әли басын көтеріп, домбыра шертіс жайында сөйлеп кетті. Сөз арасында Сүгірге:

	– Әттең сенің саусағың жіңішке. Етшең саусақтай қоңыр дыбыс төге алмайсың, – деп өкінді. Сүгір:

	– Есесін шымшып тартумен қайтарып жүрмін, – деп ақталды. Әли:

	– Адамның даусындай домбыраның үні де өзгере береді. Әлі талай шымшисың, шырақ! – деп жымиды. Сүгір:

	– Ау, адамның даусына жол болсын! – деп таңырқады. Бұған әкесі таңырқады:

	– Басыңда саңылау бар ма, өзіңнің? Қаздауысты Қазыбекті кім білмейді? Сол мақамдас үнділер қайда? Қылтанақ жұтқандай, дауыстарың шиқ-шиқ етеді!

	Аталған адамнан хабардар Ноғайқұл қостап жатыр.

	– Әрине, дауыста гәп бар! – дейді.

	Әли Сүгірге үзілген күйдің жалғасын тартқызды.

	– Сен де тұлпардың тұяғысың, – деді оған. – Күндердің күнінде осы домбыраң қолдан қолға өтеді. Сөзден күй ұзақ жасайды.

	Қара шаңырақтан шыққан соң Сүгір Ноғайқұлға:

	– Біздің әкейдің мінезі шатақ. Оған өкпелеме! – деп уаныш айтты.

	Өкпелеу қайда?! Әлидің мінезі, айтқан сөзі Ноғайқұлдың ойынан шықпай қойды. Бейне бір есеңгіреген адамдай мең-зең боп жүрді. Ауру Әли көзіне елестей береді.

	Ноғайқұл аудан орталығына келгенде: «Двадцатка» деп аталатын, яғни жауапты жиырма қызметкерге арналған дүкеннен шығып келе жатқан Ырысбикеге кезікті.

	– Аузыңның салуы бар екен! – деді Ырысбике. – Дүкеннен семіз ет әкеле жатырмын. – Ноғайқұл жорта:

	– Шошқаның еті емес пе? – деп сұрады.

	– Е, жоға! – деп Ырысбике шошып кетті. Ноғайқұл кешкі асты жемеген. Әйелі:

	– Тәбетің тартпай ма немене?! Әлде «тентек су» құйып берейін бе?! – деп қипақтады.

	– Оның не нәрсе? – дейді Ноғайқұл, түсінбегенсіп.

	– Осы күні еркектер «перед обед» қылады ғой! – дейді Ырысбике, ағынан жарылып.

	Ноғайқұл әйелінің арқасынан қағады.

	– Маған бір кесе мұздай су берші. Ішім күйіп барады! – деген.



	II



	Бір күні түнде Ноғайқұл ауырып шықты. Содан төсек тартып жатып қалды. Бас ауырып, балтыр сыздайтын кәрінің кеселі емес, белгісіз науқас меңдетіп барады. Денесі ысып-жанады, жүрегі лоблып, миы шаншиды. Бір күні ол сандырақтауды шығарды. Аузына әлдекімдер түседі. Үзеңгі қағысқан жора-жолдастың, тәжікелескен қыз-келіншектің есімін атайды. Соның ішінде баяғы Сәкен де, Әріп пен Меруерт те аталады.

	Сандырақ сахара тәжірибесінде о дүниеге жөнелудің нышаны. Қоштасудың белгісі! Тісі сыздаған адамдай ұрты ісінген. Сүйегінен ызғар өткен адамдай, бетінде көзге ілінер-ілінбес көк түк бар. Аяқ-қолын уқалаған Ырысбике мұздай салқындықты сезеді. Бүкіл денесін мұз қаптап бара жатқанын Ноғайқұлдың өзі сезінеді. Жүрегі дүрс-дүрс еткенде өзі естуші еді. Енді сол жүрек әлсіз соғады. Бір күні азанда Ноғайқұл қысылып қалған. Көкірегі сырылдап, қиналып, ыңырсиды. «Бізді қимай жатыр» деп ойлаған Ырысбике, басына төніп:

	– Қасыңа Шәукентайың келіп тұр! Не айтасың?! – деді. Ноғайқұл жауап қата алмады. Оның «Шәуік» деуге ғана тілі келген. Артынша Шәукенге қолын созды.

	Шәукен шошынып, қашқақтады. Шешесі оған:

	– Далаға шығып, балалармен ойнай ғой, қарағым! – деп, қолына боздәке ұстады.

	Ноғайқұл Торанғұловтың өлімін әркім әрнеге жорыды. Біреулер айдалада аттан құлап, есеңгіреп қалыпты дескен. Енді біреулер: «Софы ағасының қарғысы атыпты» дескен. Торанғұловтың көршісі Теміршин басқаша болжам жасады:

	– Ауру атаулы жүйке-тамырдан тарайды. Ноғайқұлдың түбіне қыста қырылған мал жетті.

	Сонымен, не керек, Ноғайқұл Торанқұловтың өлімі туралы жорамал көбейген. Шамасы, әркім өзіне тиімді тұрғыдан топшыласа керек. Бұл топшылаудың бірде бірі ел құлағында қалмады. Жалпақ жұрттың алып-қашпа аңызға айналдырғаны – Несібелінің жоқтауы! Ол күнде таңертен сұңқылдап, жоқтау айтады. Оны Шәді төре жазып берген. Мұңлы, назалы, назды сөз еді! Ол сөзде «аттан құлау» да, «балықтан улану» да жоқ-ты. «Халық», «Жүйке-тамыр» деген сөз бар. Бәрін жинақтағанда «араша» деген ұғым туады. Ноғайқұл кімді арашалады, ол Несібеліге белгісіз, Шәді төре жоқтауын өз мүддесіне бейімдеп жазған. Несібелі болса жоқтаудың өз көңіліне қонатын жерлерін жіті жаттаған.



	Қай-қайтейін көкем-ау,

	Әркімнен дәурен өтеді-ау,

	Маған атақ жапсырдың,

	Шәукенді кімге тапсырдың?



	– дейді. Несібелі осынау сөздерді айтқанда тұншыға сыңсып, баянды мұң шағады. Іштегі шер сыртқа зар боп естіледі. Ауданның мекемеге бара жатқан қызметкерлері терезені қалқалап, құлақ түріп тындайды. Өздерінен лауазымы жоғары біреу келе жатса, тайып тұрады. Кейін кеңседе «жоқтаудың» құлағына құйылған тұсын өзара әңгіме етіседі.

	Бір күні Несібеліге шешесі бүй деген:

	– Осы Сейдіннің өзбектері «жоқтауды» күн шыға айтады. Мен сені аяп шайдан кейін айтқызамын. Соның өзінде даусың қарлықты. Енді көңіл айтуға кісі келгенде ғана «жоқтауынды» айтарсың!

	* * *

	«Жоқтауды» Молдабек Теміршин тоқтатқан. Ол әр нәрсенің шеті, шегі барын, күн сайын дауыс салу уақытқа жараса бермейтінін айта келіп, Ырысбикеге:

	– Бәйбіше, жылау-сықтаудан енді пайда жоқ. Одан да райкомге барып Ноғайқұлдың куәлігіне мөр бастырып алыңыз. «Коммунист Торанғұлов қызмет бабында жүріп қайтыс болды» деп жаздырыңыз. Кейін балаңыз есейгенде оған керек болады! – деген.

	Ырысбике райкомге барғанда Жүдәбеков көнбеді. Ол Торанғұловтың командировкадан қайтып келген соң өз ажалынан өлгенін айтты. Онымен тұрмай:

	– Сіз Ноғайқұл Торанғұловтың партбилетін әкеліп тапсырыңыз! – деген.

	Ырысбике үйіне сынып келді. Бірақ билетті апарып бермеген. Ол әбдірені ақтарып, Ноғайқұлдың баяғы болыстық мөрін тауып алды. Мөрде «Ноғайқұл Торанғұлов» деген арабша жазу бар. Оны Ырысбике, әрине, танымады. Ол билет пен мөрді қызыл шүберекке орап, қайтадан әбдіреге тығып қойды.

	Осы әбдіреден ол Ноғайқұлдың тілі байланғанда жазған хатын тауып алған. Хатта өсиет те, өкініш те, арыздасу да жоқ, бір ауыз өлең жазылған:



	Дүниеде өмір-өлім телі нәрсе,

	Зираттың зияны жоқ енші берсе.

	Пенде жоқ бауыры бүтін бұл жалғанда,

	Қаратау баурайында, әсіресе!..



	Осы өлеңді Ырысбике кейін Молдабек Теміршинге көрсеткен. Ол оқып шыққанда, шомбал денесі ауырлап кетті. Қара-қоңыр реңі тұнды. Ол:

	– Бәйбіше, бұл өлеңді менен басқа ешкімге көрсетпей-ақ қойыңыз. Одан пайда жоқ! – деген.

	* * *

	Жесір үйдің күнкөрісі қиындаған. Ноғайқұл Торанғұловтың сақтық кассадағы ақшасы жоқ боп шықты. Молдабек Теміршин тексергенде күтпеген құпия ашылды. Сақтық кассаның бастығы барлық складчиктың жиған-тергенін сыртынан қол қойып алыпты. Онымен де тұрмай, жалған аккредитив жасап, қашып кеткен. Теміршин: «Ноғайқұл ақылды кісі. Ақшасын қатынына бермей, кассаға салғанын қарашы!» деп сүйсінді. Сәлден соң: «Көшпелі елде қазына опасыз.

	Ноғайқұл қателік жасаған» деп өкінді. Осыдан кейін ол Шәукенді хат тасушы етіп, почтаға орналастырған. Хат тасушының ерте тұруы керек. Бірақ Шәукен оянбайды. Шешесі оған:

	– Аш, ұйқым, аш! Кет, ұйқым, кет! – деп, арқасын уқалап, әрең оятады.

	Әйелдің аты – әйел! Бір кезде ол Ноғайқұл болысты кіші сәскеде аяғын уқалап, зорға оятушы еді. Болысекең манаурап, есінеп, әрең тұрушы еді. Кейін Ноғайқұлдың өзі оянатын болған. Қызметі солай ма, әлде ұйқы ашылар кәрілік шақ келе бастады ма, оны Ырысбике білмейді.

	Сонымен, бұл күнде Шәукен хат тасиды. Ырысбике кеңсе сыпырады. Несібелінің қолы бос. Ол шешесіне көмектесейін десе, шешесі оған көнбейді. Бірақ оның есесіне Несібелі «Зингер» деген қол машинамен тігін тігеді. Көшпелі кезде үйренген еді. Енді біреудің көйлек-көншегін тіккенде, тиын-тебенді ұялып, әрең алады.



	III



	Ол кезде телефон ырымға жоқ. Алыстағы ауылға почта ілуде бір қатынайтын-ды. Ноғайқұлдың өлімін туысқандары кешігіп есіткен. Есіткеннен кейін де қысқа жіп күрмеуге келмей, Назарқұл біраз кешеуілдеді. Ақырында ол итініп-тартынып, түйе жетектеп, ауданға жеткен. Осы сәтте клуб маңында бір шоғыр бала ойнап жүрген. Ішінде Витя деген бала бар. Ол осы Сейдінге жер аударылып келген Отец Порфирий деген поптың ұлы еді. Сол Витя Шәукенге:

	– Почему ты кинул камень на моего отца?! – деп, төбелесерменге келді. Шәукенді күтпеген жерден сол Витяның өзі арашалады. Ол:

	– Смотрите верблюд! – деп таңырқаған.

	Шәукен түйе жетелеп тұрған Назарқұлды таныды. Ол Витяға орысша жауап қайырған. Назарқұл болса, «Баланың тілі тез сынады екен-ау?! деп таңданған.

	Назарқұл атынан түсіп, Шәукенді құшақтап, өксіп жылады. Бірақ дауыс шығармады. Оның есесіне түйені Шәукенге тастап, өзі тамға айғайлап келген.

	– Бауырым-ай! Бауырым-ай! – дейді.

	Ырысбике бірге туғанның «ой, бауырым!» салғанын көрген емес. Көңтаңбалылар өзара төбелескенде ғана осылайша дауыс салушы еді. Ырысбике: «тауқыметі ағасының мойнында еді. Қайтсін, байғұс, есі ауып қалған ғой!» – деп ойлады.

	Кешкі астың үстінде Назарқұл түйе жетектеп келген себебін айтқан. Сөзінің соңында:

	– Естіген елден ұят. Ноғайқұлдың қатын-баласы қайыршы деседі. Одан да елге барып қодырен терген жөн! – деген.

	Ырысбике түнде көпке шейін төңбекшіп, ұйықтамады. Ауық-ауық:

	– Ах! – деп күрсінеді.

	Таңертеңгі шайдың үстінде Ырысбике түні бойы ойлаған ойын былайша жеткізді:

	– Мен елге кімге сеніп барамын? Сенің қобызыңның көнегін пісіріп жеймін бе?! – Артынша даусын бәсеңдетіп: – Елде «ой, бауырым!» көбейеді. Дастарқанға не жаям?! – деген.

	Олар біраз ырғасты. Ақырында, жүйкесі тозған Назарқұл:

	– Бармасаң бадал, қара жерге қадал! – деп қатын қарғыс айтты.

	Назарқұл тау бөктерлей жүрген. Оның жүрісі өнбеді. Жолаушы қырсықты ойсыл-қарадан көріп келе жатыр.

	Түйе жетектегенше оның өзіне мінген жөн. Түйенің бұйдасы тұсаудай титықтатып, бақырғаны жүйке қажайды. Назарқұлдың байқауынша ойсыл-қара мен жылқы-атаның терезесі тең емес. Қазақта түйе үстінен төбелесетіндер жоқ. Аттың үстінде сабаласатындар бар. Бірі қашып, бірі қуғанда айыз қанады. Кейін жұрт осыны аңызға айналдырады. Мерекеде қызды алдына өңгеретін аттылар бар, алдына өңгеретін түйелілер жоқ. Ат үстінен айтысу – әдет. Түйе үстінен айтысу – өрескелдік! Қазақ: «Тамырыңнан түйе сұра, қорыққанынан бие береді!» деп бекерге айтады. Назарқұлдың астындағы көкшолақтың өзі бақырауық нардың қасында дүлдүлге барабар. Майса көрмей сортанда өскен кермедіктер ғой, қисық мойынды дәріптеп жүрген! Әйтпесе, жылқы жануарға не жетсін?! Түйе жақсы болса жылқы ол бар жерде неге кісінемейді? Түйе аусыл болады, жылқы неге аусыл болмайды? Түйе қақтың суын зәмзәмдай сораптайды, жылқы оған ернін шүйіреді. Түйе күйіс қайырады, жылқы қайырмайды. Бура құтырады, айғыр құтырмайды. Түйе қасқырдың қытықтап алдарқатқанына көнеді, жылқы көнбейді. Жаңа туған қызды қазақтар «қырық жылқы» дейді, «қырық түйе» деуден ұялады.

	Назарқұл осылайша ойлайды. Оған: «Назеке, сіз түйеге тиіспеңіз, ертеде бұл түлік «түздің кемесі» аталған дейтін адам жоқ. Айдалада қайдан бола қойсын! Болған күнде де Назарқұлды ұғымнан тайдыру қиын. Ол: «Түйеге мінсем, біреу-міреу мазақ қып сабап кетеді» деп жоламаушы еді.

	Назарқұл дәуірлеп тұрғанда жылқылы ауыл оған құлын сойса, түйелі ауыл оны құбыжық көрді. Содан барып онда түйеге деген өшпенділік пайда болды. Ол ойсыл-қарадан екі-ақ нәрсені жақсы көреді. Біреуі – түйенің боздауы. Екіншісі қобызға көнек болатын мойнағы. Басқасы оған шот емес.

	Бір кезде ол Терісаққанға келді. Өзеннен ол:

	– Қырық кісі бір жақ, қыңыр кісі бір жақ. Сен, осы неге теріс ағасың? – деп сұрады.

	Әрине, Терісаққаннның суын ішетіндер Назарқұлға өкпелейді. Бірақ, оғанөкпежүрмейді. Теңіз бенмұхиттан хабары жоқ Назарқұл өзен атаулыны өзінің Үшбасына қарап өлшейді. Оның кезген жері Қаратаудың күнгейі мен теріскейі, әрісі Арқаның бергі шеті. Адам атаулыны да сол өңірдегі жұртпен салыстырып бағалайды.

	Ағасы Ноғайқұлдың бармаған тауы, баспаған жері жоқ-ты. Отарба мінгенін, тескен таудан өткенін жырғып айтқанда, Назарқұл ішінен: «Көші-қонның тауқыметін мағаг артып, мақтануын қарашы!» деп кіжінер еді. Әнші мен жыршыны атқосшы етіп ертетін Ноғайқұл қобызшыны кісі санатына қоспаушы еді.

	Қым-қиғаш қиял кешкен Назарқұл ертеңіне сәскеде жалғыз ағашқа жетті. Ол «Торланның» егіншілеріне бұрылды.





ТӨРТІНШІ БӨЛІМ





БІРІНШІ ТАРАУ




	I

	Басы үш қайнардан құралған Үшбас өзені жолшыбай сансыз бұлақтың, көздің суын қосып алады. Әр жердегі диқанның арыққа бұруынан сарқылмай шалғайдағы Қызыл көлге құятын сағасына шейін сусынын мол жеткізеді. Одан әрі егінге жарамайтын тұзды суға айналады.

	Осы өзеннің орта шеніндегі кілтеңнен орын тепкен колхоз «Құрама» аталады. Құрама десе, дегендей. Шашыраңқы шаруалар мен бытыраңқы диқандардың басын қосқан колхоз осы. Үш жүз түтін тұтатқан колхоз көрінгеннің ыңғайына көнбей екі ғана қыстақ боп орналасқан. Қыстақтың бірінде бұрынғы көшпелі шаруалар да, екіншісінде – кәнігі диқандар. Екеуінің үрдісі де екі түрлі.

	Үрдіске табиғат әсер етеді. Осынау Үшбас өзенімен жарысып жатқан ұзын жон бар. Аңызға айналған Көсегенің көк жоны осы. Асан қайғының желмаясының қомына сыймаған жон да осы-мыс! Жақсыны әркім өз жеріне телиді. Табиғаттық дәлелге келсек: осы жонның теріскей жағында февральда боран соқса, күнгей жағында диқандар арпа егісін бастайды. Екеуінің арасы ат шаптырымдай-ақ жер. Бертінде Саттар Ерубаевтың:

	«Теріскей мен күнгей боп, егіз жатқан ел едік» дегендегі шекарасы осы жон!

	Назарқұл Ноғайқұлдың үйін осы «Құрамаға» көшіріп әкелген. Енді екі үй бірігіп отырды. Ырысбике күткен, бәлкім, қаймыққан «ой, бауырым» аз боп шықты. Мың дегенмен, қайғы ескірді. Көз жастың да сұрауы бар. Өтірік жылап тамақ дәмететіндер жесір қатынның қауқары шамалы екенін біледі. Осының баршасының үстіне Әлиакпардың сөзі қосылған. Ол бір күні жиналыс тарқарда:

	– Өлген коммунистің үйіне мұсылманша көңіл айтуға болмайды! – деп ескерткен.

	Осы жиналыстан кейін ол Шәукен Ноғайқұловты өзіне хатшы етіп алды. Қол орақпен орылған егінді сажынмен өлшейтіндіктен, Шәукенді әйелдер «тәбілшік бала» деп те атандырды. Соның бірі – Меруерт. Ол ері атылғаннан кейін беталды қаңғырып кеткен. Ақырында, осы «Құрамаға» келіп, байыз тапқан.

	Жиын-терін бұл өңірде ұзаққа созылады. Ол кезде комбайн атымен жоқ. Қол орақ өндірмейді. Осындай күндерде Шәукен ауданға ақпар жинады. Әлиакпар қол қояды. Қырманнан астық үлестіргенде, Шәукен ордер жазып, Әлиакпар мөр басады. Сұғанақ адамдарды Шәукен қас-қабағынан аңғарып, өзінің дәптеріне аты-жөнін, қырманнан алған астық мөлшерін жазып қояды. Оны ажыратуға Әлиакпардың шамасы жоқ. Бірақ іші күдіктенеді. Күдіктене тұра, тыйым салуға батылы жетпейді.

	Жиын-терін аяқталып, жұрт ылдиға құлайтын шақ еді. Бір күні Шәукен қырманның ақырамашын суырып жатқан адамдардың қасына кеп тұрған. Бригадир Ысмайыл қол қусырып қарап тұр. Ол қырманға көз тастап:

	– Әй, анау Әлиакпарды жын қақты ма, немене?!

	Жалғыз өзінің шабуын қара! – деді.

	Жұрттың бәрі қырманға жапырыла қарады. Күздің селкеулі сары сағымында жалғыз шапқан атты елеуреп бара жатты. Шәукен Күржіктің қарасын шамалады. Ол осы көріністі кейін шешесіне айтқан. Ырысбике:

	– Әкеңнің сарқытына зар болған Әлиакпардың көзінің еті өскен. Маған: «Байыңнан қалған құранды, ерді бересің!» – деп әкіреңдеді. Мен ер-тұрманның бәрін теңнің астына тығып қойдым», – деп, маңдайына түскен кимешегін түзетті.

	Шәукен әбдіреден өзінің дәптершесін алып, Әлиакпардың күдікті сұғанақтарға қырман үстінен берген астығын тізіп шықты. Талан-тараж болған астық тізілген. Оған сол бөгде адамдардың аты-жөнін қосып, мақала жазды. Мақалаға: «Әлиакпар Жуасбаев, бұның қылмыс!» деп ат қойған. Жазудың соңына өзінің есімін, фамилиясын тіркеуден қорқып, бүгінгі тілмен айтқанда, бүркеншік ат қойды. Ат та емес-ау, «көз көрген» деген екі сөз еді.

	Осы мақала жарты айдың шамасында аудандық «Социалды шаруа» газетінде басылып шықты. Осынау колхозға небары алты-ақ дана келуші еді. Әлиакпар соның бәрін жинап алып, сандығына тығып қойды. Өртеп жіберуге батылы жетпеді. Бірақ соның өзінде жұрт құлақтанып қалған. Шәукен түк көрмегенсіп, жүре берді.

	Ұзын аққан Үшбас өзенінің де күнес жағы мен көлеңке жағы бар. Көлеңке сүйетіндерге тамдарын өзеннің теріскей бетіне, шуақ сүйетіндерге күнгей бетіне салуға рұқсат еткен осы – «Құрама».

	Осы екі қыстаққа қитыққандай бір там қиғаш тұр. Бұл – Назарқұлдың баспанасы. Қитыққыш қобызшы осы арадан аңсаған қыстағына қыдырады. Біраздан бері ол үйінде бүк түсіп жатып қалды.

	Осыдан кейін Зияш Көсегенің көк жонының күнгейіне жаяу кетті. Ол жақта қайнағасы Борайқұл тұрады.

	Күнгейге ұзақ жаяулаған Зияш қайнағасын еске түсірді. Тамақ талғайтын тыраш шал ана жылы өлім аузынан қалды. Жұрт оны әрнеге жорыды. Біреулер:

	«Он екі мүшесінің сауында әдейі өлгісі келген» дескен. Біреулер: «Атқамінер інісіне әдейі көрсеткен құбыжығы» дескен. Енді біреулер: «Ораза тұтқан адам аштыққа шыдамды болады, морт кететін біздер ғой» десіп, кеңкілдескен.

	Зияш бұл болжаудың қайсысының шын екенін білмейді. Әйтеуір бауырмал қайнағасының тірі қалғанын көңілге медеу тұтады.

	Осындай дәмемен жолаушылаған Зияш мәрелі мезгілде оралмады. Артынан барған Назарқұл әйелінің қайтарда жол-жөнекей боранда қаза болғанын біліп қайтты. Бұл туралы ләм-мим демей үйіне кірген заматта өкіріп қоя берді. Өлімді естірткені еді. Ырысбике еріншек қайнын қарғап, барқылдады:

	– Келінді жібергенше өзің неге бармадың?! – деген.

	Назарқұл қитығып қалды. Ол:

	– Мен өлгенде мұратқа жететін бе едің? Бітеу жараны неге тырнайсың?! – деп ежірейді.



	II



	Несібелінің күллі «Құрамада» сырласатын жеңгесі Зияш-ты. Анау бұны «шырайлым!» десе, бұл «жеңеше!» деп, атауын бөлгіштеп, наз тастар-ды. Енді сол «жеңеше!» жоқ. Несібелі көрінеу жалғызсырап, бәлкім, жетімсіреп қалған.

	Несібелі соңғы кездері Зияш жайлы жиі ойланады. Ол қай жерде жатыр екен? Қыранда ма, ояңда ма? Қыраңда болса ерте табылмақ, ояңда болса кеш табылмақ. Әйтеуір, о баста қасқыр жеп кететін жерге құламаса игі еді.

	Бойжеткен Несібелі осы күнге шейін өлікті бетпе-бет көрген емес. Ағайын, жекжаттан бала шетінеп, пенде шығасы болғанда ол жаназалы үйге бас сұқпай, кейін барып көңіл айтатын. Ұяң қызын аяған шешесі осыған баулыған еді.

	Сол Несібелінің түйсігінше, балалар көбінесе күн бата шетінейді. Ымыртта шу ете қалатын сұмдық – соның куәсі. Ересектің қазасы қилы-қилы. Түнде үзілетіндері, таң ата жан тапсыратындары бар. Толықсыған түсте дүние салатындары сирек.

	Несібелінің жеңгесі қай мезгілде қазаға ұшырады екен? Айтушылар: «Үсіктастан сәскеде шыққан» деседі. Боран екіндіде басталды. Сонда, екіндіге шейін қанша жер ұтуы мүмкін?!

	Қоржын арқалап митықтаған Зияш Несібелінің көз алдына келді. Зілдей жүкпен жүрісі қалай өнсін.

	«Боранға Қарауылтастың маңында ұрынған шығар. Аттыларға асу бермес дөң де сол тұс қой», – деп болжады.

	Қар еріген сайын Несібелі көп ұзамай жеңгесінің сүйегі табылатынын ойлады. Енді ол тысқа жиі шығатын болды. Тамның іргесіндегі бозамық топырақ борсып, дымқыл тозаң иіс шығара бастады. Әлдеқайдан есіне: «Бір уыс бұйырмады топырағың» деген зарлы өлең түсті. Ол өлеңде баласын әкесі жоқтаса, бұл жерде жеңгесін қайын сіңлісі жоқтап тұр. Айырмашылығы сол ғана!..

	Қыздың кенет ән салғысы келді. Бірақ сала алмады. Шуақ сіңе бастаған денесі түршігіп, көңілдің хошын қашырды.

	Әлден уақытта Қарауылтастан құлап келе жатқан атты көрінді. Қыз: «Бұл кім болды екен!» – деп таңырқады.

	Үйге бейтаныс біреу кіріп келген.

	– Сәлем бердік! – деді ол.

	Қалаша киінген кісінің әкім екенін сезген қобызшы Назарқұл.

	– Аман ба, жолдас! – деді, белсенділерден естігенін қайталап.

	Кісі жымиып күлді. Қисық табан етігін шешіп, іші толған суды төкті де, байпағын пешке жайды.

	Бура сан шалбарлы әкімнің жалаң аяқтанғаны жараспады. Өзі де қорғалақтап тұр. Несібелі жорта назарын тайдырды.

	– Байпақ кепкенше көншоқай кие тұрасың ба, жолдас? – деді Назарқұл. Анау:

	– Отағасы, «жолдастың» керегі жоқ. Менің есімім – Тұрсынғали, – деді.

	– Как, фамилияның да керегі жоқ па? – деп сұрады Назарқұл. Тұрсынғали жымиып күлді.

	– Тұрсынғали Назарғалиев.

	– Қай жердің баласы едің, қарағым? Тұрсынғали қашырта жауап қайырды.

	– Біздің ел қиырдың қиғашында.

	Әкімнің сөзін қызық көрген кәрі-шөңге, Несібелі қыз майыса қарады да, сафлордың талқанын шылауға кірісті.

	Тұрсынғали болса, ат үстіндегі қоржынын алып, боз дастарқанға бауырсақ төкті.

	– Бұйырғанын бірге татайық, қарындас!

	Қаралы шолжаң қорекке шыдамды еді. Аталаның бір кесесін қанағат етер-ді. Балбыраған бауырсақты көргенде аузының суы құрыды. Бойжеткен теріс айналды.

	– Қиырдан келген тәбәрік қой, жарықтық! – деп Назарқұл оңазалана бастады.

	– Қарындас, келіңіз. Бәйбіше, сіз де келіңіз. Інішек, сен де қосыл. Тағам жетеді, – деді Тұрсынғали Назарғалиев.

	Бейтаныс үйдің жандары жоғы табылғандай жадырады.

	– Баланың көзі тар болады. Мынаны ертеңге қалдыр, – деді Назарқұл Ырысбикеге.

	– Отағасы, шошқаның майымен қалайсыз? – деді Тұрсынғали.

	Диланып қалған қобызшы шамданды:

	– Енді мазақ қылайын дедің бе, бізді?! Тұрсынғали:

	– Отағасы-ау, не мазағы бар? Жаңағы бауырсақ қабанның майына пісірілген. Қамыста қойды мен қайдан табамын? – деді.

	Қобызшы:

	– Не дейді?! – деп шошып кетті.

	Ойланып отырып-отырып, әлден уақытта ол:

	– Қап, құсып тастайын десем бауырсағы түскірдің кеңірдектен бері өтпей тұрғанын қарашы! – деп, қиналғансыды.

	...Назарғалиев жиналған басшыларға:

	– Ертеңнен бастап қоғамдық көже ұйымдастыру керек, – деді.

	– Тұқым қордың бір қадағы үшін бес жыл береді, – деді Әлиакпар.

	– Ей, уәкіл жолдас тұрғанда сенің аузың неге қышиды?! – деді Назарқұл.

	– Аудандық саяси бөліміне сенемін ғой, – деді Әлиакпар Жуасбаев.

	– Тек, ауызша істетпей, із-міз қалдырсаңыз жақсы болар еді.

	Тұрсынғали Назарғалиев ойланбастан:

	–Тұқым қордан қанша астық алғанын хаттап, акт жасау керек, – деген.

	Қоғамдық көженің қазаншысы боп Назарқұл белгіленді.



	III



	Тұрсынғали Назарғалиев ауданға қайтатын күні колхоз басшыларын жинап алды. Олар іші аңғал-саңғал кеңсеге жиналды. Оннан астам адамның ішінен Шәукенді көргенде, одан: «Сені кім шақырды?» – деп сұрады. Баланың орнына Ысмайыл жауап қайырды:

	– Бұл – біздің колхоздың табельщигі.

	Назарғалиев табельщикті көзімен сүзіп шығып: «Кісі болатын бала. Ноғайқұлдан айнымаған!» деп ойлады. Бірақ, ойын ауызша айтпады.

	Аудандық партия комитеті мен аудандық атқару комитеті елге төтенше өкіл шығарғанда: «Барған бойда жиналыс өткізу керек. Аудан көлемінде орын тепкен асыра сілтеушілік бұқараға түсіндіріп, зардабын жоюға ат салысу керек» дескен. «Құрама» колхозының хал-жайын көргесін, Назарғалиев жиналыс шақыруды екі күнге қалдырып, жұрттың сөз ұғынуына рұқсат берді.

	Бұл уақыттың ішінде ол талай ой кешті. Революциядан соңғы жылдары болған ду-ду митингінің ол шет жағасын көрді. Қызба бозбала ол алақаны қызарғанша қол соқты. Кедей болыс сайлауды ол жазғы демалыс кезінде елде көрді. Өзі, әрине, араласқан жоқ. Ірі байларды жер аудару кезінде ол тұңғыш қызметте еді. Ат үстінде өткен жиында там-тұмдап сөз сөйледі. Одан кейін «бай-құлақтардың тамырына балта шабу» тұсында атқа мінген атаулы шешендікке машықтанды. Неге екені белгісіз, ол тұста Тұрсынғали Назарғалиев сөзге әуестенбеді. Одан кейін іле-шала өз әкесін өзі боқтайтындар, келініне: «Жолдас, келін!» деп сөйлейтіндер бой көрсетті. Оған Назарғалиев күле қарады.

	Әдеп, әдет-ғұрып дегендер ғасыр бойында қалыптасады. Оның жақсысын, жаманын, баяндысын, баянсызын уақыт өлшейді. Назарғалиев осының баршасын бағып, ішке түйетін адам. Сондықтан да ол сөзге сараң. Бірақ бұл жолы сөйлеуіне тура келді. Тапсырманың аты – тапсырма. Оның үстіне ыпыны қашқан жұрттың көңілін көтеріп кету де уаныш.

	Жиналыста ол ауданға барған замат қант-шай жіберетінін, оны пышақ үстінен бұқараға бөліп беру керек екенін ескертті. Тиісті мекемеден тексеруші жіберетінін ішке бүгіп қалды. Тек «қар еріп, жол ашыла бастайды ғой, е-е-е-е!» деп керіле күлгенін қымтай алмады.

	Ысмайыл секем алып қалған. Ол монтаны пішінмен:

	– Біздің «Құрама» қырық құрау ғой. Қыңырлар, содырлар, ұрылар босқа қарап жатпайды. Содан барып, асыра сілтеуге ұрындық. Енді, кемшілікті түзейміздағы! – деген.

	Ысмайылдың сөзі Назарғалиевтің көкейіне қонды. Қазақстанның көшпелі аудандарында осындай сорақылықтың орын тепкені рас. Бұған бөрік ал десе бас алатын жергілікті содырлар ғана айыпты емес, сол содырлардың қолтығына су бүріккен кейбір басшылар да айыпты. Бұл жайында жоғарыдан жабық хаттар да түсіп жатыр. Бірақ мұның бәрін осы отырған жұртқа табан астында түсіндіру қиын. Кейін ел ес жиғанда арнаулы түсініктемелер болмақшы. Ішкі жағдай осылай болғандықтан ол үндемей құтылуды жөн көрді.

	Дегенмен, жүрерінде дәті шыдамады:

	– Жігіттер, көшпелі ауылды коллективтендіруде республикамызда асығыстық орын тепті. Кемеңгер көсеміміз Ленин шаруаларды жергілікті жағдайға сәйкес бірте-бірте артельдендіру керек деген. Коллективтік шаруашылықтың жеке меншікті шаруашылықтан үнемді де пайдалы екенін бұқараға түсіндіріп, ықыластандыру керек деген. Лениннің сол нұсқауы бұрмаланды.

	Бұның бәрі Лениннің НЭП-ке арналған мақалаларынан алынған сөз еді. Одан бұлардың хабарсыз екенін Назарғалиев біледі. Демек, осымен шектелсе де жетіп жатыр. Бірақ пендешіліктің аты пендешілік. Ол білімін көрсете түспек болып тағы да көсіле сөйлеп кетті.

	Ол баяғыда Энгельстің өзі шаруаны коллективтендіру асығыс-үсігіссіз бірте-бірте іске асырылатынын, сол қағиданы Россияның жағдайына орай Лениннің дамытқанын айтып өтті. Содан бірте-бірте бері тақалып ВКП(б) Орталық Комитетінің тікелей қарарына, нұсқауына ауысты. Совет елінде коллективтендірудің мерзімі үш аймаққа бөлінгенін, біздің Қазақстанда бұның 1932 жылдың көктеміне аяқталуға тиісті болғанын баян ете келіп:

	– Міне, сол көктемге енді-енді ғана жетіп отырмыз. Асығыстықтың салдары сіздің колхоздың халінен де көрініп тұр! – деп жұртты көзімен шолып өтті.

	Ол кезде бұндай деректер көрінгеннің қолына түсе бермейтін еді де. Сол ойына оралған Назарғалиев:

	«Тым әріге кетіп қалдым ба?!» – деп күдіктенді. Күдікті аршу үшін мәселенің екінші жағына ауысты.

	– Орталық Россияда кейбір орта шаруалар колхоздан өздігінен шығып кетті. Бізде ондайлар жоқ. Бұның өзі, жолдастар, қазақ халқының коллективке берілгендігін аңғартады.

	– Дұрыс айтасыз! – деді Ысмайыл.

	Алғашқыда самарқау сөйлеген Назарғалиев бара-бара қызынып, сорақы фактілерді тізбектеп кетті. Тасыр белсенділердің шаш ал десе бас алғанын, ұзынсойыл ұрда жыққа айналғанын айтып өтті. Көшпелі шаруалардың малын сыпыра етке өткізгенін, заготскоттың малы боранда қырылғанын суреттеді. Сарыарқа мен Орал жағы Сейдіннен де күйзелісті халге ұшырағанын мәлімдей келіп:

	– Ұзын сөздің қысқасы, Қазақстанда орын тепкен кемшілікті партия мен өкімет түзетуге шұғыл кірісті. Ауылға бетбұрыс басталды. Мен бұрын облыста мілиса бастығы едім. Енді мені аудандық саяси қызметкер етіп жіберді, – деген.

	Осыдан кейін көктемгі егіс сөз бола бастады. Назарғалиев ертең қар кетіп күн жылт еткенде егіс егерлік көлік келтірілетінін, соқа-сайманды әзір ету керектігін ескертті.

	– Онда қорғасын кенінен Рәмет зергерді шақыртайық, – деді Ысмайыл.

	– Ол кім?

	Ысмайыл шаппасын көрсетті! Күміс жалатқан сабына: «Ысмайыл Жұмағұлов» деген жазу ойылыпты. Ғұмыр бойы өшпейтін жазу. Сәнді нәшіне қызыққан Назарғалиев:

	– Маған да біреуін соқтырып қоярсыз, – деп өзінің аты-жөнін жазып берді. Қойын-дәптерінің көк қағазына: «Тұрсынғали Назарғалиев» деген жазу түсті. Маржандай тізілген әдемі жазу еді.

	Ол жүрерінде қамшысын таба алмады. Баланың ата бала. Шәукен тығып қойған еді. Тұрсынғали тамды тінтіп, тектің қуысынан тапты. Қамшының қасында бесатар тұр. Тұрсынғали айналдырып көрді. Серіппесінде предохранитель бар ақ-шолақ бесатар еді. 1895 жылы шыққан, жапон басқыншыларына оқ атқан мылтық осы! Күні кеше Ноғайқұлдың Әріпті атқан мылтығы да осы!

	Тұрсынғали мылтықтың қайдан келгенін сұрады.

	Назарқұл:

	– Ноғайқұл берген! – деп, мылтықтың оқиғасын білгенінше таратып айтты.

	Тұрсынғали түсіне қойды. Шамасы, Ноғайқұл

	Торанқұловқа кезінде облыс берген-ау?!

	Тұрсынғали өткенді ойланып кетті. Ілгеріде бір оңаша әңгіме үстінде Ноғайқұл одан: «Ақ-шолақ бесатардың оғы табыла ма!» – деп сұраған. Тұрсынғали:

	«Бесатар бар ма еді!» – дегенде анау жалт берген. Енді сол белгісіз мылтық тектің астынан табылды. Оған Шәукен тыққан қамшы себеп болды.

	Назарғалиев ойға кетті. Ол кезде мылтық көпті. Сондықтан облыс ұмытып кетті ме екен? Әлде Ноғайқұл Торанғұловтың живсоюздың базасынан ауданға ауысқан шағын білмей ме екен? Не де болса, бұл бесатар мемлекеттік. Сондықтан ол Шәукенге жорта:

	– Мына мылтықты маған сатасың ба? – деді. Шәукен басын шайқады.

	Назарғалиев ұзақ ойланды. Ақырында:

	– Бір-екі айға майын берші, айнам! – деп жалынды. Шәукен дағдарып тұрғанда, Назарқұл:

	– Бұндай кісіге бәйге аттың да майын қиюға болады! – деп шешім аңғартты.

	Шәукен әпкесіне қарады. Сұңғақ Несібелі басын болмашы шұлғып, ұзын кірпігімен ишара жасады.

	Назарғалиев аттанып кеткенде, Назарқұл:

	– Берген жомарт емес, алған жомарт. Ол әлі айналып соғады! – деп уаныш айтты.

	* * *

	Тұрсынғали Назарғалиев кеткен күні қалың қар жауған. Аяғы борандатса жұт әкелетін қар осы. Бірақ бұл жолы қар жапалақтап жауып, аппақ дүниеге айналды. Көз қарлықтыратын соңғы ақша қар осы! Бір күні шығыстан алтынкүрек соққан. Жон бірте-бірте сөгіліп, бауырындағы сеңгір жабуын тастаған түйеге ұқсағанда, Қарауылтастың түбінен Зияштың сүйегі табылды.

	Ол жатқан жеріне жерленді. Бұны шайпауыз жұрт өрескел көріп, Назарқұлдың үстінен қаңқу таратқанда, ол:

	– Біздің арғы шешеміз Домалақ ана «Астымдағы түйенің шөккен жеріне жерлеңдер мені!» деп өсиет айтқан. Зияшқа соның кері келген шығар?! – деп өзінше ақталған...

	Домалақ анаға байланысты әңгіме кейін кеңірек таратылды. Бұған күнгейден Борайқұлдың келуі түрткі болды.

	Ол жиналған жұрттың көзінше құран оқыған. Інісіне немесе келініне оқығаны беймәлім. Әйтеуір, қоңыраулы әуенмен ұзақ оқып еді. Жұрт жөнді түсінбеді. Назарқұл бір аяттың тұсында: «Күнту-тұраба» деген сөзін ұққандай. Осы тақылеттес есім бұл жақта бар. Күнту деген кісі ана жылы қайтыс болған. «Тұрабаға» ұқсас есімдердің болуы да мүмкін. Жиналған жұрттың ішінде Сұранышбек те бар еді. Ілгеріде Шәді ақынның үстінен арыз беріп, «Қара тізімге» ілінген де осы адам еді. Сондағы тілге тиек еткені «Рүстем» кітабы болатын. Оны Шәдінің Фирдоусидан тәржімелегенін Сұранышбек қайдан білсін?! Әлемге әйгілі ақынның өз аты Әбілқасым, бүркеншік аты Фирдоуси. Бұның өзі «Дауыстың пірі» деген сөзден шыққан. Осы «пір» қайыршы боп жүріп, парсы мен арабтың соғысы жайында кітап жазып дәулеттенген. Онымен Сұранышбектің, бәлкім, Сұранышбектердің жұмысы не?! Дүниеде жәһілдің жауыздығы жаман. Ақ пен қараны ажыратпай қиянат жасайды. Осы арада Сұранышбек Борайқұлдың құран оқығанын тілге тиек етіп, шымшыма әзіл айтқан. Ол:

	– Молдаеке, сіздің көзтаңбалының түбі шикі. Еділден ауып келген кірме деседі. Сіз қалай діндар боп жүрсіз?! – деген.

	Борайқұлдың жауап шығасы етуге зауқы соқпады. Бірақ үндемей қалса, анау жеңген боп шығады. Сондықтан қай заманда болса да өсекшінің болатынын, аңқаулар соған сенетінін айтып өтті. Содан бірте-бірте шежіреге ауысты.

	– Сен бағана «Біз Ұлы жүзбіз» дедің. Оның кім екенін білесің бе?

	Сұранышбек:

	– Әйтеуір, естуім бар ғой, – дей салды.

	Борайқұл енді шұбар тілсіз, нағыз қазақша сөйледі:

	– Ұлы жүздің әкесі Төлеби. Оның төрт баласы болған. Қойылдыр, Мәкрен, Майқы, Қоғам. Қойылдырдың Қатаған деген тайпасы кейін өзбекке сіңісіп кеткен. Майқыдан Үйсін тарайды, Қоғамнан Қаңлы тарайды.

	Сұранышбек:

	– Сіз тым шұбыртып кеттіңіз ғой, – деп оның сөзін бөлмек болды. Бірақ Борайқұл көнер емес. Кәдімгі, «бір теңге беріп жырлатып, мың теңге беріп қойдыра алмайтын» жыршыдай шешіліп бара жатыр.

	Ол Ұлы жүзді неше тарауға тартып жіберген. Жұрттың есінде қалғаны осынау атырапқа орайласатын жәйттер еді. Майқының, яғни Үйсіннің әкесінің баласы Абақ, оның үлкен әйелінен Бәйдібек. Оның үлкен әйелінен туған бала – Сары. Сол Сарыдан Ысты, Сіргелі тарайды.

	Осының бәрін тізбектей келіп:

	– Бәйдібектің екінші әйелінен Жарықшақ туған. Одан Албан, Дулат, Суан тарайды. Бұлардың бұтағын айтсам, таусылмайды, – деген.

	Бұл шежірені Борайқұлдың күні кешегі Шәді төренің кітабынан оқығанын Сұранышбек білмейді. Шәді төреден бұрын баяғыда Шоқан Уәлихановтың орысша жазған шежіресінде де осы шындық бар екенін және білмейді. Тарих – бейтарап. Оны өзіне тиімді етіп бұрмалаушы – қиянатшыл. Түбі төре Шоқан Уәлиханов бұрмалауға бармаған. Орыс тілінде тарихи шындықты қаз-қалпында жария еткен.

	Сұранышбек Борайқұл шерткен шежіреге түгел иланған жоқ. Бірақ айтар дауы, қайтарар уәжі және жоқ-ты. Сондықтан:

	– Дарияның қасында құдық қазуға болмайтын шығар. Біздің қуған іліміміз басқа! – деп, әңгіменің бетін бұрды.

	Сұранышбектің қуған «ілімі» танық боп қала берді.

	Ертеңіне Сұранышбек пен Базарқұл екеуі қыстақтың сыртында қолтықтасып, сөйлесіп жүрді. Не жайында сыр шертіскені мәлім емес. Бірақ қолтықтасу қаладан келген әкімдерден алған үлгісі екені белгілі еді. Соның өзі жадағай еліктеу екені және белгілі еді...





ЕКІНШІ ТАРАУ




	I



	Бір күні «Құрамаға» Сүгір келген. Ол Назарқұлдың тамына келіп түсті. Көңіл айтуға келген. Қазақта:

	«Келгенше қонақ ұялады, келген соң үй иесі ұялады» деген мәтел бар. Сүгірге де, Назарқұлға да соның кері келді. Қонағы жайғасып болған соң Назарқұл:

	– Көк егіннің шетіне байлап қойған қара бағыланымыз бар еді, – дей беріп еді, Сүгір оның сөзін бөлді.

	– Не деп бөлді, – дейсіз ғой?

	Жүйесімен бөлген. Кейінге жеткені мынау. Ол, яғни Сүгір, өмір-бақи дәулетке жарымады. Сөйте тұра, дәулеттілерге бас имеді. Бірақ елдің дәулетті болуын аңсады. Неге? Өнер не молшылықтан, не жоқшылықтан туады. Шөре-шөре жарытпайды. Осы ойын айта келіп, ол бүйдеген:

	– Жұрт күйшіні көкейі келте деп ойлайды. Ол бекер. Күйшінің тілі қысқа! Төңкеріс жылы мен болыс болғанда «Здасте!» – деп басқа сөз үйрене алмадым. Ал, домбыраға қолым тисе, жорғалаймын. Әрине, онда да көңілім ауса!..

	Осыдан кейін, ол осы күні өзінің домбыра шертуге мүлдем құлқы жоғын, сонда да кәрі серігін ала шыққанын айтып өтті де, қара құндақты қабырғаға сүйей салды.

	«Құда келіпті» деген хабарды естіген соң ауылдың еті тірілері жиналған. Бастаушысы – Әлиакпар, Ысмайылдар. Сүгір олармен жарытып әңгімелеспеді. Ұзын сұраққа қысқаша жауап берумен тынды. Бұрынғыдай ру сұрасу, тек сұрасу жоқ, шежіре сөйлеу және жоқ. Күнделікті тұрмыстан кеңес шертілген. Сүгірдің атағына қанық жұрт бір орайда одан домбыра тартуды сұрап еді, ол өзі солақай болғандықтан домбыраның құлағын теріс бұрады да, Назарқұлға ұсынды.

	– Ауылдың алты аузынан бастайық! – деген.

	Бұл ауылда домбыра тартуды немесе дыңылдатуды білмейтін адам жоқ. Тіпті, Әлиакпардың да қоян-шоқырағы бар. Назарқұл домбыраны соған ауыстырды. Әлиакпар:

	– Басқарма домбыра тартпайды! – деп маңғазданды. Назарқұл домбыра шертпек болды. Бірақ шерте алмады. Үстіңгі ішек мүлдем бос жатыр. Астыңғы ішек қатты бұралған ба қалай?! Оның жүйкесі құрыды. Біраз уақытта:

	–Тіземе басып сындырайын ба, осы?! – деп кіжінді.

	Бұл сөз Сүгірден де бұрын Ырысбикенің жанына батқан. Ол:

	– Домбыра үйренбеген сазайың өзіңе! – деп табалады. Назарқұлдың түкті бетіндегі қал кенедей көгерді.

	– Жеңеше, сен не білесің? Домбыраның тышталаңдаған тиегін суқаным сүймейді. Ол түгіл, сырнайдың сыртылдаған тілін, сыбызғының сызылған үнін ұнатпаймын. Он сегіз мың ғаламда қобыздан құдыретті аспап жоқ.

	Ырысбике:

	– Шырақ, кәрі серігіңді қолға алшы! – деп қолқа салды.

	Қатын-қалаш шулап кетті.

	Назарқұлдың өзіне де ермек керек боп тұр екен. аспабын қолына алды.

	Қобызшы шамалы қиқаңдатқаннан кейін:

	– Көне шайыр керекті үн шығармай жатыр. Күржіктің құйрық қылынан таққан қыл ішек те баяғыдай емес, – деген.

	– Бұдан артық өл дейсің бе. Сайрап-ақ тұр ғой, – деді Ырысбике.

	Назарқұл қобызын асты-үсті аударып, ішіндегі сүйекті сылдыратты. Осыдан барып есіне дабыл, дауылпаздар түсті. Өспірім шағында даңғырақ аспаптарды менсінбей құйқылжыған қобызға ғашық болып еді. Сорына қарай ұстаз аз болды. Білгендері үйретпеді, үйретуге бейімделгендерінің жүйкесі жетпей, олақ шәкірттің бармағын қыршыды. Сол бармағындағы таңба содан қалған-ды.

	Шанақтағы салдыр Назарқұлдың есіне теңгесі саудыраған үкілі қобызды түсірді. Ой, құйқылжушы еді-ау. Ой, аңыраушы еді-ау! Жезтаңдай сабазға не жетсін?! Әрине, мынаған да теңге қадап, үкі тағуға болады. Бірақ теңге мен үкі Назарқұлдың бойда барынан аса алмайды. Сайып келгенде, Назарқұл өкпелесе өзіне өкпелемек. Не бақсы болмады, не күйші болмады. Екі ортада қаңғырды. Дүбәра тіршілік мазақтап, осындай халге түсірді...

	Назарқұлдың ойын Сүгір бөлген. Ол әр өнерпаз өзінің өрісі жетпейтін өнерпаздарға ықылас қоятынын, күй атасы Қорқыт болса, оның қобызы ақырында Ықылас Дүкен ұлының пешенесіне бұйырғанын, өзінің күйінің сол Ықыластан ауғанын айта келіп, әкесінің өлердегі сөзін қайталаған.

	– Домбыра саналы, қобыз қаралы. Наз, нала түсінетін кісілерің болса, түгел жиналсын. Оған шейін мен сенің қобызыңды тындағым келеді!

	Осыдан кейін Назарқұл қобызын қайта толғаған.

	Ол өзінің майталман емес екенін анық біледі. Сындырған қобыздың орнын пәлен жыл жоқтамауында да көкірек сезетін сыр жатыр. Бірақ бұл күнде одан озатын қобызшы және жоқ. Тіпті, қобызды қылғындыра білетін адам жоқ. Бұның жақсы-жаман жағын, тиімді-тиімсіз екенін ойлағысы да келмейді. Әйтеуір, шарасыз сағыныш шыдатпай, қобызға қайтадан ұрындырғанын пайымдайды.

	Қам қобызды тоқ жылқыға балаған Назарқұл аспапты асықпай ысылдатуды мақұл көрді, қылын бармақпен ұзақ толғады. Жалғыз бармақ ерсілі-қарсылы жүгіріп, бір ыңғай қоңыр сарынға бастады. Ұзақ әннің қайырмасы келгенше сөзді ұйқастырып үлгеретін ақындай іштей жедел түлеп, алғы қиял кешіп отырды. Есіне өспірім шағы, жігіттік кезеңі түскен.

	Бұл өңірдің еркектері шетінен көкпаршы, шетінен әнші болса, Назарқұл атқа шабудан қорықты, ән салуға шиқылдақ даусы көнбеді. Жастай жақақтаған кәсібі – осы қобыз. Себебін өзі де білмейді. Әйтеуір тұла бойында қобызға деген құмарлық дарығанын сезеді. Оның миы қобыздың әуезімен жыбырлайды. Оның құлағы қобыздың сарынымен шуылдайды, оның жүрегі қобыздың ырғағымен дірілдейді. Қобыз кейде өкініш, кейде уаныш айтады.

	Сүгір ойланып отыр. «Бұныкі – бертіндегі қиқылдақ. Күйінде белгілі арна, аңсау жоқ. Бірақ соның өзінде баяғыдан белгі бар. Кім білсін, ашына-ашына күйші боп кетер!» – деп отыр.

	Тыңдаушылардың ау-жайын қобызшы түсінеді.

	«Жас құлақ желікшіл де, кәрі құлақ керенаушыл», – деп топшылайды ол. Екеуіне бірдей жағу қиын. Жағудың қажеті де жоқ.

	Өзіне наразылығының үстіне тындаушыларға деген наразылығы қосылған қораш қобызшының көңілі сұмдық құлазыды. Есіне о дүниелік боп кеткен ағасы Ноғайқұл, қатыны Зияш түскен. Осы арада басы бірікпеген сарын доғарылды. Бірақ ала-құла жұрт орнынан қозғаларлық ыңғай көрсетпеді. Әсіресе, Шәукен жарымай қалған сыңайда. Ұйып, телміріп отыр.

	Шәукен сәби кезінде елірмелі болған. Кейде қыраңда ойнаған сағымға қарай жүгіретін. Ондай күні кешке, күн батарда шешесі үй айналдырып, бетіне су бүркіп, ұшықтайтын. Оған домбыра тартуға тыйым салған да сол шешесі еді. Енді оның қобыз тартудан дәмесі жоқ. Бірақ қобыз сарынына елтіп қалады.

	Назарқұл осы арада Шәукеннің ықыласын байқады. Ол қобыздың қылын қайта бұрады. Садақ-шалғышты рабайсыз ойқастатып, ашына тартты. Көнектен шаң шыққандай болды. Ашынған аспап қыңқылдап, қыңсылап, ащы-тұщы дыбысты сапырды.

	Күйдің көбі кездейсоқ шықпақ. Бейберекет дыбыстың бәрі емес, біреуі ғана қызық боп қағылмақ. Жаңағы ащы-тұщы ызыңдар болашақ туындының нышанындай елестеді. «Соңыра оңаша пысықтаймын ғой» деп түйді. Қобызды доғарып, өте-мөте әсерлі деген буын-бунақтарды қиялдың елегінен өткізіп алды.

	– Наке, бұл кімнің күйі? – деп сұрады Ысмайыл. Түсіндіру ұзаққа созылатын болған соң, Назарқұл:

	– Әйтеуір бір китің ғой! – дей салды.

	– Китіңің жорғалап бара жатыр ғой! – деді Сүгір жорта қолпаштап.

	Назарқұл кәдімгідей насаттанды. Баяғы бір кезде Ноғайқұл оған: «Сенікі ет пен терінің арасындағы желік» деуші еді. Со желік Ноғайқұл өлген соң одан бергі көп күйзелістен кейін асқынып, дертке айналды. Бұл күнде Назарқұлдың көңілінде көзі ашылмай жатқан бір күй бар. Бірақ бұл сәтте сол күй сарнап кетпей күрмеле берді. Сосын Назарқұл лажсыз «Қорқытты» алға салды. Бірақ қаз-қалпында тартпай өзінше иіп әкетті.

	Осы арада байсалды бап пайда болды. Енді елгезек шалғыш қиялай көлденеңдеп, дірілдеп тұрып алуды шығарды. Қолтығы сөгілген қобыз шалғышқа барабар үн бере бастады. Самалдай салқын үн ұйтқып, реңін өзгертті. Бара-бара бөрідей ұлып, ботадай боздап кетті. Оған жесірдің аңырауы, ананың «аһлауы» қосылды. Титық құртатын толғау таусылмады. Мөлшерлі бунақтардан: «Әридой-әй, әри-әри-дой, е-е-ее-еһе-ей!» деген беубеулер қайталанып, шерлі сыр шертті. Адам атаулының аз өмірі тілмәшсіз тілде әлдиленді. Осы мезетте паруаздан сұр жылан шығып, өрмелей бастады. Оны көрген жан болмады.

	Қобыз үдеген сайын жезтаңдайланып, аңырау әуенге баса берді. Діңке құртатын «Әри–дойлар» таусылмай, жылан екеш жыланның өзін арбап ұясынан шығарды.

	«Тілі сартылдаған сырнайдан, тиегі тышталаңдаған домбырадан, тесігі үңірейген сыбызғыдан» құныс қобызды артық көретін Назарқұл толғаныс сәтінде тыңнан өнер ашты. Түйсікшіл жүйкесі шиыршық атып, асау қаны тасып, денесі селкілдеп кетті. Барлық миы бір жерге тығылғандай, қушық шекесі тырсия лыпылдап тұрды. Назарқұл бір уыстанып, қырғидай шүйіліп, кәрі серігін аяусыз шымшылағанда қобыз мүлдем ашынды. Торығу мен толғаулар араласып, өмірдің қызығы мен қасіретін, өкініші мен уанышын санаға сіңірді. Жүрек әлдиленіп, көкей көкседі. Беймаза қуат бойға дарыды. Осы күнге шейін қобызшы кешкен тіршіліктің түйіні тіл жеткісіз күймен шешілді. Осы кезде паруаздағы сұр жылан құйрығын жасырып, басын қылтитып тұрды. Қобызшының ішінде не жатқанын адамдардан гөрі жылан жіті сезінді. Осы мезетте Ырысбике:

	– Ойбай, жылан! – деп баж ете қалды. Жылан қуысқа кіріп кеткенде Назарқұл:

	– Жылан арбаушыны шақырмасақ бұл мені шағып өлтіреді! – деп үрейленді.

	Отырған жұрт мәнісін сұрағанда, Назарқұл күй атасы Қорқытқа байланысты аңызды айтып өтті. Өлімнен қашқан Қорқыт Сырдарияның жағасына келіп тұрақтайды. Екі құлағы едірейген әпжылан соңынан қалмайды. Қорқыт қобыз тартқанда жылан ұдайы елтіп, күй тыңдаумен болады. «Адамға ұйқы дұшпан» деген рас. Күндердің күнінде Қорқыттың көзі ілініп кетеді. Жылан атылып, Қорқытты шағады. Қорқыт жан тапсырады.

	Осы арада әңгімеге Сүгір араласқан. Ол Ықыластың «Айрауық» деген күймен жылан арбағанын біледі екен. Соны айтып өтті. Ол үндістің «зурап-қобызбен» жылан арбайтынын естіген екен. Бірақ таратып айта алмады. Ол ешкінің терісінен, жылқының қылынан жасайтын африкандық «надон-қобыздан» мүлде бейхабарды. Әрине, оны аузына алмады. Оның есесіне Сүгір әпжылан туралы ертеде естіген аңызын айтып өткен. Әпжылан әуеде ұшып жүреді-міс. Ел-жұртқа қатерлі жауызды оқ боп тесіп өтеді-міс. Осыдан ол монтаны, ордалы жыланды бір шама таратып айтып өтті. Осының баршасын Сүгір «арбауға» әкеп соқтырды. «Адам шаққан жыланды асып қойып, ысқырса арбау керек дейді. «Сонда адамның денесінен уы қайтады» дейді.

	«Қазақтың мешкей адамды ішінде жыланы бар дегені рас» дейді. «Бірақ ол жылан емес, соған ұқсас құрт» дейді. Содан келе-келе ол атаңа нәлет Николайдың ашаршылығында жылан жегендерді айтқан.

	– Жыланның сорпасы ішінді тіліп кетеді! – дегенде басқармалар үйден шығып кетті.

	Сүгірдің сөзі шын екені немесе «мың бір түн» ертегісінен алынғаны танық боп қала берді...

	Осыдан кейін бір күні Шәукен Қарауылтастың басына шыққан. Бір естіген сөзін ұмытпаушы еді. Күйге де соған жуық боп шықты. Ол Назарқұлдың, бәлкім, Қорқыттың сарынын өз әуенімен ауызша айтып тұрды. Жұрт көзінше айтуға ұялады. Осы сырын бір күні апасына айтқан. Несібелі:

	– Сарыны құрсын. Оған жолама! Мен «Жоқтау» айтқалы бері нәшайланып кеттім. Көңіл – ойын-сауықтан көтеріледі екен! – деді.



	II



	Аудандық газетте жарияланған мақала Әлиакпар Жуасбаевқа қырсық боп жабысқан. Оны көрген жұрт:

	«Әне, қылмыскер келе жатыр!» деседі. Сол газетте:

	«Көз көрген» деп қол қойған кім екен, ә? – деп сұрасатындар да бар. Бұған Әлиакпар мән бермей жүре берген. Бірақ бір күні оны райком шақырып, орнынан алып тастады. Орнынан алған да жоқ-ау, «Құрамаға» уәкіл жіберіп, мақаланы жиналыста талқылатты. Бірақ Әлиакпарды көрінеу жамандауға ешкімнің батылы бармады. Оны іштей ұнатпайтындар:

	– Бұл «Құрамада» көзілдірік киетін Борайқұл шал ғана. Одан басқа адамның бәрінің көзі көреген! – десті. Сонымен, Әлиакпар орнынан түскен. Оның орнына бригадир Ысмайыл болған. Бірақ бірнеше күнге шейін

	Әлиакпар мөрді бермеді.

	Шыдамы таусылғанда Ысмайыл Жұмағұлов Әлиакпарды кеңірдектен буындырды. Әлиакпар табанда жуасыды. Ол:

	– Мені сенің сауатың жеңді. Енді сен мөрді мен өз еркіммен бергенімді ұмытпа. Ұраға лақтырып жібергенімде қай беткейді аршитын едің?! – деп, ымыраға шақырды.

	...Билік қолына тиген Ысмайыл Жұмағұлов «Құраманы» күшейтудің қамын жеген. Әрине, ең алдымен, шаңырақ санын көбейту керек. Осы ретпен ол жан-жаққа адам жіберіп, бұрынғы қашқан-пысқандарды атамекеніне шақырды. «Құрамаға» қайтып келушілердің пысығы жұмыс, қызмет сұраудан бұрын тіл мен жаққа сүйеніп, маздап, әңгіме шертісті. Баяғы шежірелерден басталған қысыр кеңес күні кешегі Ноғайқұлдан кеп бір-ақ шығады. Шамасы, жаңа басқарманың қай жағынан келуді ойлайтын сияқты. Ысмайыл Жұмағұловтың онымен шаруасы жоқ. Оған керегі – жұмыс қолы.

	Ысмайыл осынау Үшбас бойында аңыздың тамырын тартқан диқанның баласы. Қаршадайынан кетпен шауып, орақ орған. Қолы темірдей қарулы болғандықтан, бертінде көкпар шабады. Ат үстінде шорқақ ағайындары «салымда» оған астындағы атын түсіп береді. 1928 жылы Әріп Шот ұлы жер аударғанда оның пешенесіне торы құнан тиген. Бұл күнде құнан жоқ. Құнан жардан құлап өлген. Сол жолы Ысмайыл:

	– Шылбырыңнан уатқа байлап қоймай, бос жіберген өзіме де обал жоқ! – деп өкінген еді. Кейін өкініш бірте-бірте сиреді.

	Ысмайыл ликбезде оқып, қара таныды. Ауданнан келген мұғалім кілең жатақтарды оқытқан. Қара тақтайға ақ бормен әріп түсіреді. Сабақ аяқталғанда «Интернационал» әнін айқызады. Әрине, қазақша айтқызады. Ол әннің төркіні француз Эжен Потьеден тарайтынын мұғалім ауызға алмайды. Керек етпей ме, әлде білмей ме, қалай?

	Неде болса, сағыз тінді плащына қарап «сасық шекпен» атанған мұғалім көп жатаққа қара танытқан. Соның бірі Әлиасқар-ды. Ысмайыл кейін түртінектеп, газет оқып, хат жаза білерлік дәрежеге жетті.

	* * *

	Көктемде қар кеткенде Үсіктастан Борайқұл көшіп келген. Жұртпен жарытып сөйлеспей, топырақтың тобарсуын тілеп жүрді. Көктемгі егіске тезірек ілінгісі келген еді.

	Сол егіс жонда басталған. «Құрамалықтар» бірлесіп, өгіз жеккен жерағашпен жер жыртады. Борайқұл аядай жерді сұрап алды. Кемпірімен екеуі кетпен шауып, өзі тәлімінің тұқымын септі. Мойнына асқан дорбадан тұқымдық дәнді уыстап, серпе шашыратып, шашқан еді. Кейін осы тұқым тебіндеп көгергенде қою да, шашыраңқы да болмай, біркелкі шықты.

	Жаз ортасында Ысмайыл жонды сүзіп шыққан.

	Ауылға оралғанда:

	– Тәлімі бидай қаулап өскен. Толарсақ соғады. Бірақ реңі сарғылт. Қурап кете ме деп қорқамын, – деді.

	Осы сөзді құлағы шалған Борайқұл көп ұзамай ылдидағы мешіттің түбінде, нән қарағаштың көлеңкесінде құрбандық шалды. Қызылсырап келген ауылдастарға:

	– Місетімдегі жалғыз бағланды сойдым. Соңыра құран оқып, алладан жаңбыр тілеймін! – деген.

	Сол күні бесін кезінде құбыладан дауыл тұрды. Дауыл Қаратаудың басына оралған бұлтты айдап келгенде жаңбыр жауды. Қашан да жаңбыр ылдиға қарағанда жонға көп жауады. Ылдидағы мешіттің қабырғасы теңбілденгенде, Борайқұл жонға көзін сүзе қарап:

	– Аспаннан дән жауып тұр! – деп қуанды.

	Бұлт ашылып, күн шуағын шашқан. Егін құлпыра бастағанда Борайқұлдың сәуегейлігін әркім әрнеге жорыды. Біреулер: «Молданың дұғасы қабыл болды» десе, екінші біреулер: «Қаратаудың басына бұлт айналғанын бізден бұрын көрген ғой» десіп, аққаптал күмән келтірісті.

	Кейін ауыл адамдары бас қосқан. Ішінде Ысмайыл да бар. Сол отырыста Борайқұлдың сойған бағланы сөз болып еді. Борайқұл:

	– Құрбандық шалу әр пәндәнің қолынан келеді-дүр! – деп, асасын көтерді.

	Осыдан кейін ол арабтың төрт ілімі жайында әңгімелеп отырды. Ысмайыл шала-шарпы ұққан. Оның түсінгені: «Арабтың бір ілімі кісіні сиқырлайды: екінші ілімі дұғамен жаңбыр жаудырады дейді; үшінші ілімі ғарыштағы жұлдызды ажыратады», – дейді.

	Осы тұсқа келгенде Ысмайылдың ойына бала кезінде естіген аңызы оралды: Жерде біреу өлсе, аспаннан бір жұлдыз ағып түседі-міс. Ысмайыл осы аңызды анықтамақ боп:

	– Молдеке, жұлдыз туралы ілімнің аты не? – деп сұрады.

	– Іліми-парализ, – деп жауап қайырды молда. Ысмайыл «парализді» таразы деп түсінді. Ол:

	– «Аспанда бір жұлдыз бар тең таразы, төреші пайғамбарым, тәңірім қазы» деген өлеңді талай естігем. Әлгі ілімді соған теліп, өлеңді айтып шықты. Борайқұл тыржиып:

	– Гәп емес! – деді.

	Осыдан кейін ол жүрелей отырып даусын қырағаттап, қоңыраулы мақаммен өзі өлең оқыған. Ысмайыл өлеңнің ұзын-ырғасын ғана ұқты. Бір дуана пайғамбарға келіп, оның ілгеріде өзінің, дуананың жалаңаш арқасына дүре соққанын айтады. Пайғамбар сеніп: «Сен де дүре соға ғой!» деп, арқасын жалаңаштайды. Сөйтсе, арқасында баданадай қалы бар екен. Дуананың көрмегі сол белгі екен.

	Ысмайыл әзілге жүгіртті.

	– Мен болсам арқасына мөрімді былш еткізер едім! – деген. Борайқұл:

	– Пәдәріңа нәлет! – деп, тысқа шығып кетті.

	* * *

	Ысмайылдың көңілінде кек қалған. Қырсық шал тамам жұрттың көзінше балағаттап, боқтап кетті-ау?!

	Басынан сөз асырған бастық лауазымынан баян таппаса керек. Кегі тарағанда ол Борайқұлға ішінен кіжініп жүрді. Кейбір белсенділері Ысмайылға: «Құрамада» тістесетін кісілер бар!» деуші еді. Сол кісінің бірі Молдаекең болмағай?!

	...Тәлімі бидай пісуге жақындағанда Ысмайыл Жұмағұлов ауаткомға хат жазып, Борайқұлдың жеке меншік егінін ортақтастыруға рұқсат сұраған.

	Егінге орақ тигенде Борайқұл қайтадан Үсіктасқа көшіп кетті.

	Ол жақ күні кеше бүлік шыққан Сейдін ауданына қарамайды. Үсіктастың маңында бірнеше көз бар. Диқандар әр көзді аршып, суын тоғанға құяды. Тоғанның тесігіне киіз тоқпақ тығады. Тоған суға толғанда тығын ағытылады. Борайқұл сол мөлдек тіршілікті аңсаған..

	* * *

	Сол жылы ноябрь мейрамы баяғы Ақкөз жағасында өтті. Диқандар әлі қыстаққа көшпеген кез еді. Жиын-теріннің де біткен шағы. Қоңыр күз шуаққа айналып, мереке күні айрықша жадыраңқы болды. Осындай шуақтан кейін кейде кенет қар жауады. Оған жұрт алаңдар емес. Сарғайған саздың үстінде өткен жиынға мәз-мейрам болды.

	Жиында Ысмайыл Жұмағұлов сөз сөйледі. Дәлірек айтқанда, аудандық газеттің бас мақаласын оқып шықты. Осыдан бірнеше жыл бұрын ликбезден аздап қара таныған Жұмағұлов шамалы тұтығып оқыды.

	Жиынның ресми жағынан кейін ойын-сауық басталған. Ойын-сауық деуге келмей ме, қалай?! Ең әуелі жаяу жарыс болды. Содан соң жігіттер беліне белбеу байлап, білек сыбанып, күреске түсті. Бәсекелесін жыққан Назарқұл оның үстінен аттап, «күш алды!».

	Ақырмашында кемпір күрес болғанда, жұрт күлкіге қарық болды. Бұл күресте Ырысбике жеңіп шықты. Ол насаттанып:

	– Жүрегі дауалайтын қатын болса, келсін! – деген.

	Осыдан кейін Ысмайыл Жұмағұловтың бүйірі қызған. Ол кезде қылқұйрық әлі аз, әрі дисыз еді. Сондықтан өгіз үстінен сайыс жасатты. Бұл бала кезінде Арқадан көрген сайысы еді. Ол жақта мықты деген екі жігіт дүйім жұрттың ортасында көкпарды бір орында айқасып тартысады. Қайсысы жұлып алса, сол жеңімпаз аталады. Бұл жақтағыдай алып-қашпа немесе салым жоқ. Саптама етік қырелілер білек шынықтырған сайысқа мәз-мейрам болады.

	Кезінде өзі елден асқан шабандоз болған Ысмайылдың өгіз үстіндегі айқасқа қыбы қанбай қалған. Ол енді қыранда есекпен «тулақ көкпар» шауып жүрген балаларды қызықтап тұрды.

	Ысмайыл Жұмағұлов бірауық қауіптенген. Аудан біліп қойса, орнымнан алып тастай ма деп ойлаған еді. Бірақ үкіметтің бұндай мерекесінде ауданның өзінде ішкілік ішетіндер бар. Соны көңілге медеу тұтты.

	Сол күні кешке осы аймақтың бетке шығары Ырысбикенің үйіне жиналды. Қыз-қырқын да барды. Осы үйде мәжіліс қызған кезде Әлтай гармонь тартты. Гармонь қанатын қомдап, жазып ұйтқыған сарын шығара бастады. Құдды, баяғыда Шымкентте шайханада тартқан сарынын қайталаған. Сол сарынға бұл жолы да даусын қосты. Бірақ, бара-бара сырнайдың сарыны да, Әлтайдың оған қосқан әні де өзгеріп, үдей берді. Әннің төркіні қобызшы Ықыластың «Жез киік» деген күйінің қайырмасынан тараушы еді. Сол тарауды Әлтай өзінше өңдеп, толғап, созымды, иірімді әнге айналдырған. Баяу басталып, екпіндеп, шырқап, шырқаудан қайта қайрылатын ән еді. Сырнай мен дауыс бірін-бірі сүйемелдеп, бірігіп, ұласып, діңке құртатын сиқырлы әуен төкті. Ән үдегенде көршілер келіп, үйдің іші адамға сыймады. Іштен орын тимегендер сыртта жапсардан сығаласып тұрды.

	Әлтай баяғы қойдың соңында жүріп сыбызғы шалғанда: «Қайтейін! Қайтейін!» деп, айдалада мұң шығарушы еді. Енді дүйім көптің алдында салған әнінде наз бен нала ұласып, өзіне ерік бермей барады.

	Әуелі ол жақсы мен жайсаңның көңілінен шығатын әуенге басқан. Атақты Мансұр ақынның осы өңірді билеп-төстеген Сыздық төренің жалғыз ұлы өлгенде оған көңіл айтқан өлеңін қайталап шықты. Өлеңнің өкінішті, аянышты, зарлы жолдарын айта келіп:



	Артынша Сүлейменді берген алла,

	Дәуіттің отыз ұлын бір күнде алып,



	– деп шегерді.

	Перзенті шетінемеген шерсіз пенде жоқ. Осы арада кемпір-шалдар жылап жіберді. Соның бірі Ырысбике еді. Ол.

	– Қарақұлым бір аунап түсті-ау?! – деп қамыққан. Енді Әлтай шерлі сарыннан ауытқып шыға келді. Ол Ноғайқұл жазып берген «Манап қызбен айтысқа» көшкен. Әлтайдың өзі құдды сол қызбен айтысып отырғандай, қызынып, шабыттанып, ашына шырқады. Өлеңнің арасында:



	Қасқайтып күрек тісін күлімдетіп,

	Қылар ма құдай душар сіздей жасты, –



	деген жолға келгенде, бозбастар:

	– Беу, шіркін! – десіп қалды.

	Әлтай бұл үйде баяғы шаһардың шайханасындағыдай бөркін ашып, тыңдаушылардан ақша алмайды. Жұртты қызықтырмаққа көзін құбылтпайды. Емін-жарқын көсіліп отыр.

	Бара-бара ол махаббат жырына ауысқан. Көбінесе Несібеліге назар салады. Нәркес көзі жалт етіп, төңкеріліп, наз тастайды. Гармонның ақ сүйектен жасалған тілі сытырлап, көмейі булыға бебеулеп, аңырап, әуен сапырады. Әлтайдың өзіне осы гармонь көл жағалап қонғалы келе жатқан ақ қанатты періштедей әсер етеді. Тұла бойына ыстық қан шауып, жүрегі лүпілдеп, денесі әнге тербеледі. Ол малдас құрған күйінде төрден есікке шейін, есіктен төрге шейін жылжып, өзінің ерсі қимылын байқамайды. Ақырында, ол желпіну үшін ақ жібек қамзолын шешті. Оның ішінен қызыл көйлек киген екен. Сол көйлектің түймесін ағытқанда, Ысмайыл:

	– Құдды, аршыған жауқазын! – деді.

	Оның сүйсініп немесе кекетіп айтқаны танық боп қала берді.

	Осыдан кейін Әлтай ашына шырқаған. Сырнайдың үні мен әншінің дауысы бұрынғыдан бетер ұласып, райласып, сиқыр әуен сапырды. Гармонын қайта-қайта қиғаштатып, тебірене толғай келіп, әуеннің қайырмасын:

	«Қала-ла-ау, қала-лә-ку-әй?» – деп қырық құбылтты.

	Осы мезетте Несібелі:

	– Беу, осындай саусақ та жер астында жатыр ма екен?! – деп, сүйсініс білдірді.

	Аракідік мөлтек айтысқа түсіп, пәрі ашыла бастаған кәрі қыз еді. Даусын жұрт түгел естіді.

	Сол-ақ мұң екен, сыртта тұрғандар оқыс даурығысып, еліріп үйді аударып тастады.

	Ноғайқұлдың баяғы қара шаңырағы ортасына түсті. Үй қайта тігілгенде сырнайдың сарыны өшіп, ауыз екі айтыс басталды. Бағы заманнан келе жатқан үрдіс осы. Екі еркек, екі әйел боп айтысады. Еркектер бір ауыз өлең айтса, әріптестер бір ауыз өлеңмен жауап қайырады. Сөзінің көбі жаттанды. Жанынан жаңалық қосамын деген Әлиакпар: «Тұсыңа келіп отыр ферма бастық!» – дейді. Ертеде ол: «Көрді де ферма қызын жампаңдана, тұсыңа келіп қалды колхоз бала!» деуші еді. Енді басқармалықтан түскенде өзінің жаңа лауазымын мақтаныш етеді. Мың дегенмен, Әлиакпар да есейіп қалған...

	Айтыс болған үйде Меруерт отырған. «Құрамада» кетпен шауып, орақ орып, көзге түсіп жүрген әйел еді. Осы арада сол кексе қатын көзге басқа жақтан түсіп, назар аудармақ болды. Ол:

	– Қане, менімен кім айтысады?! – деген.

	Тіленуші табыла қоймады. Колхоздың намысын жыртқан Ысмайыл қасына тәбілшік Шәукенді ілестіріп, айтысқа түскен.

	Әріптестер ұзақ айтысқан. Адуын әйел жеңсік берер емес. Ысмайыл айтқан әуелгі жолды қайталайды. Содан соң жанынан сөз қосады. Ол бір кезде:



	Сен жаңа өзеуредің, Ысмайыл,

	Зорлығың қатындарға тіптен зайыр, –



	деген. Ысмайылды ұнатпайтын әйелдер:

	– Басқармамыз басын қасып қалды ғой! – деп, күлісіп жатты.

	Осыдан кейін Ысмайыл ашынды. Ойына неше түрлі ащы сөз оралған. Бірақ қарамағында қара жұмыс істеп жүрген әйелдің шымбайына бататын сөзге аузы бармады. Дұрысында, өзінің лауазымынан ұялған. Сондықтан ол бейтарап өлеңге көшті. Ертектегі ақбоз атты өлеңге қосқан.

	Ертеңіне Шәукен Қарауылтастың басына шықты. Баурайда Зияштың моласы жатыр. Шәукен қалшиып ұзақ тұрып қалды. Бір уақытта оның қасына Меруерт келді. Күнге тотыққан толық кексе қатын:

	– Жапа-жалғыз неғып тұрсың? – деп сұрады. Шәукен:

	– Өзім де қалай келіп қалғанымды білмедім, – деп жауап қайырды.

	Меруерт:

	– Әкең де жалғыз қыдырушы еді. Соған ұқсапсың. Өзің серейген бозбала бопсың ғой! – деп, оның қолынан тартты.

	Олар терең сайдан өтіп, беткейге шыққанда, Шәукен кешегі айтысты есіне алып:

	– Кеше басқарманы қатырдыңыз-ау! Қасына қосылған менің өзім жерге кіріп кете жаздадым! – деді.

	Меруерт:

	– Ысмайыл басқармаң менің «зорлықшысың» деген сөзіме жауап бермей, қай-қайдағы ақбоз атты айтып кетті ғой, – деп басын шалқайтып күлді. Сәлден кейін: – Сенің есіңде ме, сол өлеңін қайталашы! – деген. Шәукеннің есінде сол өлеңнің екі-ақ жолы қалған.

	Осы арада соны айтты:



	Сен бе едің ертеменен қозы ағытқан,

	Мен едім ақбоз атпен орағытқан.



	Меруерттің ойына Сәкеннің ақбестісі түсті. Оны, бірақ, Шәукенге айтпады. Оның есесіне:

	– Сенің есіңде қалған өлең жақсы екен! – деп бір қойды.

	Осыдан кейін Меруерттің көңілі қамығып, өзі ентігіп тұрды. Ақырында, ол Сәкеннің:



	Келемін тау ішінде өлеңдетіп,

	Құлағын ақбоз аттың елеңдетіп, –



	деген әнін баяу шырқады.

	Бұл ән, бұл өлең Шәукеннің құлағына құйылып, көңіліне қонған. Ол әлдеқалай өзінің Күржігін ойлады. Содан барып, Сәкен Сейфуллиннің «Қызыл ат» деген дастаны есіне түсті. Таяуда ғана оқыған. Осыны айтқанда, Меруерт күрсінді. Сәлден кейін:

	– Жүре келе талайды көресің, шырақ! – деп, күлімсіреді. Осы арада Меруерт Ноғайқұлды еске алған. Оның мінезін шала-шарпы айта келіп:

	– Әкеңнің маған көрсетпегені жоқ. Енді есесін сенен қайырамын! – деген.

	Шәукен қызарақтады. Әлі де ұялшақ! Әріп тірі болса, баяғы Ақкөздің басындағы сөзін қайталап: «Ұрлығың ашылды ма? Сен неге қызарақтайсың?!» дер ме еді, кім білсін?!

	Шәукеннің неліктен ұялғанын түсінген Меруерт әңгіменің бетін кілт бұрды:

	– Қобызшы ағаң маған қырыңдайды. Ал, менің әнші Әлтайдан дәмем бар!

	Шәукен:

	– Әлтай көне ме? – деп сұрады. Меруерт:

	– Әнші әумесер болады, – деп жауап қайырды.

	Осы сөзді Меруерт абайсыз айтқан. Енді өзінен өзі қысылып, тайып тұрды.

	* * *

	Қоңыр күзде Қарауылтастың үстінде тұрған Шәукен өзінің уәдешіл көктемде дүниеге келгенін ойлады. Сол көктем әр жылда айналып келе берген. Айналмалы айда бірде боран соқса, бірде жаңбыр жауады. Бірде қара суық қаптаса, бірде самал еседі.

	Шәукен өзінің жас мөлшеріне қарай осындай жайлы шақтан әсерленеді. Шуақты сәскеде аспанда бозторғай шырылдаса, қыраңда сағым ойнайды. Шәукеннің баяғы елермелеп жүретін сағымы сол. Күні кеше Әлиакпар Жуасбаевтың Күржікпен жалғыз жарысатын сағымы да сол!

	Ноғайқұлдың кенже баласы Шәукен наурызда туған. Оның есімі Кенжебай, бәлкім, Наурызбай болуға лайықты еді. Бірақ әкесі «Шәукен» дей салған. Кейін сол әке былай депті-міс: «Қазақта есім «құл» мен «бектен», «мырза мен байдан» тұрады. Бұған күннің, айдың, жердің аты қосылады. Мен оған бармадым».

	Наурызда туған сол Шәукен мамырда бесікте іңгәлаған. Сәбише алғаш күлген шағы – көктемнің нәзік сәулесіне ұқсаған.

	Тіршіліктің басы уәдешіл көктемде, аяғын апыл-тапыл басқанда оның тұңғыш көрген қызығы – Мамыр мейрамы. Дүйім жұрттың жиынында:

	– «Жасасын Бірінші май!» – деген ұран тасталған.

	* * *

	Шәукен Ноғайқұлов жаңа өмірге талпынады. Замана екпініне сай екпінді өлең жазады. Ол «Өлең ұзақ жолда туашақ» деп ойлайды. Оның болмысында табиғаттың сыры бар. Жылтәуліктің төрт тәулігі оған төрт түрлі әсер етеді. Көктемгі гүл, жазғы жапырақ, күзгі бұтақ қыста өзгеріп шығады. Содан кейінгі жалғасы–жазмыштың мойнында!

	...Шәукен әкесінің өлердегі өсиетін жаттап алған:



	Дүниеде өмір-өлім телі нәрсе,

	Зираттың зияны жоқ енші берсе,

	Пенде жоқ бұл жалғанда бауыры бүтін,

	Қаратау баурайында, әсіресе.



	Өлеңде өкініш те, өксік те жоқ; наз да, нала да жоқ. Жазмышты мойындау бар. Бір есептен, әкеңнің тілге келмей кеткенінің өзі игі. Шешусіз жұмбақ саналы адамды ынтық етеді. Бұл жұмбақтың шешуін табу үшін Шәукен Ноғайқұлов талай асудан аспақ. Соқпақ жол, бұралаң жол, даңғыл жол кешпек.





Notes


	[←1]

«Удостоверение» дегені (Автор).





