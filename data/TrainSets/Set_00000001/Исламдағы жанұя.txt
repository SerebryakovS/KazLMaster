	Шəмшат Əділбаева

	Исламдағы жанұя





	Қазақстан мұсылмандары діни басқармасының сараптау комиссиясы мақұлдаған





	Қолдарыңыздағы кітапта «Отбасын құру» деген ұғымның мəні түсіндіріліп, оған алдын-ала ішкі дайындық керектігі сөз болады. Өмірлік жар таңдаудың аят-хадистердегі бұлжымас өлшемдерін алдыңызға жайып салады. Ақ некенің маңызы, той өткізу, ер мен əйелдің міндеттері, отбасындағы түсіністік секілді ауқымды тақырыптардан бастап жай кезде көп елене бермейтін мəселелер турасында да кеңінен əңгіме өрбиді. Ерлі-зайыптылардың өзара сыйластығы мен жарастығын арттыруға берілген кеңестер де назардан тыс қалмаған.



	Еңбек барша оқырман қауымға арналған.





АҢДАТПА




	Жетпіс жылдық бодандықтан соң, еліміздің тəуелсіздік алып, оңы мен солын тануы, жоғалған құндылықтарымен қайта қауышуы ұлтымыздың рухани танымын айтарлықтай жаңартты. Осындай рухани түлеудің нəтижесінде қазақ қоғамы əлеуметтік-қоғамдық тұрғыда бірқатар оң өзгерістерді бастан кешуде. Соның бірі − дəстүрлі мұсылмандық негізімізді қайта тапқанымыз. Жасыратыны жоқ, бүгінгі қоғам кешегі уақыт жіберген тарихи қателіктерден сабақ алып, жаңа ғасырда жаңаша өмір сүрудің жолдарын қарастыруда. Жаңа кезеңде қалыпқа келуі тиіс, қоғам үшін маңызы зор келелі мəселенің бірі − отбасы ұғымын өз мəніне сəйкес қайта жаңғырту, ыстық ұяның қадір-қасиетін өз деңгейінде түсіндіру болып отыр. Неге десеңіз, қоғам жекелеген жанұялардан құралады. Жанұяның бүтіндігі мен татулығы қоғам мен мемлекеттің бүтіндігі мен татулығын білдіреді. Ақиқат осы бола тұра, бүгінгі күні жастар арасында отбасының танымдық-тəрбиелік əсері кеміп, баға жетпес құндылық ретіндегі мəні жойылып бара жатқаны өкінішті-ақ.

	Адам тəрбиесінің нашарлап, қоғамның рухани өмірінің кері кетуі əлемдегі дағдарыстық ахуалдың көрінісі десек, бұны қалыпқа келтірудің шарасын іздемеу, жастарға шаңырақ көтерудің жəне оны сақтап қалудың жолдары мен жауапкершілігін үйретпеу елдігімізге сын. Осы орайда, отбасы ұғымының мəнін жаңаша талдау, қоғамдағы рөлін кеңірек айқындау, ерлі- зайыптылардың өзара қарым-қатынас əдебін ашып көрсету, əрбірінің жеке міндеттерін белгілеу, ақ некенің қасиетін дəріптеу секілді Исламда үлкен мəнге ие болған əлеуметтік маңызды ұғымдарды кеңінен түсіндіріп қазақ оқырмандарына ұсыну уақыт күттірмейтін мəселе.

	Шаңырақтың шайқалуына əкеп соғатын отбасындағы ұрыс-керістің себебі неде? Көңіл жарастырып қосылған жастардың көп өтпей ажырасуларына не себеп? Бұл жерде де кінəні кешегі кеңестік идеологияның үскірігінен іздейміз. Ер мен əйелді теңестірген заман келмеске кетсе де, оның салқынынан саналарда сарқыншақ қалып, материалистік түсінікке бой алдыруымыз, батысқа еліктеуіміз, жастарды болашақ өмірге жан-жақты дайындамауымыз, ата- баба мирасына деген немқұрайлығымыз отбасы жауапкершілігіне деген шорқақтыққа алып келді. Осы тығырықтан шығар жолды шығыстық құндылықтардан, атап айтқанда, ата- бабаларымыздан келе жатқан дəстүрлі төл дінімізден іздеп көрдік пе? Кешегі дін мен дəстүрге берік қазақ қоғамының етек-жеңі жинақы, ұяты күшті, көтерген отауының шаңырағы шайқалмайтын. Демек, қазіргі жастарға имандылық негізінде отбасын құрудың мəнін талдап, оның жеңіл-желпі мəселе емес, өте күрделі дүние екенін түсіндіретін еңбектердің ауадай қажеттілігі бар.

	Қолыңыздағы кітап міне, осы мақсатта қызмет етпек.

	Өмірге келу, балалық шақтың бал дəуренін өткеру, жастық шақта арманның биік асқарына ұмтылу − бəрі де өмірдің өзіндік қызығы десек те, кісінің өмірлік жарын табумен толыға түсетін отбасы бақытының орны бір бөлек.

	Ал, отбасы деген не?

	Отбасы − сыйластық пен жарастық орнаған үлгілі орта.

	Отбасы − адамгершілік үстемдік құрған қоғамның азаматын тəрбиелейтін мемлекеттің негізгі буыны.

	Отбасы – болашақ ұрпақтың бойында рухани құндылықтарды қалыптастыратын мектеп.



	Адамның бағы да, соры да отбасылық өмірімен тікелей байланысты. Ерлі-зайыптылардың араларындағы ұрыс-керіс өсіп келе жатқан ұл мен қыздың тəрбиесіне кері əсер ететіні белгілі. Өз жанұясынан жылу таппауы əйелді де, ерді де сансыратып қана қоймай, олардың қоғаммен де қарым-қатынасына салқынын тигізеді.

	Ал отбасы мүшелерінің бір-біріне деген ілтипаты, кісілік қарым-қатынасы, ыстық сезімдері, өзара түсіністігі − олардың өмірге деген көзқарастарының ортақтығы мен қызығушылығының бір жерден шығуынан бастау алады. Адам баласының бақытын отбасы татулығы мен берекесі құрайтынын, адамзат өмірі үшін отбасының ықпалы ең негізгі əсер етуші күш екенін дəлелдеп жатудың өзі артық болар.

	Ислам діні жастардың көңіл қосып, шаңырақ көтергенін қолдай отырып, сол отбасының бұзылмауына ерекше мəн береді. Сондықтан, жанұя құру мəселесіне жауаптылықпен қарауға шақырады. Қазіргі кезде жастардың бұл қадамға еш дайындықсыз баруы, көшеде немесе сауық кешінде кездесе салып, жақсы танысып та үлгірмей үйленуге асығуы, отау құрғаннан кейін де үдеден шыға алмаулары орны толмас өкініштерге жол ашуда. Сондықтан уақыт оздырмай мұндай келеңсіздіктердің алдын алып, отбасын құру мəселесінде жастарға дұрыс бағыт-бағдар беріп, жөн сілтейтін мазмұнды еңбектер керек-ақ.

	Қолдарыңыздағы кітапта «Отбасын құру» деген ұғымның мəні түсіндіріліп, оған алдын-ала ішкі дайындық керектігі сөз болады. Өмірлік жар таңдаудың аят-хадистердегі бұлжымас өлшемдерін алдыңызға жайып салады. Ақ некенің маңызы, той өткізу, ер мен əйелдің міндеттері, отбасындағы түсіністік секілді ауқымды тақырыптардан бастап жай кезде көп елене бермейтін мəселелер турасында да кеңінен əңгіме өрбиді. Ерлі-зайыптылардың өзара сыйластығы мен жарастығын арттыруға берілген кеңестер де назардан тыс қалмаған.

	Қорыта келгенде, мұсылман отбасының қандай құндылықтарға негізделетінін ашып көрсетуде жəне үйленгеннен кейінгі үй болудың қиындығын жеңіп, бақытын бірге бөлісуде бұл еңбектің берері мол деген үміттеміз.

	Баспадан





КІРІСПЕ




	Дəстүрлі қазақ танымында «Жалғыздық бір Құдайға ғана жарасқан» деген ұғым бар. Жаратылыстың бəрі де жұп-жұбымен жаратылған. Адам да бұдан тысқары емес. Ер мен əйел бір-біріне мұқтаж етіп жаратылғандықтан, үйлену Адам ата мен Хауа анамыздан бері келе жатқан табиғи құбылыс.

	Бойдақ кезде үйдің де, түздің де бар ісін жалғыз арқалап жүретін жастар үйленгеннен кейін жұмыстарын өзара бөлісіп, бір-біріне тірек болады. Шаңырақтың жауапкершілігін сезініп, жинақылық пен жүйелілікке үйренеді. Үйленген жұптың əрқайсысының бойында жаңа қабілеттер ашылып, іскерлігі артады. Бір-бірінің кемшіліктерін толықтырады. Екі жарты бір бүтін болып өмірдің жаңа бір белесіне аяқ басады.

	Жастардың үйленуімен əке-шешелері де бір-бірімен танысып, құда-жекжат болады. «Күйеу – жүз жылдық, құда – мың жылдық» деп жақыннан сыйласады. Келін түскен жерінің қызындай, күйеу бала қайын жұртына ұлдай болады. Өз əке-шешесінің қатарына ата мен ене қосылып, жанашырларының саны көбейе түседі. Туысқандары арқылы адамның өрісі кеңейіп, қолы ұзарады. Жақын адамдардың көбеюімен жүктері сəл де болса жеңілдейді.

	«Бас екеу болмай, мал екеу болмайды» деп жатамыз. Өйткені шаңырақ құрғаннан кейін адамның еңбекке деген құлшынысы да артады. Дүниесін үнемдеуді, есептеп, орын-орнымен жұмсауды үйренеді. Ал үнемшіл үйге береке жауады. Құранда былай делінген:

	«Егер олар кедей болса, Аллаһ оларды шексіз шарапатымен байытады»

	Шаңырақ құру жастарды байсалдылыққа, сабырлы, төзімді болуға тəрбиелейді. Ұшқалақтық пен жеңілтектіктен арылтып, ақылды толыстырады. Үйлену арқылы адам баласы өзін түрлі күнəлардан қорғайды. Бұл турасында Пайғамбарымыз (саллаллаһу алəйһи уə сəллəм):

	«Уа, жастар, араларыңдағы үйленуге шамасы жететіндер үйленсін. Себебі, көз зинасынан да, іс-əрекетпен жасалатын зинадан да ең күшті сақтану жолы – үйлену. Бұған шамасы жетпегендер ораза ұстасын. Себебі, ораза ол үшін қорған» деп кеңес берген.

	«Өмірдің бір қызығы бала деген». Қамшының сабындай қысқа мына жалғанда жаманды- жақсылы күндерді өзіңмен бірге бөлісетін «өмірлік жолдас» табуды бір бақыт десек, арада ортақ сəбидің дүниеге келуі Аллаһ тағаланың екінші бір сыйы. Оның үстіне дүниеге əкелген перзенттері есейе келе қолқанаттарына айналып, қартайған əке мен шешені кезінде өздерін өсіргендей мəпелемей ме? Бұл үшін, əрине, баланы сəби күнінен жақсылап тəрбиелемек керек. Дұрыс тəлім алған перзент əке-шешенің мақтанышы, сүйеніші. Ата-ана балаларына жақсы тəрбие беруде Аллаһ алдында да, қоғам алдында да жауапты. Баланың тəрбиесіне жіті қарап, оны мұсылмандық қасиеттерге баулу, діни сауатын ашу, Аллаһ тағаланың алдындағы міндетін үйрету, жат қылықтар мен əдепсіздіктен сақтандыру барысында ерлі-зайыптылар еріксіз өздерін де тəрбиелейді. Себебі баланың алғашқы ұстазы − əке мен ана. Баласын жақсылыққа шақырғанда ата-ана сол жақсылықты алдымен өздері жасап, жамандықтан тыйғанда, алдымен сол жамандықтан өздері тыйылып үлгі көрсетуі тиіс. Пайғамбарымыз (саллаллаһу алəйһи уə сəллəм) осы туралы бір хадисінде былай дейді:

	«Бəрің де жауаптысыңдар жəне жауапкершіліктеріңдегі нəрселерден сұраласыңдар. Патша өз қол астындағылар үшін жауапты жəне солар үшін сұралады. Отағасы жанұясына жауапты, солар үшін сұралады. Əйел күйеуінің шаңырағына жауапты, сол үшін сұралады. Қызметші қожайының мал-мүлкіне жауапты, сол үшін сұралады. Бəрің де жауапкерсіңдер, бəрің де жауапкершіліктеріңдегі нəрселерден сұраласыңдар».

	Еш кедергі жоқ бола тұра үйленбеу адам табиғатына, Аллаһ тағаланың жаратылыс заңына қайшы. Себебі Аллаһ тағала адам баласын ер мен əйел етіп жаратқан. Ер кісінің де, əйел затының да өзіне тəн ерекшеліктері бар. Сондай-ақ ер кісі əйелге, əйел адам ер кісіге мұқтаж.

	Бұл − табиғи қажеттілік. Аятта айтылғандай:



	«Əйелдер (сендердібүркейтін, күнəдан тыятын, шаттыққа бөлейтін жəне көрікті қылатын) киім секілді, сендер де олар үшін дəл сондай киім секілдісіңдер». Демек, əйелі күйеуінің, күйеуі əйелінің қажетіне жарап, бір-бірінің кемшіліктерін толықтырып, көзімен де, көңілімен де басқаны

	іздемейтіндей бір-біріне пана болса, қосағымен қоса ағарғаны. Сондықтан хадисте:

	«Үйлену менің сүннетім. Кім менің сүннетімнен бас тартса, менен емес (яғни үмбетім емес). Үйленіңдер, өйткені басқа үмбеттердің алдында мен сендердің көптіктеріңді мақтан тұтамын», – делінген.



	Сахаба Əнəс (р.а.) бір оқиғаны былай деп еске алады: «Бірде үш кісі Пайғамбарымыздың (саллаллаһу алəйһи уə сəллəм) пəк жұбайларынан Расулаллаһтың (саллаллаһу алəйһи уə сəллəм) үйде қалай құлшылық ететінін сұрады. Сөйтіп, олар Аллаһ елшісінің (саллаллаһу алəйһи уə сəллəм) құлшылығынан хабардар болған соң, «Пайғамбардың қасында біз кімбіз? Оның бұрынғы жəне болашақтағы күнəлары түгелдей кешірілген ғой» десті. Содан олардың біреуі: «Мен бұдан былай түнімен көз шырымын алмастан намаз оқитын боламын», – деді. Тағы біреуі: «Бұдан былай өмір бойы үзбей ораза ұстаймын», – деді. Енді біреуі болса: «Мен бұдан былай əйел атаулыға жоламаймын, ешқашан үйленбеймін», – деді. Мұны естіген Пайғамбарымыз (саллаллаһу алəйһи уə сəллəм) оларға барып: «Сендер осылай да осылай депсіңдер. Аллаһтың атымен ант етейін, мен Хақ тағаланы бəріңнен де қатты құрмет тұтамын, əрі Одан бəріңнен де қатты қорқамын. Сөйте тұра кей күндері ораза ұстап, кейде ұстамаймын. Түнде тұрып намаз оқимын, жатып тынығамын да. Сондай-ақ үйленіп отау құрамын. Кімде-кім менің жолымнан бас тартса, менің жағымда (маған ерушілерден) емес, – деп, үшеуіне де қатаң ескерту жасады», – деп ескертті».

	Көріп отырғанымыздай, ардақты Пайғамбарымыз (саллаллаһу алəйһи уə сəллəм) əрбір мұсылманға үйленуді өсиет етеді. Сондықтан шамасы жеткен адамның үйленуі – сүннет.

	Аллаһ тағаланың разылығын мақсат тұтып үйленген жұптың отбасылық өмірі терең мəнге ие. Олардың əрбір іс-əрекеті құлшылық жасағандай сауапқа кенелтеді. Неке қиылған уақыттан бастап ер азаматқа отағасылық, жас келіннің мойнына əйелдік міндеттер жүктеледі. Егер олар осы міндеттерін кемшіліксіз атқаруға талпынса, онда осы əрекеттерінің өзі Жаратушы Иенің алдындағы құлшылығы болып табылады. Əрі ерлі-зайыптылардың өмір қиыншылықтарына қарамастан балалы-шағалы болуы, оларды мəпелеп өсіруі, дұрыс тəрбие беруі, нəпақасын адал тауып асырауы, осы жолда тер төгуі Аллаһ тағаланың алдында сауапқа кенелтер іс екені хақ.

	Мұсылмандық құндылықтарды берік ұстанатын, дəстүрді құрмет тұтатын, өзара сыйластық пен түсiнiстiкке, имандылық пен ізгілікке негізделген жанұя бақытты. Мұндай шаңырақ астында жасы үлкенге қай кезде де құрмет, жасы кішіге ізет танытылады. Келіні енесін анасындай сыйлап, енесі келінін өз қызындай көреді. Арақ ішу, ұрыс-керіс, ажырасу секілді келеңсіздіктер орын алмайды. Бала-шағаның тəрбиесі жіті қадағаланып, дастархан басында салиқалы əңгімелер айтылады. Балалар жастайынан еңбекқорлыққа, отансүйгіштікке, сауапқұмарлыққа тəрбиеленеді. Ұяттылық пен арлылықты, намысшылдық пен азаматтықты бойға сіңіріп өседі. Аллаһ тағала мен Пайғамбарға деген ыстық махаббат сезілетін, дінді құрметтейтін отбасын үлкен тəрбие мектебi деуге болады.

	Жанұя жарастығын сақтау, жастарды осы тақырыптағы Ислам құндылықтарымен таныстыру, шаңырақ көтерудің мəнін түсіндіру, ерлі-зайыптылардың сыйластығының негіздерін ашып көрсету, ақ некенің қадірін ұқтыру, осы тұрғыда дұрыс бағыт-бағдар беру − қазіргі күнгі ең өзекті мəселелердің бірі. Қазақ қоғамында бұл тақырыпта ірілі-ұсақты аударма еңбектер де жарық көрді. Атап айтқанда, «Жұбайлар шаттығы» (М. А. Қанған, ауд: А, Ахмад, 2009); «Отбасы бақытына апаратын отыз жол» (Мұхаммед Мансұр, ауд: Е. Ақатаев, 2007); «Мұсылман отбасының негіздері» (ауд: Ə. Тұрғынбай, 2008); «Ислам жанұясы» (ауд, Қ. Садыбаев, 2008);

	«Ханафи мəзһабы бойынша неке» (В. Көле, 2010); «Отбасы ғылымхалы» (М. Паттеев, Ата ас- Сынбати) т.б.

	Біз де осы еңбектердің қатарын толықтырып, оқырманның рухани кəдесіне жарасын деген мақсатпен осынау туындыны өздеріңізге табақтай тартып отырмыз.

	Барлық мақтауды он сегіз мың ғаламның иесі Аллаһ тағалаға жаудырып, сансыз салауатты пайғамбарлар төресі Мұхаммед Мұстафаға (саллаллаһу алəйһи уə сəллəм) арнаймыз!

	Шəмшат Əділбаева





Бірінші бөлім




	ҮЙЛЕНУГЕ ДАЙЫНСЫЗ БА?



	Отау құрар жастар үйленуді бір күндік мереке деп түсінбей, қасиетті шаңырақтың құдіретін танып, өмірлік маңызды қадам жасамас бұрын алдын ала дайындалуы қажет. Себебі, отбасылық өмір адамның жас шағынан дəм-тұзы таусылар уақыт аралығын қамтитын маңызды ғұмырлық өлшем. Бірде күрделі, бірде қоңыр салқын, енді бірде аспаны ашық болатын осы ұзақ жылдарды əркім-ақ жайлы жармен өткізуді көксейді. Жар таңдауда да жаңылысып, бармақ тістейтіндер көп. Сондықтан кез келген адам өмірлік серікті таңдауда мына мəселелерді білуі керек.





	КІМДЕРМЕН ҮЙЛЕНУГЕ БОЛМАЙДЫ



	Үйленуге шешім қабылдаған мұсылман кімдермен үйленуге болмайтынын жақсы білгені дұрыс. Əйтпесе, үлкен қателікке ұрынары сөзсіз. Сондықтан бұны жастарымыздың есіне сала кетуді жөн көріп отырмыз. Ислам діні бойынша ер азаматтың некелесуіне болмайтын əйелдер мына екі топта қарастырылады:

	1.Мəңгілік харам болған əйелдер.

	2.Уақытша харам болған əйелдер.

	1.Мəңгілік харам болған əйелдер



	Ер азаматтың үйленуіне тыйым салынған, ол үшін үйлену тұрғысынан мəңгілікке харам саналатын əйелдер қан жағынан, сүт ему жолымен жəне отау құру себебімен үшке бөлінеді. Бұл Құранда былай айтылған:

	«Сендерге өз аналарыңмен, туған қыздарыңмен, əпке-қарындастарыңмен, əкелеріңнің əпке-қарындастарымен, аналарыңның əпке-сіңлілерімен, туған бауырларыңның қыздарымен, əпке-қарындастарыңның қыздарымен, сүт аналарыңмен, емшектес əпке-қарындастарыңмен, қайын енелеріңмен жəне жақындасып қойған əйелдеріңнен туған қолдарыңдағы өгей қыздарыңмен некелесу харам етілді. Ал жақындаспай тұрып ажырасып кеткен əйелдеріңнің қыздарына үйленсеңдер күнə болмайды. Сондай-ақ, сендер үшін бел балаларыңның жұбайларына үйлену, һəм апалы-сіңілі екі қызды бірдей əйелдікке алу харам етілді. Ал бұдан бұрын (надандық дəуірінде) болған іс болды. Расында, Аллаһ өте кешірімді, ерекше мейірімді».



	Енді осы аятта айтылғандарды жеке-жеке қарастырайық:



	А. Қан жолымен харам болғандар

	Аналары: өзінің туған анасы, əжелері.

	Қыздары: туған қыздары, немерелері, шөберелері.

	Бауырлары: туған бауырлары, бір əкеден немесе бір анадан туған бауырлары.

	Əке жағынан əпке-қарындастары: əкесінің немесе атасының туған əпкелері мен қарындастары.

	Нағашы əпке-қарындастары: анасының немесе əжелерінің қыз бауырлары. Бауырларының қыздары: өзінің туған бауырларының қыздары.



	Ә. Сүт ему жолымен харам болғандар

	Ер жігіт сүт анасымен жəне оның қыздарымен үйлене алмайды. Сондай-ақ қыз балаға да сүт анасының ұлымен тұрмыс құруына рұқсат жоқ. Пайғамбарымыз (саллаллаһу алəйһи уə сəллəм) бұл жайында былай деген:

	«Қан жолымен харам болғандар сүт жолымен де харам болады». Яғни кісіге немере қызымен, əпкесімен, нағашы əпкесімен, бауырларының қыздарымен үйленуінің харам болғаны сияқты сүт бауырларымен, сүт əке-шешесінің бауырларымен, сүт бауырларының балаларымен үйлену де харам саналады. Сүт ему жолымен харам болу үкімі нақтылануы үшін сүт емудің сəби шақта іске асуы керек. Имам Ағзамның көзқарасы бойынша, сүт еметін сəби шақ екі жарым жыл деп есептеледі. Сүт бала болу үшін осы уақыт аралығында бір мəрте болса да тойып ему жеткілікті. Яғни сəби екі жарым жасына дейін ең азы бір мəрте басқа ананың сүтін тойып емсе, сол ана мен оның күйеуі сəбидің сүт əке-шешесі саналып, олардың балалары мен бауырлары сəбидің сүт бауырлары санатына енеді.



	Б. Отау құру нəтижесінде пайда болған харамдық

	1.Қайын аналар: ер азамат қайын аналары, қайын əжелеріне үйлене алмайды.

	2.Өгей қыздары: əйелінің бұрынғы күйеуінен тапқан қыздарымен де үйленуіне тыйым салынған. (Ер кісі мен əйелдің некесі қиылған, бірақ төсек қатынасы болмай тұрып ажырасып кетсе, онда өгей қызына үйленуіне рұқсат)

	3.Келіндер: ұлдары мен немерелерінің əйелдеріне үйленуге болмайды.

	4.Өгей аналары: өгей аналарымен де мəңгілікке үйленуге болмайды.

	Міне, осы жоғарыдағы топтарда айтылғандар мəңгілікке бір-біріне үйленбеуіне шешім шығарылғандар. Ал енді бір-біріне үйленуі уақытша харам болғандарды қарастырайық.



	2.Үйленуі уақытша харам болған əйелдер

	А. Əйелінің əпке-сіңлілері: ер азаматқа балдыздарымен, қайын апаларымен үйленуіне рұқсат жоқ. Бірақ əйелімен ажырасып кетсе немесе əйелі көз жұмса рұқсат етіледі.

	Ә. Əйелінің нағашы əпкелері жəне əйелінің əпке-қарындастарының қыздары: Ер азаматқа бұлармен де үйленуге болмайды. Бірақ жоғарыдағы жағдайдағыдай əйелімен ажырасса немесе əйелі өмірден озса, аталмыш əйелдермен үйленуіне шек қойылмайды.

	Б. Кез-келген некелі əйел: біреудің некесіндегі əйел күйеуімен ажырасса немесе күйеуі қайтыс болса ғана басқа кісі оны əйелдікке ала алады.

	В. Мүшрік əйел: мүшрік əйел тəубе етіп, Исламды қабылдаса, онымен некелесуге рұқсат бар.

	Г. Өзінің үш рет талақ айтып, ажырасқан əйелі: Егер ер кісі өз əйелімен үш рет талақ айтып ажырасса, онда əйелі басқа ер кісімен некесін қидырып, сосын қайта ажыраспайынша, өз күйеуіне қосыла алмайды.





	ЖАР ТАҢДАУ



	Кісі өмірінде үлкен жауапкершілікті қажет ететін істің бірі – жар таңдау. Кішігірім ауылда тұратындар үшін жар таңдау аса қиынға соға қоймас. Себебі, ауылдастар бір-бірін бұрыннан таниды. Жастар да бір-бірінің өскен ортасын, отбасы жағдайын, туған-туыстарын, мінез-құлқын азды-көпті біледі. Ал ауылдан жырақта жүрген жастар үшін өмірлік жар таңдауда кейбір кедергілердің туындайтыны жасырын емес.



	1.Ата-ананың пікірі

	Қазіргі кезде ата-аналардың көбі балалары есейе бастағанда жар таңдауды олардың өз еріктеріне қалдырып, еркін көзқарас шеңберінде тəрбиелейді. Тіпті, кейде «Үйленетін сенсің, өзіңе ұнаса болғаны» деп əңгіме арасында айтып отырады. Осыны естіп өскен қыз немесе ұл үйленуге шешім қабылдарда «Ата-анам менің ісіме араласпайды. Маған ұнағаны оларға да ұнайды» деп түсініп, өзінің қалауындағы жаспен отбасын құруға бекінеді. Осылайша екі жас көңіл жарастырып, шаңырақ көтермекке ниеттенген соң күйеу жігітті немесе қалыңдықты ұнатпаған ата-аналары олардың үйленуіне қарсы шығуы мүмкін. Ең өкініштісі, көңілі қалаған адамын «Отбасым қарсы болмайды» деп үміттендіріп, кейін ата-анасын ренжітпеу үшін үйленуден бас тартулары жастар арасында аз ұшыраспайды. Сондықтан отбасын құруды жоспарлаған адамына кесіп ештеңе айтпай тұрып, бұл істі алдын-ала ата-анасымен ақылдасып, шешіп алған дұрыс. Əйтпесе, мұндай жағдай қарсы жақтағы жасқа қатты соққы болып, көңілі қалуы мүмкін.



	2.Екі жасты туыстарының таныстыруы

	Кейбір отбасында ата-аналары немесе туыстарының ержеткен ұлына немесе бойжеткен қызына «Саған қалыңдықты (күйеуді) өзіміз тауып береміз» дейтін жағдайлар да орын алады. Осылайша өздерінің достарының немесе жекжат-жұрағаттарының балаларымен таныстырып жатады. Мұндай кезде жастың өзіндік көзқарасы, талғамы екінші сатыға түсіп, ата-анасының таңдауы басымдыққа ие болады. Басынан өткен осындай жағдайды университетті енді ғана бітірген жігіт былай баяндайды: «Ата-анам маған «Саған жақсы қалыңдық тауып қойдық. Екеуіңді таныстырайық» деді. Əкемнің ескі достарының бірінің қызы екен. Үйлеріне қонаққа бардық. Қызды тек қана дастархан басында көрдім. Үйге келген соң ата-анам қыз жайлы пікірімді сұрады. Бір ауыз тілдеспеген, тіпті алғаш рет көрген қыз туралы не дейін?». Кейде мұндай жағдайда жастар ата-анасын ренжітпеу үшін «Сіздерге ұнаса болғаны» деп үйленуге келісім береді. Өкінішке орай, көбінесе мұндай жұптың арасында сүйіспеншілік емес, керісінше түсініспеушілік белең алады. Аталмыш оқиғадағы жігіт ата-анасының қолқалауымен үйленіп, бірақ, бір жылдың ішінде ажырасқанын тілге тиек еткен еді.



	3.Достарының таныстыруы

	Таныстырған достары екі жастың мінез-құлқын, ерекшеліктерін, бір-біріне үйлесер- үйлеспесін өте жақсы білмесе, кейін арада туындайтын түсініспеушіліктер үлкен мəселелерге жол ашуы мүмкін. Сондықтан, арадағы адамдар екі жақты да өте жақсы танып, əрі жастарға алдын-ала бір-бірі жайлы дұрыс мəліметтер бергені абзал. Сонда ғана мұндай жастар тез арада бір-біріне үйренісіп кетеді. Сонымен қатар, достарының «Бұдан артық жар таппайсың» деп қолқалауы да жастардың таңдауына кедергі келтіреді. Мұндай кеңестердің соңы жастарды кездесіп тұруға итермелейді. Ондайда жастар «Біраз жүрейін, егер ұнамаса бас тарта салармын» деп ойлайды. Бірнеше мəрте кездескеннен кейін бірін-бірі «Үміттендіріп, ақырында көңілін қалдырмай-ақ қояйын» деген оймен үйлене салады. Бір-бірін жақсы танымай шаңырақ көтерудің соңы «əттеген-ай» дегізіп бармақ тістетеді. Ал екі жас танысып-біліскен болса, мұндай өкініштерге ұрынбас еді. Сондықтан үйленбес бұрын екі жастың бір-бірі жайлы мəлімет алып, бір-бірін тануы, ортақ тұстары мен мінез-құлқының бір-біріне сай келер-келмесін білгені жақсы.





	ЖАР ТАҢДАҒАНДА НАЗАР АУДАРУ МƏСЕЛЕСІ

	1.Жүрегінде иманы бар жар

	Қыз бен жігіт өзіне болашақ жар таңдағанда, ең бірінші жүрегі мен ақыл-ойы иман нұрымен шуақтанған жанды іздеуі тиіс. Бұл Аллаһ тағаланың əмірі. Құранда бұл турасында:

	«Иманға келмейінше мүшрік əйелдерге үйленбеңдер. Шындап келгенде, мүмін күң өздеріңе ұнайтын басы азат мүшрік əйелден əлдеқайда қайырлы. Сондай-ақ, иманға келмейінше мүшрік ерлерге мүмін əйелдерді бермеңдер. Шынтуайтында, мүмін құл өздеріңе ұнайтын басы азат мүшріктен əлдеқайда қайырлы. Өйткені мүшріктер сендерді тозаққа шақырады. Аллаһ тағала болса, Өзінің қалауымен жұмаққа жəне кеңшілігіне шақырады. Һəм адамдарға ойланып-толғансын, ғибрат алсын деп аяттарын ашып түсіндіреді», – делінген.

	Құран кəрім адамзат баласының екі дүние бақыты үшін түсірілген. Демек, қамшының сабындай қысқа осы өмір мен мəңгілік мекені болып саналатын ақыретте адамның бақытты болуы үшін иманды жарды таңдауы қажет.



	Өнегелі өмірдің жарқын үлгісін адамзатқа танытқан Пайғамбарымыз (саллаллаһу алəйһи уə сəллəм) да:

	«Əйел байлығына, шыққан тегіне, көркіне жəне діндарлығына қарай таңдалады. Сен діндарын таңда, сонда бақыт табасың», – деу арқылы жар таңдауда ең бірінші имандылыққа басты назар аударуды өсиет еткен. Себебі адамның сұлулығы мен дүние-мүлкі өткінші. Шын байлық – ішкі жан дүниенің сұлулығы. Ал ішкі жан дүниенің сұлулығы – иманның жемісі.



	Құран кəрім иманды ерлі-зайыптылар жайлы былай дейді:

	«Мұсылман ер кісілер, мұсылман əйелдер, мүмін ер кісілер, мүмін əйелдер, Аллаһқа толық бойұсынған ер адамдар мен толық бойұсынған əйелдер, турашыл ер адамдар мен шыншыл əйелдер, сабырлы ер адамдар мен сабырлы əйелдер, Аллаһтан шын қорқатын кішіпейіл ер кісілер мен кішіпейіл əйелдер, садақа беретін ерлер мен əйелдер, ораза ұстайтын ерлер мен əйелдер, ар-ұятын сақтаған ерлер мен ар-намысын қызғыштай қорыған əйелдер, Аллаһты үнемі еске алып, аузынан тастамайтын ерлер мен əйелдер, міне, Аллаһ тағала осыларды жарылқап кешіреді əрі үлкен сый-сияпатқа бөлейді».

	Дінге берік, обал-сауапты білетін, құлшылығын жасайтын ерлі-зайыптылардың тілегі мен тірлігі жарасып, сөзі мен ісі көбіне бір үдеден шығып отырады. Олар қиындықтарға шыдамдылық танытып, күнəға жуымайды. Ар-ұятын қызғыштай қорып, күпірлікті тозаққа апарар жол деп біледі. Олардағы рухани қуат айналасындағыларға, бала-шағасына үлгі болады. Аллаһты құрметтейтін, ақыретіне алаңдайтын, өз міндетін адал атқаруға тырысатын, ажалды үнемі қаперде ұстайтын ата-ананың балалары барлық жағынан өнегелі болып өседі. Ораза ұстап, намаз оқитын, парыздарын өтеп, харамнан бойын аулақ салатын əйел мен ер кісі тəрбиелі отбасын құрады. Ал тəрбиелі отбасылардан құралған қоғам бейбітшілік пен бақытқа бет түзейді.



	Пайғамбарымыз (саллаллаһу алəйһи уə сəллəм) келесі хадистерінде былай деген:

	«Əйелдерге сұлулықтарына қарап үйленбеңдер. Сұлулықтары оларды дандайсытуы мүмкін. Сондай-ақ, оларға байлықтарына бола үйленбеңдер. Байлығына мастанып азғындауы мүмкін. Сендер əйелдерге діндарлығына қарап үйленіңдер. Өйткені ұсқынсыз зəңгі болса да діндар күң жақсы».

	Жар таңдағанда болашақ жардың ең бірінші имандылығына қарау қажет. Себебі бұл Құран кəрімнің аятында айтылған. Одан кейінгі кезекте мына ерекшеліктерге назар аударған дұрыс:



	2.Əке көрген оқ жонар, шеше көрген тон пішер

	Пайғамбарымыз (саллаллаһу алəйһи уə сəллəм) бір хадисінде:ِ «Қоқыстың арасында өскен қызыл гүлге қызықпаңдар» деп ескертеді. Мəнісін сұраған сахабаларына «нашар ортада өскен сұлу əйел» деп түсіндірген. Хазірет Омар (р.а.) осы хадиске сай: «Жаман ортада өскен сұлу əйелден сақтаныңдар. Себебі оның туған баласы тегіне ұқсамай қоймайды. Текті, көргенді жердің қызын алыңдар. Себебі ол нағашыларына тартқан салиқалы ұрпақ дүниеге əкеледі», − деген. Демек, жар таңдағанда оның əке-шешесінен, туған-туыстарынан алған тəрбиесіне де көп көңіл бөлу керек. Адамның мінез-құлқының қалыптасуында алған өнегесінің маңызы ерекше. Дегенмен, мұсылман ғұламалары мінез-құлықты қайта тəрбиелеуге болатынын айтқан. Себебі Пайғамбарымыз (саллаллаһу алəйһи уə сəллəм) бір хадисінде «Мінез-құлықтарыңды көркемдеңдер» деген еді. Демек, адам баласы туа біткен мінез-құлқын иманы арқылы тəрбиелеп, қайта түзеуіне болады. Яғни жоғарыда айтылған қағида барлығы үшін бірдей емес. Құран кəрімде де баяндалғандай Ибраһим пайғамбар (а.с.) мүшрік əкесімен, Мұса пайғамбар (а.с.) Перғауынның сарайында өссе де Аллаһ тағаланың сүйікті құлдарына айналған. Ал Нұх пайғамбардың (а.с.) ұлы шаңырақтағы шұғылалы нұрдан қапы қалып, ақырында топан суға батты. Міне, осындай оқиғаларға назар салсақ, адам отбасында көрген тəрбиесінен кейін де өзінің адами болмысын көркейте аларына көз жеткіземіз. Дегенмен жар таңдағанда отбасына, алған тəрбиесіне, іске бейімділігіне мəн берудің артықшылығы жоқ. Бұны тек қана ер жігіттерге айтылған ескерту деп түсінбеу керек. Қыздар да жігіттердің тəлім-тəрбиесіне көңіл бөлгені абзал.



	3.Ер азаматтың аяғы құтты қалыңдық таңдауы

	Босаға аттаған келіннің етегінен қарадомалақтың өруі хадистермен құпталған. Жар таңдаған ер азаматтың осы мəселеге де көңіл бөлуі қажет. Бір кісі Аллаһ елшісіне (саллаллаһу алəйһи уə сəллəм) келіп: «Уа, Аллаһтың елшісі, мен бір текті, беделді, бай əйелді таптым. Бірақ құрсақ көтермейді. Оған үйленуіме бола ма?» − дегенде, Пайғамбарымыз (саллаллаһу алəйһи уə сəллəм) тыйым салады. Екінші рет келіп айтқанда, Пайғамбарымыз (саллаллаһу алəйһи уə сəллəм) тағы да қарсы болады. Үшінші рет жəне келіп сұрағанда:

	«Сендер өздеріңе ұнамды жəне бала туатын əйелдерге үйленіңдер, өйткені мен басқа үмбеттердің алдында сендердің көптіктеріңмен мақтанамын», – деген екен.

	Тағы бір хадисте былай деп айтылған:

	«Əйелдеріңнің ең жақсысы – Аллаһтан қорқатын, өздеріңе ұнамды, бала туатын, өздеріңе жайлы һəм жанашыр əйелдер. Ал ең жаманы – тəнін ашып жүретін, тəкаппар əйелдер».

	Хазірет Омар (р.а.) халифа кезінде жамағатқа айтқан құтпасында (уағыз) былай деген екен:

	«Пенде иманнан кейінгі кезекте көркем мінезді, өзі ұнататын жəне бала туатын əйелінен артық жақсылық көрген емес».



	4.Тұрмыс құрмаған қызбен үйлену

	Жар таңдауда ер жігітке айтылған кеңестердің бірі – есік көрмеген оң жақтағы қызды таңдау. Ал оның артықшылығын Пайғамбарымыз (саллаллаһу алəйһи уə сəллəм) бір хадисінде былай баяндайды:

	«Есік көрмеген қыздарды алыңдар. Өйткені олардың тілі тəтті, құрсағы берекелі жəне аз нəрсеге разы болып келеді».

	Бірде Айша анамыз (р.а.) Пайғамбарымызға (саллаллаһу алəйһи уə сəллəм): «Уа, Аллаһтың елшісі, егер сіз бір баққа кірсеңіз, ол жерден жемісі желінген ағаш жəне жемісіне ешкім тиіспеген ағашты көрсеңіз, қайсысына баратын едіңіз?», − деп сұрайды. Пайғамбарымыз (саллаллаһу алəйһи уə сəллəм): «Жемістері желінбеген ағашқа барамын», − дейді. Сонда Айша анамыз: «Олай болса əлгі ағаш менмін», − деп, Аллаһ елшісіне өзінің ғана қыздай тұрмысқа шыққанын мақтан еткен.

	Сол кездегі мына оқиға да ғибрат аларлық. Бұл туралы Жабир ибн Абдуллаһ (р.а.) баяндайды:

	«Əкем қайтыс болды. Артымда жеті бірдей қарындасым қалды. Содан мен бір жесір əйелге үйлендім. Артынша Пайғамбарымызды (саллаллаһу алəйһи уə сəллəм) жолықтырғанымда ол менен:

	«Үйлендің бе?», – деп сұрады. Мен: «Иə», – дедім. «Қызға ма, жоқ əлде, бұрын-соңды тұрмыс құрған əйелге ме?», – деп сұрады. Мен: «Жесір əйелге үйлендім», – деп жауап бердім. Сонда Пайғамбарымыз (саллаллаһу алəйһи уə сəллəм): «Одан да өзіңмен ойнап-күлетін, сен де онымен ойнап-күле алатын жас қызға үйленбедің бе?» – деді. Мен: «Əкем қайтыс болып, артында қарындастарым жетім қалды. Сол себепті қарындастарыммен құрбылас жас қызды алуды ерсі санадым. Оларға қарайтын, дұрыс тəрбие беретін əйел алуды жөн көрдім», – деп жауап бердім. Сонда Аллаһ елшісі (саллаллаһу алəйһи уə сəллəм): «Аллаһ саған берекесін берсін», – деп разылығын білдірді», – дейді. Демек, кей жағдайда тұрмыс құрмаған қыз қайырлы болса, кей жағдайда жесір əйелге де үйленудің де қайыры бар. Бұл ер кісілердің ақылға салып шешетін ісі.

	Жар таңдау мəселесінде Жүсіп Баласағұн бабамыз да хадистерде айтылған өсиеттерді өзінің өлеңдеріне арқау еткен екен:

	«Əйел алмақ болсаң егер қарарсың, Жіті бағып, таңдаулысын аларсың. Жақсы болсын тегі, заты, ұрығы, Пəк ұятты, болсын жанның тұнығы. Дұрыс үйдің қызы ол қол тимеген, Сенен өзге еркек жүзін көрмеген.

	Сені сүйіп, басқа жанды білмесін, Жаман тексіз қылық істеп жүрмесін».



	6. Қыз үшін теңін табу мəселесі

	Ислам құқығында (Фиқһ) бойжеткеннің өз теңіне қосылуын «кəфаəт» деп атайды. Пайғамбарымыз (саллаллаһу алəйһи уə сəллəм) «Əйелдерді теңіне қосыңдар» деген. Демек, қызды ұзатпас бұрын күйеу жігіт қалыңдыққа тең бе, əлде емес пе, алдымен осыны анықтау қажет. Бұл дініміздің жаратылысы нəзік қыз балаға қорған болуының белгісі. Дініміз қашан да əйел баласының жаратылысын ескеріп, оған ерекше қамқорлық танытқан. Ер кісінің үйленуі сəтсіздікке ұшыраса, ажырасуы оған пəлендей қиындық тудырта қоймауы мүмкін. Ал өмірде жолы жіңішке əйел адамға мұндай жағдай үлкен соққы болады. Сондықтан осыны əу бастан ескерген дініміз қыз баланың опық жеп қалмауы үшін теңіне қосуға үлкен мəн берген.

	Кейбір мұсылман ғұламалары екі жастың бір-біріне деген лайықтығын салыстырудың қажеті жоқ деген пікірде. Олардың көзқарасы бойынша, отбасын құратын жастардың мұсылман болуы жəне үй болуға ешқандай кедергінің болмауы жеткілікті. Дəлел ретінде олар Құранда айтылған «Əлбетте, сендердің Аллаһтың алдындағы ең құрметтілерің – тақуаларың» аятына жəне Пайғамбарымыздың (саллаллаһу алəйһи уə сəллəм):



	«Адамдар тарақтың тісіндей бір-бірімен тең. Арабтың басқа ұлттан артықшылығы жоқ.

	Артықшылық тек тақуалықпен болады».



	«Арабтың басқа ұлттан, басқа ұлттың арабтан, қызыл түстінің қара түстіден, қара түстінің қызыл түстіден тақуалығынан басқа ешқандай артықшылығы жоқ», – деген хадистерін негізге алады. Сондай-ақ, Пайғамбарымыздың (саллаллаһу алəйһи уə сəллəм) кезінде болған кейбір оқиғаларды да дəлел ретінде алға тартады. Мысалы, бір күні қара нəсілді сахаба Білəл Хабаши (р.а.) ансарлық бір отбасының қызын айттырады. Əлгі отбасы қара нəсілді сахабаны қызына тең көрмегендіктен, келісім бермейді. Мұны естіген Аллаһ елшісі (саллаллаһу алəйһи уə сəллəм):



	«Оларға барып: Аллаһ елшісі (саллаллаһу алəйһи уə сəллəм) қыздарыңды маған берсін деп жатыр деп айт», – дейді.

	Дегенмен жігіттің қызға лайықтығын мөлшерлеп-таразылаудың қажеті жоқ дейтін ғұламалардың саны аз. Ғұламалардың басым бөлігі қызды теңіне беруді қолдайды. Бұны некенің шарты болмағанмен, қажетті жағдайлардың бірі деп қарастырады. Себебі Аллаһ елшісі (саллаллаһу алəйһи уə сəллəм) бір күні хазірет Алиға (р.а.) былай деген:



	«Уа, Али, үш нəрсені кешіктірме: Уақыты кіргенде намазды, дайын болған кезде жаназаны, теңі табылғанда қызды». Ал келесі хадисінде былай дейді: «Əйелдерді теңімен үйлендіріңдер. Оларды уəлилері (ата-анасы немесе ата-анасы болмаған жағдайда солардың орнындағы жақындары) үйлендірсін. Он дирхамнан аз мəһір жоқ». Міне, осы хадистерді басшылыққа алған ғұламалар қызды лайықты орынға ұзату керек дейді. Сүннетті берік ұстанған иісі мұсылман халқымыз да «теңі келсе тегін бер» деп, қыздың теңін табуын қош көрген.

	Ханафи мəзһабындағылар теңдікті алты жағдайда қарастырады: діндарлық, Ислам, бас бостандық, тегі, тұрмыс жағдайы жəне мамандық. Ал, Шафиғи мəзһабындағылар дін, бас бостандық, тегі мен бойында кемістіктердің болмауы сияқты қасиеттер бойынша белгілейді. Ханбəли мəзһабындағылар дін, бас бостандық, тегі, тұрмыстық жағдай мен мамандықта теңдіктің қажет екенін айтса, Малики мəзһабындағылар тек қана дін мен бойында кемістіктердің болмауы жағдайын қарастырады.



	Ханафи мəзһабы бойынша қыздың теңі болу үшін жігіттің бойынан мына қасиеттер талап етіледі:

	1.Діндарлық: діннің негіздеріне немқұрайлы қарайтын, мінезі ұр да жық, күнəға бейім жігіт дініне берік, ар-намысын көзінің қарашығындай сақтайтын салиқалы қыздың теңі емес.

	2.Ислам: Бұл жердегі негізгі мəселе күйеу жігіттің мұсылмандығына байланысты емес, күйеу жігіттің əкесі мен атасының мұсылман болу болмауына қатысты туындайды. Себебі күйеу жігіттің мұсылман болуы некенің шартына жатады. Егер күйеу жігіт мұсылман болмаса, онда дініміз бойынша мұсылман қыз онымен тұрмыс құра алмайды. Бұл – некенің шарты. Ал қыздың теңін іздеуде Ислам мəселесі қыздың баратын жерінде атеист немесе басқа діндегі кісілердің болмауын талап етеді. Себебі мұндай отбасы мұсылман отбасынан шыққан қыздың теңі емес.

	3.Бас бостандық: Көпшіліктің пікірі бойынша, бас бостандығы жоқ құл ерікті қыздың теңі бола алмайды.

	4.Тегі: Бұл жерде мəзһаб ғалымдары араб қызының басқа ұлтқа берілмейтінін айтқан. Еліміздегі қожалардың тек қана қожадан қыз алуы немесе қыздарын тек қана қожаға беруі осыдан келіп шығады. Бірақ сахабалар мен алғашқы мұсылмандардың кезеңінде басқа ұлттарға қыз беру оқиғалары орын алған. Сондықтан бұл төртінші мəселені көпшіліктің бəрі бірдей қолдамаған десек те болады.

	5.Тұрмыс жағдайы: Ерлі-зайыптылардың арасында келіспеушіліктер болмауы үшін ғалымдар бұны да маңызды санаттардың қатарына қосады. Себебі отағасының қалыңдықты асырай алатындай дүниесінің болғанын құп көрген. Шын мəнінде егер қалыңдық бақуатты жердің қызы болып, күйеуі түгі жоқ кедей болса, онда əйелі күйеуін менсінбеуі мүмкін. Бұл жағдайда отбасының басқарылуы қиындап, келіспеушіліктер туындайды. Бірақ тақуа қыз бен ер жігіт үшін бұл аса үлкен мəселе емес. Себебі Пайғамбарымыз (саллаллаһу алəйһи уə сəллəм) кедей кезінде ауқатты əйел Хадиша анамызға үйленген. Пайғамбарымыздың парасаттылығы мен Хадиша анамыздың салиқалылығының арқасында олар өмірдегі ең бақытты жұпқа айналған.

	6.Мамандық: Белгілі бір мамандық иелену де кісінің рухани өрістеуіне сеп болады. Ғалымдардың пікірінше, күйеу жігіттің мамандығы қалыңдықтың мамандығынан жоғары тұрып, отбасын асырауды өз мойнымен көтере алса, қызды ұзатуға лайық болғаны. Сонымен қатар күйеу жігіттің білімі қалыңдықтың парасат-пайымынан жоғары тұрғаны өте құптарлық жайт. Сонда отағасының сөзі де өтімді болмақ. Білім мəселесі əрі діни жағынан, əрі жалпы мəдениет жағынан да қарастырылғаны абзал.





	ҮЙЛЕНУДЕН БҰРЫНҒЫ ІС-ШАРАЛАР



	1.Шынайы ниет, ықыласты дұға

	Мұсылман кісі өз алдына отау құруды шынайы ниетпен қолға алып, оны құлшылық ретінде бағалауы тиіс. Сондықтан намаздарының соңында немесе күнделікті дұғаларында Аллаһ тағаладан екі дүниеде де қайырлы болатын, бірге қол ұстасып бақытты өмір кешетін, мінез- құлқы жақсы жар тілеуі қажет. Ықыласпен жасалған дұға – бақытқа апаратын ең сенімді жол. Шынайы көңілмен жасалған дұғадан кейін адам баласы Аллаһ тағаланың қайырлы жар нəсіп ететініне сенуі керек. Пайғамбарымыздың (саллаллаһу алəйһи уə сəллəм) асыл жұбайы Үммү Сəлəма анамыз басынан өткен жайды былай деп баяндайды: «Аллаһ елшісінің (саллаллаһу алəйһи уə сəллəм) былай дегенін естідім:

	«Қандай да бір мұсылманды қайғы басқанда: «Иннə лиллəһи уа иннə илəйһи ражиун. Аллаһуммə əжурни фи мусибəти уа əхлиф ли хайран минһə» (Расында бəріміз Аллаһтан келдік жəне міндетті түрде Оған қайта ораламыз. Уа, Аллаһ тағалам, осы қайғыға сабырлылық танытқаным үшін маған сауап жазғайсың жəне артын қайырлы еткейсің) деп жалбарынса, Аллаһ тағала басына келген қайғы-қасіретке сабырлы бола білгені үшін оған сауап жазып, артын қайырлы етеді». Күйеуім қайтыс болған кезде мен Расулуллаһтың (саллаллаһу алəйһи уə сəллəм) əмір еткеніндей осы сөзді айттым. Аллаһ тағала маған күйеуімнің орнына одан да жақсысын, яғни Пайғамбарымызды (саллаллаһу алəйһи уə сəллəм) нəсіп етті». Яғни, қай уақытта да Аллаһ тағалаға:

	«Уа, Раббым, маған өзің разы болатындай қайырлы, иманды, ықыласты, адамгершілігі мол, көркем мінезді жақсы жар нəсіп ет» деп дұға етсек, Құранда:



	«Маған дұға етіңдер, сендерге жауап берейін», – деген Ұлы Жаратушымыз дұғамызды қабыл алады емес пе? Ең бастысы Оған шынайы көңілмен жалбарынуымыз қажет.



	2.Болашақ жарды көру

	Өмір бойы бір жастықты жастанып, қиын белестерден қол ұстасып бірге өтетін екі жастың некеден бұрын міндетті түрде бір-бірін көріп, бір-бірі жайы мəліметтері болуы керек. Бұл шаңырақтың беріктігі үшін маңызды. Жігіттің қалыңдықты, қалыңдықтың жігітті көруі керектігі хадистерде де айтылған. Пайғамбарымыз (саллаллаһу алəйһи уə сəллəм) үйленетін кезінде сахаба Муғира ибн Шубəға:

	«Үйленетін қызыңды көр. Өйткені үйленбей тұрып оны көру бір-біріңе деген сүйіспеншіліктің баянды болуына септігін тигізеді», – деген. Осы өсиетке сай үйленбей тұрып қалыңдығын көрген хазірет Муғира (р.а.) отбасылық өмірінде өте бақытты болғанын, екеуінің жақсы тіл табысқанын айтады.



	Əбу Һұрайра (р.а.): «Бірде Пайғамбарымызбен (саллаллаһу алəйһи уə сəллəм) отырғанымда, сахабалардың бірі ансарлық отбасының қызына үйленбек болғанын айтты. Аллаһ елшісі (саллаллаһу алəйһи уə сəллəм) одан: «Қалыңдықты көрдің бе?», – деп сұрады. Ол: «Жоқ», – деді. Сонда Пайғамбарымыз (саллаллаһу алəйһи уə сəллəм): «Олай болса, барып қалыңдықты көр. Себебі кейбір ансарлықтардың көзі кішірек болып келеді», – дейді. Осыған орай фиқһ ғалымдары үйлену ниетімен қалыңдықтың жүзіне, қолына, көзіне қарауға рұқсат деген. Бірақ үйленетін екі жастың бір-бірімен жолығысуы үшін қастарында қыз жағынан немесе жігіт жағынан бір туыс əйел жүруі керек. Себебі дініміз бойынша некесі қиылмаған қыз бен жігіттің оңаша қалуы харам саналады. Кейбіреулер үйленбей тұрып екі жастың бірге жүріп-тұрғаны, бірге қыдырғаны бір-бірін тануы үшін пайдалы дейді. Бірақ үйленбей тұрып бір-біріне кемшіліктерін көрсете бермейтін қыз бен жігіт үшін бұның пайдасы шамалы. Атам қазақ «Қыз кезінде бəрі жақсы, жаман əйел қайдан шықты» демей ме? Қайта мұндай кездесулер екі жасты күнəға жетелеп, əртүрлі өкінішті жағдайларға ұрындыруы мүмкін. Мұндай қателіктердің алдын алу үшін екі жастың оңаша кездесуіне дінімізде тыйым салынған. Оның орнына жігіттің қызбен таныспай тұрып, сыртынан, қызға білдірмей көруі, егер ұнаса ғана қызбен танысқаны дұрыс. Ал егер қызды алдын ала көрмей, танысып, одан кейін қызды ұнатпай жатса, қыздың нəзік көңіліне қаяу түсуі сөзсіз.



	3.Үйленетін жастардың бір-бірімен сөйлесуі

	Қалыңдық пен жігіттің тек бір-бірін көруі жеткіліксіз. Олар бір-бірін тануы үшін əңгімелесуі де қажет. Бұл кезде екі жас бір-бірінің сұрақтарына еш нəрсені жасырмай, бүкпесіз жауап беруі керек. Əрі өздерінің талап-тілектерін де білдіргені дұрыс. Сонда ғана олар болашақ жары жайлы дұрыс мəліметтер ала алады. Қалыңдық пен жігіттің сөйлесуіне дініміз рұқсат бергенін мына оқиғадан көре аламыз. Халифа Омар (р.а.) хазірет Алидің қызы Үммү Күлсімді айттырмақ болады. Сонда хазірет Али (р.а.): «Қызымның пікірін сұрап көрейін, ол не дейді екен?» деп, қызына болған жайды баяндайды. Үммү Күлсім: «Халифа Омарды жақыннан көрген емеспін, оны танымаймын ғой», – дегенде, əкесі: «Олай болса сені халифа Омардың үйіне жіберейін, кездесіп, танысыңдар», – дейді. Үммү Күлсім халифа Омардың үйіне барып, онымен танысады. Екеуі сөйлескеннен кейін халифаның ұсынысын қабыл алып, оған тұрмысқа шығуға келіседі.

	Сөйлесу барысында жоғарыда айтылғандай, екі жақ өздерінің шарттарын ашық баяндауы қажет. «Алдымен үйленіп алайық, сосын шарттарды сөйлесе жатармыз. Шарттарымды қазір айтсам, оны үркітіп алармын» деп құрылатын жоспар шаңыраққа деген опасыздық болып саналады. Сондықтан істің басында екі жастың ешқандай ойын ішіне бүгіп қалмай, ағынан жарылғаны абзал. Бірақ сөйлесу кезінде де екі жастың жалғыз қалуына болмайды. Алдыңғы тақырыпта айтқанымыздай, қыздың жақыны немесе жігіт жағынан бір əйел адам қастарында отыруы қажет. Қыз бен жігіттің жалғыз қалуына Пайғамбарымыз (саллаллаһу алəйһи уə сəллəм) былай деп тыйым салған:

	«Ер адам қасында махрамы (өзімен үйлене алмайтын ет жақын туыстары) жоқ бөтен əйелмен оңаша қалмасын».



	Тіпті, бір хадисінде ер кісі мен əйел адам жалғыз қалғанда қастарында шайтан болатынын ескертіп былай дейді:

	«Ер адам бөтен əйелмен оңаша қалмасын, өйткені олардың үшіншісі шайтан болады». Бұл бір жағынан қыз баланың намысын сақтауға, өсек-аяңға ілікпеуіне себеп болатын болса, екінші жағынан екі жасты адалдықтың ала жібін аттамай, шайтанның азғыруы мен нəпсінің жетегінде кетуден сақтайды. Осылайша дініміз əкесіз балалардың дүниеге келуінің алдын алып, жастардың опық жемеуін көздейді. Олардың ибалы да, тəрбиелі тұлғасын имандылықтың адал салтымен қорғайды.

	Танысу, кездесу, сөйлесу мəселесіне келгенде мына жайтты да ескерген жөн болар. Қазірг таңда жастардың көпшілігі интернетті қолданады. Жақында бір бойжеткеннің былай деп сұрақ қойғаны бар еді: «Мен интернет арқылы бір жігітпен таныстым. Екеуміздің хат жазысқанымызға бір жылдан асып кетті. Бір-бірімізге суреттерімізді жібердік, анда-санда телефон арқылы да сөйлесіп тұрамыз. Мен оны қатты жақсы көремін. Ол да мені ұнататынын айтады. Өзі шетелдің қазағы. Бір-екі мəрте Қазақстанға келмекке ниеттенді. Бірақ жолы түспей- ақ қойды. Енді мен не істеуім керек? Оны қатты жақсы көретінім соншалық, ол үшін бəріне дайынмын. Оның Қазақстанға келуін күтейін бе? Сіз жасы үлкен кісі ретінде маған қандай ақыл-кеңес айтасыз?».

	Бойжеткеннің əңгімесін тыңдап отырып іштей: «Шіркін, албырт жастық-ай, сонша аңғал болармысың!» дедім. Егер жігіт келіп ұсыныс жасаса, əлгі қыздың алды-артын ойламастан, бірден келісе кетері анық. Себебі оның ойын дəл қазіргі сəтте ақыл емес, сезім билеп тұр. Бойында «махаббат» жалыны лаулаған бойжеткеннің жігіттегі мінез-құлықтың қандай екенін, шын ниетінің не екенін ойлауға да мұршасы жоқ. Көрмеген, кездеспеген жігітке ғашық болу мүмкін бе? Суреттен көрген түр-тұлғасы мен жылы сөздері ғашық болуға тати ма? Оның сөзі басқа, ісі басқа адам болса ше? Осындай көрсоқырлықтан талай жас қосылғанша асығып, көп өтпей бір-бірінен тұра қашып жатқан жоқ па?

	«Сүйдім, күйдім» деп атүсті некелесе салған адамдар көп. Əркім өз қиялымен үйленеді, жарының өз қалауынан шығуын күтеді. Бірақ мұндай қиял тек онда ғана емес, жарында да бар. Кісі қиялы бір басқа, тұрмыстық күнделікті күйбеңінен тұратын өмір шындығы бір басқа. Бірақ қыз бен жігіттің сөз байласуы кезінде мұндай аса маңызды тақырыптар қозғала қоймайды.



	Кездесу барысында екі жастың арасында өрбіген əңгіме ойын-сауықты сөз етуден əріге аспайды. Қоғамымызда көптеп кездесетін, осындай «əттеген-айларды» саралап қарайықшы. Мысалы, бір жігіт университетті бітірген қызға үйленді делік. Көп ұзамай той өтіп, кісі аяғы басылған соң жас келін: «Үйде

	отырмаймын» деп шу шығарды. Ашуға мінген отағасы «Отбасыма керекті қаржыны өзім табамын. Əйелім бала тууды екінші орынға ысырып қойып, жұмыс істеп, қызмет қумақшы. Бұған жол бере алмаспын», деп қарсыласады. Ал босағаны кеше аттаған жас келін: «Менің арманым əу бастан осындай болатын, үйленбей тұрып мен оған үйде отырамын дегем жоқ» деп, екі қолын бүйіріне таянып бедірейіп отырып алады. Отбасын енді құрғандардың араларында мұндай ұрыс шықса, бұл шаңырақтан қандай ырыс пен береке күтеміз?

	Кейде жас келін «Мен ата-енеммен тұра алмаймын» деп мінез көрсетсе, жігіт «Мен əке- шешемді тастап кете алмаймын» деп ширығады. Мұндай текетірестерді көргенде «Бұл екеуі сөз байласқан кезде қыдырудан басқа түк бітірмеген бе?» деген ой еріксіз көкейді көлегейлеп кетпейді. Мұндай ұрыс-керістердің дені ертеңге көз жүгіртіп, терең ойланбаудан туындайды. Біз көп ретте ойланудан қашамыз, бəрін білемін деп ойлаймыз. Кейде бəрі қарсы боп тұрғанын сезсек те, соңы жақсылыққа апарып, марғұланға жеткізбесін іштей болжасақ та, нар тəуекелге басып, үмітті үкілеп өзімізді-өзіміз алдаймыз. «Жастар ақылы кіріп, үй боп кетсе түзелер», «əйелі дұрыстар», «балалы болған соң аптығы басылар» деген сөздерге құлағымыздың еті үйреніп-ақ қалған. Əрине, бұлай бола кетуі екіталай екенін уақыт қана көрсетеді. Үйленбей тұрып ертеңгі күннің мəселелерін талқылаудың бір пайдасы осында жатыр. Мұндай ашық əңгіме ертеңгі күні ашу-ыза мен көз жасты көлдетудің алдын алады. Танысу барысындағы əңгіме жігітке қызды, қызға жігітті тыңдауына, таңдауына мол мүмкіндік береді. Сондықтан істің басында-ақ ойларын ортаға салып, бір-біріне пікірлерін білдіргені, осылайша өздерінің қандай арман-тілегі барын анықтағаны дұрыс. Егер екеуі осы сөйлесу барысында бір мəмілеге келсе, екі жақтың да жүрегі тыныш, ертеңгі таңы арайлап атпақ. Ал қарсы жақ белгілі бір жағдайды қабылдай алмаймын десе, ондай ыдыс-аяғының сылдыры көп отбасын құруды тоқтату жөн. Себебі кейіннен жүйкені жұқартып, жігерді құм қылатын, түйіні шешілмейтін шулы шаңырақ болудан гөрі береке мен бірлік іздеп, өзімен үйлесе алатын жар іздеу артық емес пе?

	Егер адам өз тағдырын басқа бір адаммен қосамын десе, одан сыр бүгуі қаншалықты дұрыс? Кейде адамдар бір-бірінен өз білімі, денсаулық жағдайы немесе отбасы туралы маңызды жағдайларға келгенде бір бармақтарын ішке бүгіп қалады. Кейде тіпті бұрын үйленгендігін немесе баласының болмайтындығын біле тұра жасыратындар да баршылық.

	Бірде ауылдағы сыйлы бір кісінің отбасына сол ауылдан басқа жаққа көшкен атақты кəсіпкер қыз айттырып, құда жібереді. Əрі ауылдас, əрі дəулетті адамдармен құда болуға қыз жақ та қуанысады. Əке-шешесі «теңің» деп қызын көндіреді. Қыз бен жігіт бірнеше рет жолығысып, тіл табысқандай болады. Кездескен сайын алтын, жауһар мен маржанға бөленудің де əсері аз болмаса керек, думандатып той да өтеді. Келін түсіріп, құдаларға құйрық бауыр асатқанша асыққан жігіт жағы ұлының жындыханаға жатып шыққаны туралы, жүйке ауруы жайлы ешкімге лəм-мим демеген. Қыз бірге тұра бастаған соң ғана күйеуінің бойындағы кемшілікті сезеді. Бірақ ата-анасының, өзінің атына кір келтірмеу үшін кейбір оғаш қылықтарын байқамауға тырысады. Осыны ойлап тəрбиелі жерден қыз алған ата-енесі келінін үлде мен бүлдеге орайды, айтқанын екі етпей ханшадай күтеді. Бірақ күйеуінің ауруы қозған күндердің бірінде ата-енесі келінін өлімші күйде арашалап алады. Жаны тірі қалғанмен біреудің мəпелеген баласының бағын байлап, обалына қалғандары сөзсіз. Жұбайының жүйке ауруынан шошынған зайыбы қорыққанынан төркініне кетеді де, жалғандыққа құрылған жұп бір жылға жетпей ажырасып тынады. Осындай оқиғаларды естігенде жаның түршігеді. Мұндай күрделі оқиғаларды маңызды шешім қабылдар алдында жасыруға əсте болмайды. Сондықтан үй боламын деген күннен бастап, екі жастың арасында жасырын сыр болмай, сабыр мен байыпқа барынша күш салу керек. Өмірдегі ең маңызды қадамды жасарда жан-жақты ойланбасқа бола ма?



	4.Қалыңдық немесе күйеу жігіт жайлы таныстарынан сұрастыру

	Қалыңдық немесе күйеу жігіт жайлы таныс кісілерден сұрап-білу де құрылатын шаңырақтың беріктігі үшін маңызды қадам. Үйленетін жастар бір-бірінің тегін, отбасын, алған тəрбиесін, мінез-құлқын оны жақын танитын кісілерден сұрастырып, жұртпен ақылдасқаны дұрыс. Бір істі бастар алдында елмен ақылдасу Пайғамбар сүннеті. Бірақ кеңескен адам дұрыс сөзді, жақсы мен жаманды айыра білетін кісі болуы керек. Бұл жайында орта ғасыр ғұламасы Имам Ғазали былай дейді: «Əйелдің мінез-құлқы мен əдемілігін тек қана шыншыл, ақылды, дұрыс пен бұрысты ажырата білетін кісіден сұрау керек. Ақылдасқан кеңесші айттырылатын қыздың сөзін сөйлейтін кісі емес, сырт көз болғаны дұрыс. Сонда ғана ол қыздың қасиеттерін бүге-шегесіне дейін жеткізеді. Ақылдасатын адам қызды жақтырмайтын да кісі болмауы тиіс. Өйткені дұшпандықпен қыздың жақсы жағын жасырып қалуы мүмкін. Бұл мəселеде туралықты ұстанып, шындықты айтатындар өте аз».

	Осы қағида қыз бала үшін де маңызды. Ол да күйеу жігіт жайлы оны танитындардан сұрастырғаны дұрыс. Бұрынғы кезде мұсылман елдерінде қыздың əкесі немесе ағасы жігіт тұратын жердегі мешіттің имамынан жігіттің жөн-жосығын, мешітке қаншалықты жиі келетінін сұрастырады екен. Сөйтіп бірінші орында жігіттің имандылығын білуге тырысқан. Өкінішке орай, біздің қоғамымызда томпақтау тисе де шындығы сол, жігіттің имандылығынан бұрын материалдық жағдайы сарапқа салынатыны жасырын емес.

	Сондай-ақ қыз бен жігіт бір-бірінің кіммен араласатынын, нені қалап, нені ұнатпайтынын білуі қажет. Бұл мəлімет те адамға үйленетін адамының кім екенін тани түсуіне сеп болады. Себебі үмбеттің ұстазы Пайғамбарымыз (саллаллаһу алəйһи уə сəллəм):

	«Адам досының дінінде болады. (досы қандай болса, ол да сондай) Сондықтан да əрқайсысың кіммен достасатынына айрықша мəн беріңдер», – деген.

	Атам қазақ «Жақсымен жолдас болсаң жетерсің мұратқа, жаманмен жолдас болсаң қаларсың ұятқа» деп бекер айтпаса керек. Ұят былай тұрсын, ертеңгі күні екі ортада жылаған жесір əйел, көзі жəутеңдеген жетім бала қалса ең қиыны сол болар.

	Адам баласы жастық шағында құрбы-құрдастарына қатты еліктейді. Мінез-құлқы мен ойы соған қарай қалыптасады. «Досыңды көрсет, сенің кім екеніңді айтайын» деген емес пе? Кісінің кіммен араласып, қай жерлерге баратынын білу де қажетті дерек.

	Сондай-ақ, жігіт үшін қыздың үй шаруашылығына бейімділігін сұрастыру да маңызды. Себебі əйелі тамақ пісіре алмайтын олақ, үйін ұядай қылып ұстай алмайтын салақ болса, мұндай шаңырақтан айқай-шу айрылмасы анық. Бұл мəліметтердің бəрін тек қана екі жасты жақсы танитын, ақты ақ, қараны қара деп айтатын əділ жандардан сұрастыру арқылы ғана білуге болады. Оның тысында қыз бен жігіт неше жыл кездессе де, қанша қыдырса да бір-бірінің кемшіліктерін аңғара алмайды. Себебі адам баласы қарсы жыныстың алдында əрдайым тек жақсы жағымен көрінуге тырысады.



	5.Истихара намазы

	Жоғарыдағы амалдардан кейін кісі өз таңдауының дұрыс-бұрыстығын білу үшін истихара намазын оқығаны абзал. Истихара намазы істің қай жақсысын рухани ишарат арқылы білуге сеп болатын екі рəкаттық нəпіл намаз. Алғашқы рəкатта «Кафирун», екінші рəкатта «Ықылас» сүресін оқу – мұстахап. Намаздан кейін «Истихара» дұғасы оқылады. Дұғаны оқығаннан кейін адам жүрегінің қай жақын тартқанын таңдайды. Бұл намаздың дəлелі мынау: «Аллаһ елшісі (саллаллаһу алəйһи уə сəллəм) Құраннан сүре үйреткендей истихараны үйретіп былай деді дейді Жабир ибн Абдуллаһ: «Кімде-кім бір іс жасамаққа ниеттенсе, парыздан тыс екі рəкат намаз оқып, мына дұғаны оқысын:

	«Аллаһуммə инни əстахирукə би 'илмикə уə əстақдирукə би қудрəтикə уə əс-əлукə мин фадликəл-азиим. Фə иннəкə тақдиру уə лəə ақдиру уə та'лəму уə лəə а'лəму уə əнтə 'алламуль- ғуйууб. Аллаһуммə ин кунтə та'лəму əннə һəзəл-əмра хайрун ли фи диини уə мə-'аши уə 'ақибəти əмри уə 'аажили əмри уə əəжилиһи фақдирһу ли уə иəссирһу ли суммə бəəрик ли фииһи. Уə ин кунтə та'лəму əннə һəзəл-əмра шəррун ли фи диини уə мə-'аши уə 'ақибəти əмри уə 'аажили əмри уə əəжилиһи фəс-рифһу 'анни уəс-срифни 'анһу фақдур лиəл-хайра хайсу кəнə суммə ардини биһи»

	«Уа, Аллаһ тағалам, шексіз іліміңе сүйене отырып, бір Өзіңнен ниет еткен ісімнің жақсылығын тілеп, жөн сұраймын. Шексіз құдіретіңе арқа сүйеп, бір Өзіңнен осы істе күш-қуат сұраймын. Бар жақсылықты Сенің мейір-шапағатыңнан тілеймін. Өйткені Сенің күшің бəріне жетеді. Ал менің қауқарым ештеңеге жетпек емес. Сен бəрін де білесің. Ал мен білмеймін. Сен Өзіңнен басқаға беймəлім ғайып əлемін де толық білесің. Уа, Аллаһ тағалам, егер бұл іс дініме, өміріме жəне ақыретіме қайырлы болса, оны маған нəсіп ете гөр! Əрі оны мен үшін жеңіл һəм берекелі ет! Ал егер бұл іс дініме, өміріме жəне ақыретіме маған жамандық əкелетін болса, менен оның бетін ары қылып, мені де одан аулақ еткейсің! Жақсылық атаулы қай жерде болмасын мені соған жеткізе гөр! Сол арқылы мені қуанышқа бөлей гөр!».

	Осыдан кейін мəселе айқындалмаса, намаз бен дұғаны жеті күн қайталау қажет.



	Пайғамбарымыз (саллаллаһу алəйһи уə сəллəм) Əнасқа (р.а.) былай деген екен:

	«Уа, Əнас, қандай да бір іске ниеттенсең, истихара намазы мен дұғасын оқып, Раббыңнан жеті қайтара жөн сұра. Содан кейін жүрегіңе алғаш келген ойға көңіл бөл. Шүбəсіз жақсылық сол істе».

	Истихара намазын күндіз оқуға болатыны сияқты толық ынта бөліп кешке жатардың алдында да оқуға болады. Аллаһ тағала құлының білгісі келген істі түсінде ишарат жолдары арқылы да жеткізуі мүмкін. Жоғарыда көрсетілген истихара дұғасының арабшасын айту шарт емес. Қазақша мағынасын айтуға да болады.





	ҚЫЗДЫ АЙТТЫРУ



	Екі жас болашақ жар ретінде бір-бірін таңдағаннан кейін уақытты көп созбай отау көтеруге қам жасау қажет. Халқымыздың салт-дəстүрі бойынша, көбінесе үйленудің алдында екі жақтың келісімін алу үшін, əрі тойға дайындалу мақсатымен ең бірінші құда түсіп, қызды айттыру салты орындалады. Бұған дініміз бойынша да рұқсат етілген. Бірақ Ислам діні қыз айттыру кəдесінің шығынсыз іске асқанын құп көрген. Мұсылмандық салт-дəстүріне көз жүгірткенімізде қызды айттырудың бірнеше түрін кездестіреміз. Келесі тақырыпшалардан қыз айттыру ережелерінің өзі халқымыздың əдет-ғұрыптарына айналған мұсылмандық дəстүр екенін көреміз.



	1.Қызды ата-анасынан сұрату

	Жігіт жағы қалауы түскен бойжеткеннің ата-анасынан барып қызын сұрайды. Пайғамбарымыз да (саллаллаһу алəйһи уə сəллəм) Айша анамызбен (р.а.) үйленерде хазірет Əбу Бəкірдің (р.а.) өзінен сұраған. Еліміздегі қыз айттыру дəстүрі де көбінесе осы түрде өтеді.



	2.Қыздың өзіне ұсыныс білдіру

	Үйлену туралы ұсыныс қыздың тікелей өзіне жасалса да ағаттығы жоқ. Мысалы, Пайғамбарымыз (саллаллаһу алəйһи уə сəллəм) Үммү Сəлəмə анамызбен (р.а.) үйленерде тікелей өзіне тілегін білдірген. Үммү Сəлəмə анамыз ұсынысын қабыл алып, некелерін қидырған.



	3.Қыздың ата-анасы немесе жақындарының жігітке қолқа салуы

	Бұны Пайғамбарымыздың (саллаллаһу алəйһи уə сəллəм) хадисін жинақтаған кітабында Имам Бұхари:

	«Кісінің қызын немесе қарындасын тұрмысқа беру үшін жақсы адамдарға өзінің ұсыныс жасауы» деп атаған. Хазірет Омар (р.а.) қызы Хафсаның (р.а.) күйеуі қайтыс болып жесір қалғанда алдымен Осман ибн Афуанға ұсыныс жасайды. Осман «Ойланып көрейін» дейді. Бір күн өткен соң: «Мен онымен отау құра алмайтын сияқтымын», – дейді. Одан кейін хазірет Омар хазірет Əбу Бəкірге барып: «Қызымды сен ал. Хафсаны саған берейін», – дейді. Əбу Бəкір бұл ұсынысқа жауап қатпайды. Ертеңінде Пайғамбарымыз (саллаллаһу алəйһи уə сəллəм) Хафса анамызды айттырады. Хазірет Омар бұл ұсынысқа қуана келісімін беріп, оларды үйлендіреді.

	Сондай-ақ, Құран кəрімде де «Қасас» сүресінің 27-28-аяттарында Мұса пайғамбардың (а.с.) Мəдиан деген жерде қойларын суғара алмай тұрған екі қызға жəрдем еткені айтылады. Қыздар үйлеріне келген соң өздеріне көмектескен кісі жайлы əкелеріне баяндайды. Сонда қыздардың əкесі Мұса пайғамбарға (а.с.) қыздарының біреуін ұсынып үйлендіреді. Осы оқиғалардан көріп отырғанымыздай, мінез-құлқы жақсы, сенімді кісілерге қыз жағы да ұсыныстарын айтып, екі жастың қосылуына мұрындық болуы дінмен құпталған.





	ҚҰДА ТҮСУ



	1.Қызға құда түсіп келгендерді жақсы қарсы алу

	Мұсылмандық əдептердің бірі – үйіне құда түсе келген кісілерді құрметпен қарсы алу. Сондықтан үй егесі осы əдепті сақтап, қызын келіндікке сұрап, төріне шыққан адамдардың əрекетін қаламаса да, онысын сездірмей, көңілдеріне келетін дөрекі сөз айтпай, сыпайы түрде, шығарып салу да салтымыздың бірі. Əлеуметтік жағдайлары төмен немесе жаны қаламайтын кісілер қыздарын айттырып келгенде, «Сендер не беттеріңмен келіп отырсыңдар», «Менің қызымды айттыруға дəттерің қалай барады?!» дейтін əдепсіз сөздермен оң ниетпен келген кісілердің көңілін қалдыру мұсылмандық сипатқа жараспайды. Егер құда түсушілерге қыз беруді қаламаса, мұны астарлы сөзбен, «Жақындармен ақылдасып көрейік», «Қызымыздың өзі бұған не дер екен?» деген секілді қашыртпа жауаппен істі жылы жауып шығарып салғаны дұрыс.



	2.Құда түсушілерге тез арада жауап беру

	Қыз жағының тағы бір ескеретін мəселесі – құда түсушілерге уақытты көп созбай бір жауабын беруі шарт. «Нақты жауабымызды айтпай қоя тұрайық. Мүмкін тағы басқалар да құда түсіп қалар. Егер басқа ешкім құда түспесе, келісе салармыз» деген бақайесептікке салынып қарсы жақты күттіріп қою кісі ақысына қол сұққанмен бірдей. Сондықтан қарсы жақты көп сарсылтпай, өз ойларын тез арада айтқан жөн.





	3.Айттырылған қызға құда түсіп бармау

	Ислам діні бойынша, айттырылған қыздан сырға таққан жақ бас тартпайынша немесе қыз жақ құдалықты бұзбайынша, құда түсіп баруға жол берілмейді. Егер бірінші құда түсушілердің ұсынысы қыз жағынан қабыл алынбаса, екінші жігіттің құда түсуіне болады. Қоғамның ауызбіршілігі мен тыныштығын ойлаған ардақты елші Мұхаммед пайғамбар (саллаллаһу алəйһи уə сəллəм) бұл жайында хадисінде былай деген:

	«Ешбірің мұсылман бауыры айттырған қызға сөз салмасын. Тек алғаш айттырған адам ұсынысынан бас тартқан жағдайда немесе өзі рұқсат берген жағдайда ғана сөз салуға болады».



	4.Қызды айттыруды жария етпеу

	Пайғамбарымыз (саллаллаһу алəйһи уə сəллəм) қызды айттырудың жасырын жасалуын тапсырған. Мұны хадисінде:

	«Қыз айттыруды құпия сақтаңдар», – деп баяндайды. Бұлай жасаудың бірнеше пайдасы бар. Біріншіден, ауыл аймақта өсек жайылуының алдын алады. Егер қыз жақ келісім бермесе, онда жігіт жақтың абыройы төгілгендей болуы да мүмкін. Құда түсушілерді көре алмайтындар үшін бұл өсек таратуға таптырмас мүмкіншілік. Мұны жұртқа таратып ел алдында күлкі етуге барын салатындар да бар. Екіншіден, егер құда түсушілерді күндеушілер болса, қыз жағына барып олардың ұсынысын қабылдамауы үшін неше түрлі жала жабуы да ықтимал. «Сақтықта қорлық жоқ» деп, қыз жақ нақты келісімін бергенше істі жария етпеген жақсы.



	5.Үйлену үшін қыздың келісімін алу

	Қызына құда түсіп келгенде, ата-ана қарсы жаққа жауаптарын беру үшін міндетті түрде қызымен ақылдасуы қажет. Қыздың пікірін білген соң ғана құда түсушілерге өздерінің жауабын айтады. Пайғамбарымыз (саллаллаһу алəйһи уə сəллəм):

	«Жесір əйел ұсынысты қабыл етпейінше, ал жас қыздың ризашылығы алынбайынша, əйелдерді некелестірмеңдер», – деген. Жесір əйелді үйлендіру міндетті түрде оның «Келісемін» деген сөзінен соң ғана іске асады. Ол ұсынысты қабыл алғанын өзі білдіре алады. Ал оң жақта отырған бойжеткендер мұндай сөзді айтудан қымсынатындықтан, үлкендер жағының сұрағына үндемеуі немесе күлімсіреуі оның келіскенін білдіргені деп қабылданады. Яғни неке қию үшін қандай жағдайда да əйел затының келісімі болуы тиіс. Себебі Пайғамбарымыз (саллаллаһу алəйһи уə сəллəм) бір сахабаның қызының келісімін алмастан қидыртқан некесін бұзған. Хазірет Омар (р.а.) да бұл жайында былай деген: «Қыздарыңды қинап үйлендірмеңдер. Олар да сендер секілді жақсы мен əдеміні қалайды». Сондықтан «Менің айтқан адамыма тұрмысқа шығасың», «Айттым бітті, соған күйеуге тиесің» деп, қызды күйеуге еркінен тыс беру ешқашан дұрыс келісім дəрежесінде қабылданбайды.



	6.Құда түсу некелесу емес

	Халқымызда құда түсілген қызға белгі ретінде сырға тағу салты бар. Бұл екі жақтың келіскенін білдіретін нышан. Бірақ – құда түсудің еш уақытта некелескен болып саналмайтынын ұмытпау керек. Сондықтан құда түсіп, құйрық-бауыр желінсе де, некесі қиылмайынша, жігіт пен қыздың ешкім жоқ жерде жалғыз қалуларына жол жоқ. Себебі құда түсу олардың үйленгенін білдірмейді. Бұл жай ғана екі жақтың екі жасқа шаңырақ көтеруіне келісім беруі. Адам баласы пендешілікпен уəдесінен тайып кетуі мүмкін. Сондықтан осыны ескере отырып, неке қиылып дініміз бойынша екі жасқа ерлі-зайыпты деген үкім тағылмайынша, екі жақтың да сақтықпен əрекет еткені абзал.





	НЕКЕ



	Неке арабтың «Никаһ» сөзінен шыққан. Мағынасы «жинау, қосу» дегенді білдіреді. Ал дін термин ретінде шариғат қағидалары мен шарттарына сай үйлену деген ұғымды төңіректейді. Ислам дінінде неке адал саналып, ал некесіз ер мен əйелдің бірге болуы харам етілген. Себебі, дініміздің мақсаты неке арқылы пəк ұрпақ жетілдіру. Қоғамның жасампаздығын сақтап, тыныштық пен бірлікті жаю. Ал үйленуден бас тартып, жат жолға түсу адамның өз табиғатына қарсы келуді білдіреді. Бұл өзіне де, қоғамға да зиян.

	Неке – адам баласының табиғи қажеттілігі, адамдық міндеті. Сондықтан ешқандай кедергі жоқ бола тұра бұл міндеттен қашу дұрыс емес. Алайда əркімнің жеке басының ерекшелігіне қарай некенің үкімі өзгеруі мүмкін. Біреуге неке құру парыз болса, енді біреуге сүннет, келесі бір кісінің неке құруына тіпті харам деген ескертпелер берілген. Енді неке жайлы айтылған осы шарттарға тоқтала кетейік.

	Парыз неке: Зина жасау қаупі төнген бойдақ кісі егер үйленгеннен кейін отбасын асырай алатындай жағдайда болса, онда оның күнəдан сақтануы үшін үйленуі парыз. Яғни харам істерге бой алдыру қаупі төнген адамға ең абзалы – үйлену.

	Сүннет неке: Зина жасау қаупі жоқ болса да, шаңырақ көтеруді қалаған адамның үйленуі сүннет болып табылады.

	Харам неке: Ал енді ерлі-зайыптылық өмірі басталғаннан кейін де жеңіл жүрісін тоқтатпайтын немесе отбасын бағу үшін ұрлық-қарлық, парақорлық сияқты түрлі теріс əрекеттерге, діни тұрғыдан тыйым салынған істерге баратын адамның үйленуі харам болып есептеледі. Жұбайына жəбір көрсететіндердің үйленуі де осы топқа жатады.

	Мəкрүһ неке: Отбасын құрғаннан кейін жұбайына қиянат жасауы немесе отбасын асырау үшін харамға ұрынуы мүмкін болса, ондай адамның үйленуі мəкрүһ.

	Мүбах неке: Табысы адал, зина жасау ықтималдығы жоқ (діндар, тақуа), мəһір беретін жағдайы бар адамның некелесуі мəмдух не мүбах, яғни құптарлық. Ондай адамның үйленуі де, үйленбеуі де өз қалауында.

	Міне, Ислам дінінде үйленудің өзін жан-жақты талдап, қандай жағдайда оның парыз, сүннет немесе харамдығын анықтау арқылы шаңырақ көтеруге немқұрайлы қарауға болмайтынын көрсеткен.



	1.Некенің дұрыстық шарттары

	а. Үйленуге ризашылық жəне ерікті болу



	Некелері қиылатын жастардың ақыл-есі дұрыс, балиғат жасына толған, ешқандай мəжбүрлеусіз, өз еріктерімен отбасын құруға келісім беруі қажет. Пайғамбарымыздың (саллаллаһу алəйһи уə сəллəм) мына бір хадисі жоғарыда да келтірілді:



	«Жесір əйел ұсынысты қабыл етпейінше, ал жас қыздың ризашылығы алынбайынша неке шын мəнінде жүзеге аспайды». Осыны айтқанда сахабалар: «Уа, Расулуллаһ, жас қыздың разылығын қалай білеміз?», – деп сұрапты. Сонда Аллаһ елшісі (саллаллаһу алəйһи уə сəллəм):

	«Жас қыздың рұқсаты – үндемегені», – деген екен.

	Еріксіз ұзатылған əйел заты некеден бас тарта алады. Осыған қатысты мынадай бір оқиға орын алған. Бір əйел Пайғамбарымызға (саллаллаһу алəйһи уə сəллəм) келіп: «Əкем өзінің жағдайын жақсарту үшін мені бауырының ұлымен үйлендірді», – деп арызданады. Пайғамбарымыз некені бұзар-бұзбасын қалыңдықтың еркіне қалдырады. Сонда келіншек: «Мен əкемнің шешіміне келісемін. Тек қана əкенің бұлай жасауға қақылары бар-жоғын əйел қауымының біліп жүргенін қаладым», – депті.



	ə. Екі куəгердің болуы

	Үйлену дегеніміз – екі жұпқа белгілі құқық пен міндеттерді жүктейтін, харам мен адалдың аражігін ажырататын шара болғандықтан, оның көпшілікке жария етілуі тиіс. Қиылған некеге екі куəгердің қатысуы шарт. Куəгерлердің саны Құранда былай деп айтылған:



	«Екі ер адамды куəгер етіңдер. Егер екі ер адам болмаса, өздерің куə ретінде құп көретін бір ер кісі мен екі əйел жеткілікті».

	Ардақты Пайғамбарымыз (саллаллаһу алəйһи уə сəллəм) хадисінде де:



	«Неке тек қана куəгерлердің қатысуымен іске асады», – деген.

	Бірақ бұл куəгерлер ақыл-есі дұрыс, балиғат жасына толған жандардан таңдалады. Сөз түсінбейтін мас немесе керең кісілер куəлік беруге жарамсыз. Сондай-ақ, мұсылман дінінен тыс кісілер куəлік ете алмайды. Бірақ, мұсылман жігіт христиан немесе яһуди дінін ұстанатын қызбен отасып жатса, куəгерлер сол діннің адамдары болуына рұқсат етіледі. Сондай-ақ некеге қатысқан куəгерлер екі жұптың ризашылығын білдіріп келіскендерін естуі керек.



	б. Сұрау жəне қабыл ету

	Екі жасқа «Сен оны жұбайлыққа қабыл еттің бе?» деген сұрақ айқын қойылып, оған нақты сөзбен «қабыл еттім» деген жауаптар берілуі қажет. Егер жауап «Қабыл етемін» деп етістік осы шақта немесе келер шақта айтылса, онда неке дұрыс саналмайды. Сондай-ақ, ауызша айтылмай, тек қана жазумен ғана шектелсе де, неке өз дəрежесінде бекітілмегені. Неке барысында қызға берілетін мəһір көлемі де сөз етіледі. Бірақ бұл некенің шартына жатпайды. Ерлі-зайыптылар неке қиылғаннан кейін де өзара мəһірді белгілеулері мүмкін. Ал егер мəһір некенің қиылу барысында айтылса, онда жігіт мəһірді беруге əзірлігін жариялай отырып, қалыңдықты қабылдауы тиіс. Егер «Қызды қабыл еттім, бірақ мəһірді қабыл етпедім» десе, онда неке қию шарты орындалды деп есептелмейді.



	в. Ата-ананың рұқсаты

	Ханафи мəзһабы бойынша, ақыл-есі дұрыс, балиғат жасына келген қыз баланың ата-ананың келісімінсіз неке қидыруына рұқсат. Яғни неке қидыру үшін ата-ананың ризашылығы шарт емес. Бірақ өзінің теңіне бармаған жағдайда ата-анасы оның некесін бұздыра алады. Сондықтан ата- ананың ықтиярлығын алған жақсы деген. Ал қалған үш мəзһабта (Шафиғи, Ханбали, Малики) некенің дұрыстығы үшін ата-ананың келісімі шарт. Көріп отырғанымыздай, төрт мəзһаб та неке қидырту үшін ата-ананың алдынан өтуді маңызды санайды. Ханафи мəзһабында мұны некенің шарты деп есептемегенмен, күйеу жігіт қыздың теңі болмаған жағдайда некені бұзуды ата- ананың ырқына берілетінін айту арқылы ата-ана келісімінің маңыздылығына ишарат жасайды.

	Сырттай қарағанда неке қидыру үшін ата-ананың рұқсатын алу жастарға жасалған қиянат секілді көрінуі мүмкін. Кей жастар қызбалыққа салынып «Ата-анамыз бізді түсінбейді. Сүйген кісіммен отау құруыма қарсы. Бұл менің өмірім емес пе? Ата-анам неге менің өміріме араласады?» деуі мүмкін. Бірақ, Ислам дініндегі неке үшін ата-ананың қоштауын алу қайта жастардың пайдасы үшін қойылған шарт. Себебі жастық шақта адамның ойын сезім билеп- төстейді. Ғашықтың көзі көр соқыр. Тіпті, жақсы көрген адамының кемшіліктерін де байқамауы мүмкін. Мұндайда оларға көпті көрген үлкендердің ақылы керек-ақ. Жастардың жаңа өмірге ата-анасының ақ батасын алып аттанғаны мақұл. Ханафи мəзһабында ата-ананың қолдауы некенің шарты болып есептелмегенімен, толықтай ата-ананың хабарынсыз əрекет етуге болады деген де сөз емес.



	г. Уақытша неке қиылмайды

	Некенің белгілі бір уақыт аралығында ғана өкілеттілігі болуы үшін қиылуы шариғатқа сай емес. Төрт мəзһабтың да көзқарасы бойынша мұндай неке неке санатына жатпайды.



	ғ. Некелесетін жастардың алдында дін тарапынан белгіленген кедергінің болмауы

	Некенің дұрыс деп есептелуі үшін екі жұптың бір-біріне үйленулері харам адамдар болмауы керек. (Кімдермен үйлену харам екені алдыңғы тақырыпта айтылады. Авт.) Ал егер бірге түтін түтетуге харам кісі таңдалса, бұл неке жарамсыз саналады. Мұсылман ер кісінің мүшрік əйелмен үйленуге рұқсат етілмейтіні белгілі. Кітап иелерін ала алады. Ал əйел адам үшін мұсылманнан басқамен некелесуге мүлдем тыйым салынған. Қыз басқа біреудің некелісі болса, ол ажыраспайынша онымен өзге адам некелесе алмайды. Ал ер кісіге бір уақытта төрт бірдей əйелмен некеде тұруға құқық берілген.



	2.Некенің қиылуы

	Неке рəсімінде неке қиюшының немесе үлкендердің бірінің сөз сөйлеуі (құтпа) мұстахап. Бұл құтпада алдымен Аллаһқа мадақ айтылып, кəлима шəһадəт, Пайғамбарымызға салауат, тақуалыққа, үйленуге қатысты аят хадистердің айтылғаны абзал. Қазіргі таңда діни неке рəсімінде мұндай құтпаны дін қызметкері, имамдар жасайды. Абдуллаһ ибн Мəсғұттың Пайғамбарымыздан риуаят еткен дұға іспетті құтпада былай делінеді:

	«Бар мадақ пен шүкіршілік Аллаһқа ғана тəн. Аллаһ тағалаға мадақ айтамыз жəне жəрдем тілейміз. Нəпсілеріміздің кесір-кесапатынан, іс-əрекеттеріміздің жаманынан бір Аллаһқа сыйынамыз. Аллаһ тағала кімге тура жол нəсіп етсе, оны ешкім адастыра алмайды. Ал, кімді адастырса, оны ешкім тура жолға сала алмайды. Аллаһтан басқа құдайдың жоқтығына, Мұхаммедтің Аллаһтың құлы əрі елшісі екеніне куəлік етемін».

	Осыдан кейін тақуалыққа қатысты келесі үш аятты оқу ұсынылған. Олар «Ниса» сүресінің бірінші аяты:

	«Уа, адамдар! Сендерді бір нəпсіден жаратқан жəне одан жұбайын жаратып, ол екеуінен көптеген ерлер мен əйелдерді таратқан Раббыларыңа қарсы келуден сақтаныңдар. (Аллаһ үшін деп) атын атап бір-біріңнен жəрдем сұрасқан* Аллаһқа қарсы келуден жəне туыстық байланысты үзуден сақтаныңдар. Шүбəсіз, Аллаһ сендерді əрдайым көріп, бақылаушы».



	«Əли Имран» сүресінің 102 аяты:

	«Уа, иман еткендер! Аллаһтан лайықты түрде қорқыңдар жəне мұсылман болған күйде ғана жан тапсырыңдар!»

	«Ахзаб» сүресінің 70-71 аяттары:

	«Уа, мүміндер! Аллаһтан қорқыңдар жəне əрдайым дұрыс сөз айтыңдар».

	«(Сонда Аллаһ) істеріңді түзетеді жəне күнəларыңды жарылқап, кешіреді. Кімде-кім Аллаһқа жəне Пайғамбарына бойсұнса, сөзсіз ең үлкен табысқа, ең ұлы жетістікке жетеді».

	Сонымен бірге құтпаға:

	«Араларыңдағы бойдақтарды, сондай-ақ құлдарың мен күңдеріңнің ішіндегі діндарларын үйлендіріңдер. Егер олар кедей болса, Аллаһ оларды шексіз жомарттығымен байытады. Аллаһ – өте кеңпейіл, шексіз ілім Иесі»[38] деген аятты, сонымен қатар құтпаның алдында некелесуде сүйіспеншілікке үндейтін жəне ерлі-зайыптыларға бір-біріне деген міндеттерді түсіндіретін сөздерді қосса нұр үстіне нұр.

	Неке қиярдан бұрын тек қана Аллаһқа мадақ айтып, Пайғамбарға (саллаллаһу алəйһи уə сəллəм) салауат айтумен ғана шектелуге де болады. Өйткені Абдуллаһ ибн Омар неке қияр кезде: «Ұлық Аллаһ тағалаға сансыз мадақ! Пайғамбарымыз Мұхаммедке Аллаһтың сəлемі мен игілігі болсын! Пəленше сендерден түгенше деген қызды сұрауда. Егер оны ұзатсаңдар, Аллаһқа мадақ болсын. Егер қабылдамасаңдар, Аллаһты күллі кемшілік сипаттардан пəктеймін» деген екен.

	Неке қиғанда ешқандай да құтпа оқып, сөз сөйлемей тікелей некелесу рəсіміне өте беруге де рұқсат етіледі. Өйткені құтпа оқу уəжіп емес. Бұған Сəхи ибн Сағыдтың риуаят еткен хадисі дəлел. Пайғамбарымыз (саллаллаһу алəйһи уə сəллəм) Сəхи ибн Сағыдты (р.а.) əйелімен некелестірген кезде:

	«Құраннан жатқа білетін сүрелеріңді мəһір ретінде беріп, сені онымен некелестірдім» деген. Ешқандай да құтпа оқып, дұға жасамаған. Əбдімүттəліптің қызы Умаманы да құтпа оқымай, некелестіргеніне қатысты хадис бар.

	Əбу Һұрайра (р.а.) үйленген бір кісіге Пайғамбарымыздың (саллаллаһу алəйһи уə сəллəм)

	«Аллаһ тағала екеуіңнің отбасылық өмірлеріңді берекелі етсін жəне екеуіңді жақсылықта қоссын», – деп айтқанын жеткізген. Яғни неке қиылған соң жұбайларды «Шаңырақ көтергендерің құтты болсын, Аллаһ отбасыларыңа берекесін жаудырсын» деген сияқты жылы лебіздермен құттықтау сүннет.

	Сонымен қатар Аллаһ елшісі некенің жұма күні кешке (бейсенбіден жұмаға қараған) жасалуының жақсы екенін айтқан. Өйткені жұма қасиетті күн əрі онда дұғалар қабыл болатын бір сағаттың бар екені хадистерде баяндалған.



	3.Мəһір

	Мəһір – некелесу барысында немесе кейін өтеу шартымен келісілген қалыңдыққа берілетін дүние-мүлік немесе ақша. Көне замандардан бері отбасында еркек пен əйел өз араларында еңбек бөлісін жасаған. Осыған орай еркек күн көрістің қамымен сыртта жұмыс істеп дүние тапса, əйел көбіне үй шаруаларымен айналысқан. Осындай табиғи бөлістің нəтижесінде отбасын асырау отағасының мойнына жүктелген. Мəһір, нəпақа, үйге қажетті заттарды алу ер кісінің міндеті.

	Үйленудің нəтижесінде пайда болатын алғашқы ақылардың бірі саналатын мəһір Құран мен хадистердегі дəлелдерге сүйенеді. Аллаһ тағала:

	«Үйленетін əйелдеріңе мəһірлерін (қалыңдық сыйын) шын көңілден тарту етіңдер. Егер олар өз ризашылығымен сол мəһірдің бір бөлігін өздеріңе қалдырса, сендер үшін таза һəм адал. Игіліктеріңе жаратып, қызығын көріңдер», – деген.

	Басқа бір аятта:

	«Егер бір əйелмен ажырасып, орнына басқа əйел алуды қаласаңдар, ажырасқан əйелдеріңе кезінде үйіп-төгіп мəһір берген болсаңдар да, одан еш нəрсе алмаңдар», – деп мəлімдеген.

	Мəһірдің үйлену салтының салтанатты бір бөлшегі екендігі

	«(Сендер үшін) махрам болған əйелдердің тысындағы əйелдерге мал-мүліктеріңнен мəһір беріп, зинаға бармай ар тазалығын сақтап үйлену адал етілді. Үйленіп қызығын көрген əйелдеріңе міндетті мəһірлеріңді беріңдер. Мəһірдің мөлшерін белгілеген соң, өзара келісіп, оның мөлшерін азайтып немесе көбейте түсу сендер үшін күнə емес» (Ниса, 24-аят), – деген аятта да айтылған. Абдуллаһ ибн Аббастың айтуы бойынша, хазірет Али Пайғамбарымыздың қызы Фатимаға (р.а.) үйленген кезде өзінің құнды қалқанын мəһір ретінде берген.

	Мəһір некенің шарты емес. Ол неке қиылғаннан кейін қалыңдыққа тиесілі ақы. Неке барысында мəһір аталмаса немесе белгіленбесе де, неке қиылған болып саналады. Мəһір некенің барысында айтылған-айтылмағанына қарай екіге бөлінеді: аталған мəһір жəне тектес (мисли) мəһір.

	Аталған мəһір дегеніміз – неке барысында немесе одан кейін ерлі-зайыптылардың өзара келіскен мəһірі. Бұл жерде мəһір ретінде не берілетіні нақты айтылғандықтан, оны аталған мəһір деген.



	Аталған мəһірде белгіленген нəрсені некеден кейін ер жігіт қалыңдығына беруі тиіс. Ал егер ерлі-зайыптылар өзара ешқандай мəһірге келіспеген болса, онда қалыңдыққа тектес мəһір беріледі. Бұл кезде көпшілікке беріліп жатқан мəһір көлемі қалыңдыққа берілуге лайықты деп табылады. Яғни, жігіт əйеліне сол тектес қыздарға қандай мəһір беріліп жатқан болса, сол мөлшерді негіз етіп алып, мəһірін беруі керек.

	Мəһір берілу уақытына қарай да екіге бөлінеді: уақытында төленетін мəһір мен кешіктірілген мəһір.

	Уақытында төленетін мəһір дегеніміз мəһір белгіленген кезде берілетін уақыты да қоса айтылған болса, күйеуі əйеліне сол уақыт ішінде мəһірін беруі керек.

	Ал кешіктірілген мəһір дегеніміз – берілуі үшін ешқандай уақыт айтылмаған мəһір. Бұл жағдайда күйеуі əйеліне əйтеуір шамасы келгенде берсе жеткілікті. Ал егер мəһірді берместен көз жұмса, мəһірді белгілеген кезде айтылған мөлшер оның артында қалған малынан алынып, əйеліне төленеді.



	4.Мəһірге жарайтын нəрселер

	Исламда сатылу мен қолданылуына тыйым салынбаған кез-келген нəрсені мəһір ретінде беруге болады. Жылжымалы-жылжымайтын мүлік, əшекей заттар мəһірге саналады. Тек Ислам бойынша тыйым салынған арақ-шарап, арам мал, ұрланған зат сияқты нəрселер мəһірге жатпайды. Жігіттің қызға Құранды, хадисті немесе дінді үйретуі мəһір ретінде саналар- саналмасы жайында ғұламалар арасында əр түрлі көзқарас болған. Дей тұрғанмен, жоғарыда Пайғамбарымыздың (с.а.с) Сахи ибн Сахлдты (р.а.) əйелімен Құран үйрету мəһірімен үйлендіргені айтылды.



	5.Мəһірдің мөлшері

	Мəһірдің ең көп мөлшеріне ешқандай шек қойылмаған. Құранда

	«Ажырасқан əйелдеріңе кезінде үйіп-төгіп мəһір берген болсаңдар да, одан еш нəрсе алмаңдар» делінген. Яғни, əйелдерге қандай мөлшерде болса да мəһір беруге рұқсат.

	Əбу Ханифаның көзқарасы бойынша мəһірдің ең аз көлемі он дирхам (Пайғамбарымыздың кезінде бес дирхам құрбан шалуға татитын бір қойдың құнына тең болған. Авт.) Күміс немесе сол құндағы қаражат, яки мүлік. Қазіргі таңда оның мөлшері 32 грам күміс.



	6.Мəһір мен қалың малдың айырмашылығы

	Мəһір – тұрмысқа шыққан қыздың ақысы. Əкесі немесе атасы қыздың атынан мəһірді қабылдай алады, бірақ оны өздері иелене алмайды. Мəһірді иелену тек қыздың өзіне ғана тиесілі. Ал егер қыз өз ризашылығымен берсе, ата-анасының оны алуына рұқсат.

	Қалың мал болса қыздың ата-анасына берілетін сый. Қалың мал ретіндегі ақшаға ата-анасы қыздың жасауын, яки қажетті заттарын алуға қолданса, оны мəһір деп қарауға болады. Алайда қалың малды қыздың əкесі алып, өз жеке қажеттіліктері үшін қолданса, мəһірге саналмайды.

	Əбу Ханифаның əрі өзге де ғалымдардың пікірінше, қыздың əкесі күйеу жігіттен мəһірдің тысында ақша талап етуге қақысы жоқ. Бірақ күйеу жігіттің өз көңіл қалауымен қыздың ата- анасына сый-сыяпат беруіне тыйым салынбаған.



	7.Қыздың жасауы мен мəһір арасындағы айырмашылық

	Халқымыздың ежелден келе жатқан салттарының бірі – ұзатылған қызға жасау беру. Ислам құқығында қыздың жасауы өз алдына жеке тақырып ретінде қарастырылған. Себебі, қыз жасауы материалдық құқық болып табылады. Тұрмыс құрған қыздың артынан жасау апару керек пе? Қыздың жасауын кім əзірлеуі тиіс? Қыздың əке-шешесі ме, əлде күйеуі ме? Қызға берілген мəһірге жасау дайындалуы керек пе? Ерлі-зайыптылар ажырасқан жағдайда қыздың артынан келген жасаудағы мүліктер кімнің иелігіне өтеді? Міне, осы секілді тақырыптар Ислам құқығында қарастырылып, жауаптары нақты айтылған.

	Ханафи мəзһабында əйел өзіне берілген мəһірмен немесе өзіне тиесілі дүние-мүлкімен жасау дайындауға міндетті емес. Əкесінің де өз мүлкінен қызына жасау беруі парыз етілмеген. Қалыңдық күйеуінің үйіне жасаусыз да, күйеу жігіттің берген мəһір мөлшеріне сай келмейтіндей жасаумен да бара алады. Өйткені тұрмысқа шыққаннан кейін оны тұрмысқа қажетті нəрселермен қамтамасыз ету күйеуінің міндеті. Үй мен үй жабдықтары да осы міндеттің қатарына кіреді. Бірақ, күйеу жігіт жасау үшін деп қалың мал берсе, қыз жақтың соған сай жасау дайындауы қажет. Сонымен қатар мəһірдің қалың малдан бөлек екенін ескерген жөн.

	Жасауды қыздың ата-анасы өз қаржысынан, жігіттің мəһір ретінде берген қаражатынан немесе дайындалуы керектігі айтылмай берілген қалың малдан дайындаса, бұл дүние-мүлік қыздың меншігі саналады. Күйеуі оны тек қана əйелінің рұқсатымен ғана қолдана алады. Мұндай əйел күйеуінен ажырасса немесе күйеуі қайтыс болса, өз дүние мүлкін түгелдей қайта алуына құқылы. Ал егер, қыздың артынан келген дүние-мүлік жігіттің жасау үшін арнайы берген қаражатымен дайындалса, онда бұл дүние-мүлік жігіттің меншігі саналып, ерлі- зайыптылар ажырасатындай жағдайда, толықтай жігіттің өзінде қалады.

	Əрине, қыздың ең қымбат жасауы мен əшекейі оған берілген ілім, əдептілік, тəлім-тəрбие, көркем мінез екенін де ұмытпаған жөн. Бойжеткеннің жарының үйіне апаратын ең қымбат нəрсесі – ары мен абыройы, əдебі мен көркем мінез-құлқы. Тұрмыстық заттардың кемшілігінің орнына толтыруға болар, алайда əдеп пен тəрбиенің орнын толтыру бек қиын.



	8.Той

	Ислам дінінің заңдылықтары адам өмірінің туылғаннан қайтыс болғанға дейінгі барлық кезеңдерін қамтиды. Əрине, өмірде қайғы-қасірет пен қуанышты сəттер қатар орын алып жатады. Осылардың бəріне қатысты шариғаттың қойған қағидаттары баршылық. Мұсылман адам қайғы-қасіретке тап болғанда пешенеге жазылғандарға наразылық танытпай, сабырлық сақтау арқылы жаны тынышталса, қуанышты сəттерінде шүкіршілігін білдіріп көңілінің көтерілуі табиғи құбылыс. Адам өмірінде қуанышын паш ететін екі маңызды сəт бар: Бірі айт мерекелері, бірі үйленген күні.

	Деректерден сахабалар кезеңінде осындай қуанышты сəттерде жас қыздардың өлең айтып, дабыл қаққандарына көз жеткіземіз. Пайғамбарымыз (саллаллаһу алəйһи уə сəллəм)

	«Некені жариялаңдар. Оны мешітте қиыңдар жəне дабыл қағыңдар», – деген.

	Айша анамыз (р.а.) Əсəд ибн Зурəрəның жетім қалған қызы Фəриғаны (р.а.) қамқорлығына алып, тəрбиелеп өсірген. Бойжеткен кезде оны ансарлық Нəбит ибн Жəбирге тұрмысқа береді. Айша анамыз қалыңдықты жұбайының үйіне апарып келген кезде Аллаһ елшісі келін түсірген жақтың қалай қарсы алып, не болғанын сұрайды. Айша анамыз «Сəлем бердік, жақсылық пен береке тіледік» деген кезде: «Əй, Айша келінмен бірге дабыл қағып, өлең айтатын бір қызметші қосып жібермедіңдер ме?» дейді.

	Айша анамыз былай дейді: «Бір күні Аллаһ елшісі менің қасыма келді. Қасымда екі күң бар болатын. Олар «Буас күніне» қатысты өлең айтып жатқан еді. Пайғамбарымыз (саллаллаһу алəйһи уə сəллəм) төсегіне жатып, жүзін басқа жаққа бұрды. Осы кезде əкем Əбу Бəкір кіріп, маған ашуланып:

	«Расулаллаһтың үйінде шайтанның аспабын тартып жатырсыңдар ма?», – деді. Сонда Пайғамбарымыз (саллаллаһу алəйһи уə сəллəм): «Уа, Əбу Бəкір, əр елдің өзінің мейрамы болады, бұл біздің мейрамымыз», – дегені айтылады.

	Осы жəне осыған ұқсас басқа хадистер де қуанышты айт күндері жəне басқа да мерекелерде шариғатқа қайшы келмейтін өлеңдерді айтып, көңіл көтеруге болатынын көрсетеді.



	Қазақтың тойы

	Адамдар үйленіп, бақытты болуды қалайды. Жүрегі қобалжып, өмірдегі ең маңызды қадамын жасауға бел буады. Баласының осынау игі қадамына қуанған əке-шеше барын алып той қамына кіріседі. Жанашыр атаулы қарбаласып, біреу сынамасын деп жанталасады, біреу қалып қоймайық деп шама-шарқынша тақымға басып қам-қарекетін жасайды. Құдаға жағалы киім, құдағиға алтын дейді, ал босаға аттар келінге сырғасын іздейді. Той өткізетін мейрамхана тапса, күні сəйкес келмейді, ақырында тойды асабаның бос күніне белгілейді. Мұның қатарында алдына гүл байланған сəнді көлік, тойда билегендерге сыйлық, қалыңдық пен күйеудің киімі деген секілді шығыны қаншама. Бұл қарбалас тек жігіттің үйінде емес, мұндай шашылып, төгілуден қыз берген жақ та қалыс қалмайды. Олар да тапқанын дорбасына сықап салып, көтергенінше қыздың жүгін тиеп келеді. Сандыққа санап киімін салады. Құдалыққа шабаданына дейін алады. Қыздарына тағатын алтындары өз алдына бір дүние.

	Тойға ағайын-тума, бала-шаға, көрші-көлем, жолдас-жора, əріптес-серіктес түгел шақырылады. Əні-міне, кешігіп той басталады, алғашқы сөзді атақтары дырдай дөкейлер алады. Екі жастың бақыты үшін алып қойғандардың кейбірі сол жастардың атын да білмейді. Енді біреулердің тойдан кейін екі жас өмірінде көрмейді. Осылайша біреу бар дүниесін шашып, біреу белшесінен қарызға батып той өткізеді. Құдағилар құрбыларына бір жыл есеп береді. Осылайша, дүрілдеген той өтеді де кетеді. Тойдан кейін де бұл қазақтың өкпесі бітпейді. Белшеден батқаны соншалық, алынған қарыздың түбі көрінбейді. Үйдегілердің еңсесі су көтермейді. Ененің үрейі жас келіннің уайымынан асып түседі.

	Екі жас бір-біріне үйреніседі, үйдегі күйбің тірлікке кіріседі. Келіннің көңілі құлазыса үйдегілер елеңдейді, ененің қабағы шытылса, бала-шаға жағы күйзеледі. Ене мен келін тіл таппай қалса, күйеу жігіт үйден безеді. Бірін-бірі сыйлап, қадірлемесе, кикілжіңнің кесапаты шаңырақты айналшықтаумен болады. Бөлек тұрса, кейде жүгі жеңіл дейді, ал ажырасатындар көп ұзамай ажырасып тынады.

	Сонда бүгінгі жұрт кім үшін той істейді? Есеп беру ме, əдейі шашылу ма, бұл жағын түсіну қиын. Келінін жас қой деп енесі кешіре салмаса, енем жарымның анасы ғой деп келін кішіреймесе, сонша шашылып не қажет? Пендешілік түсінікпен кей аналар мəпелеген ұлын келінінен қызғанады, ал келінді басқа үйге үйренісу жағы қинайды. Егер адамдар бір-бірінің бақыты үшін екі ауыз сөзді көтере алмаса, сонша ақша шашуда қандай мағына бар? Баласының бақыты үшін келіннің бастапқы уақыттағы еркелігі мен олақтығына көз жұмып, түсіністікпен қарай алмайтын ата-анаға той жасап, əлекке түсіп не керек? Екі жас өз шамасын біліп, той қажет емес десе де, тыңдамай, дүрілдетіп жиын өткізіп, той қарызын өмір бойы мойнына ілу дұрыс па? Бақытты болу үшін той жасап қана қоймай, жағдай да жасай білу керек. Мүмкін екі жастың түсінісіп, үйренісіп кетуіне бір жыл керек болар. Əркім осыған талпынуы тиіс. Өз қолынан келгенінше жаңа отбасын демеп, қанатын түзеп отырған ата-аналарға не жетсін...





Екінші бөлім




	ОТБАСЫНДАҒЫ ЕР МЕН ƏЙЕЛДІҢ МІНДЕТТЕРІ



	Шаңырақ көтерген əрбір мұсылман ер мен əйел сол ошаққа жауапты екендіктерін терең сезініп, Ислам дінінің бұйрықтары шеңберінде отбасын қорғауға міндетті. Бұған өмірлік қол ұстасқан жастардың екеуі де жауапты. Дініміз бекіткен өміршең қағидаларды сақтап, əркім өз міндеті мен жауапкершілігін біліп, соны атқаруға талпынғанда ғана отбасының түтіні түзу шығып, шаңырақта шаттық орнайды.

	Құран кəрімде:

	«Ерлердің əйелдерде ақысы болғаны секілді, əйелдердің де ерлерде жақсылықпен өтелетін ақылары бар. Сонымен қатар, ер адамдар (міндеттері мен жауапкершіліктеріне орай) бір саты жоғары тұрады. Аллаһ өте үстем, асқан дана» – деп, əйел мен еркектің бір-бірінің алдында міндеттері мен жауапкершіліктері бар екенін жалпылай білдірген.

	Əркімнің өз міндетін білуі, басқадан міндет талап етуден жоғары тұрады. Кез-келген адам басқа біреуден өз ақысын талап етпестен бұрын өз мойнындағы парызын орындауы тиіс. Өзіне тиісті істі орындамай жатып өзгеден ақысын талап етіп тұрған қоғамнан бақ-береке іздеу – шөлде сағым қуғанмен тең.

	Ислам дінінде ерлі-зайыптылардың отбасындағы ең басты міндеттері Ислам құқығымен көрсетілген. Ал қалғандары Ислам ахлағында жатыр. Ислам құқығында белгіленген жауапкершіліктер ер мен əйелдің құқығын да білдіреді. Яғни, ер кісінің мойнына жүктелген міндет əйелдің құқығын білдірсе, əйелге жүктелген міндеттер ер кісінің құқығы болып табылады. Егер олар өздеріне жүктелген міндетті орындамаса, онда бір-бірінің құқығын аяққа таптаған болып саналады. Ал бұл өз кезегінде жаза немесе басқа шаралардың қарастыруын қажет ететін құқық бұзушылықтың түрі. Енді бірінші кезекте Ислам құқығында белгіленген міндеттерге тоқталайық.



	ЕРЛІ-ЗАЙЫПТЫЛАРДЫҢ ИСЛАМ ҚҰҚЫҒЫНДАҒЫ МІНДЕТТЕРІ



	1.Отағасының міндеттері

	Құранда Аллаһ тағала ер кісінің отбасы басшысы екенін айтқан. Сонымен қатар Пайғамбарымыз (саллаллаһу алəйһи уə сəллəм) да бір хадисінде былай дейді:

	«Ер адам жанұясына жауапты жəне жанұясы үшін сұралады». Хадистегі «жауапты» деген сөзден-ақ отбасындағы отағасының орнын көреміз. Халқымызда «Балық басынан шіриді» деген мақал бар. Отбасының тізгінін ұстайтын ер кісі өзіне міндеттелген жауапкершіліктерді дұрыс атқарса ғана шаңырақ шаттықты ғұмыр кешеді.

	Ер кісінің жауапкершілігі əлеуметтік қамсыздандырумен ғана шектеліп қалмайды. Бақыттың кілті байлықта емес, отағасы жұбайының бақытты болуына да жағдай жасауға міндетті. Ислам дініне дейін əйел құқығы деген мəселе қоғамдық тұрғыдан еш уақытта қолға алынып көрген емес. Əйелдің өз құқығы бар екен-ау деп ойлау былай тұрсын, əйелді адам құрлы көрмейтін. Мысалы, ескі үнді өркениетінің дəстүрінде əйелге күйеуінің мүлкі ретінде қарап, күйеуі қайтыс болғанда оның мəйітіне қосып əйелін де тірідей бірге өртеген. Гректер əйел затын тозақтың есігіне балап, адамның күнəға түсуіне себепші деп, Інжілді ұстауларына тыйым салған. Ал еврейлер əйелдерді ғибадатханаларға кіргізбейтін. Жер шарының қай бөлшегін алсақ та əйел құқығы мəселесін көтеру былай тұрсын, олардың адам екеніне күмəнмен қарайтын. Осындай шақта Ұлы Жаратушы өзінің Хақ дінін жіберіп, сол дінінде əйелдің де қоғамның тең құқылы мүшесі екенін білдірді. Мұсылмандарға оған деген құрметті үйретті. Ана ретінде оның ақысының өте жоғары екенін, адал жар ретінде осы дүниедегі Аллаһ тағаланың ең үлкен нығметі екенін, қыз бала ретінде əкелердің жəннатқа кіруіне себепші екенін түсіндірді. Осылайша қоғамдық, құқықтық тұрғыда теперіш көрген əйелді бірден құрметті тұлғаға айналдырды. Тіпті оның жағдайын ойлауды ер кісілердің мойнына жүктеп, əйелді өмірлік ауыр міндеттерден босатты. Оң жақта отырғанда оның нəпақасын əкесі мен ер бауырларының мойнына, тұрмыс құрған сəтінен бастап күйеуінің мойнына жүктеді.

	Пайғамбарымыз (саллаллаһу алəйһи уə сəллəм) «Уəда» құтпасында үмбетіне былай деп өсиет қалдырды:

	«Уа, адамдар! Əйелдердің ақысын аяқ асты етпеңдер. Аллаһтан қорқыңдар. Өйткені сендер əйелдеріңді аманат ретінде Аллаһтың атымен сөз беріп өздеріңе жар етіп алдыңдар. Расында, сендердің əйелдеріңнің алдында, əйелдеріңнің де сендердің алдарыңда міндеттері бар».

	Құран аяттарында жəне хадистерде айтылған əйел құқығына қатысты мəселелерді қарастыра отырып, Ислам заңгерлері отағасының мойнына мына міндеттердің жүктелетінін айтқан:



	а. Нəпақасын табу

	«Нəпақа» – «табыс», «несібе» дегенді білдіреді. Ал нəпақаның діндегі терминдік мағынасы − отбасы мүшелерінің тамағы, киім-кешегі мен баспанасы секілді күнкөрісіне керек дүниелер. Мұны Аллаһ тағала еркектің мойнына жүктелген. Нəпақаның көлемі əйелдің қалауы бойынша емес, ер кісінің шама-шарқына қарай белгіленеді. Аллаһ тағала мұны Құран кəрімде былай баяндайды

	«Жағдайы бар адам (отбасының нəпақасын) байлығына қарай молынан берсін. Ал ризығы шектеулі адам Аллаһтың оған нəсіп еткеніне қарай берсін. Аллаһ тағала құлына бергенінен артық жауапкершілік жүктемейді».

	Отбасы үшін жұмсаған ақшасының отағасы үшін ең қайырлы табыс екенін Пайғамбарымыз (саллаллаһу алəйһи уə сəллəм) хадистерінде:

	«Кісінің жұмсаған ақшасының ең абзалы қолындағы бала-шағасына жұмсаған ақшасы, Аллаһ жолында қолданатын ат-көлігі жəне Аллаһ жолында жүрген достары үшін жұмсаған ақшасы». Тағы бір хадисінде «Бала-шағаң, жұбайың жəне қызметшілерің үшін жұмсағандарың – садақа», – деп айтқан.

	Əйелі бай болса да, кедей болса да оны асырау күйеуінің міндеті. Дəулетті əйел өз еркімен күйеуіне көмектессе, онда игі ісінің сауабы Аллаһ алдында ескерілетіні анық. Бір күні екі дəулетті əйел Пайғамбарымыздан (саллаллаһу алəйһи уə сəллəм) күйеулеріне садақа беруге болар-болмасын сұраған кезде, ол кісі: «Күйеулеріңе көмектессеңдер, сендерге екі сауап беріледі. Туысқандық пен садақа сауабы» дегенді айтып еді.

	Отағасы отбасын адал ризықпен асырауы тиіс. Бұл − əйелдің жəне бала-шағаның ақысы. Бұрынғы кездері салиқалы əйелдер отағасын сапарға шығарып салып тұрып: «Отағасы, арам асты шаңырағымызға əкелме. Онымен аузымызды былғама. Қамшының сабындай мына қысқа өмірде аштыққа көнерміз, бірақ тозақтың отына шыдай алмаспыз», – дейді екен. Ал қазіргі таңда кейбір əйелдер: «Қайдан тапсаң одан тап, ұрлайсың ба, кісі тонайсың ба, онда шаруам жоқ, бізді ел қатарлы асыра» – деп, күйеуінің шақшадай басын шарадай етіп жатады.

	Жоғарыда сөз етілген нəпақаның ішіне баспананың да кіретіні айтылды. Баспана – адамзаттың ең негізгі қажеттіліктерінің бірі. Мұсылман отбасының баспанасы Ислам дінінің талаптарына сай өмір сүре алатындай жағдайда болуы керек. Бір хадисінде Пайғамбарымыз

	(саллаллаһу алəйһи уə сəллəм):



	«Адамның үш нəрсемен бағы жанады: салиқалы əйел, кең əрі жайлы үй жəне жақсы көлік», – деген. Хадистегі «жайлы үйді» ғалымдар көршілері жақсы, мешітке жақын, ыңғайлы үй деп түсіндіреді. Баспана сатылып алынған жағдайда да, жалға алынса да төленетін ақы адал табыс, маңдай термен табылуы қажет. Арам табыспен баспанасын қамтамасыз етуге отағасының қақысы жоқ.

	Жұбайы мен бала-шағаның киім-кешектері де отағасының мойнына жүктеледі. Қоштасу құтбасында Пайғамбарымыз (саллаллаһу алəйһи уə сəллəм): «Азық-түлікпен, киім-кешекпен қамтамасыз ету əйелдеріңнің ақысы» деген. Бір күні сахабалар Пайғамбарымыздан (саллаллаһу алəйһи уə сəллəм): «Уа, Аллаһтың елшісі, бізге жұбайларымыздың ақысы жайлы не өсиет етесіз?» деп сұрайды. Сонда Аллаһ елшісі (саллаллаһу алəйһи уə сəллəм) оларға былай деп жауап береді:

	«Жегендеріңнен оларға да жегізіңдер, киінгендеріңдей оларды да киіндіріңдер». Адамзаттың асылы Пайғамбарымыз (саллаллаһу алəйһи уə сəллəм) отбасында жұбайларының киім-кешегі мен əшекейлеріне сараңдық танытпаған. Дінімізде əшекей бұйымдарды əйел адамның киім-кешегінің бір бөлшегі ретінде қарастырады. Себебі, ол да əйел баласының қажеттіліктерінің бірі. Хазірет Айша анамыздың бірнеше алтын жүзігі, алқасы болған екен. Эфиопия патшасы Нəжəшиден сыйлық ретінде келген опа-далаптарды Пайғамбарымыз (саллаллаһу алəйһи уə сəллəм) жұбайларына бөліп берген. Үмму Хабибə анамыз пайына түскен опа-далапты қолданғанын, Пайғамбарымыздың (саллаллаһу алəйһи уə сəллəм) бұны көрсе де тыйым салмағанын баяндайды. Бірақ, Ислам дінінде əйел адамның сəнді киінуіне, опа-далап қолданып, əшекейлер тағуына рұқсат етілгенмен, бұны тек өзінің күйеуіне көрсете аларын, бөгде ер кісілерге көрсетуге болмайтыны айтылады. Бір күні Пайғамбарымыздың (саллаллаһу алəйһи уə сəллəм) балдызы Əсма хазірет Айшаның үйіне үстіне əтір сеуіп келеді. Мұны байқаған Аллаһ елшісі (саллаллаһу алəйһи уə сəллəм) балдызына: «Əйел күйеуінің тысында өзгелер үшін үстіне əтір сеппеуі керек», – деп ескерту жасаған. Сондықтан сырт көзге түсерлік өрнекті əшекейлер, опа-далап пен иіссулар харам саналады.

	Жұбайын асырау күйеуінің міндеті болғандықтан, жарының дəрігерге қаралуы, дəрі- дəрмектерін табу күйеуінің тағы бір міндеті. Тіпті кейбір кітаптарда ер кісінің əйеліне мұсылман əйел дəрігер тауып беруі қажет екені де айтылады.

	Көріп отырғанымыздай, қыз бала тұрмыс құрғанға дейін əкесінің жаңашырлығында болса, үйленгеннен кейін оны асырау толығымен күйеуіне жүктеледі. Бұл да дініміздің жаратылысы нəзік жандарға деген ерекше қамқорлығы.



	ə. Төркініне барып тұруға рұқсат беру

	Ислам дінінде ата-ана мен туысқан ақысына жіті назар аударылған. Ата-аналарының ақысына мəн беру тұрғысынан жігіт пен қыздың міндеттері арасында айырмашылық жоқ. Бұл ақы екеуінің де мойнында бар. Тек қана қыз тұрмыс құрғаннан кейін күйеуіне бағынышты болғандықтан, əлеуметтік жағынан ата-анасына көмектесе алмайтындығы үшін жауапты емес. Дегенмен, ата-анасын, туысқандарын көру, өскен ұясына барып тұру əйел кісінің құқы. Сондықтан күйеуі əйелінің бұл құқығына шектеу қоя алмайды.

	Ханафи мəзһабы бойынша, егер келіннің төркіні жақын жерде, яғни бір қаладан немесе бір ауылда болса, онда келінге ата-анасына аптасына бір мəрте баруына рұқсат берілуі керек. Əйелдің ата-анасы басқа дінді ұстанатын кісілер болса да, бұл үкім күшін жоймайды. Егер ата- анасы күйеу баласының үйіне өздері жиі келіп-кетсе, онда күйеуі апта сайын əйелін жібермеуіне құқы бар.

	Егер қыздың төркіні басқа қалада болса, онда оның телефон немесе хат арқылы ата- анасымен хабарласып тұруы жеткілікті. Мұндайда əйелі ең қажет жағдайда немесе орайы келген кезде ғана төркіндете алады.

	Ал туысқандарға келетін болсақ, ол да Ислам діні маңызды деп санаған мəселенің бірі.

	Осыған орай Пайғамбарымыз (саллаллаһу алəйһи уə сəллəм):

	«Туысқандық қарым-қатынастарға мəн бермей, оны үзген адам жəннатқа кірмейді», – дейді. Хадистегі «Жəннатқа кіре алмайды» деген сөзді ғалымдар екі мағынада түсіндіреді. Біреулер мұндай адамдар жəннатқа бірден кіре алмайды, осы күнəларының жазасын өтегенге дейін тозақта қалады десе, екінші біреулері туысқандармен қарым-қатынасты үзудің харам екенін біле тұра, бұған мəн бермеген адам харамды адал деп қарайтын болса, жəннатқа кіре алмайды деген тоқтамға келеді. Олар харамды адал деп санау, күпірліктің күпісін кигізетінін алға тартқан.

	Дінімізде туысқандық қарым-қатынасқа қатты мəн берілгендіктен, ерлі-зайыптылар бір- бірінің туысқандарына көңіл бөліп, құрмет көрсетулері тиіс. Ері зайыбына, зайыбы еріне туысқандарынан бас тартуын талап ете алмайды немесе қарым-қатынасты тоқтатуға үгіттеуіне болмайды. Туысқандармен арадағы қатынастың сууына алып келетіндей амал-шараларға да тыйым салынады. Сондықтан əйел туысқандарына (үйленуіне болмайтындай жақындықтағы туыстарына) жылда бір мəрте барып тұруға құқылы. Туысқандармен қарым-қатынас орнату, сəлем беру, əңгімелесу, сыйлық ұсыну, жəрдем ету, реті келгенде үйіне қыдырып бару, араласпай кеткен туысқандарды іздеу, жамандық жасаған туысқандарға жақсылық жасау, жалпақ тілмен айтқанда «таспен ұрғанды аспен ұру» секілді кішіпейіл əрекеттерге бару, олардың қателіктеріне кешіріммен қарау жатады. Бұлар мұсылмандық көркем мінезге тəн талаптар. Бірақ бұл істердің мақсатында Аллаһ тағаланың разылығы көзделуі тиіс. Оның тысында дүниелік немесе жеке мүдде, қара бастың қамы көзделмеуі керек. Ер кісі өз шаңырағын сақтау үшін үйіне жаман ниетпен бас сұғатын, отбасын бұзуды көздеген туыстары немесе осы ойларын іске асыруға талпынған арам пиғылды жақындарының келуіне тыйым салуға қақы бар.



	б. Жұбайының білімін жетілдіруіне жағдай жасау

	Пайғамбарымыз (саллаллаһу алəйһи уə сəллəм) бір хадисінде білімнің мұсылман ер мен əйелге ортақ парыз екенін айтқан. Хадисте сөз болған үйренуі парыз білімнің саласы – діни ілім. Дінді үйрену – өмірді үйрену. Өйткені дін өмірдің барлық қатпарын қамтитын, қиындық атаулының барлығын шешуге қабілетті үлкен мектеп.

	Ислам діні əйел баласының өмірдің бұл мектебінен мақұрым қалуына жол бермейді. Себебі əйел болашақ ұрпақтың бастамасы, өнегесімен қоғамның өзін өзгерте алатын тұлға. Ал оның тəлім көкжиегі кең тəрбиеші болуы үшін білімінің де тереңдігі қажет. Баласын жақсы жолмен өсіріп, оның діни мəліметтерді бойына сіңіруі, Ұлы Жаратушысын танытып, Пайғамбары туралы жақсы ой кеудесіне ұя салуы үшін ананың өзі сондай діни түсінікке ие болуы керек. Баланың жастайынан алған білімі мен ізеті оның болашақ тұлғасын қалыптастырады. Ойы терең, нəпсісін тізгіндей алар əйел тек жақсы ана ғана емес, шаңырақтың шаттығына себеп болатын жақсы жар да. Сондықтан əйелдің діни білім үйренуі өте маңызды.

	Ислам дінінде əйелдің білім алуына тыйым салатын ешқандай аят-хадис жоқ. Керісінше, білім алуды ер мен əйелдің екеуіне де міндеттеген. Ислам тарихына көз жүгірткенімізде, білімі арқылы үмбеттің тірегіне айналған көптеген əйелдерді көреміз. Əсіресе Айша анамыздың (р. а.) бұл салада орны ерекше. Пайғамбарымыздан кейін діни мəселелердің көбі Айша анамыздан сұралған. Осылайша, Айша анамыз (р.а.) сахабалардың, табиғиндардың ұстазы болған.

	Кезінде сахаба əйелдер де діни білімдерін тереңдеткен. Олардың қарасы көбейгендіктен Пайғамбарымыз (саллаллаһу алəйһи уə сəллəм) арнайы күн белгілеп, сабақ беріп, сұрақтарын жауапсыз қалдырмаған.

	Мұсылман əйелдің бірінші ұстазы күйеуі болуы тиіс. Егер күйеуі діни білімді үйрете алмаса, онда ұстаз табуы немесе бір ұстазға барып білім алуына жағдай жасауы қажет. Бірақ бұл жерде ескеретін мəселе, əйелдің білім алуына жағдай жасау барысында харамға қолды былғамауға да мəн берілгені жөн. Бірінші кезекте əйел баратын жерінде ер кісілермен араласып отырмайтындай жерді таңдағаны абзал.



	в. Жұбайының табысына қол сұқпау

	Ислам құқығында ер мен əйелдің дүние-мүлкі өздеріне ғана тиесілі. Яғни, ер кісі тапқан табысын өзінің қалауы бойынша жарата алатыны секілді, əйел де табысын өзі иемдене алады. Күйеуі əйелінің байлығы мен табысын иемдене алмайды. Сондай-ақ, оның байлығын немесе табысын айналымға қосуына, біреуге қарызға беруіне, қалағанынша қолдануына кедергі бола алмайды. Əйелдің байлығына мыналар жатады: ата-анасы мен туыстары тарапынан тарту етілген бұйымдары, ата-анасының берген жасауы, күйеуінің сыйлықтары жəне өзінің табысы. Əйел өз ризашылығымен күйеуіне мал-мүлкін қолдануға берсе ғана күйеуі оларды пайдалануға құқылы. Олай болмаған жағдайда оны қолдану күйеуге харам саналады.

	Көріп отырғанымыздай, сонау жетінші ғасырда, жер беті тұрғындарының ойына əйел бостандығы деген түсінік кіріп те шықпаған кезде Ислам діні əйелге қоғамның толыққанды бір тұлғасы ретінде құрмет көрсетіп, оның рухани һəм материалдық құқығын ешкімге таптатпаған. Қайта өз мүлкін өзі қолдану еркіне ие болумен қатар, күйеуінің тапқан-таянғанынан өз қажеттіліктеріне жұмсауға рұқсат берген. Мұны Пайғамбарымыз (саллаллаһу алəйһи уə сəллəм) хадисінде былай мəлімдейді:

	«Əйел өз үйінің нəпақасынан, отбасын зиянға соқпайтындай мөлшерде, Аллаһ жолында жұмсаса, оған сол үшін сауап жазылады. Нəпақаны күйеуі тапқандықтан, оған да сауап жазылады. Мал-мүлікті қорғаушыға да дəл сондай сауап жазылады. Бұлардың ешқайсысы бір- бірінің сауабын кемітпейді. (Аллаһ тағала əрқайсысына тиесілі сыйын береді)». Демек, жаратылысы нəзік əйел баласы мал-мүлкін өзі пайдаланып, қалауынша жұмсай алумен қатар, күйеуі оны асырау керек болғандықтан, оның бергенін де ысырап етпей өзінің қажеттіліктеріне жарата алады.



	г. Жұбайының жұмыс істеуіне рұқсат беру

	Ислам діні қажет жағдайларда əйелдің де жұмыс істеп, табыс табуын құптайды. Тұрмысы нашар отбасыларда отағасына көмектесу үшін немесе жесір қалған əйелдің бала-шағасын асырауы үшін табыс табуына қарсылық білдірмейді. Сондай-ақ Ислам діні əйел адамның бостан- бос отыруын, жалқаулыққа салынуын да жаратпайды.

	Кезінде сахаба əйелдер түрлі кəсіптермен шұғылданған. Аллаһ елшісі (саллаллаһу алəйһи уə сəллəм) бұған қарсылық білдірмеген. Мысалы, ол кездері үйлену тойлары үшін қалыңдықты сəндейтін шаштараздықпен шұғылданатын, толғатқан ананы босандыратын, кісі жалдап сауда керуендерін шет елдерге жұмсайтын əйелдер болған. Ұхұд соғысында кейбір əйелдер майдан даласында жүріп жаралыларды емдеген. Үмбеттің ұстазы Пайғамбарымыз (саллаллаһу алəйһи уə сəллəм) өзінің асыл жары Хафсаға (р.а.) жазу үйрету ісін жүктеген. Сахабалардан Абдуллаһ ибн Мəсғұдтың жұбайы Раита ханым қолөнермен айналысқан. Сол еңбегімен табыс тауып, отбасын асырап, күйеуіне көмек көрсеткен. Осы жағдайын бір естелігінде былай баяндайды: «Бір күні күйеуіме: «Балаң екеуіңді асырап-баққандығымнан менің Аллаһ жолында садақа беруге мұршам жоқ. Бір жағынан сендерді де аш қалдырмай, бір жағынан Аллаһ жолында садақа атауға да табысым жетпейді. Отбасының қамын ойласам, садақа сауабынан қағыламын. Садақа берсем сендерге қол ұшын созуға дəрменсізбін» деп, одан арбаны да сындырмай, өгізді де өлтірмей сауап жинау үшін не істейін деп ақыл сұрадым. Күйеуім отбасыма арнаған табысымның садақаға жатар-жатпасын білмейтінін айтты. Сосын жағдайды Аллаһ елшісіне барып айттым. Сонда Пайғамбарымыз (саллаллаһу алəйһи уə сəллəм): «Иə, олар үшін жұмсауыңды тоқтатпа. Себебі, олар үшін не сарп етсең де, саған сый мен сауап бар», – деді».

	Пайғамбарымыздың жұбайы Зейнеп бинт Жахш тері өңдеу ісінің асқан шебері еді. Осы еңбегімен тапқан табысының бəрін Аллаһ тағаланың жолына жұмсайтын.

	Бірақ əйел қызметке тұру үшін күйеуінен рұқсат алуы тиіс. Тағы да бір ескеретін мəселе, қызмет атқаратын ортасы оны күнəларға жетелейтін жер болмауы керек. Сонымен қатар, табыс тапқысы келген əйел өзінің күйеуі алдындағы міндеттерін ұмытпауы тиіс. Себебі кəсіппен шұғылданып, дүние жинау тұрмыс құрған əйелдің уəжіп міндеті емес, ал күйеуінің алдындағы міндеттері болса уəжіп болып табылады.



	ғ. Жұбайын баласынан айырмауы керек

	Іштен шыққан баласын өз құшағында өсірге əр ана құқылы. Баланың əкесі отбасындағы басшылық рөлін қолданып, əйелінің келісімінсіз баланы басқа біреуге бере алмайды. Себебі Пайғамбарымыз (саллаллаһу алəйһи уə сəллəм):

	«Кімде кім ананы баласынан айыратын болса, Аллаһ тағала қиямет күні оны сүйгендерінен айырады», – деп айтқан.

	Халқымызда тұңғыш баланы ата-əжесінің қолына беру салты бар. Егер бұған сəбидің анасы келісім бермесе, онда күйеуінің тіпті уақытша болса да, баланы беруге құқы жоқ. «Сендер балаға дұрыстап қарай алмайсыңдар» деп, кейде ата-енесі келінінің қолынан немерелерін тартып алып жатады. Ислам дінінде бұған тыйым салынған. Сондай-ақ, Ислам құқығы бойынша, ерлі-зайыптылар нəрестелерін емізу үшін басқа əйелге уақытша берулеріне болады. Бірақ, бұған да жұбайының келісімі қажет. Себебі қай ана өз баласын бауырына басып, ақ сүтімен өсіргісі келмейді дейсіз. Өз баласын өзі өсіру əр шешенің аналық ақысы. Күйеуі жұбайын аналық ақысынан айыра алмайды.



	д. Жұбайын төсек қатынасынсыз қалдырмауы керек

	Неке арқылы ерлі-зайыптылардың жыныстық қатынас ақылары да пайда болады. Сондықтан күйеуі жұбайының бұл құқына немқұрайлы қарамауы тиіс. Мына бір оқиға осы тұрғыдан үмбетке өте жақсы сабақ боларлық мəнге ие. Сахаба Абдуллаһ ибн Амр (р.а.) күн сайын ораза ұстап, түнін Құран оқумен өткізетін. Жұбайына көп жақындай бермейтін. Туыстарымен шүйіркелесуге уақыт бөлмейтін. Бір күні əйелі қайын атасына осыны айтып шағымданады. Абдуллаһтың əкесі жағдайды Пайғамбарымызға білдіреді. Сонда Пайғамбарымыз (саллаллаһу алəйһи уə сəллəм) əлгі сахабасын шақырып алып: «Жұбайыңның сенде ақысы бар. Қонақтарыңның да ақысы бар, денеңнің де ақысы бар. Бұларды ұмыт қалдырма», – деп өсиет айтады. Əрине, түнді Құран оқумен өткізген жақсы. Бірақ адам баласы қарсы жыныстың да ақысын ұмытпай, оған да көңіл бөлуі керек. Күндіздері ораза ұстаған да жақсы. Бірақ үйге келетін қонақтар өздерімен бірге дастарханға отырып, шүйіркілескісі келуі мүмкін. Сондықтан парыз оразалардың тысында нəпіл ораза ұстаған кезде үйге қонақ келетін болса, онда сол күнгі оразаны бұзып, қонақтармен бірге отырғаны дұрыс. Оның үстіне адам күніге ораза ұстайтын болса, əлсіреуі де мүмкін. Сондықтан Пайғамбарымыз (саллаллаһу алəйһи уə сəллəм) осыны ескертіп, «Денеңнің де ақысы бар» деген.

	Ислам құқығында ерлі-зайыптылардың арасында бір жыл бойы жыныстық қатынас болмаса жəне əйел осы себепті сотқа шағымданса, əйелдің тілегі бойынша сот олардың ажырасуына үкім шығарады делінген.



	2.Əйелдің міндеттері

	Ислам дінінде тұрмыс құрған əйелдің мойнында, ең бірінші кезекте ерінің ақысы тұрады. Əйел бұл ақылардың Жаратқаның өзі бекіткен бұйрықтар екенін біле отырып ерекше жауапкершілікпен қарағаны жөн. Аллаһ тағаланың разылығына бөленіп əрі күйеуінің көңілін табуға тырысып, құлшылық міндетін атқарғандай сезіммен орындаса, екі дүниенің бақытына қол жеткізеді. Жақсы əйелдің кейбір сипаттары Құранда:

	«Расында, салиқалы əйелдер күйеулеріне қарсы шықпайды. Аллаһ тағала олардың құқығын қалай қорғаған болса, олар да ерлерінің құқығын (дүние-мүлкін, ар-намысы мен абыройын, отбасының құпияларын) қорғағандар», – деп сипатталады.



	Бірде Айша (р.а.) анамыз Пайғамбарымыздан (саллаллаһу алəйһи уə сəллəм) былай деп сұраған екен:

	–Əйелдің мойнында ең алдымен кімнің ақысы тұрады?

	–Күйеуінің ақысы.

	–Ал ер кісіде ең əуелі кімнің ақысы бар?

	–Анасының, – деп жауап береді бұл жолы Пайғамбарымыз.

	Бұл жерден байқағанымыздай, əйел үшін күйеуінің құқығы жоғары тұрады. Өз əке- шешесінің ақысынан да жоғары тұратын күйеуіне деген құрмет отбасының береке-бірлігін сақтау үшін өте маңызды.

	Пайғамбарымыздың (саллаллаһу алəйһи уə сəллəм):

	«Егер адамның адамға сəжде етуін бұйырар болсам, əйелдің күйеуіне сəжде етуін бұйырар едім. Мұхаммедтің шыбын жанын уысында ұстаған Аллаһқа ант етемін, əйел ерінің ақысын толық өтемейінше, Раббысының да ақысын өтей алмайды»[60] – деп, еркектің орнын айқындайды. Ислам діні кез-келген мəселені түбегейлі қарастырғандықтан, бұл жерде ер кісінің ақысы да дəл көрсетілген. Əйтпесе, жоғарыдағы хадис-те əйелді ер кісіден төмен санаудан аулақ.

	Неке қиылған соң əйел затының да Ислам құқығы бойынша ері алдында белгілі бір уəжіп міндеттері бар. Сол қағидаларға қысқаша тоқтала кетсек:



	а. Күйеуіне бағыну

	Ислам діні бойынша отбасын басқару ер кісінің мойнына жүктелген. Бір елде екі басшы болмайтыны секілді шағын мемлекет саналатын отбасында да негізгі басшылық ер кісіге тəн. Оның өзіндік себебі де жоқ емес. Бірақ отағасына берілген мүмкіндіктің де белгілі бір шамада мөлшері бар. Жұбайы мен бала-шағасына тым қатал қарап, ойына келгенін істеуі жанұясындағы басшылықтың шеңберінен шығуы болып табылады. Отбасындағыларға мейірімділік көрсетпеген, құрметтемеген кісі ешқашан жақсы əке, жақсы жар бола алмайды. Жауапкершілікті сезінген отағасы отбасы мүшелерімен ақылдасып, əңгімелесіп отыруды да ұмыт қалдырмауы керек. Аллаһ тағаладан əрдайым уахи (Құран аяттарының түсуі) алып тұрған Пайғамбарымыздың (саллаллаһу алəйһи уə сəллəм) өзі де қажет кезінде əйелдерімен ақылдасатын.

	Ислам нəрімен сусындаған отбасында əйел ерін, ер əйелін құрметтейді. Үй болған соң ыдыс-табақ сылдырламай тұрмайды. Ондай жағдайда отағасы ашу шақырып, қаһарына мінбей, өзіне сай ұстамдылықпен, ал əйел баласы өзіне тəн нəзіктік пен сыпайлығын сақтап мəселені бейбіт шешулері қажет.

	Отағасы басшы екенмін деп əйелге шамасы келмейтін талаптар қоймауы қажет. Ол əйелі мен бала-шағасының алдындағы басшылық мүмкіндігін əділдік пен мейірімділік орнатуға жұмсаса, ал үйдің отанасы өз кезегінде жұмсақ мінезі арқылы отбасындағы жарасымдылықпен бірлік-берекені сақтауға барын салуы тиіс.

	Қай жерде əділдік пен жеке тұлғалар құқығы қорғалса, сол қоғамда тəртіп пен тыныштық орнап, игілік үстемдік құрады. Отбасы кішігірім қоғам болғандықтан, нағыз береке мен бейбітшілікті қажет ететін жер де осы киелі шаңырақ. Ал осыны қамтамасыз ету үшін үйдің қожайыны отбасының əрбір мүшесінің ақысына құрметпен қарап, олардың алдындағы міндеттерін толық орындауға күш салуы қажет. Сол секілді əйелдің оған бағынып, ортақ мүдде, отбасы бақыты үшін айтқандарын орындауға тырысуы да аса маңызды.

	Пайғамбарымыз (саллаллаһу алəйһи уə сəллəм):

	«Əйел бес уақыт намазын оқып, (Рамазанда) оразасын ұстаса, ар-намысын сақтаса жəне күйеуіне бағынса, оған жəннаттың қалаған есігінен кірсін делінеді» – деп, отағасына бағынудың қарымы ретінде жəннат нəсіп болатынын айтып сүйіншілеген. Тағы бір хадисінде:

	«Күйеуі өзінен разы болған күйде қайтыс болған əйел жəннатқа кіреді», – деген.

	Аллаһ елшісі шариғаттың рұқсат еткен шеңберінде күйеулерінің қалауларын орындаған жағдайда əйелдердің жиһад сауабын алатындығын айтқан. Бір жолы əйел кісі келіп: «Уа, Аллаһтың елшісі, əйелдердің өкілі ретінде алдыңызға келіп тұрмын. Аллаһ тағала жиһадты еркектерге парыз етті. Соғыстан аман оралса, ғазы сауабын алады, ал шəйіт болса, Раббылары оларды тірі күйінде рызықтандырады. Біз болсақ, оларға қызмет жасаймыз. Бұл үшін бізге сауап беріле ме?» деп сұрағанда, Расулаллаһ: «Əйелдердің бəріне айта бар. Əйелдің еріне бағынуы жəне оның ақысын мойындауы жиһадтың сауабына тең. Алайда араларыңда мұны орындайтын əйелдер тым аз. Егер сендерден кімде-кім үйінде отырса (күйеуіне қызмет етіп, балаларының тəрбиесімен айналысса), Аллаһ жолында жиһад еткен кісілердің сауабындай сауап алады», – деп айтқан екен.

	Сондай-ақ Əбу Һұрайрадан (р.а.) риуаят етілген хадисте Аллаһтың елшісі (саллаллаһу алəйһи уə сəллəм) «Қандай əйел артық?» деген сұраққа:

	«Күйеуі оған қарағанда қуанатын, бұйырғанда бағынатын, өзіне һəм күйеуінің дүниесіне қатысты мəселелерде еріне қарсы шықпайтын əйел», – деген.

	Əйелдің күйеуімен қасарысуы жаман əдет. Бұл əйелдің өз қадірін кетіріп, күйеуімен арасын суытуға себепкер болады. Мұның соңы отбасының ыдырауына алып баруы да ғажап емес. Ауф ибн Мұхаллим деген кісінің əйелі Умамə қызына ұзату кезінде былай деп өсиет айтқан екен:

	«Күйеуіңнің дін шеңберіндегі тілектерін орындауға немқұрайлы қарама. Айтқандарын орындамасаң, оны ренжітіп, өзіңе дұшпан еткеннен басқа олжа таппайсың. Ол қамыққан кезде сен қуанба. Ол қуанған кезде сен мұңайма. Себебі ол мұңайған кезінде сенің шаттанып жүруің, қуанышты кезінде сенің қайғыға батуың оны жақсы көрмейтіндігіңнің, қуанышы мен қайғысына ортақ еместігіңнің көрінісі. Бұл сендердің ажырасуларыңа əкеп соғады. Сен еріңнің қайғы мен қуанышына, өміріне қаншалықты ортақ болсаң, соншалықты араларыңда ыстық қарым-қатынас орнап, оның өзіңе деген сүйіспеншілігін арттырасың. Қызым, сен күйеуіңе адал берілген қызметші бол, сонда ол да саған берілген құл болады». Бұл мұсылман ананың қызына айтқан өсиеті. Осы қысқа да нұсқа өсиетте шаңырақ құтының кілті жатқандай.

	Біздің асыл дініміз қалыңдықтан Аллаһ тағаланың бекіткен үкімдеріне сай бағынышты болуды ғана талап етеді. Ал күйеуінің Аллаһ тағаланың əмірлеріне қарсы келетін талаптарын орындауға əйел міндетті емес. Күйеуі əйеліне дінге қарсы келетін нəрселерді зорлықпен жасата алмайды. Қинап-қыстаған күнде де əйел оған қарсы келе алады. Себебі барлық адам алдымен Аллаһ тағаланың талаптарын орындауы тиіс.

	Əйел күйеуіне бағынышты болу арқылы отбасында белгілі бір тəртіпті орнатады. Мұны көрген балалар да анасынан үлгі алады. Егер анасы отағасын сыйлап, айтқанын тыңдаса, балалар да əкесін асқар таудай көріп, ығынан шықпайды. Əке мен бала арасындағы түсініспеушілікке жол бермей, олардың өзара сыйластығына сызат түсірмеу əйелдің қарым- қабілетіне, сезімталдығына байланысты. Егер əйел ерінің бетінен алып отырса, əкенің бала-шаға алдында қандай қадір-қасиеті қалмақ?! Мұндай əйел күйеуін үйінен бездіріп қана қоймай, бала-шағасының алдында қадірі мен сүйкімін кетіреді. Ал отбасында ер кісінің əкелік беделге ие бола алмауы қасіреттің ең үлкені.

	Қазақ менталитетінде баланың түсінігінде əкенің орны тым биік. Бір жазушының мына сөзі қай-қайсымызды да сүйіндірмей қоймайды. «Иə, біз де бала болғанбыз. Əлі есімде, əлденені бүлдіріп алсақ та, болмаса бір жаққа баруға сұрансақ та анамыз «Əкең ренжитін болды ғой» немесе «Əкеңнен сұрасаңшы» деп отыратын еді. Содан кейін біз нендей шаруаның жөнін ең алдымен əкемізбен ақылдасып шешетінбіз. Дегенмен ара-тұра анамыздың бұл мінезіне таң қалатынбыз. Олай дейтінім, əкеміз əлдекім құсап қан түлеп, айналасын қуырып отырса ғой. Қайта ол кісі біреуге дауыс көтеріп сөйлеуді ұят көретін, жібек мінез жан еді. Соған қарамастан, отбасындағы үлкенді-кішілі шаруаның түйінін əкем айтатын. Теріс қылығымызбен əке көзіне түсуге сескенетінбіз. Енді ойласам, анамның бұл мінезі нағыз халықтық педагогиканың бір тіні екен-ау. Өз əкесін асқар таудай көріп, құрметтеп өспеген адам өзгені де сыйлап жарытпайды. Демек, отағасының беделі, əке тұлғасы, оның қадір-қасиеті, сөз жоқ, көп жағдайда əйелінің парасатына, балаларының мейір-шапағатына байланысты».

	Біздің халық педагогикасы дегеніміз мұсылмандық тəрбиенің нақ өзі емес пе? Халқымыз ежелден Исламның бесігінде тербеліп, имандылық пен инабаттылықты шариғаттан танып, қанына сіңірген. Ислам дінінде əйелдің күйеуіне бағынуы отбасының береке-бірлігі үшін екенін ата-бабамыз жақсы түсінсе керек.



	ə. Күйеуіне қиындық тудырмауы тиіс

	Ерлі-зайыптылардың өзара жақсы қарым-қатынасы екеуіне де ортақ уəжіп. Олардың бір- біріне суық қарап, отбасының құтын қашыруға ешқандай да қақылары жоқ. Шариғаттың осы заңы аясында əйел күйеуінің көңіліне кірбің салудан аулақ болып, сөзімен де, ісімен де ренжітіп алмауы тиіс. Пайғамбарымыз (саллаллаһу алəйһи уə сəллəм) бір хадисінде осы жайлы былай дейді:

	«Егер осы дүниеде əйелі күйеуін орынды-орынсыз айыптай берсе, жəннатта күйеуінің жұбайы болатын Хор қыздарының бірі: Аллаһ жазаңды берсін! Күйеуіңді қинама! Ол жақында сенімен қош айтысып, бізбен қауышады. Қазір сенің жаныңда уақытша ғана жүрген қонағың, – деп айтады».

	Абдуллаһ ибн Амр (р.а.) риуаят еткен хадисте Пайғамбарымыз (саллаллаһу алəйһи уə сəллəм):

	«Бұл дүние уақытша нығметтерге толы. Ондағы нығмет атаулының ең абзалы салиқалы əйел», – деп айтады.



	б. Ар-намысына кір келтірмеуі керек

	Əйелдің күйеуі алдындағы міндеттерінің бірі – ар-намысына кір келтірмей, еріне адал болуы.

	Əрбір мұсылман отбасының тəлімгеріне айналған Пайғамбарымыз (саллаллаһу алəйһи уə сəллəм) бір хадисінде былай дейді: «Əйелдердің ішінде ең жақсысы – намысы мен ар-ұятын сақтай білген, басқаға көз салмай, тек қана күйеуін жақсы көріп, соған қанағат еткен əйел». Тағы бір хадисінде мінез-құлқы жақсы, намысы мен ар-ұятына кір шалдырмаған, адал, ашық-шашық киінбейтін, дініне берік əйелді бақытқа теңеп, ал күйеуі жоқта көзіне шөп салған əйелді сорға теңеген.

	Əйел адам ар-намысын сақтай білсе, отбасында да бақыттың бесігінде тербетіледі. Себебі отбасындағы ауызбіршілік пен береке тікелей əйелдің адалдығы мен мінез-құлқына байланысты.



	в. Əйелдің жыныстық міндеті

	Əйел адамның күйеуі алдындағы ең маңызды міндеттерінің бірі – жыныстық міндеті. Себебі ер азамат негізінен харамнан сақтану, яғни, зинаға бармау үшін əрі ұрпақ жалғастыру үшін үйленеді. Ал əйел бұл міндетіне немқұрайлы қарайтын болса, отбасының шырқы бұзылып, күйеуінің жаман жолға түсуіне себепкер болуы мүмкін. Сондықтан, адамзаттың ұстазы Пайғамбарымыз (саллаллаһу алəйһи уə сəллəм) əйелдерге ескерту жасап былай дейді:

	«Ер кісі жұбайын төсегіне шақырғанда жұбайы барғысы келмей бас тартса, періштелер ол əйелге таң атқанға дейін лағынет айтады». Енді бір хадисте: «Шыбын жанымды уысында ұстаған Аллаһқа ант етейін, ері төсегіне шақырғанда əйелі келіспесе, күйеуі риза болғанға дейін Аллаһ тағала ол əйелге ренжиді» – делінген. «Мына үш адамның намаздары қабыл болмайды, жасаған жақсылықтары да көкке көтерілмейді: қожайынына қайта оралмайынша қашқан құлдың, мастығы тарқамайынша мас адамның, күйеуін қайта риза етпейінше ерінің ашуына тиген əйелдің», – деген хадис жəне бар.

	Шаңырақтың шаттығы ерлі-зайыптылардың бір-біріне деген көңілі мен өзара тіл табысуында жатыр. Екеуі бір-бірін бақытты ете алса, ешкім де сырттан бақыт іздемейді. Мұндай шаңырақта кісі үйіне асығып тұрады. Сондықтан да дінімізде əйелдің күйеуінің көңілін табуын басты міндеттерінің бірі саналып, кей жерде нəпіл құлшылықтардан да жоғары қойылған. Пайғамбарымыз (саллаллаһу алəйһи уə сəллəм) бір хадисінде:

	«Күйеуі қасында болған əйел оның рұқсатынсыз нəпіл ораза ұстауына болмайды», – деген. Əйелдің нəпіл ғибадат етемін деп күйеуіне көңіл бөлмеуі құптарлық іс емес. Күйеуінің келісімімен нəпіл құлшылықтарына уақыт таба білген де жақсы. Бірақ, отбасының бірлігін сақтау – əйелге нəпіл құлшылықтардан да жоғары міндет.

	Əйелдің күйеуіне сүйкімді көрінуі де маңызды. Бұл міндет шариғатта əйел адамға уəжіп деп айтылған. Пайғамбарымыз (саллаллаһу алəйһи уə сəллəм): «Мұсылман жақсы көреді, өзі де жақсы көріледі. Жақсы көрмеген жəне жақсы көрілмеген адамдарда қайыр жоқ», – деп айтқан. Келесі хадисінде: «Жақсы көрген, жақсы көрілген жəне көп бала туатын əйелге үйленіңдер» – деп, өз ұнамдылығын жоғалтпай, сүйкімділігін сақтай білетін əйелге үйленуді өсиет еткен.

	Сүйкімді көрінудің жолдары – сəндену, жарасымды киім жəне тартымды қылықтар. Үйлі- жайлы болған əйел ендігі жерде күйеуі үшін сəнденуі тиіс. Əрине, Ислам дінінде əрбір мұсылманның өз-өзіне қарап, үсті-басын таза ұстап, ұқыпты жүруі талап етіледі. Бірақ, үйленгеннен кейін əйел адамға осыған қоса күйеуінің алдында да əрдайым тартымды болуы міндет ретінде жүктеледі. Сəндену əйел адамның ажарына ажар қосатын мүмкіншілік. Əйел адам күйеуіне тартымды болып көріне білсе, арасындағы махаббаттың да арта түсері шындық. Олай болса, əйел адам күйеуі үйіне келерде үсті-басын түзеп, əшекейлерін тағып, сəнденіп қарсы алғаны жөн. Өкінішке орай, қоғамымызда сырт көзге сұлу болып көріну түсінігі əбден санаға сіңіп кеткені соншалық, əйелдердің дені көшеге шыққанда барынша жарасымды болып көрінуге құмар. Жұртпен кездесерде барынша сəнденіп, əдемі көйлектерін киіп, əшекейлерін тағатын əйелдер, үйге келген бетте олардың бəрін ысырып тастап, күйеуінің алдында қалай-болса солай киініп, қадірін түсіріп жатады. Бұл да қоғамның қаны сорғалап тұрған мəселелерінің бірі.

	Араб ойшылы Əбул-Фəраж осы жайында былай деген екен: «Əйел адам үсті-басының жарасымдылығымен, сұлулығымен қоса, əрдайым таза жəне сəнді болуы керек. Сонда күйеуінің көңілін жаулайды. Оның талғамына сай əшекейлер тағып, əртүрлі киімдер киіп, боянуы керек. Күйеуі байқап қалып, жиіркенішін ояндыратын, көңілін суытатын кірлер, қоңсы иістер жəне жанды тіксіндіретін нəрселерді үстінен тазалауы жəне бұған жол бермеуі керек. Тазалыққа мəн бермейтін, сəнденбеген əйел күйеуінің басқа əйелдерге көз тігуінің себебін өзінен де іздегені абзал. Егер қандай да бір əйел күйеуін осы себепті уысынан шығарып алса, бұған өзі кінəлі».

	«Қыз қылығымен сұлу» деп дана халқымыз айтқандай, төмен етектінің сұлулығына көрік қосатын нəрсе – тəтті де, назды қылығы. Бұны да ескерген мұсылман ғұламалары əйел адам күйеуін қылығымен

	жаулап, сүйкімділігін арттыруы тиіс дейді. Сонымен қатар дауыс мəнеріне де осы тұрғыда көңіл бөлуі керек. Себебі дауыс та Хауа ананың қыздары үшін берілген бір сұлулық іспетті. Аллаһ тағала əйел затына жіңішке де, жұмсақ үн берген. Осы дауысы арқылы олар нəзіктігін паш етіп, ер азаматты өзіне қарата алады. Тағы қайталап айтамыз, əйел адам бұған тек күйеуіне ұнамды көріну үшін ғана баруы тиіс. Аллаһ тағаланың берген сұлулығы арқылы күйеуіне сүйкімділігі артып, екеуінің арасындағы баянды махаббаттың отын лаулатуы керек. Пайғамбарымыз (саллаллаһу алəйһи уə сəллəм) жоғарыдағы айтылған қасиеттер жайлы былай деген: «Əсіресе күйеулеріңізбен өте тартымды, жағымды дауыспен сөйлесіп, сүйкімді болу үшін қалаған сыпайылықты көрсете аласыңдар. Бірақ, бөтен еркекпен сөйлескенде қарапайым жай дауыспен қысқа да нұсқа сөйлесіңдер».

	Жоғарыда аталғандар – Ислам құқығында айтылған мəселелер. Осыған орай ғұламалар əйелдердің күйеуі алдындағы міндеттерін былай деп атап көрсеткен: «Төсекте өзін күйеуіне ұсыну, күйеуі жоқта ар-намысын сақтап, көзіне шөп салмау, хош иісті болу (тазалыққа мəн беру), күйеуі үйінде болған кезде сəндену əйелге уəжіп. Əйелдің күйеуі үшін əшекей тағып сəнденуіне жəне боянуына шек қойылмайды. Қайта бұл сауапты іс».



	г. Күйеуінің рұқсатынсыз басқа ер кісілермен сөйлеспеу

	Əйелдің күйеуі алдындағы міндеттерінің бірі – рұқсатынсыз бөтен еркекпен сөйлеспеу. Егер əңгімелесуі қажеттігі туындап жатса, күйеуінің рұқсатымен ғана сөйлесе алады. Сұхбат кезінде күйеуі қасында болғаны тіпті жақсы. Жəне жүзі мен қолынан тыс, яғни əурет жерлерінің жабылуына қатты мəн беруі тиіс. Пайғамбарымыз (саллаллаһу алəйһи уə сəллəм) мұсылмандарға былай дейді: «Күйеулері келісім бермейінше, əйелдерімен тіл қатыспаңдар». Ислам дінінде əйел адамға жүктелген бұл талап отбасының тыныштығы мен сенімділіктің орнауы үшін қойылған. Жұбайының кез-келген адаммен қалай болса солай ашық-жарқын сөйлесе беретінін көрген еркектің көңілінде күмəн оянып, бұл күмəн жанды жегідей жеген құрт секілді отбасының шырқын бір шетінен кеміре бастайды. Соңында шаңырақтың құлауына дейін алып келуі мүмкін. Мұның алдын алу үшін дініміз жолы жіңішке əйел затына осындай міндетті де жүктеген.



	ғ. Күйеуінің рұқсатынсыз сыртқа шықпау

	Əйелге отбасылық өмірінде жүктелетін тағы бір міндеті – күйеуінің мақұлдауынсыз үйінің босағасынан аттап баспау. Баратын жері жайлы күйеуін хабардар етіп, келісімін алған соң ғана жолға шығуы мұсылман əйелге жарасымды дағды. Барғаннан кейін де кеш түспей қайтуы керек.

	Құран кəрімде Аллаһ тағала былай деген:

	«Уа, Пайғамбардың жұбайлары, байсалдылық танытып, үйлеріңде отырыңдар. Бұрыңғы қараңғылық дəуіріндегідей жасанып алып көшеге шықпаңдар». Аят Пайғамбарымыздың (саллаллаһу алəйһи уə сəллəм) жұбайларына арналғанымен, бұйрық жалпы əйелдер қауымына тиісті.





Бір күні бір əйел келіп:

	«Уа, Аллаһтың елшісі, əйелдің күйеуі алдындағы міндеті не?» – деп сұрайды. Сонда Пайғамбарымыз (саллаллаһу алəйһи уə сəллəм): «Күйеуінің рұқсатынсыз үйінен шықпау» – деп жауап қайырады. Егер күйеуінің рұқсатынсыз шығатын болса, аспандағы періштелер, рақым жəне азап періштелері ол əйелге тəубеге келгенге дейін немесе үйіне қайта оралғанға дейін лағынет айтады», – деп жауап береді.

	Тағы бірде Пайғамбарымыз (саллаллаһу алəйһи уə сəллəм) былай деген екен: «Қандай да бір əйел күйеуінің рұқсатынсыз тысқа шықса, үйіне қайта оралғанға дейін немесе күйеуі риза болғанға дейін Аллаһ тағаланың қаһарында болады».

	Бұл міндетті əйелге жүктеу арқылы Ислам діні оны үйге қамауды көздемейді. Қайта оның орынсыз өсек-аяңға ілікпеуін, ерімен жарасымды жұп болып, сенімнен шықпауды мақсат етеді. Бүкіл еркек атаулы жұбайының өзіне адал болғанын қалайды. Отбасын асырау қамымен түзде жүргенде үйдегі əйелінің қалаған жағына қыдырып, уақытын қалай болса солай өткізгенін ешбір еркек құптамас. Бірақ бұл қағида əйелді түбегейлі күйеуіне тəуелді етпейді. Мына жағдайларда ерінің келісімінсіз тысқа шығуына рұқсат етеді.



	1.Əйелдің қаражаты жетіп, қажылыққа барғысы келсе, қасына некелесуіне болмайтындай жақын туыстарының біреуін ертіп, күйеуінің рұқсатынсыз қажылыққа бара алады.



	2.Үйіне қажет заттарын жеткізетін ешкім болмаған жағдайда, əурет жерлерін жауып көшеге шығып, қажеттіліктерін өзі барып алуға мүмкіндігі бар.



	3.Ата-анасы қатты ауырып, оларға қарайтын жан қалмаған жағдайда күйеуінің рұқсатынсыз төркініне барып, ата-анасына қарайласуына рұқсат. Бірақ осы уақыт аралығында күйеуі əйелінің нəпақасына жауапты болмайды.



	4.Дін тұрғысынан білгісі келген мəліметтерді күйеуі үйретпесе, əйелі сол деректерді өзгеден білу үшін күйеуінің рұқсатынсыз сыртқа шыға алады.



	Бүгінде дінімізбен тыйым салынған жоғарыдағы ескертпелер аяқ асты болып, ерлі- зайыптылардың арасында бір кикілжің шыға қалса, келіншектердің төркініне қарай тұра қашуы дағдыға айналғаны жасырын емес. Өкінішке орай, шырқы бұзылған кей шаңырақта бұл үйреншікті жағдай іспетті. Ері қабақ шытса, əйелі үйінен безіп, төркінін сағалау дəстүрге айналған жайы бар. Бірнеше күннен кейін күйеуі аяғына жығылып немесе туыстары араға түсіп,

	«əке-көкелеп» келіншекті алып келеді. Кейде қызының бетбақтығын ата-анасы да құптап, оттың үстіне май құяды. Ата-анасының өз жағында екенін көрген қыз отауынан ұрыс-керіс шыққан сайын кетіп отыруды əдет қылады. Күйеуінің де бұған еті үйренеді. «Қайда барады дейсің, өзі үшін қайтып келеді» деп немқұрайлылық таныта бастайды. Күйеуінің рұқсатынсыз өздігінен басы ауған жаққа кете беретін осындай əйелдер үшін тыйым салған Ислам дінінің бұл қағидасының өте орынды екенін көреміз. Осындай салғырттық пен бей-берекеттілікке көз жұма қарайтын ерлі-зайыптылар бір-бірінсіз өмір сүруге дағдылана бастайды. Ар жағында ажырасудың ауылы алыс емес. Əрине, бұл жерде тек қана тартып отырады деп əйелдерге ғана қара күйе жағудан аулақпыз. Кейде ішіп алып, кейде ашуға мініп жарына жұдырық ала жүгіретін еркексымсақтар да аз емес. Ер азаматтардың маскүнемдігі мен ондай пасықтығы өз алдына бөлек əңгіме. Біздің бұл жерде айтпағымыз, отбасылық өмірдің ауыртпалықтарына дайын болмай күйеуге шыққан келіншектердің жайы. Бұндай əдет біздің қоғамымызға, сірə, батыстың гендерлік көзқарасынан келген болар. Жастарымыздың дін танымай өскендігі де бұған өз кесірін тигізуде. Себебі, бұрын аналарымыз бен əжелеріміздің төркініне кетіп қалуы деген мүлде болмайтын.



	д. Күйеуі ұнатпайтын адамдарды қонаққа шақырмау

	Əйелдің күйеуі алдындағы міндеттерінің бірі келесі хадисте былай білдірілген: «Сендердің əйелдеріңдегі ақыларың – ұнатпаған адамдарды үйлеріңе кіргізбеуі, олармен əңгімелеспеуі», «Əйелі күйеуінің рұқсатынсыз үйге ешкімді кіргізбеуі керек». Демек, отағасы жұбайының араласатын отбасы мен адамдарын белгілеу құқығына ие. Осы қағиданы ұстанбаған жанұяда бəле іздеген кейбіреулердің ортаға түсіп, сүттей ұйып отырған отбасының берекесін алып, ерлі- зайыптыларды бір-біріне айдап салуы да мүмкін.

	Отағасының ең басты міндеті – отбасын сақтау. Сондықтан, ыстық ұясының күйін кетірерлік жағдайлардан сақтану үшін ниеті бұзық кісілердің үйіне келуін қаламауы орынды.

	Отағасы əйелінің əрдайым рухани жақтан кемелденіп, алға қарай дамуына жағдай жасауға да міндетті. Осы тұрғыдан əйеліне үлгі-өнеге болатын достарымен немесе жақындарымен араласуына мүмкіндік туғызып, олардың үйіне жиі келуіне қарсы шықпауы керек. Электр немесе су жүйелерінің жалдап отырған пəтер иелерінің үйге келуі бұдан тыс. Бірақ бұл жерде де əйелдің бойы жинақы, əуреті жабық болуы керек.



	е. Күйеуінің мал-мүлкіне ие болу

	Тұрмыс құрған əйелдің мойнына уəжіп ретінде жүктелетін талаптың бірі күйеуінің мал- мүлкін ысырап етпей, қолынан келгенше үнемдеп ұстауы. Əйел өзінің артынан келген мал- мүлкін немесе табысын күйеуінің рұқсатынсыз қалағанынша жұмсап, қалаған адамына садақа немесе қарыз есебінде бере алады. Ал күйеуінің табысымен келген мал-мүлікті барынша үнемдеуі тиіс. Күйеуінің маңдай терімен жеткен дүниені өзгеге ұсынбақ болса, күйеуінің рұқсатын алуы керек. Күйеуінің мақұлдауы екі түрлі жағдаймен іске асады:

	Біріншісі, күйеуі тікелей өз аузымен айтып рұқсатын беруі.

	Екіншісі, сол елдегі салт-дəстүрге қарай белгіленуі. Яғни əйелі күйеуінің жауабын күтпей- ақ, сол елдегі қалыптасқан дəстүр бойынша басқа біреуге үйінен бір нəрсе беруі. Мысалы, бір табақ ұн сұраған көршісін құр қол қайтармау немесе үйіне келген қонағына сараңдық танытпай дастархан жайып дəм ұсыну осы талап шеңберіндегі жайт. Күйеуі сапарлап кеткенде де мұсылман əйел оның мал-мүлкін «Өзі жоқтың көзі жоқ» деп қалай болса солай жұмсай алмайды. Бұл дініміздің мұсылман əйелге қойған талабы. Ал мұсылман ер əйелінің иманына сенім білдіргендіктен, дініміздің қойған осындай шарттардың арқасында əрдайым жолға шыққанда əйелін уайымдамайды. Жоғарыда сөз еткен шариғат қағидаларын баяндай отырып байқағанымыз, Ислам діні əрдайым ерлі-зайыптылардың арасында бір-біріне деген сенімділікті арқау еткен. Отбасы дегеніміз – жақсы көру немесе сүю секілді сезімдермен нығаятын құрылым емес. Себебі адамның сезімі тез жанып, тез өшеді. Сенімділік пен адалдық секілді қасиеттің тұғырын берік ету үшін ақылдың араласуы аса қажет. Сондықтан Ислам діні мұсылманның шаңырағынан ырыс пен береке кетпеуі үшін осындай міндеттерді жүктеген. Өз жауапкершілігін адал атқарған адамдардың арасында сенімділік те өздігінен орнайтыны анық.



	ж. Күйеуін əке болу арманынан мақұрым етпеу

	Əйелдің ерінің алдындағы басты парызының бірі, егер денсаулығында ешқандай кінəрат болмаса, балалы болып, нəресте сүйгізу. Он екі мүшесі сау бола тұра əйелдің бала көтеруге құлық танытпауы дұрыс емес. Бала сүю, əке болу ер кісінің арманы. «Балалы үй – базар, баласыз үй – мазар» деген. Іңгəлаған нəресте шаңырақтың шаттығын асырып, əке мен шешеге жаңа бір бақыт сыйлайды. Кей əйелдер қызмет қуып немесе бала табудың машақатынан қашып əдейі көтермей жатады. Дініміз осының алдын алу үшін мұсылман əйелдің мойнына мұны да келелі шарттың бірі ретінде жүктеген. Ал денсаулықтың жоқтығынан балалы бола алмаған жағдайда, екеуі де мұны өмірдің сынағы ретінде қабыл алып, тағдырына налымай, сабыр сақтауы қажет.





	ИСЛАМ АХЛАҚЫ ТҰРҒЫСЫНАН ЕРЛІ-ЗАЙЫПТЫЛАРДЫҢ МІНДЕТТЕРІ



	Жоғарыда ерлі-зайыптылар турасында көрсетілген міндеттердің баршасы – Ислам құқығында белгіленген қағидалар. Бұл міндеттер ерлі-зайыптылар үшін уəжіп болып саналады. Бірақ Ислам дінінде ерлі-зайыптылардың ара-қатынасы осы міндеттер шеңберімен ғана шектелмейді. Құқықпен қатар, ахлақ саласы да əрбір мұсылманға қоғамдық жəне əлеуметтік өмірде белгілі бір борыш жүктейді. Бұл міндеттерге жауапкершілікпен қарау – иманның талабы. Оларды атқару барысында ерлі-зайыптылардың мінез-құлқы көркейіп, иманы артып, амал дəптеріне сауаптары молынан жазылып əрі отбасының берекесі мен шаттығы арта түседі.

	Ерлі-зайыптылар үшін Ислам құқығында белгіленген заңдарды баяндаған кезде отағасының міндеттерінен бастап қозғаған едік. Себебі ер кісі – отбасы басшысы. Жауапкершілігі де жоғары. Ал отаудың түтіні түзу шығу үшін əйелдің орны өз алдына ерекше. Үйдің шашауын шығармай, бəрін де белгілі бір тəртіпке салып, реттеп отыратын əйелді данышпан халқымыз «Алтын қазыққа» теңеген. Осы алтын қазық мықты болса, онда шаңырақтың керегесі де бекем болады. Сондықтан, ерлі-зайыптылардың ахлақ тұрғысындағы міндеттерін түсіндіретін бөлімде əйел затының міндеттерін бірінші кезекке шығармақпыз.



	1.Ахлақ тұрғысынан əйелдің міндеттері



	а. Күйеуін ашуландырмау

	Мұсылман əйел күйеуінің ашу-ызасын тудыратын əрекеттерді жасамауы тиіс. Күйеуін ашуландырған əйел екеуінің араларындағы көңілді суытқаннан басқа пайда таппайды. Керісінше өзінің абыройынан айырылады. Пайғамбарымыз (саллаллаһу алəйһи уə сəллəм) бір күні сахабаларына жəннаттық əйелдерді былай суреттеген екен: «Күйеуін өте жақсы көретін, көп бала туатын əйел. Ол күйеуін ренжітіп алғанда немесе күйеуі тарапынан қиянат көргенде, не болмаса күйеуінің қабағы түйілгенін көргенде былай дейді: «Міне, қолымды ұсынамын. Сен риза болғанға дейін жаным жай таппайды».

	Хадисте отағасы мінезінің бұзылуының үш себебі айтылады:

	1. Күйеуін əйелдің өзі ашуландыруы мүмкін;

	2. Күйеуі оны орынсыз сөгуі мүмкін;

	3. Күйеуінің басқа бір нəрсеге көңілі бұзылуы мүмкін. Пайғамбарымыз (саллаллаһу алəйһи уə сəллəм) осы үш жағдайда да əйелдің мейіріммен, жұмсақтықпен күйеуінің астан-кестең көңілін орнына түсіру керектігін ескертеді. Егер бірінші себепте айтылғандай, əйелі еріне жөнсіз соқтыққан болса, онда əйел өзінің қателігін мойындап, күйеуінен кешірім сұрағаны абзал. Ал екінші себепте айтылғандай ер кісі жоқ жерден ұрыс шығарып, əйелін жөнсіз кінəласа, бұл жағдайда да бірден күйеуімен айтыса кетпеуі керек. Ашулы кезде күйеуіне өзінің дұрыстығын дəлелдеуге тырыспағаны жөн. Жағдай ушығып кетуі əбден мүмкін. Мұндайда əйел сабыр сақтап, істің тігісін жатыстырып, Жоғарыда айтылғандай, оның дөң айбатын жылы сөздермен басқаны дұрыс. Күйеуі сабырға келген соң істің дұрыс- бұрысын талқылауға болады. Ал үшінші жағдайдағыдай күйеуі сырттан қаһарлы кейіппен оралса, ондай жағдайда да əйелі жылы-жылы сөйлеп, күйеуінің көңілін көтеруге тырысуы керек. Жоғарыда Пайғамбарымыздың (саллаллаһу алəйһи уə сəллəм) айтқанындай «Міне, қолымды берейін, сен риза болғанға дейін жаным жай таппайды» деген секілді сиқырлы сөзді де қолдануға болады. Себебі Аллаһтың сүйікті елшісінің (саллаллаһу алəйһи уə сəллəм) кез-келген сөзді бостан-босқа айтпасы анық. Осы тектес көңілге ерекше əсер ететін сөздердің ерлі зайыптылар үшін пайдасы орасан.



	ə. Күйеуіне адал қызмет ету

	Əйелі күйеуіне адал қызмет етуі тиіс. Бұл қызмет Аллаһ тағаланың алдындағы құлшылық болып саналады əрі Оның ризашылығына жетелейді.

	Бір күні Пайғамбарымыз (саллаллаһу алəйһи уə сəллəм) бір əйелден «Тұрмысқа шықтың ба?» деп сұрайды. Əйел «Иə» деп жауап қатады. «Күйеуіңе қалай қызмет етесің?», – деп сұрайды Аллаһ елшісі (саллаллаһу алəйһи уə сəллəм). «Қолымнан келгенше оны күтуге тырысамын», – дейді əйел. Сонда Пайғамбарымыз (саллаллаһу алəйһи уə сəллəм) əйелдің күйеуіне қызмет етуінің маңызын былай деп көрсетеді: «Оған бар ынта-шынтаңмен қызмет көрсетуге тырыс. Себебі жəннатқа кіруің де, тозаққа кіруің де оған көрсететін жұмысыңа байланысты».

	Пайғамбарымыз (саллаллаһу алəйһи уə сəллəм) сахаба əйелдердің тағы біріне: «Күйеуіңе көрсеткен қызметің – садақа», – деп айтқаны бар.

	Пайғамбарымыз (саллаллаһу алəйһи уə сəллəм) екінті намазынан кейін жұбайларының үйіне кіріп, олармен əңгімелесетін. Əйелдері ол кісіні құрақ ұшып күтетін. Қолдарынан келгенін аямайтын. Мысалы, хазірет Хафса анамыз (р.а.) оған бал шəрбатын əзірлейтін. Пайғамбарымыздың (саллаллаһу алəйһи уə сəллəм) үйі тура жəннаттың бір сарайындай еді. Ол үйде мейірім мен бауырмалдық үстемдік етіп, бір-біріне деген көңілдері ерекше еді. Пайғамбарымызды (саллаллаһу алəйһи уə сəллəм) жандарынан артық жақсы көрген жұбайлары оны əрдайым қуантуға тырысатын. Пайғамбарымыз (саллаллаһу алəйһи уə сəллəм) да оларға əрдайым шаттық сыйлай білетін.

	Асты-үстіне түсіп күтетін əйелді қай еркек жек көрсін? Атам қазақтың айтқанындай, əркім сыйлағанның құлы емес пе? Жоғарыда мұсылман ананың ұзатып жатқан қызына «Қызым, сен күйеуіңе адал жəрдемші бол, сонда ол да саған берілген құл болады» деп айтқан өсиетінде үлкен мағына жатқан жоқ па? Сонда күйеуінің де жарына деген көңілі тұрақты болады.

	Жігіттің халқына қадірлі, жора-жолдастарының арасында беделді болуы да əйел затына байланысты. Ер азамат жұмыстан шаңырағына шаршап оралғанда, үйдің іші де, балаларының үсті-басы да тап-таза болып, əкелеріне еркелей ұмтылса, жұбайы алдынан күлімдеп шығып, жылы шыраймен қарсы алса, отағасының жаны жай тауып, көңілі көтеріліп қалмай ма?

	Үйінен көтеріңкі көңіл-күймен жұмысқа шыққан адамның жұмысы да алға басып, жеткен жетістігі де жоғары болмақ, сыйламаған ер-азаматтың жұрт алдында да, бала-шағасының ортасында да қадірі болмақ емес.



	б. Күйеуіне Аллаһ тағаланың əмірлерін орындауға жағдай жасауы

	Мұсылман əйел күйеуінің Аллаһ алдындағы міндеттерін есіне түсіріп, жұмаққа қарай жетелейді. Осылайша олар бірге Аллаһ тағаланың мейіріміне бөленіп, жəннатқа жол табады. Пайғамбарымыз (саллаллаһу алəйһи уə сəллəм):

	«Түн жарымда намазға тұрып, əйелін де намазға оятқан, оянбаған жағдайда бетіне су бүркіп тұрғызған ер адамды Аллаһ тағала мейіріміне бөлесін! Сондай-ақ, түнде намазға тұрып, күйеуін де намазға оятқан, оянбаған жағдайда бетіне су бүркіп тұрғызған əйелді де Аллаһ тағала мейіріміне бөлесін!» – деп, бақытты жанұяның бір тетігі туралы сөз еткен екен.

	Бір күні хазірет Омар (р.а.) «Бұл өмірден не алайық?» деп сұрағанда, Аллаһ елшісі (саллаллаһу алəйһи уə сəллəм):

	«Шүкіршілік білдіретін жүрек, Аллаһты зікір ететін тіл, дүниелік істерде һəм Аллаһқа құлшылық етуде сүйеу болатын салиқалы əйел ел-жұрттың жиған-терген қазынасынан да қайырлы», – деген.

	Арада жылдар өтсе де, Пайғамбарымыз (саллаллаһу алəйһи уə сəллəм) бақилық болған асыл жары Хадиша анамызды əрдайым еске алып отыратын. Оның таныстары мен туыстарына ұдайы көмек көрсетіп отыратын. Реті келгенде, ол туралы жылы естеліктер айтатын. Сондай кездердің бірінде Айша анамыз (р.а.) бұл терең құрметтің себебін сұрайды. Сонда ардақты Елші:

	«Уа, Айша, көп жылдар өтсе де, Хадишаны ұмытпауымның себебі, оның сыртқы əсемдігінен емес. Жұрттың бəрі алғашында мені өтірікшіге балап қабылдамаған кезде Хадиша маған сеніп иман келтірді. Жұрттың бəрі өтірікшісің деген кезде ол маған «Сен дұрыс айтасың, қайғырып, тартынба» дейтін. Ешкім маған қара бақырын қимағанда Хадиша бар байлығын алдыма салып, «Қалағаныңша алып, қажетіңе жұмса» деді. Жапанда жалғыз қалған кездерімде ол менен бір сəт те көз жазбай жаныма жалау болды. «Бұлардың бəрі өткінші, уайымдама, қиындықтан кейін жеңілдіктің болары да ақиқат» деді. Міне, Хадишаны осы қасиеттері үшін ешқашан ұмытпаймын» – деп, өткеніне терең ой салып, адамзатқа əр ісі өнеге боларлық осы бір асыл жар туралы тебіреніп, сағынышпен əңгімелеген екен.



	в. Күйеуінің жақсылықтарын жоққа шығармау

	Дінімізде адамдардың бір-біріне құрметпен қарауы талап етіледі. Туған-туыстарымыз бен дос-жарандарымызды Ұлы Жаратушының бізге берген аманаты ретінде түсінуіміз керек. Əйелінің күйеуіне ыстық ықыласпен, жоғары ілтипатпен қарауы отбасының сүттей ұйып отыруына себеп болады. Шешелерінің əкелеріне деген құрметін көріп өскен балалар да əкесін асқар таудай көреді. Ал жары отағасының азаматтық қасиетін бағаламаса, бала-шағаның тəрбиесіне де кері əсер етіп, шаңырақтағы сыйластықтың сұйылуына əкеп соғады.

	Күйеуінің олар үшін атқарған еңбегін, тауып берген несібелерін жоққа шығару əйел үшін діни тұрғыдан дұрыс емес. Себебі олардың несібелерін жіберуші негізінен Аллаһ тағала болса, отағасы бұл тұста тек ортадағы дəнекер ғана. Бұл Аллаһтың бергеніне шүкір етпеу, қанағат қылмау деген сөз. Мұндай əйел отбасының берекесін өзі қашырады. Тіпті сол қолда бардың өзінен қағылуы мүмкін.

	Бір күні Пайғамбарымыз (саллаллаһу алəйһи уə сəллəм) сахабаларымен əңгіме үстінде: «Маған тозақтағы əйелдер көрсетілді. Мұндай көріністі бұған дейін көрген емеспін», – дейді. Сонда сахабалар əлгі əйелдердің неліктен ондай халге душар болғанын білгілері келеді. Аллаһ елшісі:

	«Күпірліктерінің кесірінен», – деп жауап береді. Сахабалар таң қалып: «Олар Аллаһ тағалаға күпірлік еткен бе?» − деп қайта сұрайды. Пайғамбарымыз: «Олар күйеулерінің жақсылықтарына күпірлік еткен. Оларға өмірінің соңына дейін жақсылық жасасаң да, өзіне ұнамайтын бір нəрсе көріп қалса: «Сенен ешқандай жақсылық көрмедім» деп шыға келеді» – деп, əйелдердің тозаққа түсуінің бір себебін баяндаған. Ажалы жетпеген құлды Аллаһ тағала несібесінен айырмайды. Бес күн сынақта тек соған қанағат ете білсек болғаны.



	г. Күйеуін күлімдеп қарсы алып, күлімдеп шығарып салу

	Мұсылман əйел күйеуін жылы жүзбен күлімсіреп шығарып салып, дəл солай күтіп алуы тиіс. Осындай кішігірім отбасылық салттың өзі отаудың ырысы артуына, бақытқа кенелуіне апаратын даңғыл жол іспеттес. Мұны психологтардың өзі жоққа шығармайды. «Кешке күйеуі жұмыстан оралар кезде, əйел үсті-басын реттеп, жылы шыраймен қарсы алса, мұнысы күйеуінің есінде ұзақ уақытқа дейін сақталады. Қанша жерден шаршап, ашуланып тұрса да, мұндай кезде жұмсарып, ашуы мен шаршағаны басылады» дейді. Сондықтан отағасы үйге кірген бетте əйелінің сырт киімін ілгішке іліп, қол сөмкесін алуы да күйеуіне ыстық ұяға келгенін сездіреді. Кешігіп келсе де: «Аман-есен жеттің бе? Аллаһ жаманшылықтан сақтасын» деген дұғалармен қарсы алып, хал-жағдайын сұрау ерлі-зайыптының арасына ыстық сезім ұялататын сөздер. Ал «Осы уақытқа дейін қайда болдың? Үйге қайтар жолды ұмытып қалған жоқсың ба, əйтеуір» деп бас салсаңыз, мұндай сөздер күйеуіңіздің жүрегіне сүңгідей қадалуы мүмкін. Əрине, үйіне жауапкершілікпен қарамайтын ер кісілерді жақтағанымыз емес. Бірақ олар шалыс басқанда, «Жау жағадан алғанда, бөрі етектен» дегеннің керін келтіріп, сіз де дереу алқымынан қысып, отқа май құймаңыз.

	Мұсылман əйел күйеуін таңертең жұмысқа шығарып салып тұрғанда да оған күнінің жақсы өтуін жəне жұмыстарына береке тілеп, Аллаһ тағалаға аманат етсе, күйеуі сыртта жүргенде ойы жұмысында болғанмен, көңілі үйінде, ыстық ұясында болады. Асығып келіп есік қаққанда босағадан жұбайының жылы шырайын көріп, жаны одан сайын жадырай түседі.

	Ер кісі түздің жұмыстарымен қалжырап келгенде, көңілсіз хабарларды бірден айтпаған дұрыс. Бұл оны психологиялық тұрғыдан одан сайын тұқыртуы мүмкін. Сондықтан ол жоқта орын алған қайғылы оқиғаларды немесе ұнамсыз ақпарларды айтудың уақыты мен сəтін алдын ала дұрыс анықтап алу қажет. Мысалы, балаңыз ауырып, ыстығы көтеріліп жатса, (əрине, жағдайы тым нашар болмаса) үйге кірер-кірмес оған осыны жеткізсеңіз, оның еңсесін уайым жаншып, абдырап қалады. Сондықтан отағасы үйге оралғанша балаңыздың дəрі-дəрмектерін беріп, оның тынышталуына жағдай жасап алсаңыз, күйеуіңіз келіп, тамақтанып, көңілі жайланып, жайбарақат отырған кезде барып балаңыздың жағдайын айтсаңыз, əкелік мейірімін баласына төгіп, ол да сізге қол ұшын беріп көмектеседі. Кезінде сахабалардың арасында ғибраты мол мынадай бір оқиға болған еді. Сахаба Əбу Талха (р.а.) соғысқа аттанар алдында ұлы ауырып, төсек тартып жатып қалады. Ауру туралап келген, ажалы осылай болмағы кесілген екен, содан баланың беті бері қарамайды. Мұсылмандар қан майданда жауға тойтарыс беріп, жеңіс туын желбіретіп, Мəдинаға оралған күні Əбу Талханың ұлы да жан тəсілім еткен еді. Əбу Талханың əйелі Үммү Сүлəйм мəйіт жатқан бөлменің есігін жауып, көзінің жасын тиып, қайғысын күлкісімен бүркеп, күйеуін көңілді қарсы алады. Ерлікпен оралған ерін мол дастарқан жайып күтеді. Əбу Талха үйіне кіріп жайғасып отырған соң ұлының жағдайын сұрайды. Əйелі ұлының жаны рахатқа бөленіп, ұйқыға кеткенін айтады. Көңілі орнына түскен сахаба тамақтанады, соғыстан қалжырап оралған күйеуіне Үммү Сүлəйм жайлы төсегін салып береді. Таңертең таң намазына жүргелі тұрғанда ұлының қайтыс болғанын естіртеді. Əйелінің бұл əрекетіне ашуланған сахаба мешітке барып болған жайды Пайғамбарымызға (саллаллаһу алəйһи уə сəллəм) баяндайды. Үммү Сүлəймның əрекетін құптаған Пайғамбарымыз (саллаллаһу алəйһи уə сəллəм): «Аллаһ тағала түніңізді құтты етсін», – дейді. Сол түні Үммү Сүлəйм құрсақ көтеріп, жарық дүниеге ұл əкеліп, есімін Абдуллаһ деп қояды. Пайғамбарымыздың (саллаллаһу алəйһи уə сəллəм) дұғасы қабыл болып, Абдуллаһ күллі мұсылманға құтты азаматқа айналып, Ислам жолында тер төгеді.



	ғ. Күйеуімен сыпайы сөйлесу

	Мұсылман əйелдің жүзінің жылылығы сияқты, сөзінің де жылылығы иманының белгісі.

	«Иманы бардың белгісі, тілінен тамар шырасы» − деп Шортанбай ақын айтпақшы, сыпайы сөйлеу – мұсылмандық əдебі. Мұсылман əйелдің еріне ілтипатпен тіл қатуы ерлі-зайыптының арасындағы сыйластықтың артуына себін тигізбек. Үйіне шаршап-шалдығып жеткен күйеуіне əйелінің тəтті тілімен, сүйкімді қылықтарымен шаршағанын ұмыттырып, көңілін жаулай білгені неткен керемет десеңізші. Мұндай бақытқа ие болған еркек сырттан шаттық іздей ме?

	Пайғамбарымыз (саллаллаһу алəйһи уə сəллəм) бір хадисінде: «Мұсылман ер кісі жұбайына сүйіспеншілікпен қарағанда əйелі де оған сүйіспеншілікпен қараса, Аллаһ тағала екеуіне де рақымдылық назарымен қарайды. Күйеуі əйелінің қолынан ұстаған кезде екеуінің де саусақтары арасынан күнəлары төгіледі», – деп баяндайды. Хадистен көріп отырғанымыздай, ерлі-зайыптылар бір-біріне сүйіспеншілікпен қарап, құрметтесе, сыпайы сөйлеп, жылы шырай танытса, онда мұндай шаңырақты Аллаһ тағала да назарына алып, рақымдылығына бөлеп, нəсібін арттырмақ.

	Сондай-ақ, мұсылман əйел күйеуіне бұйрық беруден бойын аулақ салып, сыпайы да, жылы сөйлеуге əдеттенуі керек. Ертеректе апа-əжелеріміздің ерінің атын да атамай, «отағасы», «қожайын» деп атағанын өзімізге үлгі етсек, нұр үстіне нұр болар еді.

	Мұсылман əйел күйеуіне жекіп ұрыспауы, бостан-босқа тартыспауы керек. Пайғамбарымыз (саллаллаһу алəйһи уə сəллəм):

	«Өзінікі дұрыс болса да, өзгелермен таласып-тартыспаған адамға жəннаттың шетінен үй берілетініне кепілмін. Қалжыңдап болса да, өтірік айтпаған адамға жұмақтың қақ ортасынан үй берілетініне кепілмін. Сондай-ақ мінез-құлқын көркейткен адамға пейіштің төрінен үй берілетініне кепілмін» – деген.

	Хадисте айтылғандай, өзіміздікі дұрыс болған күннің өзінде де егесіп, сөз жарыстырудан аулақ болған жақсы. Жалпақ тілмен айтқанда «Екі елі аузына төрт елі қақпақ» қойып, өзінің нəзік тұлғасына лайықты орнын білгені жөн. Əйел заты еркекпен ерегісіп абырой таппақ емес. Оның орнына айтпақ болғанын кейінге қалдырып, ыңғайы келгенде жаймашуақ əңгімелесу арқылы түсіндірген тиімді.

	Мағауия ибн Қарра əкесінен риуаят еткен деректе: «Бірде Омар ибн əл-Хаттабтың жамағатқа арнаған құтпасында «Аллаһқа иман келтіргеннен кейін ер-азамат жақсылықтың ең көбін жасаушы – көркем мінезді, өзі ұнататын жəне бала туатын əйел. Ал Аллаһқа күпірлік келтіруден кейін тілі өткір, мінезі нашар əйелден өткен жамандық жоқ. Аллаһпен ант етемін, олардың ішінде олжа ретінде алынбайтын, өтемақы ретінде құтылуға лайық əйелдер бар» деп айтқан.

	Дінімізде қарғыс айтуға тыйым салынған. Алда-жалда ерлі-зайыптылардың арасында көңілдеріне қаяу түсіп, ұрыс-керіс туа қалғанда өш алу мақсатымен айтылатын сөздердің алғашқы легінде қарғыс жүреді.

	Бір күні Пайғамбарымыз (саллаллаһу алəйһи уə сəллəм) əйелдерге былай дейді:

	«Уа, əйелдер, садақа беріңдер, Аллаһтан үнемі кешірім тілеңдер, себебі мен тозақтықтардың көбінің əйелдер екенін көрдім». Сол əйелдердің ішінен біреуі: «Уа, Аллаһтың елшісі, тозақтықтардың басым көпшілігі неліктен біз боламыз?» – деп сұрайды. Сонда Пайғамбарымыз (саллаллаһу алəйһи уə сəллəм): «Сендер қарғысты көп айтасыңдар жəне күйеулеріңе алғыстарың жоқ», – дейді.

	Əйелдің күйеуін, балаларын қарғауы өзі мініп отырған ағашты кескенімен бірдей. Қарғыс тиіп олардың басына жаманшылық келген күнде ең алдымен əйелдің өзі қиналады. «Құрып қалғыр», «қараң батқыр», «одан да өле қал» деген секілді қарғыс сөздердің кесірі бірінші болып əйелдің өзіне тиеді.

	Əйел ашулы сəттерінде де күйеуінің алдында өзін-өзі ұстай білуі қажет. Сонда абыройы төгілмесі анық. Осы тұрғыда Айша анамыздың (р.а.) əдептілігін тілге тиек етуге болады. Ол əрдайым асыл жарының алдында əдептен озбайтын. Бұны мына хадистен көре аламыз. Хазірет Айша анамыз былай дейді: Бір күні Аллаһ елшісі (саллаллаһу алəйһи уə сəллəм) маған «Мен сенің ашулы екеніңді я болмаса көңілді екеніңді дереу біле аламын», – деді. «Оны қайдан білесіз?», – деп сұрағанымда, «Маған риза болған кездеріңде: «Жоқ, Мұхаммедтің Раббына ант етейін» дейсің, ал ашуланған сəттеріңде: «Жоқ, Ибраһимнің Раббына ант етейін» дейсің», – деп жауап қатты. Сонда мен: «Дұрыс айтасыз, Уа, Аллаһтың елшісі. Алайда мен тек қана сіздің есіміңізді атамаймын», – дедім. Көріп отырғанымыздай, Айша анамыз күйеуіне ренжіген сəттерінде де оған əдепсіздік танытпаған. Атын ауызға алмау арқылы ғана ренішін сыпайы түрде білдірген. Бірақ өмірлік қосағының атын жүрегінен еш өшірмеген. Өзі де «Тек қана есіміңізді атамаймын» деу арқылы ақыл-естен адамды жұрдай ететін ашулы сəттерде де күйеуіне деген сүйіспеншілігінің жүрегінде сол қалпы сақталатынын меңзеген еді.



	д. Күйеуінен ажырасуды талап етпеу

	Бір хадисте ерлі-зайыптылардың арасына от салу үшін барын салатын малғұн əзəзілдің іс- əрекеті былай баяндалады: «Ібіліс судың (теңіздің) үстіне тағын құрады. Əскерлерін топтарға бөліп, əр тарапқа жібереді. Əскерлерінің ішіндегі адамзатқа ең көп жаманшылық тигізгенінің мансабын жоғарылатып, дəрежесі жағынан да өзіне ең жақыны санайды. Жəрдемшілерінен бірі келіп: «Мына-мына істерді тындырдым», – дейді. Ібіліс оған: «Сенің жасағандарың оншалықты маңызды істер емес», – деп жауап қатады. Сосын басқа біреуі келіп: «Ерлі-зайыптылардың арасын əбден бұзғанға дейін соңдарынан қалмадым», – деп ісін баяндайды. Ібіліс осыны айтқан жəрдемшісін қасына шақырып: «Сен сондай тамаша іс тындырыпсың!» – деп, оны марапаттайды».

	Ерлі-зайыптының жүз шайысуы, тіпті, ажырасуға шешім қабылдауы шайтанның азғыруымен, арандатуымен іске асатын əрі оны барынша қуантатын жайт. Сондықтан мұсылман əйелдің болмашы нəрселер үшін жанжал шығарып ажырасуды ауызға алмағаны абзал. Əсіресе жаңадан шаңырақ көтергендердің арасында жиі байқалатын көріністің бірі – келіншектің қит етсе ажырасу жайлы сөз қозғауы. «Байқаймын, осымен доғару керек сияқты. Біздің бұдан əрі жұбымыз жараса қоймас. Мəселені қиындатпай тұрғанда ажырасып тынайық. Балалы болмай тұрып, бұл істі аяқтайық» немесе «Баламыз өспей тұрып бөлек-бөлек кетейік. Баламды өзім-ақ жетілдіремін. Бір баламды асырауға шамам жетеді», «Біз бір-бірімізді босқа алдап жүрміз. Бір шаңырақтың астында өмір сүруге лайықты жандар емеспіз. Осыған екеуміздің де көзіміз жетті ғой, əрі қарай əрқайсымыз өз жолымызбен жүрейік» деген сияқты сөздермен істі тығырыққа əкеп тіреу қазіргі жастардың отбасы мəселесіне ат үсті қарайтынын көрсетеді. Отбасы дегеніміз – қалаған кезде құрып, көңіліне жақпаған сəтте илеудей жыға салатын баланың үйшік ойыны емес. Тіпті, адамзаттың ардақтысы Пайғамбарымыз (саллаллаһу алəйһи уə сəллəм) бұл жайында:

	«Аса зəру жағдайдың тысында күйеуінен ажырасуды талап еткен əйелге жəннаттың иісі харам», – деген.

	Осы хадистерден болар-болмас нəрсені сылтауратып ажырасу Ислам дінінде құпталмайтын іс-əрекет екенін байқаймыз. Мұсылман əйел отбасында қиыншылықтар туындай қалса, сыр білдірмей, байсалды қалпын сақтап, қасиетті шаңырақтың шайқалмауы үшін қолдан келген амалдың бəрін жасап бағу керек. Хақ іске əрдайым жақтас болатын Хақ тағала сонда мұсылман əйелге нəубеттің артынан қуанышты күндерін сыйлары да анық. Əйел өзіне Тəңір тарапынан берілген жүрек жылуын жоғалтпай, отбасының береке-бірлігін болашаққа деген тəтті үмітін аялап, бесіктегі баладай əлдилегені абзал. Дініміздің діңгегін ұстап тұрған Пайғамбарымыздың (с.а.с) өсиеттерінің бүгінгі күнде қаншалықты маңызды екенін түсіну үшін тағдырдың ащы дəмін татып жүрген жандардың өз ауыздарынан шыққан жан күйзелістерін сіздермен бөліспекпіз. Сол жандардың бірі өзектегі өкінішін былай тілге тиек етеді:

	«Кəмелеттік жасқа тола салысымен тұрмыс құрдым. Жастықтың желігімен алды-артыма байыптай қарамаппын. Қандай жерге келін болып түсетінімді, болашақ өмірлік жарымның қандай жан екенін дұрыстап ой елегінен өткізіп те көрмеппін. Оның бір-екі ауыз əзіл- қалжыңына, жылтыр сөздеріне ғашық болыппын. Тіпті жастықпен өзімді жақсы жар бола аламын ба деп сынап, болашаққа бір мəрте де көз жүгіртіп көрмеппін. Бейнебір базарға кетіп бара жатқандай, не де болса бара көрермін деген көзсіз тəуекелге бел буыппын. Күйеуіммен екі жыл ғана отастым. Ажырасқаныма бес жыл болды. Енді өткеніме өкінішпен үңілемін: ерлі- зайыптық өмірдің қиындықтарына сабырлылық танытпастан, түймедейді түйедей көріп, болмашы нəрсе үшін ажырасуға қадам жасаппын. Көріп отырғаныңыздай, тұрмыс құруым қалай тез болса, ажырасу шешімін де солай тез қабылдаппын. «Күйеусіз де күнімді көрермін», «баламды ешкімнен кем қылмаспын» деген жалған намысты желеу етіп, сол айтқанымдай күйеусіз де күнімді көріп, баламды да ешкімнен кем қылмадым. Бірақ бұның бəрі сырттай қарағанда тəуір көрінгенімен, айналып келгенде жаныңда шүйіркелесіп əңгіме-дүкен құрып отыратын жан жарың, емірене иіскеп балаңның басынан сипайтын əкесінің болғанына ештеңе жетпейді екен. Кешкісін жұмыстан үйіңе келгенде, кешкі асыңды дайындап, отбасы мүшелеріңмен бірге жаймашуақ дастарқан басында отыру ғанибет емес пе? Үйіңде ер кісі болмаған соң кейде дұрыстап тамақ та істегің келмейді. Балам екеумізге бір нəрсені асығыс қуыра саламын. Кейде дүкеннен дайын нəрсені сатып алып, сонымен жүрек жалғаймыз. Үйде отағасы болса, тамақты да баптап жасайсың. Үйіміз деген аты болмаса, жарты қабырғасы құлап, іші азынап тұрғандай көрінеді. Ал басқа біреуге күйеуге шығайын десем, ендігі жерде баламды жаутаңдатқым келмейді. Сыртым бүтін, ішім түтін. Қателігімді кеш ұқтым. Осылайша қолыммен жасағанды мойныммен көтеріп жүрген жайым бар».

	Отбасының қадірін кеш түсініп, зар жылаған осы келіншекпен тағдыры ұқсас өмірде қаншама жалғыз басты əйелдер бар. Тап осындай жалғызбасты ананың бірі қыз-келіншектерге өзінің өмір тəжірибесімен бөлісе отырып, былай деп ақыл-кеңесін айтады:

	«Ата-анам келін боп түскен қасиетті орынымды жақтырмады. Əсіресе анам төркіндеп барған сайын енемді, күйеуімді жамандап, жағымсыз сөздерін миыма құйып жіберетін. Ағаларым да күйеуімді кекетіп, мұқатып, менсінбей отыратын. Солардың əсері болды ма, мен де күйеуіммен көп отаса алмадым, үш жылдың ішінде ажырасып тындым. Бастапқыда ата-анам да, ағаларым да баламның қамын ойлап-ақ жүрді. Сондықтан ажырасқаныма онша ішім аши қоймады. Бірақ уақыт өте үлкен қателік жасағанымды аңғардым. Ата-анам мен ағаларымдыкі «Басқа үйдің жығуын білсем де, тігуін білмеймін» деген мақалдың сарыны болып шықты. «Алты жеңге бірігіп шеше болмас, алты жезде бірігіп əке болмас» деген осы екен. Əсіресе бауыр етім баламның ауырған шақтары жаныма қатты бататын. Ыстығы көтеріліп ауырғанда таңға дейін көз жасымды көлдетіп қасында жалғыз өзім отырамын. Сондайда əкесі болғанда сүйеу болар еді ғой деп ойлаймын. «Балам мектеп жасына келсе ауру-сырқауы азаяр, өмір шамалы болса да жеңілдеп қалар» деп, өзімді іштей жұбатып жүрдім. Сөйтсем одан да зоры күтіп тұр екен. Мектепке барғалы балам үйге жиі-жиі жылап келетінді шығарды. «Балалардан ата-анасының атын сұрады. Мен «əкем жоқ» дегенде сыныптастарымның бəрі ду күлді. Енді мектепке бармаймын» деп ызаланып ботадай боздағанда көкірегім қарс айырылып кететіндей болатын. Отбасы жайлы тақырыптар сөз етілсе, балам мүлде сабаққа барғысы келмейтін. Ана болған соң мұның бəрі жаныңның жазылмас жарасына айналады екен. Бала не кием, не ішем демесе, еш нəрседен тарықпаса болды дегеннің жаңсақ ұғым екендігіне күн сайын көз жеткізе түсемін. Жайнап тұрған гүлге күннің шуағы қаншалықты қажет болса, нəр беретін су да соншалықты қажет екен. Оған ананың да, əкенің де жүрек жылуымен аялы алақаны бірдей керек екен. Тоқсан торапты өмір жолында түйгенім осы болды. Сондықтан да ақ босаға аттаған əрбір келінге айтарым – болмашы нəрседен кикілжің шығарып, ажырасамын деген сөзден аулақ болыңдар. Мүмкіндігінше қосақтарыңмен қоса ағарыңдар. Жалғыз басты əйелдердің тірлігіне қызықпаңдар. Олардың бəрі сырт көзге еш нəрсе білдірмеуге тырысқанымен, жандарында жазылмас жара бар. Балаларыңды тірі жетім қылып, көздерін жəудіретіп, жан дүниесіне дақ түсірмеңдер. Күннің жаймашуақ сəулесі мен суға қанған гүлдей жайқалып өссін. Өмірдің мəні де, сəні де отбасының жылуында».

	Осы күні мұсылмандығымыз сөгіліп, селдіреп, ата-баба дініне сызат түскені сондай, кеше ғана бір-біріне өлердей ғашық болып үйленген жастар бүгін ажырасып жатса, оған ешкім де таңданбайды. Тумай жатып тастанды атанған сəбилер осындай шалағай құрылған шаңырақтың нəтижесінде өмірге келеді. Жалғызбасты ананың тəрбиесінде өскен баланы бəрібір де кемел тəрбие алды дей алмаймыз. Құқық қорғаушылардың қара тізімінде тұратын, ерте жастан ішкілік пен нашақорлыққа салынып, үй көрмей, түн қатып тентіреп, қылмысқа ұрынатындардың көпшілігі əке тəрбиесін көрмей өскен жасөспірімдер екені белгілі. Уақытша қиындықтарға шыдамай ажырасуға тұра ұмтылатындар балаларының да болашағына балта шабатындарын бір сəт ойға алуы керек.



	е. Үй ішіндегі қызметтерді атқару

	Ислам ғұламалары Ислам дінінде нəзік жандыларға отбасындағы шаруаны атқару міндеті жүктелмейтінін айтады. Бірақ кейбір ғалымдар үй ішіндегі шаруалардың төмен етектілердің еншісінде екенін айтқан.

	Фиқһ бойынша (Ислам құқығы) үй шаруасына əйел заты міндетті емес. Ал ахлақтық тұрғыдан келгенде бұл Хауа ананың қыздарының мойнында екенін көреміз. Пайғамбарымыз да (саллаллаһу алəйһи уə сəллəм) жоғарыда мəлімдегеніндей əйелдің күйеуі, отбасы үшін істегені садақа саналады. Уəжіп болмағанымен, бұл шаруа Аллаһ тағаланың разылығына жетелейтін іс- əрекеттердің бірі. Сондықтан болар, Аллаһ елшісі (саллаллаһу алəйһи уə сəллəм) қызы Фатиманы (р.а.) ұзатқан кезде отбасындағы міндеттерді қалыңдық пен күйеуге бөліп берген. Үй ішіндегі қызметтерді қызына тапсырса, түздегі істерді күйеу баласы хазірет Алидің (р.а.) атқарар шаруасы деп белгілеген. Үй ішіндегі шаруаларды əйел заты істесін деп шешкен.

	Басынан кешкен бір оқиғаны хазірет Али (р.а.) былай баяндайды: «Диірменнің тасын айналдыра-айналдыра жұбайым Фатиманың қолын күс басты, қос бақырды иығына асып су тасып, иығы жара болды, үй шаруасынан құл сүлдесі ғана қалды. Бір күні соғыстан түскен олжа ішінде күңдер де бар екен. Əйелім Фатима қызметші сұрамаққа Пайғамбарымызға (саллаллаһу алəйһи уə сəллəм) кеткен. Баруына барғанмен тілегін айтуға ыңғайсызданған екен. Қызының бір бұйымтаймен келгенін сезген Аллаһ елшісі ертесіне үйге өзі келді. Фатима өтінішін жеткізуге қысылды. Сонда мен: «Уа, Аллаһтың елшісі, рұқсат берсеңіз мен жеткізейін, Фатима диірмен тартып, қолы күс болды. Су тасып, иықтары жара болды. Сізге олжа ретінде қызметшілер əкелінгенде, Фатимаға үй шаруасына көмектесу үшін сізден қызметші сұрауына кеңес берген едім», – дедім. Сонда Аллаһ елшісі (саллаллаһу алəйһи уə сəллəм):

	«Фатима, Аллаһ тағаладан қорық, қарсы келуші болма! Раббыңның алдындағы парызыңды өте. Отбасыңа қызмет ет. Төсегіңе жатар алдында отыз үш мəрте «Субханаллаһ», отыз үш мəрте «Əлхамду лиллəһ», отыз төрт мəрте «Аллаһу əкбар» деп айт. Бұлардың бəрін қосқанда жүз болады. Осы сөздер сен үшін қызметшіден де артық», – деді. «Аллаһ тағала мен Оның елшісінің үкімдеріне ризамын», – деді Фатима (р.а.).

	Əбу Бəкірдің қызы Əсма ханым да үй шаруасы жайлы былай дейді: «Үйдегі істердің бəрі өзімнің мойынымда еді. Күйеуім Зубəйрдың мал атаулыдан еншісіндегі жалғыз атын да суғарып, шөбі мен суын да беретін өзім. Қамыр илеп, суды да құдықтан өзім тартамын. Алыс жерден үлкен табақты төбеме қойып құрманың сүйегін таситынбыз».

	Алғашқы мұсылмандардың өмірінен көргеніміздей, сахаба əйелдер күйеулеріне ешқандай қиындық тудырмай-ақ, үй ішіндегі шаруаларды өздері атқара беретін. Өзіміздің əжелеріміз де күні кеше шай қайнату үшін отын тасып, оны жарып қаншама машақат көретін. Бірақ бірі де бұл істен бас тартқан емес. Ал қазір бір түймені басып шай қайнатып, бір түймені басып кір жууға болады. Бірақ бұл өмір адамзаттың еріншектігін көбейтпесе, азайтқан емес. Мұрын қанайтындай жұмысы жоқ мына заманның қыз-келіншектері үй іші шаруаларында осы сахаба əйелдерді үлгі тұтып, мұнысын Аллаһ тағаланың алдындағы құлшылықтарының бір бөлшегі ретінде қараса құба-құп болар еді.

	Отбасындағы жауапты істің бірі – бала тəрбиесі. «Бір əйел бала тəрбиесімен айналысу үшін үйінде отырса, жəннатта маған жақын болады» деген Пайғамбарымыз (саллаллаһу алəйһи уə сəллəм) бала тəрбиесіне үлкен көңіл бөлген. Бала тəрбиесімен айналысу терең төзімді қажет ететін қиын шаруа. Ал жəннаттық атану, оның үстіне Пайғамбарымызбен (саллаллаһу алəйһи уə сəллəм) көрші болу да екінің бірі жете беретін дəреже емес. Сондықтан, алтынқұрсақ аналарымыз Пайғамбарымыздың (саллаллаһу алəйһи уə сəллəм) сүйінші хабарын назарда ұстап, бала тəрбиесіне көп көңіл бөлсе, бұл іс əйел үшін зіл батпан жүк емес, Аллаһ тағаланың разылығына бөлейтін бақыт болмақ.

	Егер əйелі үй шаруасына үлгермей жатса, күйеуінің көмектесуі ешқандай да əбестік емес. Пайғамбарымыздың (саллаллаһу алəйһи уə сəллəм) кейде əйелдеріне айтпай киімдерінің жыртылған жерін өзі тігіп ала беретін. Үй ішіндегі жұмыстарға қолының ұшын тигізуді ар көріп, шөптің басын сындырғысы келмейтін ер кісілер Пайғамбарымыздың (саллаллаһу алəйһи уə сəллəм) бұл əрекеттерін өздеріне үлгі тұтса бір ғанибет емес пе?! Бұл үшін мұсылман əйел əрдайым өзін жетілдіріп отырғаны жөн. Білмеген жерін басқалардан сұрап-біліп, тамақ пісіру, тігін тігу, үйді безендіру, қонақ күту əдебі сияқты т.б. істерде əрдайым ептілікке талпынғаны жақсы.

	Үйдің тазалығы отанасына жүктелгенімен, отбасының басқа мүшелері де қарап жатпай оған көмектесуі тиіс. «Тазалық – иманның жартысы» деген. Жұпар аңқыған мұнтаздай таза үй мұсылманның ойына жұмақты түсіреді. Жанын жадыратып, құлшылыққа құлшындыра түседі. Мұндай үйдің дастарханы береке мен жақсылыққа жайылады. Үй лас болса адамның көңіл-күйі түсіп, денсаулығы да нашарлайды. Мұндай жерде ауру да тез тарайды. Заттары əр жерде шашылып жатқан, ыдыс-аяғы жуылмаған үйдің де берекесі қашады. Сондықтан, Пайғамбарымыз (саллаллаһу алəйһи уə сəллəм) мұсылмандарға «Үйлеріңді таза ұстаңдар» деп өсиет айтқан.



	ж. Қонақ күту

	Мұсылман əйелдің тағы бір міндеті – үйге келген қонақты жақсы күтіп алып, риза қылып аттандыру. Аллаһ тағаланың разылығы мен отағасының алғысын ойлаған əйел үйіне келген қонақты, мейлі ол күйеуінің туыстары мен достары, мейлі, өзінің төркіндері, мейлі көрші-қолаң болсын «Қош келдіңіз», «Кіріңіз, төрлетіңіз» деген сияқты жылы сөздермен қарсы алып, қонақжайлық танытуы керек. Келген қонаққа дастарқанын əзірлеп иіліп төсек, жайылып жастық болуы əйелдің өзіне сауап, үйіне береке, ел алдында күйеуіне абырой əпермек.

	«Кімде-кім Аллаһқа жəне ақырет күніне иман келтірген болса, қонағын қолынан келгенше жақсылап күтсін» деген екен Пайғамбарымыз (саллаллаһу алəйһи уə сəллəм). Ал қонақтың несібесі жайлы «Қонақ өз ризығымен келеді жəне үй иесінің күнəсінің кешірілуіне себепші болып қайтады» дейді.

	Ер кісі əрдайым үйіне келген қонақты өзіне абырой санайды. Қонақ жақсы күтіліп, риза болып жатса, өзінің абыройының көтерілгені деп біледі. Қазақ тарихында түске дейін келген қырық кісіні, түстен кейін келген қырық кісіні қабақ шытпай күтіп, ерін жұртшылықтың алдында марқайтып, дастарханынан береке арылмаған бəйбішелер көп болса, бүгінгінің келіндері айында, жылында келетін қонақты мейманхана мен кафеге шақырып күтіп, төріне мейманды жайғастыруды «үйге кісі топырлату» деп біледі.

	Ал егер қонақ келгенде бəйбіше қабағын шытып, жақтырмай жүрсе, келген қонақтың ұнжырғасы түсіп, үйден жылыстап шығып кетудің амалын қарастырады. Мұндайда қонақ кеткеннен кейін ерлі-зайыптылардың арасында кикілжің туып, аралары суи бастайды. «Үйге келген қонағыңа тамағыңды берме, қабағыңды бер» деген нақыл бекер айтылмаса керек.



	з. Ысырап жасамау, үнемшіл болу

	Дінімізде үнемдеуге қатты мəн берілген. Үнемдеу – берілгенге білдірген шүкірлігіміз. Бекер малшашпақтың маңдай тердің қадірін білмеу деген сөз. Шүкіршілігіміз көбейсе, дəулетіміздің берекесі де артады.

	Ысырап ету – дінімізде харам іс. Бұл жайында Аллаһ тағала Құранда:

	«Жеңдер, ішіңдер, бірақ ысырап етпеңдер. Аллаһ ысырап етушілерді немесе ысырапшыларды жақсы көрмейді», – десе, келесі аятта:

	«Малыңды ысырап етпе. Себебі ысырап етушілер шайтанның бауырлары. Ал шайтан болса, Раббысына қарсы келіп, күпірлік қылды»[84], – делінген.

	Тағы бір хадисте: «Үнемдей білу – тəртіпті өмір сүрудің жартысы, адамдарға сүйіспеншілікпен қарау – ақылдың жартысы, мəнді сұрақ қою – білімнің жартысы», – дейді.

	Үнемдеудің кілті көрпеге қарай көсілуде жатыр. Əсіресе, əйел бұған қатты мəн беруі қажет. Себебі табысты табушы еркек болғанымен, үйге керекті заттарды сатып алатын əйел. Үйге алынатын заттардың ең қажеттісін алу, көрсеқызарлыққа салынып ұнап қалған барлық нəрсені жинай бермеу, киім-кешек, азық-түлікке қанағатшыл болу – ертеңгі күнін ойлайтын мұсылман əйелдің тақуалығына жарасар. О дүниеге барғанда қолына түскен əрбір зат үшін есеп беретінін біліп, бəрін де орнымен жұмсауға дағдылану керек. Пайғамбарымыз (саллаллаһу алəйһи уə сəллəм) бір хадисінде:

	«Қиямет күні Аллаһтың алдына барғанда бір де бір пенде өмірін қалай өткізгені, алған білімін қалай қолданғанды, дүние-мүлкін қандай жолдармен тауып, қай жолда сарп еткені жəне тəнін қайда жүріп тоздырғандығы жайлы есеп бермейінше, бір адым алға жылжи алмайды» – деп айтқан.



	2.Ислам ахлақы тұрғысынан ер кісінің міндеттері



	а. Жұбайымен жылы сөйлесу

	Отбасы бақытының орнығуы үшін отағасы жұбайына жақсы қарап, шама келгенше түсіністік танытуы қажет.

	«Мүміндердің иман тұрғысынан ең кəмілі – мінез-құлқы көркем болғандар. Ең жақсыларың – əйелдеріне жақсы қарағандар», – деген Пайғамбарымыз (саллаллаһу алəйһи уə сəллəм) кісінің бұл қасиетін жоғары бағалаған.

	Отыз тістен шыққан сөздің отыз рулы елге тарайтынын білетін мұсылман тіліне абай болған жөн. Əйел баласы нəзік, сезімтал келеді. Жұбайымен сөйлескенде осы қасиеттерді ескергені лəзім. Пайғамбарымыз (саллаллаһу алəйһи уə сəллəм) өз хадистерінде оларды күшпен жөндеудің мүмкін еместігін, сондықтан олармен қарым-қатынаста жылы-жылы сөйлеп қана жөнге келтіруге болатынын айтқан.

	Айша анамыз Əз елшісінің отбасындағы өзін-өзі ұстауын былай деп баяндайды: «Аллаһ елшісі (саллаллаһу алəйһи уə сəллəм) əйелдерімен жалғыз қалғанда адамдардың ең жұмсақ мінездісі, ең мейірімдісі еді. Əрдайым күлімсіреп тұратын. Қарақан басы үшін ешкімді ренжітпейтін, ал діннің бір əмірін орындау үшін басқа ешкімге құлақ аспайтын. Харам іс-əрекет жасаушыға ең қатал жазаны бере алатын. Сахабаларының қасында ешқашан аяғын созып отырмайтын. Кейде аяқкиімін жамау, киімінің сөгілген жерін тігу сияқты қызметшілердің жұмысын өзі атқара салатын. Бірақ мұны өте сирек жасайтын. Бұл оның керек жағдайда осылардың бəрін өзі жасай алатынын көрсеткені еді».

	Ислам діні – ізгі тəрбиенің ұясы. Кез-келген мұсылман осы тəрбие мектебінің бірден-бір шəкірті ретінде сырт көзге əрдайым жақсы қырынан танылуы тиіс. Қазақтың дала философиясында «Жақсы сөз – жарым ырыс» деген бар. Нағыз мұсылман əйелі мен бала- шағасын еш уақытта кемсітпейді. «Сенен қайбір адам шығады дейсің?», «Түбінде адам болмайсың», «Қолыңнан түк келмейді» деген сияқты шамына тиетін сөздер иман иелерінің ойына кіріп те шықпауы керек. Құранда Аллаһ тағала былай дейді:

	«Уа, мүміндер, бір қауым басқа бір қауымды мазақ етпесін. Өйткені мазаққа ұшыраған қауым мазақ еткен қауымнан əлдеқайда жақсы болуы мүмкін. Əйелдер де бірін-бірі кемсітпесін. Кім білсін, мазаққа ұшыраған əйелдер мазақ қылған əйелдерден əлдеқайда қайырлы шығар».

	Аллаһ тағаланың осы ескертуін еске ұстаған мұсылман біреуді келеке етіп тырнақ астынан кір іздемей, алдымен өз кемшіліктерін түзетеді.

	Əйелге зорлық-зомбылық көрсетуді дініміз құптамайды. Кей еркектердің қыңқ етсе əйеліне жұдырық ала жүгіруі де Аллаһ разы болар ісі емес. Жаратылысынан нəзік əйел баласын Пайғамбарымыз (саллаллаһу алəйһи уə сəллəм) қабырға сүйегіне теңеп былай деген:

	«Əйел қабырға сүйегі секілді. Түзетуге тырыссаң, сындырып аласың. Егер сол күйінде қалдырсаң, иілген күйінде қызығын көресің».

	Хадисте Пайғамбарымыз (саллаллаһу алəйһи уə сəллəм) адам табиғатының ерекшелігін теңеу тəсілін қолдана отырып баяндап берген. Яғни, əйел баласының өзіне тəн нəзік табиғаты бар. Оны дəл сол күйінде қабылдаған жөн. Əсілінде, еркектердің де өзіне тəн табиғаты бар. Отбасында түсіністік орнауы үшін ерлі-зайыптылар осы ерекшеліктерді біліп, бір-бірінің қыңыр қасиеттерін, яғни өздеріне ұнамайтын мінездерін түсіністікпен жуып-шаюы да аса маңызды. Əйтпесе, бір-бірін жөнге саламын деп күпініп жүргендердің керегелері кеңге жайылғаннан гөрі, араларының суынғаны көп кездеседі. Сонымен қатар, Пайғамбарымыз (саллаллаһу алəйһи уə сəллəм) «Олар қабырғадан жаратылған, түзетуге тырыссаң сындырып аласың. Оған жақсы қарым-қатынас жасап, онымен бірге өмір сүр» деу арқылы əйелдердің нəзік жаратылысына көңіл аударып, жақсы қараған жағдайда тату-тəтті өмір сүруге болатынын айтуда.

	Имам Ғазали бұл хадисті талдау барысында əйелдің бойында кездесетін кейбір нашар мінездерге кешіріммен қарау керектігін айта келіп: «Күйеудің əйелмен жақсы қарым-қатынас жасауы – əйелдің ақысы. Көркем мінез көрсетудегі мақсат əйелге жəбір көрсету емес, оның еркелігіне шыдап, пайғамбар көрсеткен үлгі бойынша шатақ мінез бен дөрекілікке жұмсақтықпен жауап беру» – деген тоқтамға келеді.

	Аллаһ тағаланың разылығына бөленгісі келген мұсылман өз əйелін жəбірлемейді. Жəбірлеу деген ұғымның аясында əйелін ұрып-соғу, балағаттау, үйінен қуу немесе өзі үйін тастап кету, дауыс көтеру, қабағын түйіп жүру, дөрекілік таныту секілді жағымсыз əрекеттер тоғысады.

	Пайғамбарымыз (саллаллаһу алəйһи уə сəллəм) бір күні сахабаларына: «Адамдардың ең жаманы – отбасына қиыншылық көрсеткен кісі», – дейді. Сахабалар: «Уа, Аллаһтың елшісі, отбасына қиыншылық көрсету дегенді қалай түсінеміз?», – дегенде, Пайғамбарымыз (саллаллаһу алəйһи уə сəллəм) мұндай адамды былай деп суреттейді: «Ол адам босағадан аттағанда əйелі үрейленеді, балалары қорқып қашады. Үйінен шығып кеткенде əйелінің жүзі жадырайды, отбасы мүшелері кең тыныс алады».

	Мұсылман адам хадисте айтылғандай үйіне келгенде əйелі мен бала-шағасының жүрегіне үрей ұялататындай содыр мінезді болмауы тиіс. Керісінше ұл-қыздары сағына тосатын, табалдырықтан енгенде жұбайы күйеуінің амандығына шүкіршілік айтатын, балалары қуанып мойнына асыла кететін сыйлы отағасы болғаны жөн. Мұның бəрі ер кісінің мейіріміне, мінез- құлқының жайдарлығына байланысты. Сондықтан Расулаллаһ (саллаллаһу алəйһи уə сəллəм) еркек атаулыны осындай мінезге шақырып былай дейді:

	«Жұмсақтық пен сыпайылықтан мақұрым болғандар жақсылықтан да құр алақан қалады»

	«Аллаһ тағала мейірімді һəм жұмсақ. Əрбір істе де мейірімділік пен жұмсақтықты жақсы көреді».

	Ер кісі түзде кездескен қиыншылықтарын өзімен бірге шаңырағына ала келмегені дұрыс. Басқаларға ашуланып келіп бала-шағасының шаңын қағып алудың барып тұрған қатыгездік екенін əсте білгені жөн. Болмашы нəрселер үшін шу шығарып, бала-шағасын отырса опақ, тұрса сопақ қылып отырса, ол үйге бақ та, береке де жуымасы анық. Бұл бір жағынан кісі ақысына қол сұғу болып табылады. «Кісінің құқығын таптаудан сақ болыңдар. Себебі біреудің құқын аяқ асты ету қиямет күні кісінің өз басына зұлымдық боп тиеді» деген хадистен өзгенің құқын таптау дегеннің тек қана біреуді ұрып-соғу, малын қолынан тартып алу емес екенін, кісінің көңілін қалдыру, ар-ұятына қол сұғу сияқты əділетсіздіктердің де адам құқының сақталмауы екенін көреміз. Ал, мұсылманның мұсылман бауырына жамандық жасауы дінімізде харам іс болып табылады.



	ə. Ер кісі ашуын тізгіндей білуі керек

	Ашулана қалған жағдайда дер кезінде өз-өзін тізгіндеуді Пайғамбарымыз (саллаллаһу алəйһи уə сəллəм) үмбетіне көп өсиеттеген. «Ашу – шайтаннан» деп, ашуға ерік берген адамның ібілістің тұзағына түсетінің айтқан. Бойын кернеген ызаны жеңе білудің жолдарын да көрсеткен.

	Бір күні екі кісі бір-бірімен салғыласып, аяқ астынан ренжісіп қалады. Біреуі қатты ызаланып, терісіне сыймай қып-қызыл болып кетеді. Мұны көрген Пайғамбарымыз (саллаллаһу алəйһи уə сəллəм) былай дейді:

	«Мен бір сөз білемін. Егер мына ашуға булыққан адам сол сөзді айтса, Аллаһ оның ашуын басады. Ол сөз – «Ə′уузу биллəəһи минəш-шайтаанир-ражиим» (Аллаһтың мейірімнен мақұрым қалған шайтанның азғыруынан Аллаһқа сыйынамын)» – дейді. Алда-жалда ерлі-зайыптылар да бір мəмілеге келіспей өзара ұрысып қалса, отағасы қызылкеңірдек боп айтысып жатпай, дереу осы сөзді аузына алса, сабырға тез арада келе алады.



	«Кімде-кім ашуланған кезде түрегеліп тұрса, дереу отырсын, онда да ашуы тарқамаса, созылып жатсын».

	Пайғамбарымыздың (саллаллаһу алəйһи уə сəллəм) осы хадисінен адам бір жағдайдан екінші жағдайға ауысқанда ашуының тарқайтынын ұғамыз. Егер бойын кернеген кек тіптен бой бермей бара жатса, суық сумен дəрет алған жөн. Себебі тағы бір хадисте былай делінген:

	«Ашу – шайтаннан. Шайтан болса оттан жаралған. Отты тек қана су сөндіреді. Кімді ашу қысса, дереу дəрет алсын».

	Дəрет алғаннан кейін де ызасы тарқамаса, нəпіл намаз оқығаны жақсы. Себебі Құранда:

	«Шынында намаз адамды бұзақылық пен жамандықтан қорғайды» деп айтылған. Намаз оқығанда адам нəпсісін басып дүниеден алыстайды. Көңілінде сабыр салтанат құрып, өткінші қиындыққа бола күнəға бармайды. Ашу қысқанда адамның аулаға шығып, бой жазып қайтқаны да пайдалы.

	«Мүмін ер адам мүмін əйелді жек көрмесін. Егер оның бір мінезін ұнатпаса, басқа мінезін ұнатуы бек мүмкін» деп хадисте айтылғандай, кез-келген адамның бойынан жамандық та, жақсылық та табылуы мүмкін. Отағасы осыны ойлап, əйеліне əрдайым кешіріммен қарауға тырысуы керек. Құранда Аллаһ тағаланың:

	«Бəлкім ұнатпаған нəрселерің түбінде өздерің үшін қайырлы болар. Сондай-ақ, жақсы көріп, қалаған нəрселерің түбінде өздерің үшін зиянды болар», – дегеніндей, көңілімізге ұнамаған нəрсеге бірден жаман деп баға бермеуіміз керек. Күллі адамзат баласы кемшіліктен кенде емес, жақсы мінезі мен жаман қылығы араласа жүреді. Ешкімнің төрт құбыласы тең болмайды. Сондықтан, отбасының шырқын бұзатындай əрекеттері болмаса ерлі-зайыптылар бір- бірін кешіре білуі тиіс. Пайғамбарымыз (саллаллаһу алəйһи уə сəллəм) бір хадисінде былай деген:

	«Жұбайының жаман мінезіне төзе білген ер кісіге Аллаһ тағала шалдыққан ауруына сабырлық танытқан Əйюб пайғамбарға бергеніндей сый береді. Күйеуінің жаман мінезіне шыдай білген əйелге де Перғауынның жұбайы Əсияға бергеніндей сый береді».



	б. Жұбайының кемшіліктерін тіміскілеп, айыбын бетіне баспау

	Отағасы жөн-жосықсыз жұбайы жайлы жаман ойға барудан сақтанғаны дұрыс. Іргені ірітуге бейім Ібіліс көп адамның осы бір мінезін пайдаланып, ерлі-зайыптылар арасына от салып жатады. Құран кəрім:

	«Уа, иман келтіргендер, ойлардың көбінен сақ болыңдар. Өйткені кейбір ойлар (өзгелер туралы жаман ойлар) күнə болып табылады. Біріңді-бірің аңдымаңдар», – деп мұсылмандарға ескерту жасайды. Пайғамбарымыз да (саллаллаһу алəйһи уə сəллəм) бір хадисінде «Отағасы жұбайын негізсізден-негізсіз кінəламасын. Сыртынан тексеріп, тіміскілемесін» – деп, ерлі-зайыптылардың арасын бұзып, отбасының берекесін қашыратын əрекеттерден аулақ болу үшін отағасына арнайы ескерту жасаған. Əрине, адам баласы кемшіліксіз болмайды. Еркектің де өз кемшіліктері бар. Сондықтан отағасы бəйбішесінің түкке тұрғысыз қателіктерін бетіне баса бермеуі керек. Əйелінің ісі мен бойынан мін іздегенше, өзінің де кемшін тұстарын есіне түсіріп, еркекке лайық байсалдылықпен шаңырағына тіреу болса, отбасы, ошақ қасы үшін одан артық қандай бақыт бар?!

	«Сүйкімің жоқ», «Қайбір істі қарық қылып едің?» деп, əйелдің əрбір шалыс басқан қадамын қазбалап, жалпақ жұрттың көзінше түйеден түскендей əңгімелерді айтып отырсаңыз, бұл қайсыбір əйелге ұнай қойсын? Əйел табиғатына мұндай сөздер тіптен жат. Ол жараны асқындырмаса, емдемесі анық. Сондықтан жұбайына əрдайым ілтипат жасап тұру отбасы ынтымағы мен берекесін баянды етеді. Əйел адам жаратылысындағы нəзіктігіне сай өзіне көңіл бөліп, мəн берілгенін қалайды. Пайғамбарымыз (саллаллаһу алəйһи уə сəллəм):

	«Жегендеріңді оларға да жегізіңдер, өздеріңе киім алғанда оларды да киіндіріңдер. Беттерінен ұрмаңдар. Балағаттап қатты ұрыспаңдар. Жаза қолданар болсаңдар, олардан бөлек жатыңдар, (жазалаймын деп) үйден кетіп қалмаңдар» – деп, əйелге жақсы қарауды бұйырады.

	Көре білсеңіз, əйелдің бір басынан қаншама жақсылықты табуға болады. Қит етсе қателігін тауып, түймедейді түйедей етудің қажеті шамалы. Мысалы, дəмсіз пісірілген тамақ үшін əйеліне қабағын түйіп, қырып-жойып жіберуге дайын тұратын ер кісілер болады. Олар мына бір оқиғадан үлгі алғаны жөн.

	Бірде сүйікті Пайғамбарымыз (саллаллаһу алəйһи уə сəллəм) жұбайларының бірінен «Тамақ істедің бе?» деп сұрайды. Жұбайы «Жоқ» дейді. «Тіске басар еш нəрсе жоқ па?» деп, жай ғана қайта сұрайды. «Бір тілім нан мен тұз бар» деп жауап береді анамыз. «Тұз деген керемет тамақ емес пе? Қане əкел» деп, қара нанды тұзға батырып жеген екен. Ұлық Пайғамбарымыз (саллаллаһу алəйһи уə сəллəм) барға қанағат ететін. Оның үмбетіміз деген мұсылмандар да бұдан үлгі алуы керек.

	Біз мұның бəрін еркек кінділіктерге арнап айтқанымызбен, олардың осындай жайдары мінезге ие болуына шаңырақтың ұйытқысы бəйбішенің тигізер септігі ерекше.



	в. Діни міндеттерін орындауға жағдай жасау

	Отағасы үшін отбасы мүшелеріне діни мəліметтерді үйреніп, құлшылықтарын орындай алатын жағдай жасау да негізгі міндеттердің бірі. Мұсылманның білімі телегей теңіз болғаны жарасымды. Отағасы ретінде əйелі мен бала-шағасына имани мəселелерді (ақида), харам мен халалды үйретуі керек. Мəлик ибн Хуəйри (р.а.) мына бір хадисті жеткізеді: «Біз, жастар тобы, Пайғамбарымыздың қасында жиырма күндей болдық. Аллаһ елшісі жанұяларымызды, артымызда кімдердің қалғанын сұрады. Біз жолымызды күтіп отырған отбасымыз барын айттық. Расулуллаһ өте жұмсақ əрі мейірімді еді. Үйімізді сағынды деп ойлап, «Онда ауылдарыңа қайтыңдар. Дінді оларға да үйретіңдер», – деді».

	Баланың ең бірінші ұстазы – өзінің анасы. Əйел заты бір қолымен бесік тербетсе, екінші қолымен əлемді тербетеді. Ол тəрбиелеген сəби ертеңгі күннің азаматы. Сондықтан Пайғамбарымыз (саллаллаһу алəйһи уə сəллəм) əйелдердің де оқу-жазуды үйренулеріне үлкен мəн берген. Əйелдердің білім алуы үшін арнайы бір күн арнайтын. Дінімізге қатысты мəліметтердің көбінің Айша анамыз арқылы жеткенін ескерсек, əйелдердің де білімді болуының қаншалықты маңызды екенін көреміз.

	Ер кісі əйелінің құлшылығын дұрыс атқаруына да жауап береді. Ислам діні бойынша əйел еркекке аманат десек, сол аманат есебінде тапсырылған құндылықтардың шеңберіне рухани жетілу шаралары, яғни əйелдің ілімді тануы да кіреді. Құранда:



	«Уа, иман келтіргендер, өздерің мен бала-шағаларыңды отыны адамдар мен тастардан тұратын тозақ отынан қорғаңдар»,

	«Уа, елшім, отбасыңа намаз оқуды бұйыр», − делінсе, Пайғамбарымыз (саллаллаһу алəйһи уə сəллəм) да хадисінде:

	«Бəрің де жауапкерсіңдер, жауапкершіліктеріңдегі нəрселерден сұраласыңдар. Патша өз қол астындағылар үшін жауапты жəне солар үшін сұралады. Отағасы жанұясына жауапты, солар үшін сұралады. Əйел күйеуінің шаңырағына жауапты, сол үшін сұралады. Қызметші қожайының мал-мүлкіне жауапты, сол үшін сұралады. Бəрің де жауапкерсіңдер, бəрің де жауапкершіліктеріңдегі нəрселерден сұраласыңдар деп, ер кісінің жауапкершілігіне ерекше назар аудартуда.



	Егер еркектің өзі дін жайында мардымды ештеңе білмесе, онда білікті ұстаз жалдауы немесе əйелі дінін дұрыс үйрене алуы үшін қажетті əдебиеттер, осы бағыттағы мəліметтер беретін газет-журналдар мен СD диск секілді дүниелермен қамтамасыз етуі керек.

	Бірақ дінімді үйрету керек екенмін деп, əйелді еркінен тыс қинауға да болмайды. Өйткені дінде зорлық жоқ. Оның үстіне Пайғамбарымыздың (саллаллаһу алəйһи уə сəллəм)

	«Жеңілдетіңдер, қиындатпаңдар. Сүйіншілеңдер, (адамдарды) үркітіп, өздеріңнен бездірмеңдер», – дегені бар. Осы ұстанымды əрдайым басшылыққа ала отырып, құлшылықтың мəні мен мақсатын, иманның дүние мен ақыреттегі пайдасын айтып түсіндіруге тырысу қажет. Жəне де əйелі мен бала-шағасына бұйыратын нəрсесін алдымен өзі орындап үлгі болуы керек.



	г. Орнымен қызғану

	Отағасының отбасы құлшылығына жауаптылығының деңгейі олардың Исламды танып, білуін қадағалаумен ғана шектелмейді. Үй ішіндегі жандардың қай-қайсысының да харам жасауына көз жұмып қарамай, мұндай іске қарсы тұрып, жирендіру де басты міндеті. «Қызды қырық үйден тыю» дегендей, қыз балалары мен əйелінің келте киініп, кез-келген ер кісімен емін-еркін араласа беруіне жол бермей, отбасын сұқ көздерден қызғыш құстай қорғау ер азаматтың намысты ісі. Бүгінгі таңда қалың жұрттың демалыс орны жағажайларда əйелімен, қызымен жартылай жалаңаштанып шомылып жүрген ер кісілерді көргенде, адамзаттан қызғаныш сезімі біржола кетейін деген бе деп қаласыз.

	Жалпы қызғаншақтық дегеніміздің өзі жағымды жəне жағымсыз болып екіге бөлінеді. Пайғамбарымыз (саллаллаһу алəйһи уə сəллəм) бір хадисінде «Қызғанудың екі түрі бар. Біреуін Аллаһ тағала жақсы көреді, екіншісін жек көреді. Аллаһтың жақсы көрген қызғанышы күмəн мен жамандыққа бастайтын амалдар кезіндегі қызғаныш, ал жек көргені жамандық белгісі жоқ жерде де қызғану» деп, орынды-орынсыз қызғанудың ара-жігін ажыратып берген-ді.

	Өмірлік серік болғандықтан əйел мен еркектің бір-бірін қызғана білуі де жақсы қасиет. Бірақ бұл қызғаныш отбасының бақытын, арын сақтау мақсатында ғана болуы керек. Əйтпесе, қызғану деген осы екен деп үйге кештетіп оралса да, əлдекіммен сөйлесіп қалса да тергей жөнелу мұсылмандарға тəн қасиет емес.

	Кейбіреулерде қызғаншақтық психологиялық ауруға ұласып, нəтижесінде өмір есігін жаңа ашқан өз перзенті жайлы да «Басқа біреуден болып қалған жоқ па екен?» деген жан түршігерлік күмəнді ойға да баруы мүмкін. Сондықтан ерлі-зайыптылардың бір-бірін бостан-босқа кінəлауына шариғатта рұқсат жоқ.

	Бірде мынадай бір оқиға болған екен. Аққұба өңді сахабаның əйелі бала көтеріп, тоғыз айдан соң перзентін дүниеге əкеледі. Алайда сəби терісінің қара түстілігі сахабаға түрлі ой салып, əйелінен күмəндана бастайды. Ақырында Пайғамбарымызға (саллаллаһу алəйһи уə сəллəм) келіп жағдайды баяндайды:



	–Əйелім босанған еді. Балам қара нəсілді болып шықты. Тіпті не дерімді де білмеймін, – дейді. Сонда Пайғамбарымыз:

	–Сенің түйелерің бар ма? – деп сұрайды.

	–Иə, – дейді сахаба.

	–Олардың түсі қандай? – дейді Пайғамбарымыз (саллаллаһу алəйһи уə сəллəм).

	–Қызыл, – деп жауап қатады сахаба.

	–Олардың арасында боз түйе бар ма?

	–Иə, бар.

	–Ол қайдан шықты?

	–Бəлкім енелерінің біріне тартқан шығар.

	–Балаңның да түсі аталарыңның біріне ұқсауы мүмкін, – деп жауап береді сонда Пайғамбарымыз (саллаллаһу алəйһи уə сəллəм)[105]. Мұны естіген сахабаның күдігі сейіліп, жаны жай тапқан екен.

	Гуманистік көзқараспен сараптасақ та қызғаныш ұғымы əдептілікке жақын категория. Сондықтан қызғанышты ұят пен ардың бір көрінісі ретінде бағаласақ, артық айтқандық емес. Қызғану деген ұғым санасынан өшіп, дағдысынан жоғалып, əдептілікті естен шығарған кейбіреулерге қарап осыны ойлаймыз. Біз бұл тұста батыс қоғамы мен соларға еліктеп, өздерін заманның талабына сай өмір сүрушілер қатарынан санап, əйелін, қыз-балаларын бөтен еркектерден қызғанғандарға «Қызғаншақ, жабайы» деп айдар таққандар туралы айтып отырмыз. Пайғамбарымыздың (саллаллаһу алəйһи уə сəллəм)

	«Мына үш түрлі адам жəннатқа кірмейді: дəйюус, еркекшора əйел, ішімдік құмар» – дейді. Сахабалар: «Уа, Аллаһтың елшісі! Ішімдік құмарды білеміз, ал дəйюус деген кім?» – деп сұрағанда. «Əйелі мен бала-шағасы отырған үйіне кімнің кіріп-шыққанына мəн бермейтін (əйелі мен қыздарын қызғанбайтын) адам», – деген жауап естиді. Бұл хадис «өркениеттің» осы бір қырының қаншалықты пасықтық екенін көрсетеді.



	ғ. Үйге кіру əдебін сақтау

	Күйеуі үйіне келгенде жылы жүзбен қарсы алып, шығарда да жақсы тілектермен аттандыру əйелдің міндеті екенін жоғарыда айтқан болатынбыз. Бірақ ер адамның да осы тұрғыда өзіне тəн міндеттері бар. Ол үйге кірерде, ең алдымен «Бисмиллəһир-рахманир-рахим» деп, Аллаһ тағаланың атымен енуді дағдыға айналдыруы керек. Бұл жайында Пайғамбарымыз (саллаллаһу алəйһи уə сəллəм) былай дейді: «Маған білдіргенін Аллаһ тағала сендерге де жеткізуімді əмір етті. Үйлеріңе келгенде есік алдында Аллаһтың есімін еске алыңдар. Шайтан үйлеріңнен алыстап, аулаққа қашсын. Алдарыңа тамақ қойылғанда Аллаһтың атын айтыңдар. Шайтан ризықтарыңа ортақ болмасын».

	Шайтан əрдайым есіктің алдында үйге кірер сəтті аңдып тұрады. Оның босағадан енуіне жол беру дегеніміз – шаңырақ тыныштығы бұзылып, құты қашты дегенмен бірдей. Ібілістің ең сүйікті ісі ерлі-зайыптының арасына түсіп, бір-біріне айдап салу. Шайтанның азғыруына жол бермеу үшін иманымызды күшейтіп, күнделікті дұғаларымыздан жаңылмауымыз керек. Сол үшін Пайғамбарымыз (саллаллаһу алəйһи уə сəллəм) үйге кірер сəтте Аллаһ тағаланың атымен кіруді өсиет еткен. Əрбір мұсылман осы сүннетті өзіне басты қағида деп білсе, əр отағасы осы өсиетке сай үйінің табалдырығынан «бисмиллəһпен» аттаса, шаңырағын бір жаманшылықтан құтқарғаны.

	Үйге кіру əдептерінің тағы бірі – қарсы алған жұбайы мен бала-шағасына «екі өмірде де саламат, есендік жəне амандық тілеймін» деген мағынада «Əс-сəламу алəйкум» деп амандасу. Құранда Аллаһ тағала былай деп бұйырады:

	«Үйлеріңе кірген кезде Аллаһ тарапынан құтты, берекелі һəм жақсы тілек ретінде бір- біріңе сəлем беріңдер».



	Осы аяттың мағынасы турасында кейбір ғұламалар былай дейді: «Шаңырағыңа енерде отбасыңа сəлем бер. Себебі олар сенің сəлеміңе лайық жандар. Егер үйде ешкім болмаса, «əс- сəламу алəйнə уа алə ‘ибəдиллəһис-салихин. Əс-сəламу алə əһли бəйти уа рахматуллаһи уа бəрəкəтуһ» (Аллаһтың сəлемі бізге жəне басқа да салиқалы құлдарына болсын. Аллаһтың сəлемі, рақымдылығы жəне берекесі Пайғамбарымыздың ұрпағына болсын) деп айт». Сəлем айту – ең берекелі дұғалардың бірі. Үйге осы дұғамен кіргенде баспанамыздың ырыс-несібесі артады. Пайғамбарымыз (саллаллаһу алəйһи уə сəллəм) сахабаларына былай деп үйреткен екен: «Үйіңе сəлем беріп кір. Сонда саған да, шаңырағыңа да береке келеді». Сондай-ақ, сəлем беруде сүннеттік сауап та бар. Сəлем айтылған кезде сол жердегі періштелер де сəлемді алып, олар да сəлем берушіге сəлем қайтарады. Сондықтан, осы сүннет амалды жасауды ұмытпауымыз керек. Əсіресе, отағасы сəлеммен есік ашса, оны өздеріне үлгі тұтатын бала-шағасы да осы сүннет амалға дағдыланып, бойларына сіңіре түседі.

	Отағасы табалдырықтан күлімдеп жайдары жүзбен аттауы керек. Сонда оның сəлемі де жанұясындағыларға жылылық сыйлайды. Айша анамыздың айтуынша, Расулаллаһ (саллаллаһу алəйһи уə сəллəм) үйіне əрдайым жылы жүзбен күлімсіреп кірген екен. Бұл əрекет те сүннет. Ал əрбір сүннет амалдың екі дүниелік бақытқа бастар жол екенін жақсы білеміз. Кіріп келіп үйдегілерге қуаныш сыйлайтын болсаңыз, иншаллаһ, Жаратушы иеміз де сізді мəңгі дүниеде қуантар. Пайғамбарымыз (саллаллаһу алəйһи уə сəллəм) бір хадисінде былай дейді: «Саналарыңа жақсылап түйіп алыңдар. Адамдарды байлықтың буымен шалқыған қуанышқа кенелте алмайсыңдар. Сендердің бойларыңнан көрінген жақсы мінездерің мен жайдары жүздерің ғана оларды қуанышқа бөлей алады».



	д. Үйге қарай асығып тұру

	Түздегі жұмыстарын бітірген соң ер азаматтың дереу үйге қарай қайтқаны жөн. Бос уақытты сыртта өткізгеннен гөрі үйінде асыға күтіп отырған жан жары мен бала-шағасының жанында мəре-сəрі күй кешкенге не жетсін? Құмар ойынханалар мен сыраханалардың есігінде жүріп өткізген уақытты отбасына арнаса, Аллаһ тағаланың разылығына бөленерін көп кісі түсінбейді-ау. Сондықтан жұмысы біте салысымен тіке үйіне тартқаны абзал. Сонда ерлі- зайыптылардың арасында сенімділік орнап, бір-біріне деген құрметі арта түседі. Əкесінің жұмыстан уақытылы оралғанын көріп өскен балалары да бұл əдетті бойына сіңіріп, қаңғыбастыққа салынып, түн қатып көше кезбейді. Олар да күн батқасын үйде отыруды отбасылық дəстүр деп біледі. Ал шаруалары бітпей, кешігетіндей болып жатса, мұны жұбайына алдын-ала ескерткені дұрыс. Сонда əйелі де күйеуі жайлы жаман ойға бармай, қайта күйеуіне тілектес болып отырады.



	е. Түн жарымында ескертусіз үйіне келмеу

	Отбасы өмірінің беріктігі ерлі-зайыптылардың бір-біріне деген сеніміне байланысты. Сондықтан Пайғамбарымыз (саллаллаһу алəйһи уə сəллəм) ерлі-зайыптылардың арасындағы шындыққа сызат түсіретін нəрсенің бəріне тыйым салған. Соның бірі алыс сапарға шыққан отағасының үйге ескертусіз түн жарымда келмеуі. Өйткені Пайғамбарымыз (саллаллаһу алəйһи уə сəллəм) сахабаларына:

	«Алыс сапардан қайтқанда, үйге түн ішінде ескертусіз келмеңдер», – деген еді.

	Шынымен де, түннің бір уағында үйге сау етіп кіріп келсеңіз, əйеліңіз «Бұл кісі менен күдіктеніп жүр ме, əлде мені тексергісі келген бе?» деп іштей ыңғайсыздануы мүмкін. Оның үстіне сіз аяқ астынан үйге кіріп келсеңіз, əйеліңіз дайындалып та үлгермеуі мүмкін. Бірнеше күн бойы көрмеген күйеуін қандай əйел болмасын дəмді аспен, таза үйімен, өзін де əдемілеп қарсы алғысы келмей ме? Күйеуі де осыны күтеді. Алыс сапардан жолсоқты боп шаршап

	келгенде əйелінің мүлде дайындықсыз күтіп алғанын қай еркек жақсы көрсін. Сондықтан да, түн жарымда отағасының ескертусіз келуіне Пайғамбарымыз (саллаллаһу алəйһи уə сəллəм) оң қабақ танытпаған.

	Сапарға шыққан ер кісілердің ескерер тағы бір мəселесі, шамасы келгенше жұмыстарын тез бітіріп, үйге жылдам қайту. Хадисте былай делінген: «Жол жүру – қиыншылық. Ол сендердің ұйқыларыңның, тамақтарыңның жүйесін бұзады. Жолға шықсаңдар жұмыстарынды бітіре салып үйлеріңе қайтыңдар».



	ж. Үй ішіндегі жұмыстарға жəрдемдесу

	Ала таңнан кешке дейін бітпейтін тамақ дайындау, балаларға қарау секілді күйбең тірліктер кейде əйелді де шаршатады. Мұндайда отағасы шамасы келгенше көмек көрсеткені жөн. Бұдан еркектің ештеңесі де кетпейді. Керісінше əйелінің көңілін осылай тауып, оған қуаныш сыйлайды.

	Бір кісілер Айша (р.а.) анамыздан Пайғамбарымыздың (саллаллаһу алəйһи уə сəллəм) үйде не істейтінін сұрайды. Айша анамыз ол кісінің үй шаруаларына көмектесетінін, намаз уақыты кіргенде мешітке кететінін айтқан екен. Рас, Пайғамбарымыз үйінде жұбайларына жəрдемдесіп, кейбір істерді өзі атқаратын. Аяқ киімін жамайтын, киімінің жыртығын өзі тігіп алатын. Ер кісілер қол ұшын бере отырып жұбайларының көңілін тапса, екінші жағынан сүннеттік сауапқа да ие болады.

	Ер кісінің өз заттарына деген ұқыптылығы да əйеліне үлкен көмек. Жұмыстан келгенде киімдерін қалай болса солай лақтыра салмай, өз орнына қоюы, айналасын ластамай, қолданған нəрселерін таза ұстауының өзі əйелдің жұмысын жеңілдетеді. Кешкісін балаларын ойнату, əсіресе, бала ауырып қалғанда көмек қолын созып, үй шаруаларына қарасуы ерлі- зайыптылардың бір-біріне деген құрметтерінің белгісі. Сонда, əйел де күйеуін бір кісідей сыйлайтын болады.



	з. Əйелінің көңілін аулау

	Көбіне үйде отырып, күйбең тіршіліктен көз ашпаған əйел бір сəт өзіне көңіл аударылғанын қалайды. Əйел заты көп сөйлегенді, сөйлескенді ұнатады. Статистика бойынша əйелдердің күнделікті қолданатын сөз мөлшері ер адамға қарағанда екі есе көп көрінеді. Сондықтан олармен жиі əңгімелесіп отыру артықтық етпейді. Пайғамбарымыз да (саллаллаһу алəйһи уə сəллəм) үйіне келген кезде Айша анамызға «Əңгіме айт» дейді екен.

	Реті келгенде əйелдің көңіл көтеріп, тынығуын да қамтамасыз етуі қажет. Олардың көңілін аулап əзілдесіп тұру да отбасы бақытының баяндылығына оң əсерін тигізеді.

	Пайғамбарымыз (саллаллаһу алəйһи уə сəллəм) соншалықты ауыр міндетіне қарамастан, жұбайларының көңілін табуды да ұмытпайтын. Тіпті, Айша анамызбен жаяу жарысқа түсуі де оның бізге таңсық жаңа қырын ашса, екінші жағынан барлық жанұя үшін үлгі де. Бір жорыққа аттанғанда Рақым Пайғамбары (саллаллаһу алəйһи уə сəллəм) өзімен бірге Айша анамызды алып шығады. Біраз жүрген соң Аллаһ елшісі сахабаларын «Сендер жүре беріңдер» дейді. Олар біраз ұзап кеткеннен кейін Айша анамызға «Жарысуға қалай қарайсың?» деп ұсыныс тастайды. Айша анамыз бұл ұсынысты қуана-қуана қабылдайды. Екеуі жарысып, Айша анамыз озып кетеді. Арадан біраз жылдар өтеді. Кезекті бір сапарда тағы да сахабаларын алға оздырып жібереді. Баяғы ұсыныс тағы жасалады. Айша анамыз көңіл көтермек боп ұсынысты құптайды. Екі бақытты жұп тағы жарысып, бұл жолы Пайғамбарымыз (саллаллаһу алəйһи уə сəллəм) озып кетеді. Сол кезде Пайғамбарымыз (саллаллаһу алəйһи уə сəллəм) «Баяғыда сенен қалып қойғанымның есесі қайтты» деп əзілдеген екен. Айша анамыз сол бақытты күндерінің куəсі іспетті осы оқиғаны еске алғанда «екінші рет жарысқанымызда

	алғашқыдай емес, толыңқыраған едім» деген екен. Негізінен Пайғамбарымыз (саллаллаһу алəйһи уə сəллəм) шындап жарысса алғашқы жолы-ақ жеңіп кетер еді, бірақ жан жарының көңілін аулау үшін əдей-ақ жеңілген болса керек.

	Бір күні эфиопиялықтар мешітте əскери ойын көрсетеді. Ардақты елші кетуге ыңғайланып Айша анамызға қарайды. Анамыз ойынды тамашалағысы келетіндей емеурін танытады. Аллаһ елшісі анамыздың тілегін қабыл алып, анамыз өзі кеткенге дейін күткен екен».

	Пайғамбарымыз (саллаллаһу алəйһи уə сəллəм) су ішер кезде əуелі Айша анамызға ұсынатын. Айша анамыз су ішіп болған соң өзі ыдысты алып, дəл анамыздың ішкен жерінен ішеді екен. Ет жесе де, Айша анамыздың тістеген жерінен тістеп жейтін көрінеді.

	Бір күні Айша анамыз (р.а.) Пайғамбарымызға (саллаллаһу алəйһи уə сəллəм) Йемендік он бір əйел жайлы баяндайды. Бұл он бір əйел бір жерге жиналып күйеулері туралы əңгімелейді. Барлығы да ағынан жарылып, бір-біріне күйеулерінің кемшіліктерін тізбектепті. Тек бір ғана əйел өзінің ажырасып кеткен күйеуінің жақсылықтарын жыр қылыпты. Екінші күйеуі оған күнде сый жасап, жақсы қараса да, əлгі əйел өзінің бұрынғы күйеуі Əбу Зəррді еш ұмыта алмағанын айтады. Жасаған жақсылықтарын үнемі сөз етіп отырады екен. Бұл əңгімені естігенде Пайғамбарымыз (саллаллаһу алəйһи уə сəллəм) былай деген екен «Мен саған Əбу Зəрр секілдімін. Бірақ Əбу Зəрр əйелімен ажырасқан екен, ал мен сенімен ажырасқан жоқпын. Екеуміз біргеміз».

	Осы жүрекжарды сөздерімен Айша анамызды əлемдегі ең бақытты əйел еткен болатын.

	Пайғамбарымыз жұбайларына деген көңілін жылы-жылы сөзімен, ісімен білдіретін. Оның əйелдерін қалай еркелеткені жайлы көптеген риуаяттар кездеседі. Солардың арасында хазірет Хадиша мен Айша анамызға қатысты тəмсілдердің қарасы қалың.

	Бірде Пайғамбарымыз түнделетіп əлдеқайда барады. Түйесіне Сафия анамызды да мінгестіріп алады. Анамыз қалғи бастағанда «Хуйəйдің қызы, ұйықтап қалма» деп еркелетіп құшағына алып отырған екен!.

	Сафия анамыздың (р.а.) ұлты яһуди еді. Бір күні Пайғамбарымыздың пəк жарларының бірі хазірет Хафса (р.а.) анамыз оған осыны бетіне басып, «Яһуди қызы» деп айтады. Сафия анамыз жылап қалады. Мұны көрген Аллаһ елшісі (саллаллаһу алəйһи уə сəллəм) хазірет Сафияға: «Сен пайғамбар қызысың, ағаң пайғамбар еді[116], өзің болсаң Пайғамбар əйелісің, ал олар сенің алдыңда несімен мақтанады?» – деп өте тапқырлықпен жұбатады.

	Жұбайларының көңілі жабырқау тартқан сəттерінде, оларды жұбатып, көңілдерін көтеруді ұмытқан емес. Етеккір көрген жұбайларын «Бұл Адам атаның барлық қыздарына Аллаһтың жазғаны» дейтін.

	Күнде кешкісін Пайғамбарымыз жұбайларының басын қосып əңгіме-дүкен құратын, көңілін көтеретін. Ғибратты əңгімелер айтып, өзара əзілдесетін де.

	Байқағанымыздай, рухы биік, жаны кемел ардақты Елші қабырғасын қайыстырар қаншама қиындық көріп жатса да, отбасындағы жауапкершілігін ұмытпаған. Пайғамбарымыздың осындай кең пейілі мен мейірімімен өз өмірімізді салыстырып көрсек, жер шұқып қаларымыз анық. Күйкі тірліктің тарам-тарам жолында шыдас бере алмасақ, отбасымызға келгенде қабағымыздан қар жауып, сазарып, безеріп шаңырақтың құтын қашырамыз.

	Тағы бір ескерерлік мəселе, отағасы жұбайының көңілін аулаймын деп жүріп ер кісіге, отағасыға тəн салмақтылығын да жоғалтып алмауы керек. Көңілдерін көтеру осы екен деп орынсыз қылжақ пен сайқымазақтыққа бармағаны жөн. Еркектік абыройды сақтау керек екен деп əйелі мен бала-шағасын тырп еткізбей ұстау да мүлдем дұрыс емес. Əділдік үшін салқынқандылықты, мейірім мен жұмсақтықты мөлшерлей білу қажет-ақ.



	и. Үсті-басын реттеп, қадағалау

	Дінімізде еркектердің де өз əйелдері үшін əдемі көрінуі, шаш-сақалын күзеп, үсті-басын түзеп таза киінуі маңызды. Айша анамыздан Пайғамбарымыздың үйге кірген кездегі ең алғашқы ісін сұрағанда, «үйге келген кезде ең əуелі тістерін мисуактайтын» деп

	жауап берген. Пайғамбарымыз (саллаллаһу алəйһи уə сəллəм) өзі де «Киімдеріңді таза ұстаңдар, шаштарыңды қысқартыңдар. Тістеріңді тазалаңдар. Өйткені Исраилұлдары бұларды орындамағандықтан əйелдері (көздері далада болып) зина жасаған», – деген еді.

	Осы мəселеге қатысты Ибн Аббас былай дейді: «Жұбайымның маған əдемі көрінуін қаласам, менің де ол үшін тартымды көрінуім қажет. Өйткені Аллаһ тағала: «Еркектердің əйелдерде ақысы болғаны секілді, əйелдердің де еркектерде ақысы бар» деген».

	«Пайғамбарға үмбетпін» дегендер оны үлгі-өнеге тұтып, өсиеттерін орындауы қажет. Түздің жұмысынан оралғанда еркектер үсті-басын реттеп, жуынып-шайынғаны жөн. Жағымсыз иіспен əйел жанын тіксіндірмеуі қажет. Алтынмен апталып, күміспен қапталса да, қолқаны қабатын жағымсыз иістің ешкімге ұнамасы анық.



	3.Ерлі-зайыптылардың ортақ міндеттері



	а. Шынайылық пен уəдеге беріктік

	Хақ дініміз Исламның қайнар көзі һəм тірегі Құран мен сүннетте туралықтан таймауға, шыншылдыққа қатты мəн берілген. Ұлы Жаратушымыз Құранда былай дейді:

	«Шыншыл ер адамдар мен шыншыл əйелдер... Аллаһ олар үшін кешірім мен үлкен сый- сияпат əзірлеген».

	Мұсылман ер де, əйел де біреудің ала жібін аттамайтын адал, қара қылды қақ жарар əділетті болуы керек. Бұл – мұсылмандықтың талабы. Екіжүзділіктен, түлкі бұлаң мінезден, өтірікті шындай қылып соғатын суайттықтан, опасыздықтан мұсылманның отауы алыс қонғаны дұрыс. Бұл сипаттар мұнафыққа тəн белгілер. Пайғамбарымыз (саллаллаһу алəйһи уə сəллəм) бір хадисінде былай дейді: «Мұнафықтықтың белгісі үшеу. Қашанда өтірік айту, уəдеде тұрмау, аманатқа қиянат жасау. Кімнің бойынан осы үш мінез кездессе, сол адам мұнафықтың нақ өзі».

	Тағы бір хадисінде:

	«Суайттық азғындыққа, ал азғындық тозаққа жетелейді. Кісі үнемі жалған сөйлеп, өтірік айтуға əуестенсе, ақырында Аллаһтың құзырында өтірікші кəззап деп танылады».

	Шынайылық пен адалдық ерлі-зайыптылардың арасына сенімнің шырағын жағады. Ислам аясында құрылғанда ғана ақ отаудың төбесінен ақиқаттың ақ туы желбіреп тұрмақ. Бүгінгі таңда жастарымыз бір-біріне шариғаттың шеңберіндегі кейбір шарттарды қойып үйленеді. Үй болуға ниеттенген жастардың Ислам қағидаларын ұстанғаны жөн-ақ, бірақ уəделеріне адал болмаса, жоғарыдағы хадисте айтылғандай екіжүзділікке баратындары өкінішті. Мəселен, кейбір жігіттер некелесер алдында қалыңдығына: «ата-анамның қасында тұрамыз, оларды бірге бағамыз» деген шарт қояды. Мұны қалыңдық сол уақытта мақұлдағанмен, тұрмысқа шығып алғаннан кейін берген уəдесін ұмытып, ата-енесінен бөлек түтін түтетуге ыңғай білдіреді. Кейбір жігіттер үйленбес бұрын берген уəделерін ұмытып, отаспай жатып, өзара сенімнің жігін ыдыратады. Бұл өз кезегінде бір-біріне деген сенім мен құрметті азайтып, арада салқындық тудырады.



	ə. Сүйіспеншілік пен құрмет

	Адамзатты махаббатпен жаратқан Аллаһ тағала күллі болмыс арасын сүйіспеншілік пен мейірімділік сезімдері арқылы жіпсіз байлап тастаған. Адам баласы жалған дүниенің ауыр жүгін осы сүйіспеншілік арқылы көтере алады. Егер махаббат пен мейірім болмаса, ешбір тіршілік иесі бір-бірін жақсы көріп, өзара отаспас еді. Сондықтан Жаратқан иеміз:

	«Бауыр басып, тұрақтауларың үшін, өздеріңнен жұбайлар жаратып, араларыңда махаббат пен мейірімділік сезімін оятты. Бұл Оның бар екендігінің дəлелдерінен», – дейді. Осы аяттан адамдар арасындағы сүйіспеншілік пен мейірім сезімдерінің Аллаһ тағаланың берген сыйы екенін ұғамыз. Адам баласы осы асқақ сезімдерді Жаратқанның сыйы ретінде бағамдап, қастерлей білуі қажет.

	Отбасы – сүйіспеншілік мекені. Сүйіспеншіліктен мақұрым қалғандар отбасының түтінін түзу түтете алмайды. Осы тұрғыда əсіресе, ер кісі əйелін жақсы көретінін жиі білдіруі тиіс. Ерінің өзін ұнататынын сезген сезімтал əйел заты да аянып қалмасы белгілі. Бір-бірін жақсы көріп, құрметтеген жұптың тұрмыс жағдайлары төмен болса да, олар өздерін бақытты сезінеді. Ыстық ұясында сүйіспеншілік көрмеген адам бақытты сырттан іздейді. Мұндай жағдайда отбасы шырқының қандай болары айтпаса да түсінікті.

	«Өздеріңді жақсы көрген, сендер де оларды жақсы көретін, құрсақ көтере алатын əйелдерге үйленіңдер» немесе «Мұсылман жақсы көреді һəм өзі де жақсы көріледі. Жақсы көрмеген жəне жақсы көрілмеген адамнан қайыр жоқ» деген хадис мұсылман үшін сүйіспеншіліктің орнын тайға таңба басқандай етіп көрсетіп берген.

	Мұсылманның кез-келген ісі Аллаһ разылығына бағытталатыны секілді, отбасындағы сүйіспеншілік те сол асқақ мақсатқа негізделуі керек. Оның өлшемі қол ұстасқан екі жастың жан сұлулығында, бойындағы көркем мінезі мен адамгершілігінде жатыр. Сонда ғана асқақ сүйіспеншілік өміршеңдігімен танылады. Əйтпесе тəн сұлулығына, дүниелік мүдделерге негізделген сүйіспеншілік алақандағы мұз секілді қас-қағым сəттік қана болады. «Күйдім, сүйдім» деп жүргендердің көп өтпей бір-бірінен ат-тондарын ала қашып, қос тарапқа сүрлеу салып кететінін бəріміз білеміз. Ал Аллаһ разылығына негізделген сүйіспеншілік қана тамырын тереңге тартып, сынақ өмірдің бар соққысына төтеп бере алмақ. Өйткені олар тек осы дүниеде ғана емес, ақыретте де бірге болатындарына иман еткен.

	Cүйіспеншіліктің баянды болуы үшін жұбайлар бір-бірін бағалай білсе, Жаратқанның да бұларға беретін бағасы жоғары болады.

	Ер кісінің қосағымен көркем қатынас жасауы Аллаһ тағаланың бұйрығы. Жаратқан иеміз Құранда:





«(Уа, иман келтіргендер!) Олармен жақсы қарым-қатынаста болып, тату-тəтті өмір сүріңдер. Егер оларды ұнатпай қалсаңдар (сабырлылық танытыңдар), қайдан білесіңдер, бəлкім сендер ұнатпаған нəрсеге Аллаһ тағала көптеген жақсылықты жазып қойған болар», − дейді.

	Ардақты Пайғамбарымыз да (саллаллаһу алəйһи уə сəллəм): «Əйелдеріңе ізгілік пен туралықты насихаттаңдар. Олармен жақсы тұрыңдар, жақсы қараңдар», – деген.

	Отбасында сүйіспеншілік баянды болуы үшін жұбайлар бір-біріне жақсы көретіндіктерін жиі айтып тұрғаны жөн. Пайғамбарымыз (саллаллаһу алəйһи уə сəллəм) «Жақсы көрген адамдарыңа жақсы көретіндіктеріңді айтыңдар» деп бұйырған жəне «Жақсы көргенін айтудың өзі сауап» – деп, сүйіспеншілікке құштарландырған. Хазірет Омардың (р.а.) кезіндегі мына оқиға ғибраттылығымен құнды.

	Күндердің күнінде бір кісі əйелінен «Мені жақсы көресің бе?» деп сұрайды. Əйелі сүймейтінін айтады. Салы суға кетіп мең-зең болған отағасы оқиғаны хазірет Омарға (р.а.) келіп айтады. Халифа əйелді шақыртып алады.

	–Не үшін күйеуіңе сүймейтініңді айттың?

	–Жаным қалап тұрмаса «жақсы» көремін деп жалған айтайын ба? – дейді əйел. Сонда халифа Омар (р.а.) əйелге:

	–«Иə, еріңнің жүрегін ауыртқанша, жалған айтқаның жөн еді. Жақсы көрмесеңдер де өмірлік серіктеріңе жақсы көрмеймін деп айтпаңдар. Рас, сүйіспеншілікпен құрылған отбасылардың саны өте аз. Бірақ адамдар мұсылман болғандары үшін немесе басқа да себептерге байланысты бірге өмір сүре береді», – деген екен.

	Ислам дінінде үлкен күнə болып саналатын өтірік сөзге ерлі-зайыптылардың арасын түзету кезінде рұқсат берілген. Осыдан-ақ ерлі-зайыптылар жарастығының өте маңызды екенін көреміз.

	Отбасы мүшелерінің бір-бірін жақсы көретінін сезінуі үйдің сəнін келтіріп, жанға лəззат сыйлайды. Отағасы əйелін сүйе білсе, əйел заты онсыз да ерінен шыға алмайды. Өзін басқалардан жоғары қою Аллаһ тағала ұнатпайтын мінездердің бірі. Отбасы мүшелерінің арасында болса бұл тіптен жаман. Күйеуі мал тапқанын міндетсіп, бейне тау қопарғандай көкірек керсе, əйелі де қалыспай, «мен болмағанда бейшара болып тентіреп кетер едің, осы жүргенің менің арқам» деп кердеңдесе, ол үйден береке іздемей-ақ қойыңыз. Мұның емі кішіпейілдік, мұндай қасиетті бір түзесе тақуалық түзейді. Себебі Құранда:

	«Шүбəсіз, Аллаһтың алдындағы ең ардақтыларың – тақуаларың», – дейді. Ал, тақуалықтың көрінісі Аллаһ тағаладан қорқу, Оны тану, сол арқылы адамның көкірегінде Оған деген сүйіспеншіліктің лаулап жануы. Бұл дүниелік һəм ақыреттік міндеттерді толық атқарудан тұрады. Мұндай қасиетке ие болған жанның өзгелерді басынып, кемсітпесі анық. Көкірегіне нан піскен адамнан кісіні сыйлау мен кішіпейілдік күту қысыр сиырдан айран дəметкенмен бірдей қылық. Аллаһ тағала мұндай адамдар жайлы

	«Өз нəпсісін өзіне тəңір етіп алғанды көрдің бе?» – деп, Құранда олардың жазасын белгілейді.

	Жалғыз жарын өзінен төмен санау отбасында ұрыс-керістің көбеюіне алып келеді.

	Мұндай отбасында бара-бара ері əйелін, əйелі ерін сыйлаудан қалмай ма? Əке мен шешенің осы «тəрбиесін» көріп өскен бала-шағаның жан дүниесінде не боп жатқанын кім білсін?!

	Бірігіп көтергенде жүктің жеңіл тартатыны түсіністік емес пе? Жаратылысынан екі бөлек адамның өмір бойы ойларының бір жерден шығып отыруы, əрине, оңай емес. Бірақ келісіп пішкен тонның келте болмасын ескеріп, əр істе екі жақты көзқарасты қоса есептеуіміз керек Бірінің көңіліне қаяу түссе, екіншісі ебін тауып жұмсартуға, уайымын сейілтуге тырысуы керек. Ер адамның арына кір келтірмей, мерейін үстем ете білу əйелдің міндеті болса, ер адам да əйелінің ұсақ-түйек назын көтеріп, жүрегіндегі оған деген жылулығын төге түсуі əйел жанын рахатқа бөлемей ме? Көбінесе ер адам үйдің жылуы, тамағы мен киімінің дайындығы, келген қонақ пен туыстарына деген əйелінің жылы шырайын қаласа, əйелге отбасының тыныштығы, күйеуінің көңіл бөлуі мен сүйіспеншілігі керек. Үйдегі бірлік пен ұйтқыны сақтау екі жақты тырысуды керек етеді. Ер адам сыртқы шаруаларды ыңғайластырса, отбасының керек-жарағын даярласа, əйелі оның қабағына қарап, болысып отырса қандай құрмет?! Отауының берекесін арттырып, отбасылық ғұмырдың ыстық- суығына шыдап, барына аспай, жоғына саспай отырған əйелді неге аяламасқа?!



	б. Бір-біріне сыйлық беру

	Өзара сыйлық берісу де екі жұп арасындағы сүйіспеншіліктің артуында маңызды рөл ойнайды. Аллаһ елшісі:

	«Бір-бірлеріңе сыйлық беріңдер. Сыйлық беру, сүйіспеншілік пен жақындықты арттырады əрі өкпені тарқатады», – деген.

	Адам жаны сый-құрметке бөленгенді ұнатады. Сыйлық алған адамның кəдімгідей қуанып, елпілдеп қалатыны белгілі. Сыйлықтың міндетті түрде қымбат болуы шарт емес. Қарапайым сыйлықтың өзі кісінің көңілін жаулап алуға жетіп жатыр. Əйелінің бір күнді арнап еріне ерекше тамақ пісіріп беруі ері үшін үлкен сыйлық. Жылы қабақ танытып, жылы-жылы сөйлеудің өзі анау-мынау сыйлығыңыздан асып түседі. Əрине, тек мұнымен ғана шектелмей, арасында арнайы сыйлық та сатып алған дұрыс.

	Ардақты елші хазірет Мұхаммед (саллаллаһу алəйһи уə сəллəм) отағасылар үшін:

	«Алыс сапардан оралғанда үй ішіне сыйлық ала келіңдер. Еш нəрсе таппасаңдар тас ала келсеңдер де құр қол келмеңдер. Шынымен де отбасына мұның өзі қуаныш сыйлайды» деп өсиет еткен. Əсіресе айт күндері, мүбəрак күндерде сыйлық жасау өте құптарлық іс.



	в. Сыр сақтау

	Үй ішіне ғана қатысты кей əңгімелерді қанша жақын болса да сырттағы адамдарға айту жақсы əдет емес. Оның ішінде жұбайлардың төсек қатынастарын өзгелерге жар салып, мақтануға да діни тұрғыдан тыйым салынған. Дінімізде бұл мəселеге қатысты қатаң ескертулер бар. Бір хадисте «Төсек қатынасымен мақтану харам», десе, екінші бір хадисте «Қиямет күні Аллаһ тағаланың алдына барғанда қиянат атаулының ең сорақыларының бірі жұбайлардың төсек қатынасынан кейін əйелінің сырын ер адамның басқаларға жаюы», – делінген.

	Шынында да ерлі-зайыптының басқа адамдарға жұбайының дене бітімін, болмаса басқа да нəрселерді айтуы арсыздықтың үлкені. Мұсылмандар үшін бұл тіптен ұят. Əрбір мұсылман мұндай жағымсыз жағдайларға жол бермеуі керек.



	г. Бір-бірімен ақылдасу

	Кісі ақылына құлақ асу, жан-жақты ойланып білетіндердің кеңесін сұрау істің дұрыстығына кепілдік береді. Иісі мұсылман баласы үшін кеңес қылу игі дəстүрлердің бірі. Құранда:

	«Олар жұмыстарын өзара кеңесе отырып істейді», – деп ақылдасудың маңызын көрсеткен.



	Отбасына қатысты мəселелерді де отағасы қабырғасымен кеңесіп шешсе, көбіне жоғары жетістіктерге жетеді. Өйткені, үй шаруаларына байланысты жағдайдың жөн-жосығын əйел жақсырақ білгендіктен, ер кісі «мен бəрін білемінге» салып ақылдасуды ар санамай, ақ жаулықтысының пікіріне жүгінгені абзал. Пайғамбарымыздың кейбір түйткілдердің түйінін табуда жұбайларымен ақылдасуы парасаттылығының белгісі. Мəселен, Ислам тарихында

	«Ридуан» деп аталатын серт кезіндегі сын сағатта Үммү Сəлəмə анамыздан (р.а.) ақыл сұраған- ды. «Қыздарыңды тұрмысқа беру мəселесінде əйелдеріңмен ақылдасыңдар» деп те əйел затының ақылын тыңдаудың маңызын баса айтқан.

	Жұбайынан ақыл сұрау бір жағынан шешімнің дұрыс шығуына көмек болса, екінші бір жағынан ол кісілерге деген құрметтің көрінісі. Кеңесу басты ұстаным болғанымен, əңгіме түйінін отағасы айтуы керек. Ең дұрысы, өгіз де өлмейтін, арба да сынбайтын, екі жақты да ырза қылатын шешім қабылдау.



	ғ. Бір-біріне дұға ету, құлшылықтарын орындауға жəрдемдесу

	Мұсылман болғаннан кейін басқа да мұсылмандарға, оның ішінде отбасы мүшелеріне жиі- жиі дұға етіп отырған дұрыс. Өйткені бұл дұға – қабыл болу мүмкіндіктері мол дұғаның бірі.

	«Ең жылдам қабыл болатын дұға мұсылманның діндес бауыры үшін сырттай жасаған дұғасы», «Бауыры үшін сырттай дұға еткен мұсылманға періштесі: «Əмин! Өзіңе де бұйырсын» – деп айтады», – деген хадистерден осыны ұғамыз.

	Ерлі-зайыптылардың бір-біріне жақсылық тілеуі өздеріне жақсылық тілеу деген сөз. Жұбайлар бір-біріне жасаған жақсылықтары үшін жоқ дегенде алғыс айтып, дұға тілеуді əдетке айналдыруы қажет. «Кімде-кім өзіне жақсылық жасағанға «Аллаһ саған жақсылығын берсін» десе, ана адамның бұған жасаған жақсылығынан да үлкенін жасаған болады» дейді Пайғамбарымыз (саллаллаһу алəйһи уə сəллəм). Бір-біріне жасаған жақсылықтары үшін «Аллаһ саған разы болсын» деу алғыстың ең үлкені.

	Жұбайлардың бір-біріне қарғыс айтудан өткен жамандықтары жоқ.

	«Өз-өздеріңе, бала-шағаларыңа, дүние-мүліктеріңе қарғыс айтпаңдар. Аллаһ тағала барлық дұғаларды қабыл алатын бір сəтке дөп келіп қалып, қарғыстарың қабыл болып кетер», – деп Пайғамбарымыз (саллаллаһу алəйһи уə сəллəм) бұған тыйым салған. Сондықтан жұбайлар бір-біріне тек қана жақсылық пен ізгілік тілеуі керек.

	Егер ері мен əйелі құлшылық міндеттерін атқармаса, осы дүниенің өзінде көптеген жақсылықтардан қағылатыны секілді ақыретте де орны толмас қасыретке тап болады. Екі дүниенің бақытына бөлену үшін екеуі бір-бірінің ғибадат етуіне жағдай жасап отыруы қажет.

	Құран кəрімде:

	«Мүмін ерлер мен əйелдер бір-бірінің досы һəм жанашыры. Олар жақсылыққа бұйырып, жамандықтан тыюға тырысады. Намазды толық орындайды, зекеттерін береді. Аллаһ тағалаға жəне пайғамбарына бағынады. Міне соларды Аллаһ тағала шексіз рақымына бөлейді», – делінген.

	Сахабалар дəуірінде дін жолында құлшылық мақсатымен бір-біріне демеу болған ерлі-зайыптылардың өмірлерінен көптеген ғибратты оқиғаларды мысалға келтіре аламыз. Мысалы, «Жақсы көрген мал-мүліктеріңді Аллаһ жолында жұмсамайынша, ізгілікке қол жеткізе алмайсыңдар», – деген аят түскен кезде, сол заманның атымтай жомарты атанған Əбу Талха өзінің ең жақсы көретін құрма бағын садақа етіп жібергенде, əйелінің бар айтқаны «Ол бақты өз атыңнан садақа еттің бе, əлде екеуміздің атымыздан ба?» еді. Əбу Талха екеуінің атынан бергенін айтқан кезде жұбайы төбесі көкке бір елі жетпей балаша қуанған болатын.

	Əбу Əйюб Ансаридің (р.а.) əйелімен бірге күңге азаттық беруі, Жумахидің (р.а.) бүкіл алтынды беріп жібергенде əйелінің лəм-мим демеуі біздер үшін өмір мектебінің үлкен сабағы болса керек.



	д. Кемшіліктерін жақсылықпен түзету

	Адам болғаннан кейін жаза басып жаңылысып жататынымыз жасырын емес. Пенделік пейіл кісі кемшілігін көрсе кінəлағыш келетінін қайтерсіз. Өзге жұртты былай қойғанда, ерлі- зайыптылардың қыңқ етсе бірін-бірі айыптай жөнелуі тіптен орынсыз екенін ардақты елшіміз (саллаллаһу алəйһи уə сəллəм) өз хадисінде былайша жеткізеді: «Мұсылман əдепсіз сөз сөйлейтін, өзгелердің қателіктерін бетіне басатын, лағынет айтатын дөрекі кісі емес».



	Отбасының ынтымағы мен берекесін ойлаған ерлі-зайыптылар мына мəселелерге мəн бергені жөн:

	1.Адамның мінсіз болмайтынын біліп, қателіктерін түсіністікпен қабылдау. Еркек те, əйел де «өзім мінсіз емеспін ғой. Ағаттықтарыма жұбайым қабақ шытпай қараса, мен де оны кешіре білуім қажет» деген ұстанымды өзіне басты қағида етіп алуы керек. Егер ерлі-зайыптылардың бойындағы ұнамсыз қылықтары Исламның негіздеріне қайшы əрекеттер болса, оның кемшіліктерін жұмсақтықпен, жақсылықпен түзеткен жөн.

	2.Жұбайының жақсы жақтарын ойлап, олқылықтарын үлкейте бермеу. Егер бір адамның бойында жақсы қасиеттері жаман жағынан көп болса, ол адам сүйіспеншілік пен құрметке əбден лайық. Тіпті, маңызды бір ғана жақсылығы үшін көптеген майда-шүйде кемшіліктерін кешіре білу керек. Мысалы, əйелдің ары мен абыройын сақтауы, намаз оқуы, ораза ұстауы, күйеуіне бағынуы, балаларының тəрбиесімен айналысуы жүздеген ұсақ кемшіліктерін жою үшін жетіп артылады. Сол секілді күйеуінің намаз оқуы, арақ ішпеуі, құмар ойын ойнамауы, отбасына адалдығы, зинадай зауалға бой алдырмауы секілді жақсы қасиеттерін сəл ғана түсінбестік үшін құрбан ете алмаймыз ғой. Ер мен əйел бір-бірінің бойынан бармақтай кемшілік көрген бетте жыландай жиырылып, аттай тепсініп жатса кімнен қайыр?!

	3.Өз бұрыстығымыздың қалай оңғарылғанын қаласақ, жұбайымыздың кейбір қисықтығын да солай түзетуіміз керек. Өзімізге қаламаған нəрсені біреуге жасап жатсақ, мұсылмандығымызға жол болсын?! Исламның игіліктің ошағы екенін ұмытпайық.

	4.Адамның ағаттық пен мінін жұрттың көзінше жарияламай, оңашада отырып ескерткен дұрыс. Ерлі-зайыптылар бір-бірінің кемшін тұсын ел алдында айқайлап айтып немесе сөзбен іліп-шалып мұқатпаулары керек. Ислам діні өзгелердің айыбын ашып, масқаралауға тыйым салған. Пайғамбарымыз (саллаллаһу алəйһи уə сəллəм): «Мұсылманның ар-намысы, дүние-мүлкі мен қаны басқа мұсылман үшін харам» деген. Тағы бір хадисте: «Кімде-кім дүниеде мұсылман бауырының айыбын жасырса, қиямет күні Аллаһ тағала да оның айыбын жасырады» делінген. Сонымен қатар, ерлі-зайыптылардың бала-шағасының алдында бір-бірінің қателіктерін бетіне басып, жанжалдасуы отбасылық жағдайға оң əсерін тигізбесі анық. Құранда «Бақара»

	сүресі 187-аятында: «Əйелдер сендерді бүркейтін (күнəдан тыятын, шаттыққа бөлейтін жəне көрікті қылатын) киім (секілді), сендер де олар үшін дəл сондай киім секілдісіңдер» − деп, Аллаһ тағала ерлі-зайыптыны бір-бірінің ұятын бүркеуші екенін айтқан. Демек, ерлі-зайыптылар да бір-бірінің кемшіліктерін басқаларға байқатпай, бас жарылса бөрік ішіне жасыра білуі керек.

	5.Сабыр сақтау. Отбасындағы татулықты сақтау үшін ерлі-зайыптылар бір-бірінің шалыс басқан қадамына сабырлық танытса, əрі отбасында береке-бірлік орнайды, əрі мол сауапқа да кенеледі. Бір-бірінің есерлігіне күйгелектенбей, пайым пен парасатты ұстанса, мұның жемісінің қандай боларын асыл сөздің иесі Пайғамбарымыз (саллаллаһу алəйһи уə сəллəм) хадисінде «Əйелінің жаман мінезіне шыдамдылық танытқан еркекке Аллаһ тағала ауыр індетке шалдыққан Əйюб пайғамбардың сауабын, ал күйеуінің жаман мінезіне төзіммен қараған əйелге Перғауынның жұбайы Əсияның сауабын береді» деп сүйіншілеген.



	е. Бір-бірінен кешірім сұрай білу

	Үй болған соң ұрыс-керісті мүлде болдырмау мүмкін емес. Ал келеңсіздік орын алған жағдайда ерлі-зайыптылардың өз қателіктерін мойындай салуына болады. Сонда ғана қателіктерін дер кезінде түзетіп, кикілжіңнің үлкейіп кетпеуін қамтамасыз етеді. Пайғамбарымыз (саллаллаһу алəйһи уə сəллəм) мұсылмандық ахлақтың бір ұстанымын хадисінде:

	«Мұсылманның мұсылманға үш күннен артық ренжуіне болмайды», – деп мəлімдеген. Мұсылман ерлі-зайыптылардың құлағына алтын сырға. Ерлі-зайыптылар ашуланған кезде «Сабыр түбі сары алтын» деп ашуы тарқаған соң бір-бірінің сөзіне құлақ асқаны жөн. Бірі «ə» дегенде екіншісі «мə» деп отырғанша, «кешірші, əдейі істеген жоқпын, ашуымды жеңе алмай, не айтып не қойғанымды өзім де білмеймін» деп басын ие салса, жібімейтін жүрек бар ма?!

	Өкінішке орай, кейде туындаған кикілжіңді салқынқандылықпен талқыға салудың орнына, «Неге кешірім сұрауым керек екен? Өзінікі жөн емес қой. Кешірім сұрай берсем, ол дандайсып, желкеме мініп алады» деп, ақылға сала қоймаймыз. Қателікті мойындай білу жетістіктің кілті екенін есте ұстаған жөн. Аллаһ елшісі (саллаллаһу алəйһи уə сəллəм) кешірімді кісіні Ұлы Жаратушының да кешіретінін айтқан. Демек, айыбымызды мойындай білумен қатар, кез-келген адамдарға кешіріммен қарауымыз қажет. Өзі үшін тергеуші, жұрт үшін қорғаушы болу кəмілдіктің бір сипаты. Мұны түсінген ерлі-зайыптылар өздерінікі дұрыс болса да, бұрыс болса да бірінші болып кешірім сұрауға талпынады. Алғаш болып, кешірім өтінген адам бұл тұрғыдан өзінің мұсылмандық борышын атқарған боп саналады. Ал, тəкаппарлыққа басып қырсыға түсу Исламның татуласуға шақырған өсиетіне құлақ аспағандық.

	Сонымен қатар, ұнамсыз іс екенін біле тұра қасақана қателік жасап, артынан жаздым, жаңылдым деп кешірім сұрай салуды да əдетке айналдырмаған жөн. «Кешірім сұрап құтыла салармын» деп, ойына келгенін істеу жұбайының ақысына қол сұғумен тең. Ал бұл кездегі кешірім сұрау – Аллаһтың разылығы үшін татуласуға ұмтылу емес, арамзалықтың нақ өзі болмақ.



	ж. Қуанышта да, қайғыда да бірге болу

	Бүгінгі таңда отбасылық өмірге қадам басқан жастардың некелесер алдында бір-біріне қайғыда да, қуанышта да бір болуға ант беретінін көп кезіктіреміз. Бірақ берген бұл анттары қаншалықты сақталып жатыр? Дініміз бойынша, ерлі-зайыптылардың бірінің басына келген қайғы-қасыретке ортақтасып, сабыр сақтауы сауапты іс. Жарына адал мұндай адамдардың сыйын ертең Аллаһ өзі берер.

	Ерлі-зайыптылардың бір-біріне деген адалдығы қасіреттің қара бұлты үйірілгенде байқалады. Біреулер басқа түскен нəубеттің ақырын күтпей құдай қосқан қосағын Аллаһқа аманаттап кете барса, енді бірі қарғап-сілеп, міндетсіне жүріп жарына жаны ашығаннан емес, елдің сөзінен қорыққандықтан бағып-қаққан болады. Басқа түскен қиындықты Аллаһтың сынағы деп көріп сабыр еткендер ғана Аллаһ алдында жоғары дəрежеге ие болады.

	Ханафи мəзһабында үйленуді нəпіл құлшылық ретінде қарастырады. Ал нəпіл құлшылықты орындаудың өз ерекшелігі бар. Ең бастысы, нəпіл құлшылық Аллаһ разылығы үшін орындалады. Жəне ол жерге шайтани ойды жолатпай, қолдан келгенше кəміл түрде орындауымыз керек.

	Екінші жағынан алып қарайтын болсақ, ері үшін əйелі, əйелі үшін ері Аллаһтың берген жеке-жеке аманаты. Бір хадисте «Аманаты жоқтың – иманы жоқ» делінген. Аманатқа деген немқұрайлылық иман əлсіздігінің белгісі. Мұсылмандардың кісі аманатына деген ұқыптылығы да содан. Оның үстіне ол аманат Аллаһтың берген некелі жарыңыз болса. Демек, отбасылы өмір бір жағынан ғибадат болса, екінші жағынан Аллаһ алдына арқалап барар аманатыңыз.



	з. Туысқандармен жақсы қарым-қатынас орнату

	Ерлі-зайыптылардың ата-ана, туыстарымен жақсы қарым-қатынаста болуы – мұсылмандық парызы. Дініміздің əміріне қалтқысыз мойынсұнған əрбір мұсылман мұны Аллаһ тағаланың разылығын негізге алып орындауы керек. Ерлі-зайыптылардың шамасы келгенше ата-аналары мен туыстарының үйіне барып, хал-жағдайын сұрап, тіпті, мүмкіншілік болмай, жұмысбастылықпен мұрнымен шаншылып жатса, телефон немесе хат арқылы хабар-ошарын біліп тұрған құба-құп. Туыстары шақырғанда бару, қуаныштарына ортақтасу, қиыншылықты бірге көтерісіп қол ұшын беру, қайғысына көңіл айту, үйіне қыдырып келгенде, жайдары жүзбен күту, ауырып қалса көңілін сұрау, өсиеттерін орындау ағайын арасын жақындатуға мұрындық болады. Мұны орындау ерлі-зайыптылардың ортақ міндеттері.

	Кейде əйелдері тым артық кетіп: «Мен сенің ата-анаңа қарауға борышты емеспін. Дінімізде əйелге ата-енесін күтіп-бағу жүктелмеген» немесе «туыстарың үйімізге келе бермесін» деп қарсы келуі, кейде мұндай ойын сөзбен айтпаса да, жақтырмағанын қас-қабағымен танытып, күйеуін ыңғайсыз жағдайға қалдыруы мүмкін. Қайын жұрты отағасының көмегін сұрай қалған жағдайда: «Əуелі өз əке-шешемді қарық қылып алайын, сенің əке-шешеңнің аяқ-қолын жылы суға малып қоятын өз балалары бар емес пе? Сенің туысқандарыңа қарасу менің міндетім емес» деп, ат-тонын ала қашады. Осыдан кейін «сенің туысың, менің туысым» деп екеуара бөлінушілік пайда болады. Отбасында əкенің айбыны мықты боп, қайын жұртын елемесе, балалары нағашыларына суық қарап, бөтен біреудей одырайып, жуыспай тұрады. Ал, шаңырақта анасының сөзі өтімді, билігі үстемдік құрса, балалары əкесінің бауырларына жуымай қоюы бек мүмкін. Алайда, дініміз бойынша бала əкесінің аға-інілерін əкесіндей көруі, анасының əпке- сіңлілерін анасындай құрметтеуі керек. Ата-анасының орынсыз өкпесінен бала мұндай шариғатымызда белгіленген қағидаларды білмей өседі. Жоғарыда əйел мен ер кісінің айтқан уəждері дұрыс-ақ. Ислам құқығында келіншек күйеуінің ата-анасын күтіп, бағуға, күйеу жігіт қайын жұртына материалдық тұрғыдан көмектесуге борыштар емес. Бірақ, Ислам діні тек қана құқықтан тұрмайды, оның адамгершілік аспектілері мол. Ақыретте ахлақ тұрғысынан да жауапқа тартылатынымызды ұмытпауымыз керек.



	и. Көршілермен жақсы араласу

	Əрбір мұсылманның көршілерімен жақсы араласып, көршілік міндетін өз дəрежесінде орындауы да Ислам дінінің талабы. Құранда Аллаһ тағала өзіне серік қосуға тыйым сала келіп көршіге жақсылық жасауды да бұйырады:

	«Бір Аллаһқа құлшылық жасап, Оған еш нəрсені серік етіп қоспаңдар. Ата-аналарыңа жақсылық жасаңдар. Сондай-ақ жақын туыстарыңа, жетімдерге, жарлы-жақыбайға, туысқан көршілеріңе, туыстығы жоқ көршілеріңе, (сапарлас немесе жақын) жолдастарыңа, елінен жырақта жүрген адамға, қолдарыңдағы құлдарың мен күңдеріңе жақсылық жасаңдар. Шынымен Аллаһ тəкаппар һəм мақтаншақтарды жақсы көрмейді».

	Пайғамбарымыз (саллаллаһу алəйһи уə сəллəм) да көрші ақысы жайлы: «Маған Жəбірейіл періште көрші жайында көп өсиет айтқаны сонша, көршіні көршіге мирасқор ететін шығар деп ойладым», «Үш түрлі көрші бар: үш ақысы бар көрші, екі ақысы бар көрші жəне бір ақысы бар көрші. Туысқан əрі мұсылман көршінің үш ақысы бар: туысқандық, мұсылмандық жəне көршілік. Мұсылман көршіңнің екі ақысы бар: мұсылмандық жəне көршілік ақысы. Мұсылман емес көршіңнің бір ақысы бар: көршілік ақысы», «Есігі ең жақын көрші жақсылық жасауға да ең бірінші лайық болады».

	Осы сынды хадистерден ғұламалар көрші ақысын былай белгілейді:

	1.Кісі үйінің төрт жағынан (оң, сол, алды, арты) қырық үй көрші болып саналады.

	2.Көршілердің ар-намысына тіл тигізбей, оларға жамандық жасаудан аулақ болу керек;

	3.Жақын көршісі аш болып, өзінің тоқ жатуы мұсылмандыққа жараспайды;

	4.Көршіні сөзбен жəне іспен ренжітпеу керек;

	5.Көршінің үйіне жəне ауласына рұқсатсыз көз тастауға, рұқсатсыз кіруге болмайды;

	6.Анда-санда сыйлық беріп отырған дұрыс;

	7.Тамақ пісіргенде немесе дүкеннен сатып алғанда жақын көршісіне де ұсыну мұсылманға тəн үрдіс;

	8.Керек кезде көршіге қол ұшын беру;

	9.Сұрап келсе қарыз беру;

	10.Мейрамдар мен қуанышты күндері көршісін құттықтау;

	11.Көршінің малына тас лақтырмау, үркітпеу;

	12.Балаларының көрші балаларды ұруына, жаман сөздер айтуына жол бермеу;

	13.Көршінің рұқсатынсыз үйін оның үйінен биік етіп салмау;

	14.Кемшіліктерін тіміскілемеу, сырын қазбаламау;

	15.Сəлем беріп, сəлемін алу;

	16.Кемшіліктерін, сырларын жария етпеу;

	17.Бар болса сұрағанын беру;

	18.Берген сыйлығын қабыл алу;

	19.Қайғылы жағдайларда көңіл айтып, қайғысына ортақтасу;

	20.Қонаққа шақырса бару;

	21.Көршіге кешірімді болу;

	22.Ауырып қалса, көңілін сұрау;

	23.Қайтыс болса жаназасына қатысу;

	24.Көршінің жетім балаларына көмектесіп, қорғаныш болуға тырысу;

	25.Көршіге жылы жүз танытып, жақсы сөздер айту;

	26.Көрші айқайлап ұрысса да, дауыс көтермеу, сабырлылық таныту, онымен ренжіспеу;

	27.Көршінің мазасын алмау, мазасын алатындай жағдай болса, алдын ала ескертіп, кешірім сұрау.



	к. Тағдырдың жазғанына ризашылық таныту

	Ерлі-зайыптылар бір-біріне көңілі толмаған жағдайда да сабыр етіп тағдырына ризашылық таныта білуі қажет. Бір хадисте: «Өздерің қалай болсаңдар, солай басқарыласыңдар» делінген. Пайғамбарымыз бұл хадисі арқылы осы өмірдің бір заңын меңзеп нұсқаса, бұл тəртіп Ұлы Жаратушымыздың адамдарға жіберген бұйрығынан туындап отыр. Не де болса болары болып, бояуы сіңгеннен кейін болаттай беріктік танытып, «Маған осындай жұбай берілген болса, демек бұған мен өзім лайық болғаным» деп, əркім өзін сынға ала білуі қажет. Бұл ақиқаттың бір жағы. Ал екінші жағынан маңдайымызға жазылғанның барлығы берілген сынақ. Оспадар, ожар қылықты күйеудің немесе долылығы дауылдай əйелдің сізге сынақ ретінде берілмегеніне кім кепіл? Одан да осы сынақтан сүрінбей өтуге талпыну қажет.

	Пайғамбарымыз (саллаллаһу алəйһи уə сəллəм) хадисінде: «Сен үшін пайдалы нəрсенің соңына түс жəне оған қол жеткізу үшін Аллаһтан жəрдем тіле. Əлсіздікке ұрынба. Басыңа іс түскенде:

	«Əттеген-ай, былай істегенімде ғой, сонда былай болар еді», – деп айтпа. Одан да «Бұл – Аллаһтың тағдыры, Ол қалағанын жасайды», – де. Себебі «əттеген-ай» деген өкініш шайтанға саңылау ашады, айтушыға зиянын тигізеді», – деген екен.

	Пайғамбарымыз (саллаллаһу алəйһи уə сəллəм): «Осы дүниеде де, ақыретте де сый-құрметке бөленген төрт əйел бар. Олар: Имранның қызы Мəриям, Перғауынның əйелі Əсия, Хуайлид қызы Хадиша жəне Мұхаммедтің қызы Фатима» деген-ді.

	Аллаһ тағала ешкімді бекерден-бекер сый-құрметке бөлемейді. Жаратқан иеміз адамдардың жасаған қызметтері мен жанқиярлықтары, танытқан сабыр мен төзімдерін ескеріп, соған қарай дəрежесін көтермек. Демек, жоғарыда аталған абыройлы аналарымыздың ерекше қасиеттеріне орай, Раббымыз мəртебелерін үстем еткен. Ал, енді оларды елден ерек еткен сипаттарына қысқаша тоқталсақ.

	Өзін құдай санап шектен шыққан перғауынның есалаң түсінігі мен надан əрекеттеріне қаймықпастан қарсы тұра білген Əсия бүгінгі күні исі мұсылман үшін үлкен өнеге болатын əйел. Мұндай кəпірмен бір шаңырақ астында өмір сүру үшін таудай сабыр қажет екені айтпаса да түсінікті.

	Құдіреті күшті Аллаһ тағала Адам атаны балшықтан жаратқаны секілді, тағы бір құдіретін көрсету үшін Иса пайғамбарды Мəриямнан əкесіз өмірге əкелді. Еркек көрмеген Мəриям анамызға өзінің пəктігін ел-жұртқа дəлелдеу оңайға түскен жоқ. Ел аузына келгенін айтып, түрлі жала жапты. Осының бəріне ары таза Мəриям анамыз Аллаһтың берген сабырымен төтеп бере алды.

	Хадиша (р.а.) анамыз Меккенің ең бай əйелі бола тұрып, қолындағы бар байлығын адал жарының жолында сарп етті. Онымен ғана шектеліп қалмай, жылдар бойы аштық азабын тартып, бұрын-соңды үш ұйықтаса түсіне кірмеген кедейлікті де басынан өткерді. Соған қарамастан Аллаһ тағалаға айтқаны тек алғыс қана еді.

	Фатима (р.а.) анамыз Аллаһ елшісінің қызы бола тұра, өмір бойы таршылықтан көз ашпады. Талғажау қыларлық құрма да таппай, тəуліктеп аш қалатын. Үйінің отымен кіріп, күлімен шықты. Егер тұрмыс-тіршіліктің өткінші қиындықтарына сабырлық танытса, жəннатта сый берілетінін айтып Пайғамбарымыз (саллаллаһу алəйһи уə сəллəм) оны жұбататын. Шынымен де Пайғамбарымыз айтқандай көп өтпей жəннаттың ханшайымы болды.



	Ерлі-зайыптыларды жәннатқа жетелейтін пікір

	Өткен заманда Асмай деген кісі сапарға шығыпты. Шөл далада кетіп бара жатып бір шатырды көреді. Лашықтың алдында отағасы мен жұбайы отыр екен. Əйел хас сұлудың нақ өзі екен де, ері рең, басы келіспеген біреу болып шығады. Асмай əйелді сынамақ боп былай дейді:

	–Бақытың ашылмаған жан екенсің. Осыншама көз тартарлық сұлулығыңмен мына келбетсіз кедейге күйеуге шығып қор болыпсың.

	Сонда оның айдап салма сөзіне əйел дереу қабағын шытып:

	–Шаңырағымыздың шырқын бұзарлық неткен жаман пейілді адамсыз! Əлде сіз бұл жерде тағдырдың да еншісі барын білмейсіз бе? Тағдырым солай жазса, демек маған лайығы осы. Жоқ əлде «тағдырыңа бұл адам жазылған екен, бірақ тағдырың жаңылыс жазылыпты, Құдай тағала саған əділетсіздік етіпті» демексіз бе? – дейді.

	–Астапыралла. Тағдырың жаңылысқан дей алмаймын. Аллаһ тағала əділ. Ешкімге де зұлымдық жасамайды, – дейді Асмай.

	–Олай болса, өзіңіз де мойындайтын боларсыз. Егер мен жақсы əйел болсам, пешенеме жазған күйеуім де жақсы адам шығар. Менің міндетім тағдырыма жазылғанға ризашылық танытып, өмірімде жəннатқа жетелейтіндей ғұмыр кешу. Ал жəннатқа лайық жұптан артық не бар? – дейді əйел. Жауапқа дəн риза болған Асмай өз жолымен кете барады.

	Тағы да осыған ұқсас бір оқиғаны Əбуллəйс былай баяндайды: Ғұламалардың бірінің əйелі аузы-басы көпіріп сөйлей беретін мылжың, қолынан түк келмейтін, шаруаға икемсіз бейбақ екен. «Онымен бірге қалай тұрып жатырсың, ажырасып құтылмайсың ба?» дегендерге ғұлама:

	«Оны қоя берсем екеуміз де құрдымға кетеміз. Оның құрдымға кететін себебі, мен сияқты сабырлы адамды қайта таба алмас. Менің құрдымға кететін себебім, оның шатақ мінезіне төзімділік танытқаным үшін алған сауабымды қайта таппаспын», – деп жауап берген екен.

	Ері осылай, жұбайы да жоғарыдағыдай пікір түйсе, шаңырақтың оңайлықпен шайқалмасы анық. Мұндай ерлі-зайыптылар бес күндік мына фəни өмірде болмашы нəрселерге бола мəңгілік жəннатқа жетелейтін құндылықтарды аяқ асты етпейді.





Үшінші бөлім




	АЖЫРАСУ ЖƏНЕ ОНЫҢ СЕБЕПТЕРІ



	Отау көтеру адам өміріндегі ең қуанышты сəт. Өйткені отбасылық өмір осы дүниеде ғана емес, арғы дүниеде де жалғасын таппақ. Бір өкініштісі сол, адам баласы өткінші сынақтарға сабырсыздық танытып Аллаһ ұнатпайтын ажырасуға барып жатады. Пайғамбарымыз (саллаллаһу алəйһи уə сəллəм): «Аллаһ тағалаға адал еткен істің ішіндегі ең жағымсызы – ажырасу» деп мұның оңды іс емес екенін айтқан.

	Қазақ қоғамында Исламның қаймағы бұзылмай тұрған кезде ажырасу сорақылық саналатын. Дініміз де ажырасуға рұқсат берілгенімен, ата-бабаларымыз бұған көп бара бермеген. Оның бір себебі − ерлі-зайыптылардың отау құрғаннан кейінгі міндеттеріне адалдығы болса керек. Отағасы отбасының нəпақасын ердің намысы деп білетін. Əйелі мен балаларын Жаратқанның аманаты деп санайтын. Əйелі еріне сөзсіз бағынатын. Қарсы келуді үлкен күнə көретін. Халықтың өскелең ұрпаққа берер тəрбиесі де осы бағытпен өрбіп, анасы қызының құлағына

	«Барған жеріңе тастай батып, судай сің», «Ерге жаққан əйел, елге де жағады» деп, жастайынан құйып отыратын. Ал бозбаланы «Жан қимақ бар, жар қимақ жоқ», «Жақсы əйел теңі жоқ жолдас, түбі жоқ сырлас» деп тəрбиелейтін. Осындай тəлім көрген ұрпақ шаңырақ құра отырып үлкен жауапкершілікті мойындарына алғандарын сезінетін. Қазақ менталитетінде жан сұлулығы бірінші кезекте тұрған. Сондықтан жарасымдылық пен сыйластық жүздерінен көрік тайып, шашын қырау шалған жасқа жетсе де жоғалмайтын. Оның үстіне жас жұбайлар білмегенін үйретіп, артық кеткен жерлерінде ақыл-кеңесін айтып отыратын үлкендермен бір шаңырақтың астында тұратын. Мұндайда келін күйеуімен салғыласуға ата-енесінен қысылатын, ал ұлдары отбасының шырқын бұзуға əкесінің қабағынан қаймығатын.

	Қазіргі таңда отбасылардың ажырасуына жол ашатын себептер əртүрлі. Олардың себептері: ерлі-зайыптылар арасындағы түсініспеушілік, ене мен келіннің келіспеушілігі, əлеуметтік жетіспеушілік, жарының көзіне шөп салу, ішімдік, нашақорлық секілді жаман əдеттерге үйірсектік сияқты сорақылықтар. Енді, осы індеттерге жəне оның алдын алу үшін дініміздің айтқан өсиеттеріне тоқталайық.



	1.Ортақ тіл табыса алмау

	Ерлі-зайыптылардың арасындағы түсінбестік көп жағдайда өмірге деген көзқарастарының əрқилылығынан туындайды. Екі түрлі ортадан тəрбие көрген адамдардың пікірлерінің əрдайым бір жерден шығуы мүмкін емес. Мысалы, өтірік айту біреуі үшін қарапайым нəрсе де, ал екіншісі үшін үлкен күнə. Біреуі жинақылықты жақсы көрсе, екіншісі бұған аса мəн бермеуі мүмкін. Мына екеуін қалай ажыратсам екен деп діңкесі құрып жүрген шайтан үшін елеусіз келіспеушіліктің өзі үлкен мүмкіндік. Сондықтан, өмірдің жаманды жақсылы күндерін бірге өткізуге бел байлаған жандар мұндайда «түсініспеушілік» деп бірден ыршып түспей, түсінісудің жолын қарастырулары қажет. Шама келгенше ері əйелінің, əйелі ерінің айтқанын орындауға тырысқаны жөн. Сондай-ақ əрқайсысы өз бойындағы жаман қасиеттерден арылып, мінез- құлықтарын көркейтуге күш салса, кешірмейтін кісі жоқ. Ал жарының ұнамайтын жағы болса түсіністікпен қарап, оны жақсылықпен түзетуі керек. Əйтпесе, сəл үйлесім таппаған іс- əрекеттен түскен сызат уақыт өте келе үлкейіп, əуелі кекесін күлкіге, арты жүрек ауыртар ызғарлы сөздерге айналады. Осылайша жұбайлар арасындағы сыйластықтың жібі күн сайын сетіней береді. Сондықтан Құран кəрім осының алдын алатын бір ұстанымды ерлі-зайыптыларға былай өсиет етеді:

	«(Уа, иман келтіргендер!) Жарларыңмен жақсы қарым-қатынаста болып, тату-тəтті өмір сүріңдер. Егер оларды ұнатпай қалсаңдар (сабырлылық танытыңдар), қайдан білесіңдер, бəлкім сендер ұнатпаған нəрсеге Аллаһ тағала көптеген жақсылықты жазып қойған болар».

	Ерлі-зайыптылардың арасын бөлуді мақсат еткен шайтан алдымен оларды ерегіс деп үгіттейді. Ерегіс пен қырсықтық ешқашан жақсылыққа апарған емес. Сондықтан ерлі- зайыптылардың бұдан аулақ болғандары жөн. Əйтпесе, шайтанның тұзағына қалай түскендерін өздері де сезбей қалады. Қырсықтық ерлі-зайыптыларға бір-бірінің қадір-қасиетін де ұмыттырып жібереді. Содан келіп қамшының сабындай қысқа ғұмырды итше ырылдасып өткізгенше ажырасып, əрқайсымыз өз жолымызға кетейік деп құтты ошағының отын өшіріп кете барады.

	Баяғының аналары ұзатылып бара жатқан қызына былай деп ақыл айтады екен: «Ерің сені құрметтесін десең, көңілін табуға тырыс. Егер айтқан сөзі көңіліңе қонбаса салғыласпа, өткен- кеткенді тергеме. Бір-біріңнен байқаған қателіктеріңді барынша жұмсақ дауыспен, дос пейілмен жеткізуге тырыс. Дөрекілік кімді болса да ашындырады. Тіпті дау-дамай туған кезде де бір-біріңді тыңдауға тырыс, ұстамды бол, ашуыңды ірке біл. Отбасыңдағы кез-келген əңгімені айғайсыз, сабырмен шешуге дағдылан».

	Бұл барша қазақ баласына қарата айтылған өсиет іспетті.



	2.Ата-ене мен туған-туыс

	Қоғамымызда ажырасуға жол ашатын себептердің бірі – келіннің ата-енесімен сыйыспауы немесе туған-туыстың келінге жылы қабақ танытпауы. Осы себепке байланысты қаншама ерлі- зайыптылар бір-бірінің жүзін көрместей теріс айналып, қаншама келіншекке «есік көрген» деген ат тағылып, қаншама еркек «ажырасқан» деген масқараға қалып жүр. Шикіліктің ұшы келіннен де, ата-енеден де шығып жатады. Бірі ата-енесімен бірге тұрғысы келмесе, бірі келінінен ұлын қызғанады немесе бөтен біреудің қызын бауырына баса алмай отырса опақ, тұрса сопақ қылады.



	а. Келіннің ата-енеге қызметі

	Айша анамыз (р.а.) əйелдің мойнында ең көп кімнің ақысы бар екенін сұрағанда, Пайғамбарымыз (саллаллаһу алəйһи уə сəллəм) күйеуінің деп жауап берді. «Ал ер кісінің мойнына кімнің ақысы көбірек жүктелген?» – деп сұрағанда, «Анасының» деп жауап берген екен. Тағы бір хадисінде ата-ананы жəннаттың орта қақпасына теңеген. Яғни, ата-анасының ризашылығын алған адамға жəннаттың орта қақпасы айқара ашылады. Егер адам ата-анасының көңілін таба алмаса, онда жəннатқа кіру мүмкіншіліктері азая түседі. Ал күйеуінің жəннатқа кіруін қалаған əйел оның ата-ана ақысын өтеуіне түсіністікпен қарап, көмектескені абзал. Бұл оның күйеуіне деген ең үлкен жақсылығы. Күйеуі отбасының басшысы саналғандықтан əйелі оның əміріне құлақ асуы тиіс. Егер күйеуі ата-анасына қарайласуды бұйырса, əйелі бұл тапсырманы орындауы қажет. Əйелдің мұнысы Аллаһ алдында ескерілмей қалмайтыны да анық. Себебі Пайғамбарымыз (саллаллаһу алəйһи уə сəллəм) хадистерінде былай дейді: «Күйеуі өзіне риза болып қайтыс болған əйел жəннатқа кіреді», «Əйел бес уақыт намазын оқып, оразасын ұстап, абыройын сақтаса жəне күйеуіне бағынса жəннатқа кіреді». Аллаһ тағаланың қойған заңдылығына мойынсұнып, күйеуінің сөзін екі етпеген əйел бір жағынан күйеуінің өтінішін орындап мол сауапқа кенелсе, екіншіден ата-енесіне қызмет ете отырып, күйеуінің ата-ана алдындағы борышын өтеуге де көмектеседі. Ерінің жəннаттан орын сайлауына себепкер болады.

	Үлкеннің аты үлкен. Кейде ақыл айтып, кейде ұрысып қоюы да мүмкін. Мұндайда келін өзінің келіндігін жасап ата-енесінің ашуын көтере білсе, үлкендер бұрыс айтып тұрған күннің өзінде, бетінен алмай, үндемей қоя салып, ағаттығын кейінірек жайлап айтып түсіндірсе, өз бағасы арта түспей ме? Үлкенді сыйлау арғы-бергі мұсылманның мызғымас дəстүрі. Дінімізде үлкеннің алдын кесіп өтпеуге, үлкенмен сөз жарыстырмауға, қарсы келіп көңілін қалдырмауға қатты мəн берілген.

	Қазақтарда ата-енеге «Қайын ата», «Қайын ана» дейді. Қарап отырсақ, «қайын» сөзі біздің тілімізге дініміз арқылы енген екен. Араб тіліндегі «қайым» сөзі біреудің орнына тұрған, біреудің орнын басқан деген мағынаға саяды. Демек, «Қайын ата» мен «Қайын ана» қыздың өз ата-анасының орнын басқан, оның екінші əкесі мен анасы дегенді білдіреді. Фиқһ үкімдері бойынша, əйел үшін ең жақын туыстардың қатарына қайын атасы мен енесі де жатады. Олай болса, келін осы жағын да ескеріп, оларға құрмет көрсетуі тиіс. Əрі үлкенді сыйлау баршаға ортақ парыз. Осы тұрғыдан да алғанда келін қайын атасы мен енесін сыйлап, оларға көмектесуі қажет. Осы үшін үлкендердің алғысы мен батасын алып, көсегесі көгере түседі.

	Қазақтың Ислам дінінен тамыр тартқан мəнді де мағыналы мақалдары жетерлік. Соның бірі «Атаңа не қылсаң, алдыңа сол келер» деген мақал. Бұл Ардақты елшінің (саллаллаһу алəйһи уə сəллəм)

	«Аллаһ тағала қарттарға құрмет көрсеткен жастарға да қартайған шағында оған құрмет көрсететін бала-шаға нəсіп етеді», «Əкелеріңізге жақсылық жасаңыздар, балаларың да сендерге жақсылық жасайтын болады», «Сендер ар-намыстарыңды қорғаңдар, сонда жұбайларың да ар-намысын сақтайды» деген хадистерінен алынған болуы мүмкін. Шынымен де үлкен кісілерге, соның ішінде ата-енеге жақсылық жасасақ, солардың жасына жеткенде біз де құрмет пен жақсылықтан кенде болмаймыз. Бұл – Ұлы Жаратушының бекіткен заңдылығы.

	Келін жоғарыдағы осы мəселелерді ескере отырып, ата-енесімен бірге тұрудан қашпауы керек. Əйелі отауымды аулақ тігемін деп күйеуінің құлақ етін жеп шақшадай басын шарадай етсе, шаңырағының шырқын бұзып, ақыры ажырасып тынады. Біле-білген адамға ата-енемен бірге тұру Аллаһ тағаланың берген үлкен нығметі. Себебі Аллаһ елшісінің (саллаллаһу алəйһи уə сəллəм)

	«Араларыңда қариялар мен сəбилер болмағанда, бастарыңа жамандық селдей ағып келер еді» дегені бар. Халық даналығында да «Қариясы бар үйдің қазынасы бар» демей ме? Олай болса, ата-енені үйдің берекесіне балап, аз күн өмірінде сізге алғыс айтатындай разы қылған жөн. Оның үстіне ата-енемен тұру сіздің нəпсіңізге ауыр келгенімен, басыңызға түскен нəубет емес.

	«Бəлкім ұнатпаған нəрселерің түбінде өздерің үшін қайырлы болар. Сондай-ақ, жақсы көріп, қалаған нəрселерің түбінде өздерің үшін зиянды болар», − деп Құран кəрімде айтылғандай, Аллаһ тағаладан келген нəрсенің бəріне разы болу біздің міндетіміз.

	Ата-енесімен немесе күйеуінің туыстарымен бірге тұратын келін қалай əрекет еткені жөн? Енді, осыған тоқталғанды жөн көрдік. Ең бірінші, келін нəпсісі мен шайтанның алдауына түспеуге тырысуы керек. Кейде əйел: «Ата-енемнен бөлек тұрсам, еркін өмір сүремін»,

	«Олардың қасынан кетсем рахат өмірге қол жеткіземін» деп ойлауы мүмкін. Тіпті, жоспар құрып, оны іске асыру жолында жанкештілік танытып, түрлі қулық-сұмдықтарға баратындар аз емес. Алайда, ешкім өмір жолының қандай бұралаңмен, қандай соқпақпен жалғасарын білмейді. Сондықтан мұсылман əйел нəпсі мен шайтанның жетегіне ілеспей, парасаттылықты мақсат тұтуы тиіс. Қарақан басын ғана ойламай, күйеуінің де жағдайына қарайлауы керек. Туыстарымен бір отау астында күнелткен соң келіспеушіліктер, түсініспеушіліктер де орын алады. Бірақ сабырлық танытып, парасаттылықпен əрекет етсе, арты жақсылықпен бітері сөзсіз. Өмір деген тақтайдай түзу жол емес. Ендеше қосағымен қол ұстасып, оның ой-шұңқырынан сүрінбей өту үлкен ерлік.

	Кейбір əйелдер күйеуі мен ата-енесінің арасына от салуға құмар. Ері жұмыстан келе сала, ата-енесінен күні бойы естіген сөздерін, олардың əрекеттерін жеткізіп, ата-анасына баласын айдап салады. Ақ пен қараның жігін ажыратпай, əйелінің сөзін сөйлейтін жігіттер мұндайда əке-шешесіне дауыс көтеріп, көңілін қалдырады. Сондай-ақ, əйелі мен əке-шешесі сөзге келіп қалғанда болған істі ақылға салып араша түсудің орнына еркектік деген осы екен деп əйеліне дүрсе қоя беретін дөрекілер де, керісінше əке-шешеге деген титтей де құрметі жоқ күшіккүйеулер де бар.

	Сахабалар заманында құлшылыққа жан-тəнімен берілген, садақаны көп беретін ізеттілігімен елге танылған, Алқамə есімді жас жігіт өмір сүрді. Бір күні аяқ астынан ауырған Алқамə төсек тартып жатып қалады. Сырқаты əбден меңдеп, бетінің бері қарамасын сезіп куəлік сөзін (кəлимə шəһəдəт) айтайын десе, тілі күрмеле береді. Оның қатты қиналғанын көріп жаны ашыған сахабалар Пайғамбарымызға (саллаллаһу алəйһи уə сəллəм) барып дереу мəн-жайды баяндап береді.

	Пайғамбарымыз (саллаллаһу алəйһи уə сəллəм) бірден əлгі жігіттің шешесін шақыртты.

	–Алқамə қандай еді? – деп сұрады.

	–Балам көп намаз оқитын, көп ораза ұстайтын, садақаны көп беретін – деп жауап берді кейуана.

	Пайғамбарымыз (саллаллаһу алəйһи уə сəллəм) бұл жолы сұрақты төтесінен қойды:

	−Сізбен қарым-қатынасы қалай еді?

	–Іштен шыққан баламды не деп жамандайын. Бірақ қанша кешірейін десем де, көңілімді көп қалдыратын. Əрдайым əйелін жақтап, маған қарсы шығатын, – деген кезде Пайғамбарымыз

	(саллаллаһу алəйһи уə сəллəм):

	–Анасының реніші баласының тілін күрмеп тұр екен. Қане, отын жинаңдар, Алқамəні тірідей отқа жағамыз, – деп маңайындағыларға бұйырды.

	Ана байғұс бірден жанұшырды:

	−Ойбай-ау, қажеті жоқ. Баламды өртей көрмеңіз, – деп жалынады. Сонда Пайғамбарымыз

	(саллаллаһу алəйһи уə сəллəм):

	–Аллаһ тағаланың о дүниедегі азабы балаңыздың қазіргі азабынан да қатты болмақ. Егер Аллаһ ұлыңыздан разы болсын десеңіз, сіз де аналық ақ сүтіңізді кешіп, ұлыңызға деген бар реніш-өкпеңізді тарқатыңыз. Онымен ризалықпен қоштасыңыз, – дейді.

	Ана байғұс разылығын айтып, күбірлеп кешіргенде баласының да кəлимаға тілі келіп, өмірден озған екен.

	«Аллаһ тағаланың разылығы ата-ананың разылығында, Аллаһ тағаланың ашуы ата- ананың ашуында» деген хадисті əрдайым қаперде ұстап, жұмақ кілтінің ана аяғының астында екенін ұмытпайық.



	ə. Ата-ененің келініне деген көзқарасы

	Отбасы бақытына ата-ененің де қосар үлесі мол. Олар ең алдымен келінін өз баласындай бауырына баса білулері керек. Сонда келіндері де бақытты, ұлдарының да жаны тыныш болады. Көбіне ененің көрегендігі келіннің аңғалдығы мен орашолақтығын бүркеп қалып жатады. Тұрмысқа енді араласып жатқан жас келіннің кемшіліктерінің көп болуы орынды. Мұндай жағдайда ененің кешіре білсе болғаны. Оның үстіне біреудің əлпештеген қызын келін етіп түсіргеннен кейін оны тəрбиелеп алу ененің міндеті.

	Келіннің үлкенді-кішілі қателіктерін жұмсақ тілмен ескерте отырып үйрету керек. Ене мен келіннің татулығы кішіпейілдік, кешірім, парасат секілді мінездерде жинақталған. Ал, бұл жерде ең бірінші түсіністік енеден күтіледі. Себебі көпті көрген ененің өмірлік тəжірибесі мол. Тіпті келіні жасаған қателіктерді бір кездері өзі де жасаған болар. Осыны ойлаған ене ақ босағадан енді аттап, оңы мен солын танымаған жас келінге терең түсіністікпен қарай білсе, олардың жарастығына сызат түсер ме? Ене мен келін тату болса, шаңырақтың шаттығы артады, екі жастың арасындағы сүйіспеншілік, сыйластық пен құрметтің бұғанасы одан сайын беки түседі.



	3.Құдалардың келіспеушілігі

	Кейде жастардың ажырасуына құдалар арасындағы келіспеушілік те себеп болады. Құдалық қатынасқа қатты мəн беретін біздің қазақта мұндай жағдайлар көптеп кездеседі. Ең бастысы екі жас тату. Ал бұл кісілерге не жетпейді десеңіз, бірі құдасының мансабын менсінбесе, енді бірі кедей деп қор санайды екен. Мақсаттары балаларын бақытты ету емес, қолдарын ұзату ма дерсіз. «Дүние шіркін көңіліңнің қай тесігін бүтіндейді» демейді. Ең аяғы тойда киген киіттерін місе тұтпай, «жарымаған жер екен» деп əңгімелейді. Пайғамбар салған соқпақты өмірлерінің жолы еткен атам қазақ, «теңі келсе тегін бер» демейтін бе еді? Бірақ ата дəстүрінен қол үзіп, барлық жетістігіміз дүниемен өлшеніп, дүниемен пішілген мына заманда, тегін беру былай тұрсын, сол дүние үшін жастарды ажыратуға дейін барып жатамыз. Көйлек-көншектің өкпесінен гөрі балалардың бақыты қымбат екенін қаперімізге алмаймыз. Рас, құда күту, киіт қою, жасау беру бұрыннан келе жатқан салт-дəстүріміз. Бірақ, қазіргі таңда олардың əу бастағы мəн-мағынасы, тəрбиелік мəні ұмытылып, бақай есепке негізделіп бара жатқаны ащы шындық. Осының салдарынан қызын ұзатқан жақ «Ішіме сыйған бала сыртыма да сыяды, саған тегін берер жолда жатқан қызым жоқ» деп долданса, жігіт жағы да «тəйірі, қатын жолда, бала белде деген, сондай бір шүйкебас табылмас дейсің бе» деп, шекеміз шылқып отырғандай шалқаятынымыз қанда бар қасиет. Ақырында өрімдей жап-жас келіншек жесір атанса, нағыз орда бұзар шағындағы жігіт оппаға түскен арқардай мəңгіріп басы ауған жақтан жөн табады.



	4.Əлеуметтік жағдай

	Шаңырақтың шайқалуына түрлі факторлардың əсері бар десек, кейбір отбасылардың тағдырының ерте қиылуына əлеуметтік жетіспеушілік те себепкер. Иманының емес, мүлкінің молдығымен жұрттан озғанды тəуір көретін пенделік түсінік көп ошақтың отын өшіріп отыр. Жан мен мал қатар келгенде жиғанын құрбан қылып, «Бастан құлақ садақа» дейтін қазақ қоғамында дүние үшін ажырасу деген жаманат естілмейтін. Ал қазіргі ажырасқан жастардың айтатыны үйлерінің жоқтығы, жалақының аздығы сияқты өмірдің ұсақ-түйек сынақтары. Кейбір əйелдердің, сол əйелдің тəрбиесінде өскен балалардың тойымсыздығы мен таусылып бітпейтін қажеттіліктері үйдің еркегін дүние таппақ мақсатпен отбасын тастап, алысқа тентіреп кетуіне мəжбүр етеді. Ері мал іздеп түзде жүргенде көзден алыстаған көңілден де алыстайтынның кері келіп, ерлі-зайыптылар бір-біріне суып, араларынан ала мысық жүгіріп өткенін аңдамай да қалады. Таңертеңнен қара кешке дейін күнкөріс қамымен жүрген ері ыстық тамағымды жейін, бала-шағамның қасында тынығайын деп үйіне асығып келгенде, əйелі «анау жоқ, мынау жоқ», «жұрттың күйеуі əйеліне ананы алып беріпті, мынаны алып беріпті» деп қарсы алса, иманы əлсіз кей азаматтар ұрлыққа, пара алуға, ұтысқа белшемнен батып қалармын деген үмітпен құмар ойынға да барады. Ал енді шарасыз қалғандары ішімдікке салынады. Осы кезеңді кемеңгер Пайғамбарымыз (саллаллаһу алəйһи уə сəллəм) хадисінде былай деп суреттеген еді: «Ер адам əйелінің, ата-анасының жəне балаларының кесірінен құрдымға кететін бір уақыт келеді. Олар еркекті «кедейсің» деп жазғырып, шамасы келмейтін нəрселерді талап етеді. Осының салдарынан бұл адам қауіпті істермен айналыса бастайды. Ақыр соңында діні де, өзі де құрдымға кетіп тынады».

	Байлыққа берілуді отау ұйытқысының ең басты жауы десек те болады. Себебі байлық өте өзімшіл, менмен келеді. Оған бой алдырған əйел де, еркек те тəкаппар болады. Тек менде ғана бола берсе дейді. Басқаны былай қойғанда, жұбайына да мұрын шүйіре қарайтын болады. Осылайша дүниеқоңыздық адамның ішіне күліп кіріп, өз дегенін істетеді. Көзін тұмшалап артынан жүгіртіп қояды. Бара-бара отбасында сүйіспеншілік біржола жоғалады. Ал бұл болмаған жерде адамдар өздерін мұз құрсанғандай салқын сезінеді.

	Ал мына суретті көз алдыңызға елестетіңізші. Қабырғасы кесектен қаланған, төбесі құрма ағашының діңімен, ұзынша бұтақтарымен жабылған, ені кісі бойындай ғана кеңдіктегі бір бөлмелі үй. Қоңыртөбен отаудағы жиһаз атаулыдан бір төсек, бір жастық, ұн мен құрма салатын бір табақ, су құятын ыдыс жəне су ішетін кесе ғана көзге түседі. Осынау ұядай шаңырақта кей күндері тұз бен наннан басқа тіске басар түк табылмай қалатын. Үйдегілердің бірнеше күнгі қоректері құрма мен су болатын. Кейде бірнеше ай бойы ошақтағы қазанға от тимейтін. Бұл Пайғамбарымыздың аяулы жары Айша анамыздың үйі еді. Бірақ бұл үй бүгінгі жұрт армандағандай алтынмен апталып, күміспен күптелмесе де, осы жұпыны қалпымен-ақ «Бақыт отауы» деп аталды. Айналып келгенде бəрі де кісінің иманына байланысты. Байлық керек болса, қанағат жетеді.

	Иманы бар салиқалы əйел жанбағарлық күнкөрісі болса, шектен шығып дүние қумайды. Қолында барға қанағат етеді. Күйеуінің шамасы келмейтін нəрселерге бола отбасын ойрандамайды. Ақыреттің мəңгілік жемістерін фəни дүниеге айырбастамайды. Қолында барын үнемдеп жұмсап, күйеуіне көмек көрсетеді. «Үнемдеген адам отбасында күн көріс тапшылығына ұшырамайды» деген парасатты Пайғамбардың (саллаллаһу алəйһи уə сəллəм) пайымын ұстанады. Əрдайым əз Пайғамбарды (саллаллаһу алəйһи уə сəллəм) жəне саңлақ сахабаларды үлгі тұтып, таршылықта да, кеңшілікте де шүкіршілік айта біледі. Осы ретте мына бір əңгімеге тоқталуды жөн көрдік.

	Бір күні Ибраһим пайғамбар (а.с.) Мекке маңында өмір сүріп жатқан ұлы Исмайылдың хал- жағдайын білейін деп үйіне келіпті. Ұлы Исмайыл күнкөріс қамымен кетіп, үйде келіні ғана қалған екен. Ибраһим (а.с.) келінінен тұрмыс жағдайларын сұрайды. Келіні «жағдайымыз нашар, жанымызды зорға бағып отырмыз» деп шағымданады. Сонда Ибраһим (а.с.): «Күйеуің келгенде менен сəлем айт. Есігінің тұтқасын ауыстырсын» дейді де, кетіп қалады. Əкесінің артынша Исмайыл пайғамбар (а.с.) үйіне кіреді. Келе салысымен «Мен жоқта үйге ешкім келмеді ме?» деп сұрайды. Əйелі болған жайды баяндайды. Əкесінің сəлемдемесін естіген Исмайыл: «Əкем бұл сөзімен сенен ажырасуымды меңзепті» деп, кедейшілігіне шағымданған əйелімен ажырасыпты. Күндердің күнінде Ибраһим пайғамбар (а.с.) баласының жағдайын білмек болып Меккеге қарай қайта жол тартады. Бұл кезде Исмайыл пайғамбар (а.с.) басқа əйелге үйленген еді. Əкесі келгенде үйінде тағы да жас келіні ғана отырады. Бұрынғы келінін сынаған дағдысы бойынша одан да күн көрістерінің шамасын сұрайды. Бұл келіні Аллаһ тағалаға шүкіршілігін білдіріп, жағдайларының жақсы екенін айтады. Сонда Ибраһим пайғамбар (а.с.): «Күйеуің келгенде сəлемімді жеткіз. Үйінің есігінің тұтқасын берік сақтасын» дейді де кетіп қалады. Исмайыл (а.с.) үйіне келгенде əйелі болған жайды жəне əкесінің сəлемдемесін жеткізеді. Сонда Исмайыл пайғамбар (а.с.): «Əкем сенен айрылмауым керектігін меңзеген екен», – депті.

	Пайғамбарымыз (саллаллаһу алəйһи уə сəллəм) үмбетіне айтқан бір өсиетінде былай дейді: «Бұл өмірде дүниеге көз тікпе, сонда Аллаһ тағала сені жақсы көреді. Өзгелердің қолындағы нəрсеге көз тікпе, сонда халық та сені жақсы көреді».

	Ерлі-зайыптылар күн көрісі қиындағанда кезекті бір сынақ деп біліп, Аллаһ тағала одан бетерінен сақтасын деп, сол халіне шүкіршілік айта білуі керек. Ойбай, енді қалай күн көреміз деп байбалам салмай, бір-біріне демеу болып, жылы сөздермен сабырға шақырулары керек. Адам үшін бұл өмірдегі ең үлкен бақыт – көңіл тыныштығы. Көңілі тыныш, жаны шат адам қара су мен қара нан жеп те мамыражай өмір сүре береді. Сөздің реті келгенде айта кетейік, шама келгенше кедей отбасының бай отбасымен көп араласпағаны дұрыс. Себебі, адамның аты адам. Пендешілікке салынып байдың дүниесін қызғанбаса да, көзін сүзіп қызығуы мүмкін. Ажырасуға көбіне осы дүниеге деген қызығушылық кінəлі. Керісінше, өздері секілді қарапайым отбасылармен араласса, олардың кей жағдайларынан үлгі алып, Аллаһқа айтқан шүкіршілігінен жаңылмайды.

	Əрине, ер азаматтар да кедейлік деген өткінші сынақ екен, əйелім бұған сабыр етуге міндетті деп аяқты көкке көтеріп жатып алмай, қолынан келгенше отбасын қатардан қалдырмауы керек. Оның үстіне отағасының үйге əкелгені сауапты іс.

	«Адам баласына тек өз еңбегінің нəтижесі ғана тиесілі. Сол еңбегінің жемісі алдағы уақытта көрінеді (қиямет күні алдынан шығады). Содан кейін оған істеген істерінің қарымы толық қайтарылады» деген Аллаһ тағала осыны айтады.



	Байлық па, иман ба?

	Қазіргі таңда, əлемге дүние-мүлік билігін жүргізіп жатқан мына заманда адамдардың да көзқарастары өзгерген. Бұл тіпті мұсылмандардың ой-өрісіне де айтарлықтай əсер еткен. Сондықтан ақыретті ұмытып, осы өмірді көп ойлау, əркімді байлығына қарай бағалау, тіпті жар таңдарда діндарлығынан бұрын материалдық жағына көңіл бөлу мұсылмандардың қалыпты жағдайына айналғандай. Алайда Пайғамбарымыздың (саллаллаһу алəйһи уə сəллəм) мұсылманның дүниеге көзқарасының қандай болу керектігін шегелей айтқан, əр сөзі мірдің оғындай ұлағатты хадисі бар. Оқиғаны сахаба Сəхл ибн Сағыд (р.а.) баян етеді: «Бір күні Пайғамбарымыздың (саллаллаһу алəйһи уə сəллəм) қасынан бір бай кісі өтіп бара жатты. Оған көз салған Аллаһ елшісі (саллаллаһу алəйһи уə сəллəм):

	–Мына кісі жайында не дейсіңдер? – деп сұрады. Қасында отырғандар:

	–Бұл адам егер бір əйелмен үйленгісі келсе оған некелесуге, біреуді қол астына алса, қамқорлығы қабыл етілуге, көзқарасын білдіргенде сөзі тыңдалуға лайықты кісі», – деді. Пайғамбарымыз (саллаллаһу алəйһи уə сəллəм) үндемеді. Сол кезде қастарынан мұсылман кедей кісі өтті.

	–Ал мына кісі туралы не дейсіңдер? – деп Аллаһ елшісі жанындағыларға сұраулы жүзбен қарап еді, отырғандар:

	–Бұл адам бір əйелмен үйленгісі келсе онымен отау көтеруге, біреуді қанатының астына алса қамқорлығы қабыл етілуге, көзқарасын білдіргенде сөзі тыңдалуға лайықты емес», – деді. Сонда Пайғамбарымыз (саллаллаһу алəйһи уə сəллəм):

	–Əлгі кедей жаңағы бай кісідей мыңдаған адамнан қайырлы, – деді.



	3.«Баламыз болса, сірə, ажыраспас едік»

	«Босағасын алтыннан соқсаң дағы, бала сүймей адамның мейірі қанбаған». Үй ішінен нəрестенің күлкісі шықпауы, бесіктің тербелмеуі мен ойыншықтың сылдыры естілмеуі отбасы үшін үлкен қасірет. Адам тағдырына Жаратқаннан басқаның əмірі жүрмесі анық. Бойға шарана бітпеуі туа біткен дерт немесе кейінен келген кеселден болуы ықтимал. Белгілі бір себепке жүгіну біз үшін үйреншікті мəселе. Көбінесе себебін іздеп, сол себептің салдарынан құтылуға тырысамыз. Бірақ біз əр істің ар жағындағы астарын барлап көруге тырыспаймыз. Болған нəрсенің барлығы бір Аллаһтың қалауы, бір Аллаһтың əмірі. Дені сау қаншама адамдарға да бала бітпеген. Бойға шарана біткен күннің өзінде де түсік тастауы, тоғыз ай көтерген нəрестенің шетінеп кетуі, өсіріп, бағып-қаққанда ата-анасының көз алдында дүниеден озуы да мүмкін ғой. Себебі, бұл өмір сынақтан тұрады. Аллаһ басымызға салған барлық сынақтың соңында қайыры боларын естен шығармағанымыз жөн. Мысалы, бір қаларалық автобусқа міне алмай қалдым деп күйініп, үлгермегені үшін жұрттың бəрін сөгіп, кінəлаған адам сол автобустың жол апатына ұшырағанын естігенде сабасына түсіп, ашуы қайтары сөзсіз. Осы тұрғыдан алғанда көпшілік əр нəрсенің жақсылығы боларына көз жүгірте бермейді. Оқуға түсеміз, жұмысқа тұрамыз, үйленеміз, үй боламыз, бала сүйеміз, бастық боламыз, қартаямыз. Мұндай мерекелі де, берекелі ғұмыр кешсек қуанып, керісінше өрбісе өкпелейтініміз несі? Өміріміздің керемет болуы үшін тағдырға өткізіп қойғанымыз бардай, ойлағанымыз болмаса күйініп өкінуіміз дұрыс па? Əр атқан таңда сол күнімізді мағыналы өткізуге, адамзат атаулыға пайда келтіруге деген жаңа бір қадам жасауға күш-жігеріміз дайын тұрсын. Əр күнімізді құр күйбең тірлік қамымен өлтірмей, адамгершілікке, сүйіспеншілік пен мейірімділікке толтыра білейік. Кітап оқыңыз, өнермен айналысыңыз, тіл үйреніңіз, ағаш суарыңыз, көшеде жүрген күшікке бір үзім нан тастаңыз, айналаңыздағы адамдарға сəлем беріңіз, біреудің халін сұраңыз. Өмірдің бақыты тек перзент көруде ғана емес. Балаңыз болмаса да өміріңіздің мағыналы екенін біліңіз. Сондықтан тағдырына бесік тербету бақыты жазылмаған жандар сабыр сақтап, өмірдің басқа да мəнді жақтары барын ойлап, соған қарай ұмтылуы тиіс. Ғұмырыңыздың мағынасын арттыру өз қолыңызда.



	4.Отбасындағы ұрыс-керіс пен қол жұмсау

	Ерінің əйеліне қол сілтеп қалуы – ықылым заманнан келе жатқан, қанымызға сіңген сорақы қасиеттердің бірі. Ұрыс-керістің соңы балалардың құтын қашырып, əйелін соққыға жығумен бітеді. Шаңырақта шыққан топалаң шудан кейін, үсті-басы көк ала қойдай боп, əлсіздігіне налып сыңсып жылаған əйел үйде қалса, көзі қанталаған еркек есін жинай үйінен ытқып шығады. Қанша таяқ жесе де, кейбір əйелдер «балаларымды əкесіз қалдырмайын» деп өз-өзіне басу айтса, кейбіреулері «мұндай қорлыққа қашанғы төзуге болады» деп, заттарын жинап төркініне тайып тұрады.

	Бəрінен бұрын еркектің өз ісіне өкінудің орнына əйелін сабауды Ислам дінінің қағидаларынан іздеп өзін ақтайтындардың болуы өкінішті. Дінді дұрыс түсінбеген шала мұсылмандардың «дінімізде əйелді ұруға рұқсат берген» деуі, өздерінің дөрекіліктеріне тапқан сылтаулары ғана. Рас, «Ниса» сүресінің отыз төртінші аятында əйелді ұруға болатындығы айтылған. Бірақ денеге зақым келтіре соққылау немесе соңы ажырасуға алып баратындай таяқтау емес. Отбасын сақтау жолында айтылған осы аятқа кеңінен тоқталайық. Аятта Ұлы Жаратушы былай дейді:

	«Əйелдеріңнің мойынсұнбауынан (күнə істеуінен) сезіктенсеңдер, алдымен, оларға ақыл айтыңдар. Кейін (ақыл айтқаннан нəтиже шықпаса,) олардан бөлек жатыңдар. Сонан кейін (онда да қоймаса,) ақырындап ұрыңдар. Егер бағынса, оларға жамандық жасаудың жолын іздемеңдер. Əлбетте, Аллаһ ең үстем, ең ұлы».

	Аяттағы «мойынсұнбау» сөзі – арабша «нушуз» деген сөзбен берілген. Бұл сөз күйеуінің ар- намысын аяққа таптаған, мүлде сөз тыңдамайтын, қашанда күйеуіне қарсы келіп, үнемі ұрыс- керіс шығаруға дайын тұратын көк долы əйел деген мағынаға келеді. Демек, əйел осындай сипатта болғанда ғана оны тəрбиелеу мақсатымен қол көтеруге рұқсат етілген. Бірақ мұндай жағдайдың өзінде бірден ұру емес, тəрбиені ақыл-кеңес пен насихаттан бастау керектігі айтылған. Ислам діні келмей тұрып араб қоғамында əйелге қол көтеру кең тараған əдет еді. Тіпті əйелді бір жері жазым болғанға дейін ұрып-соғу үйреншікті дағды болатын. Себебі олар əйелді адам қатарына қоспайтын. Мұны хазірет Омар (р.а.) былай баяндайды: «Аллаһ тағаланың əйелдер үшін айтқан үкімдері келгенге дейін (яғни жаһилия кезеңінде), біз оларды адам қатарына қоспайтынбыз». Бұл кездері арабтарда ғана емес, барлық елдерде əйелдер таяқтан көз ашпайтын. Аллаһ тағала Ислам діні арқылы осы жаман əдетті тыйып, əйелдеріңді дереу тепелей жөнелмеңдер, алдымен оларға насихат айтыңдар, тыңдамаса, төсекте бөлек жату арқылы жазалаңдар, сонда да қоймаса аздап, жанын ауыртпайтындай етіп ұруға болады деген. Рас, алдымен ақылға салып түсіндіру керек. Егер күйеуі шын көңілімен жанашыр ретінде əйеліне ескерту жасап, оның жаман қылықтарының қаншалықты зиянды екенін түсіндіре білсе, Аллаһ тағалаға иман ететін, мұсылмандықты ұстанатын əйел тəубасына келіп, күйеуінің сөздерінен-ақ тыйылуы əбден мүмкін. Себебі кез-келген мұсылман жасаған қателіктері үшін о дүниеде Аллаһ тағаланың алдында жауап беретінін біледі. Пендешілікпен кейде мұны бір сəтке естен шығарып алуы мүмкін. Егер оған құлақ аспаса, екінші сатыдағы тəрбие əдісі ретінде отағасына əйелін төсекте жалғыз қалдыру жазасы айтылған. Мұнда да Ислам ғұламаларының мəлімдеуінше, отағасы əйелін жалғыз қалдыру үшін үйін тастап кете алмайды. Тіпті басқа бөлмеге де барып жатуына болмайтындығын айтқандар да бар. Себебі ерлі-зайыптылардың арасындағы келіспеушілік оты отбасының өзге мүшелерін де шарпымауы керек. Яғни балалары мен отбасының басқа мүшелеріне араларындағы келіспеушілікті сездірмегені жөн. Əйелді төсекте жалғыз қалдырып жазалау дегеніміз – күйеуінің төсекте теріс қарап жатуы. Осылай бірнеше күн байқап көруі тиіс. Себебі əйел заты əрдайым сүйікті болуды қалайды. Ал күйеуі жүзін бұрмай, төсекте теріс қарап жатса, əйел еріксіз ойға беріліп, өзінің қателіктерін түсінуі мүмкін. Пайғамбарымыз (саллаллаһу алəйһи уə сəллəм) да жұбайларымен арасында осындай бір келеңсіз оқиға болған кезде (Тахрим оқиғасы) қырық күн бойы олармен тілдеспей қойған. Оларды тəрбиелеу үшін жұдырығын ала жүгірмеген. Пəк аналарымыз да ол кісінің ешқашан қол көтермегенін айтады. Пайғамбарымыз (саллаллаһу алəйһи уə сəллəм) отбасында болған мəселелерді күшіне жүгінбей-ақ, əрдайым ақылмен, парасатпен шеше білген еді.

	Аятта тəрбиелеу əдісінің ең соңында барып қол көтеру айтылған. Онда да қолдың қышуы қанғанша соққылау емес, жеңіл түрде ұруды меңзеген. Бұл ананың шектен шығып бара жатқан баласын құйрықтан ұрғаны секілді болса керек. Себебі осы аятты хадис арқылы түсіндірген Аллаһ елшісі (саллаллаһу алəйһи уə сəллəм) былай деген: «Əйелдеріңмен жақсы қарым-қатынаста болыңдар. Себебі олар сендерге берілген аманат. Ашық түрде жаманшылық жасамайынша, оларға жақсылық жасаудан басқаға құқықтарың жоқ. Егер олар жамандық жасаса, төсекте жалғыз қалдырыңдар жəне жай ғана ұрыңдар. Осыдан кейін сендерді тыңдаса, тағы да ұру үшін сылтау іздемеңдер. Біліп қойыңдар, сендердің əйелдердің алдында ақыларың секілді, олардың да сендердің алдарыңда ақысы бар. Төсектеріңді басқаға таптатпау, қаламаған кісілеріңді үйлеріңе кіргізбеуге құқықтары бар. Əйелдеріңнің алдындағы міндеттеріңнің бірі – киім-кешек пен азық- түліктерін қамтамасыз етулерің».

	Осы хадиске сүйене отырып, сахаба Абдуллаһ ибн Аббас (р.а.) тек қана тіс тазалайтын мисуак жəне соған ұқсас нəрселермен ғана ұруға болатынын, ал таяқ жəне темір секілді қатты нəрселермен ұруға болмайтынын айтқан. Тағы бір ескерер мəселе, хадисте «ашық түрде жаманшылық жасамайынша» деу арқылы Пайғамбарымыз (саллаллаһу алəйһи уə сəллəм) əйелдің жамандық жасағанына анық көз жеткізгеннен кейін барып жазалау керектігін, яғни істің ақ-қарасын анықтамай, алып қашпа сөздерге сүйеніп əйелді жазғыруға болмайтынын мəлімдеген.

	«Аюға намаз үйреткен таяқ» деп сəл жаза басса, көк ала қойдай етіп сабауды Аллаһ тағаланың да, сүйікті Пайғамбарымыздың да (саллаллаһу алəйһи уə сəллəм) қолдамайтыны, тіпті, бұған қатаң түрде тыйым салғаны айдан анық. Аллаһ елшісі (саллаллаһу алəйһи уə сəллəм) мұны бірнеше хадистерінде былай деп баяндаған: «Əйелдеріңді күндіз малша сабап, түнде еш ұялмастан қасына қалайша жатасыңдар?», «Сендердің ең жақсыларың əйелімен жақсы қарым- қатынаста болғандарың», «Əйелдермен тек жақсы адамдар ғана жақсы қарым-қатынас жасайды», «Ең жақсыларың – əйеліне, қыздарына жақсы қарағандар».

	Ислам діні сол кезеңде қоғамда кеңінен жайылған əйелге қол жұмсау əдетін жақтамаған, керісінше, оның орнына басқа тəрбие əдістерін ұсына отырып, біртіндеп қоғамнан ысырып тастауды көздеген. Ұруға рұқсат берген аятта да мұсылман ғұламалары аятта айтылған сөздер мен хадистерге сүйене отырып жасаған тəпсірлерінде ұрудың себебі мен ұру əдісін жоғарыдағыдай түсіндірген. Ал шамадан тыс ұрып жіберсе, əйелінің ақысы мойнына жүктелетінін, бұның ақыретте ең үлкен күнəлардың бірі болып есептелетінін айтқан.



	Осылайша, мұсылмандардың орынсыз əйеліне қол көтеруіне тыйым салған. Мұндай үкімнен кейін мұсылмандар да əйелге қол көтеруді бірте-бірте доғарып, о дүниеге кісі ақысын арқалап барудан қорыққан. Абдуллаһ ибн Омар (р.а.) бұл жайында былай дейді: «Біз Пайғамбарымыздың (саллаллаһу алəйһи уə сəллəм) кезеңінде ісімізге қатысты уахи (Құран аяттары) келіп қалмасын деп қорыққанымыздан, əйелімізге ұрсудан, олардың ақысын аяққа таптаудан жəне оларға дөрекілік көрсетуден барынша тартынатынбыз».

	Ал, статистикаға сүйенсек, əйелге қол көтеру саны мұсылман елдерінен гөрі батыста басымырақ көрінеді. Сондықтан батыс елдерінде əйел құқығын қорғау үшін көптеген ұйымдар құрылған. Америкалық атақты феминист проф. Темма Каплан бұл елде əйелдердің 50 пайызы күйеуінің соққысына жығылады деген дерек ұсынады. Оның мəлімдеуінше, əйеліне ең көп жұдырық сілтейтіндер дəрігерлер, адвокаттар, одан кейінгі орынды фирмаларда жұмыс істейтін жоғары лауазымды қызметкерлер екен. Көріп отырғанымыздай, əйелін тепкінің астына алатындар қара танымас біреулер емес, бəрі де жоғары білімді, мəдениетті кісілер. Демек, Құран үкімдерін жəне хадистерді дұрыс түсінбеген мұсылмандардың əрекетіне қарап, Ислам діні əйелге қол көтеруге жол ашқан деу ешқандай қисынға сай келмейді.

	Халқымыздың «Əйелді бастан, баланы жастан» деген мақалында, Исламның тəрбие үрдісі негізге алынған. Себебі, Ислам дінінде отағасы отбасы үшін жауапты. Сондықтан, ол отбасының тəрбиесіне де қатты көңіл бөлуі тиіс. Бұл үшін ол үйленген сəтінен бастап, өзінің əрі жұбайының жақсылыққа қарай ұмтылуына жағдай жасап, соның жолдарын қарастырып, Ислами тəрбиемен мінез-құлықтарын көркейтуге барын салулары қажет. Яғни, əйеліне қатаң жаза қолданатындай жағдайлардың əу бастан алдын алып, отбасының шырқы бұзылмай тұрып тəртіп орнатқаны жөн. Бірақ ата-баба даналығын өздерінің пасық пиғылдарына бүркеншік еткен кейбір адамдар бұл мəтелді «ұрып-соғудың» айналасынан алыс түсіне алмаған.

	Жалпы, ер адамның əйелге қол жұмсауы – оның əлсіздігінің дəлелі. Қара күшке тек надандар ғана сенеді. Ал өзінен күшті біреу табылса, алдында емпеңдей кетеді. Бір істің ақ- қарасын айыруға байып пен төзім керек болса, сол сабырға жету үшін тəрбие керек. Əркім өзін тəрбиелесе, өзіне күші жетсе, кінəні өзінде деп білсе өмір қалай болар еді? Басқа біреудің кемшілігін айтып шағымданбас бұрын адам өз ісін бағамдау керек емес пе? Еркектер көбінесе

	«менің əйелім» деп иемденіп, қол көтереді. Сүйген жарының, керегесіндей сүйенер кемеңгерінің бұл қылығы əйелге ауыр келеді. Біреу кеңдігімен, біреуі кешірімділігімен, енді біреуі бала үшін шыдап бағады. Əйтсе де, əр сөздің ауыртпалығы жүректе сақталады, денедегі таяқ ізі кетсе де жүректегі ізі кетпейді. Жұбайлар арасындағы сыйластық сол алғашқы таяқтан- ақ жоғалары сөзсіз. Əйелдің еріне сеніммен қарауы көзден бұл-бұл ұшады. Біреуі қорыққандықтан көнсе, енді бірі көз жұма қарап төзсе, шыдай алмағаны кетіп тынады. «Шыдау» деген сөздің өзі қандай қорқынышты. «Өмірлік серігіңе, жарыңа шыдау» деген, адамның өмір бойы еңсесі бір көтерілмей өту дегенмен бірдей емес пе? Пайғамбарымыз (саллаллаһу алəйһи уə сəллəм) бір күні сахабаларына «Адамдардың ішіндегі ең жаманы əйелі мен балаларына жайсыз адам» – дейді. Сахабалар: «Бұл қалай болмақ?» – деп сұрағанда: «Ол үйге келгенде əйелі үркіп, балалары қорқып қашады» деген екен. Бір төсекке бас қойып, артынша аяусыз таяққа жығып отырса, əйелдің жан-дүниесі астан-кестең болары ақиқат. Оны көрген бала да жауыздықтан жиіркенбей өспей ме?! Пайғамбарымыз (саллаллаһу алəйһи уə сəллəм): «Балаңызға арнаған ең үлкен жақсылығыңыз – оның анасын сүйгеніңіз», – деген. Ислам дінінде əйел – Аллаһтың аманаты. Əйеліне қол көтергендер Аллаһтың қаһарына ұшырайтынын білуі керек.



	5.Жаман əдеттерге үйірсектік

	Отбасының шырқын бұзып, ерлі-зайыптыларды бір-бірінен бездіретін себептердің бірі – қайсыбірінің жаман əдеттерге үйірсек болуы. «Ауру қалса да, əдет қалмайды» демекші, бұл жаман əдеттердің қоғамымызда кең жайылған түрі – арақ, нашақорлық, құмар ойнау жəне жеңіл жүріс. Бұлар дініміз бойынша ең үлкен күнəларға жатады. Себебі олар жеке тұлға, отбасы жəне қоғам үшін өте зиянды. Соның ішінде арақ пен нашақорлық – қоғамымызды қанша жылдар ластап келе жатқан дерт, тіпті күн өткен сайын дендеп бара жатқан кірер ізі бар да, шығар ізі жоқ аурулар. Көптеген ер адамдар, кейде əйелдердің де ішімдікке салынып, отбасынан қуылғандарын немесе отбасының шырқын бұзып жатқанын көреміз. Ішімдікке салынған кісінің отбасының əлеуметтік жағдайы төмендей бастайды. Себебі тапқан табыстың бəрі араққа айырбасталады. Шектен шығып кеткендері үйіндегі барын сатып, отбасын аш-жалаңаш қалдырып, отбасынан гөрі арақты жақын тұтады. Нашақорларды да осы қатарға қосуға болады. Мас адам ақылынан айрылып, шайтанның да азғыруымен жұбайы мен бала-шағасын дұшпан көреді. Үйіндегілерді қырып-жойып, пышақтауға дейін барады. Осындай жайды басынан кешкен бір бойжеткен өткен күндерін былай деп есіне алады:

	«Мен əкесіз өстім. Бірақ, оған еш өкінбеймін. Бала кезімізде əкеміз үйге келмей қалса, бəріміз қуанатынбыз. Себебі, ол үнемі арақ ішіп келетін. Аждаһа көргендей бəріміз тым- тырақай үйден қашып, көршімізді паналайтынбыз. Осы үшін сыныптастарымнан да қатты қысылатынмын. Ертесіне мастығы тарқағанда бəрімізден кешірім сұрап бəйек болады. Бірақ, онысы көпке бармайды. Кешкісін үйге қайта ішіп келеді. Сондай сəттерде үйден алысқа, ешкім білмейтін жаққа қашсам дейтінмін. Бірақ байғұс анамды аяйтынмын. Себебі, мен үйдің үлкені болғандықтан, маған көп арқа сүйейтін. Əкем оны көк ала қойдай ғып ұрып-соғып, сосын түк білмей қорылдап ұйықтап жатқанда, кіші бауырларымды ұйықтатып, мен де анамның қасына барып, оған жаным ашығаннан қосылып жылап, таңды атыратынмын. Бір күні анам оның ойранына əбден тойған болар, оны үйден біржолата қуып тынды. Бəріміз үшін жайма-шуақ өмір басталды. Үйіміз тып-тыныш, күн батқан сайын «Қазір əкеміз тағы да мас болып келіп, бізді тырқырата қуады-ау» деп қорқып, бүрісіп отырмаймыз. Сіңлім екеуміз анамызға қолымыздан келгенше көмектесуге тырыстық. Осылайша күнімізді көріп кеттік».

	Қазір ғылым мен техника дамып, елдің ой-өрісі өркендеді дегенмен, əлі де отбасына осындай ойран мен қырғын көрсетіп, отағасы немесе ішімдікке салынған аналардың бары ащы шындық. Олар тек қана отбасын талқандап қоймай, өздерінің де денсаулығын құртып жатыр. Тіпті, сол ішкіліктің салдарынан, дүниеге келген балалары мүгедек немесе ақыл-есі кеміс болып туылып жатыр. Осындай отбасында өскен балалардың тəрбиесі де шикі болып, бұзақылықтарға, қылмыстарға оңай иілуі мүмкін. Осылайша, бақытсыз отбасы, бақытсыз бала-шаға, бақытсыз тұлға пайда болып, соның салдарынан қоғам да зардап шегуде. Арақ пен нашақорлық қаншама кісілерді дəрменсіз бейшараға айналдырып, талай отбасының тағдырын тəлкек етті.

	Жамандықтың бастауы саналатын ішімдік пен нашақорлық жайлы Құранда былай деген:

	«Уа, иман еткендер, арақ-шарап, құмар ойындары, пұттарға сыйыну жəне бал ашу (немесе ашқызу) – шайтанның лас істері. Ендеше (екі дүниеде де) мақсат-мұраттарыңа жету үшін бұлардан аулақ жүріңдер. Шынымен, шайтан ішкілік жəне құмар ойындары арқылы араларыңа дұшпандық пен өшпенділік отын жағып, сендерді Аллаһты зікір етуден (Аллаһты еске алудан) жəне намаз оқудан айырғысы келеді. Енді бұлардан бас тартатын боларсыңдар».

	Ал Пайғамбарымыз (саллаллаһу алəйһи уə сəллəм) арақ ішуге былай деп тыйым салған: «Арақ ішпеңдер. Себебі арақ жамандық атаулының кілті», «Аллаһ тағала арақ ішкенді жəне ішкізгенді, сатып алғанды жəне сатушыны, арақты дайындағанды жəне дайындатқанды, əкелгенді жəне əкелдіргенді лағынет еткен». Міне, ит ішпейтін ащының, бар бəлеге басшы екенін осыдан-ақ білуге болады.

	Отбасын бұзу үшін шайтанның құрған тұзақтарының тағы бірі – құмар ойындарына бой алдыру. Аллаһ тағала жоғарыдағы Құран аятында құмардың да шайтанның ісі екенін айтты. Ал ол араласқан істің бəрі де азғындыққа жол ашатыны белгілі.

	Құмар ойындардың кез-келгені дініміз бойынша харам. Себебі ол да адамзат үшін нағыз зиянның көзі. Құмар арқылы адамдар оңай жерден пайда табуға машықтанып, жалқаулыққа ұрынады. Мұндай психология бірте-бірте адам бойындағы еңбекке деген сүйіспеншілікті өшіріп, қулықпен болса да, сұмдықпен болса да олжаға кенеле беруге жетелейді екен. Əрі уақытын ысырап етеді. Құмардың қызығына берілген талай адам отбасын қан жылатып, зар илетті, кедейшілікке ұрындырып, бала-шағасын сорлатты, арақ, нашақорлық пен осы құмардың кесірінен қаншама қылмыстар жасалып, қаншама адам темір тордың арғы жағынан өз орнын еншіледі. Бірақ солай болды екен деп бұдан тыйылған адам өте аз. Қысқа ғұмырдың ойранын шығаратын жаман əдеттерге үйірсектемей, олардан бойды аулақ ұстасақ, ұлы Жаратушының тəубе есігі біз үшін əрдайым ашық. Осындай күнəларға барған адамдар Аллаһ тағаладан кешірім тілеп, тəубаға келіп, жақсылықтың жолына түссе, оның өзі де, құрған отбасы да бақыт құшағына бөленеді-ау.

	Ерлі-зайыптылардың арасына ала мысық болып кіріп, ажырасуына жол ашатын кеселдің үлкені жеңіл жүріс. Мұны дінімізде «зина» дейді. Ол – ерлі-зайыптылардың бір-бірін алдауы, бір-бірінің көзіне шөп салуы. Қазіргі таңда қоғамда да ең көп тараған кеселдің бірі осы. Ислам дінінде зинаға да қатаң тыйым салынған. Құранда бұл жайында былай делінген:

	«Зинаға тіпті жақындамаңдар, өйткені ол барып тұрған арсыздық жəне ең жаман жол».

	Пайғамбарымыз (саллаллаһу алəйһи уə сəллəм) бір хадисінде екі жақ пен екі бұттың арасын арсыздықтан сақтай білген адамның жəннатқа кіретініне кепілдік беретінің айтады. Хадистегі екі жақ арасы дегені тіліне сақ болуды меңзегені. Себебі адам баласының жасайтын күнəларының көбі тілі арқылы іске асады. Ал екі бұт арасы дегені абыройын сақтауы. Себебі нəпсі мен шайтанның жетегіне еріп, адамның адалдықтың ақ жібін аттауы тек қана жеке өмірін емес, сонымен қатар отбасын да, қоғамды да бүлдіретін ең жиіркенішті, салмағы қорғасыннан ауыр күнəлардың бірі. Бұл сұмдық ескертпелер еркекке де, əйелдерге де қатысты. Ертедегі уақытта отбасына опасыздық жасау қазіргі кездегідей қоғамдық тұрғыда жаппай жайылған кесел емес еді. Ал қазіргі таңда екінің бірі бұл сұмдыққа шырмалғандай. Себебі бұған итермелейтін жолдар да өте көп. Соның ең бастысы бұқаралық ақпарат құралдары, оның ішінде теледидар. Көркем фильмдерде, əнге түсірілген бейнебаяндарда немесе шетелдік шоу бағдарламаларда ашық түрде зинақорлық уағыздалады. Бұған еті үйренген адамдардың санасында күйеуінің көзіне шөп салу, жұбайын алдау секілді сорақылықтар əбес саналмайды. Сонымен қоса, қаражатты көксеген көптеген арзанқол газеттер мен журналдарда да жеңіл жүрісті адамдарды тəрбиелеуге өз «үлестерін» қосуда. Ғаламтордың əр тетігін басқан сайын бұл бағыттағы дүниелеріне қарап, «бетті бастым, қатты састым, тұра қаштым жалма-жанның» кебіне түсеміз. Айналамыздың бəрінде осындай көріністер қаптаған мына заманда ерлі- зайыптылардың өздерін əрі бала-шағаларын жаман жолға түсуден барынша қорғағандары абзал. Ол үшін теледидарлардағы бағдарламалар мен киноларды таңдап көріп, əдептілікке баулитын жəне діни бейне таспаларды іріктеп тамашалап, үйімізге тек мəдениетті, пайдалы басылымдардың ғана келуіне рұқсат беріп, қолымызға алатын кітаптарға жəне ғаламтор мəліметтеріне де өте сақ болу қажет. Сонда ғана ерлі-зайыптылар бір-біріне сенімді, ұлы ұятты, қызы ибалы болады.

	Пайғамбарымыз (саллаллаһу алəйһи уə сəллəм) бір күні күйеу баласы хазірет Əлиге (р.а.) былай деп өсиет айтады: «Əли, харамға көзің түскенде алғашқысына күнə жазылмағанмен, кейінгісіне күнə жазылады». Яғни кейде адамның көзі харамға еріксіз түсуі мүмкін. Сонда дереу көзін сол жерден басқа жаққа тайдырып əкетсе, мұнысы үшін оған сауап жазылады. Ал нəпсісін тыя алмай, əлгіге құмарлықпен қайтадан қараса, онда күнə жазылады. Сондықтан əрбір ер мен əйел өзін-өзі осы хадиске сай тəрбиелеп, тежей білуі қажет. Даналықтың дара тұлғасына айналған Аллаһ елшісінің (саллаллаһу алəйһи уə сəллəм) келесі хадисінде былай делінген: «Харамға қарау көз зинасын жасады деген күнə жүктейді». Демек, кісінің харам жеріне қарау да көзбен жасалған зинаға жатады. Себебі барлық жамандық сол қараудан басталады. Көзбен көрген нəрсе санаға орналасып, ойын жегідей жейтін құртқа айналады. Сондықтан, Пайғамбарымыз (саллаллаһу алəйһи уə сəллəм) жамандыққа қарай жетелейтін осындай істердің бастауының өзіне тыйым салып, алдын алуды өсиет еткен.

	Ерлі-зайыптыларды жеңіл жүріске итермелейтін тағы бір кесепат ер кісілер мен əйелдердің аралас-құралас қызмет етуі. Əсіресе, қазіргі жұмыс орындарының көпшілігі осындай сипатқа ие. Ер кісі мен əйелдердің бір ұжымда, бір кеңседе отыруы, олардың күнде бір-бірін көріп əңгімелесуі, кейбір шараларға бірге қатысуы, іс-сапарға бірге шығуы, мерекелерді бірге атап өтуі, міне, осының бəрі ерлі-зайыптылардың арасының бұзылуына алып келуде. Тіпті, кейбір мекемелерде біреудің ері мен басқа біреудің жары бас қосып, мерекелерді атап өтуі үшін кафе, ресторан секілді орындарда көңіл көтереді. Мұндай жерлерге тапсырыс белгілі адам саны үшін беріледі. Нəтижесінде ұжымдағы кешке ерлер жұбайларынсыз, ал əйелдер күйеулерінсіз барып, көңіл көтереді. Сонда жаңа жыл немесе сегізінші наурыз секілді мерекелерді ері мекемесіндегі əріптестерімен, ал жұбайы өз қызметтестерімен бірге тойлайды. Ондай жерлерде ішімдік ішіліп, əр түрлі ойындар мен билердің ұйымдастырылатынын ескерсек, мұндай əрекеттер отбасының бұзылуына оңай жол ашып береді. Бұл нағыз қызметтестер хикаясының пайда болуына таптырмас мүмкіндік. Əрине, біз бұл ескерту арқылы əйел заты жұмыс істемесін, үйінде отырсын деп немесе мекеменің ішкі шаруасына қарсылығымызды білдіріп отырған жоқпыз. Бірақ адамдардың жеңіл жүріске түсуіне қызмет барысындағы еркіндіктің біршама үлес қосатынын ешкім жоққа шығармаса керек. Сондықтан біздің айтарымыз, мұндай жағдайларда дініміздің өсиеттерін негізге алып, күнəларға бой алдырмай, сақтықпен əрекет ету шарт. Пайғамбарымыз (саллаллаһу алəйһи уə сəллəм) бір хадисінде былай дейді:



	«(Некелері қиылмаған) əйел мен ер адам бір жерде оңаша қалса, үшіншісі сөзсіз шайтан болады». Сондықтан қызмет бабындағы еркек пен əйел осыны да ескеруі қажет.

	Пайғамбарымыз (саллаллаһу алəйһи уə сəллəм) ерлерге айтқан келесі өсиетінде былай дейді:

	«Күйеулерінің рұқсаты болмайынша, басқалардың əйелдерімен сөйлеспеңдер». Яғни Пайғамбарымыз (саллаллаһу алəйһи уə сəллəм) ер азаматтарды басқа əйелдерге көз тастауға, олармен белгілі бір жұмыстардың тысында сөйлеспеуге шақыруда. Себебі ер кісі үшін шайтанның ең күшті тұзағы əйел болатыны белгілі. Сол тұзаққа түсіп қалмауы үшін ер адамдардың өздеріне берік болғаны абзал. Сонда үйінде балаларын қарап, ыстық тамағын əзірлеп, отағасының келуін күтіп отырған жұбайының алдында адал болып, оның сеніміне селкеу түсірмейді.

	Əйелдерге де айтылар ескерту бар. Мұны Аллаһ тағала Құранда былай деп білдіреді:

	«Əй, Пайғамбар жұбайлары, егер Аллаһтан шын қорқатын болсаңдар, сендер басқа əйелдер сияқты емессіңдер (яғни сендердің жауапкершіліктерің де, дəрежелерің де өзгелерден жоғары). Ендеше, (бөгде ер кісілерге) тым жұмсақ əрі назды дауыспен үн қатпаңдар. Жүрегінде дерті бар, иманы əлсіз кейбіреулер дəмеленіп қалуы мүмкін. Əрдайым жақсы сөздер айтыңдар».

	Бұл аятта Пайғамбарымыздың жұбайларымен қатар барлық мұсылман əйелден өз іс- əрекеттерінде абайлап, басқаның ошағын бұзуға себепші болмауын, тіпті осы тұрғыда жүріс- тұрысы былай тұрсын, дауысымен болса да назды қылықтарын көрсетпей, теріс əрекетке бармауы талап етіледі.

	Жоғарыда зинаға қатысты аятта Аллаһ тағала «Зина жасамаңдар» демейді, «Зинаға тіпті жақындамаңдар» дейді. Демек, мұсылман ер мен əйел өзін зинаға қарай сүйрейтін жаман əдеттердің де алдын алып, зинаның ауылынан барынша алыс болғаны абзал.

	Қазіргі кезде ерлі-зайыптылардың ажырасуы дағдылы іске айналып кетті. Деректерге жүгінсек, ажырасудың сексен пайызы үш жылдам астам отасқан жұбайлардың еншісінде екен. Ал олардың көбінесе алғашқы екі жылда балалы болатынын ескерсек, ажырасу дегеніміз – қаншама қарадомалақты тірі жетім атандырып, көз жасын жүктеу болып шықпай ма? Əрі толыққанды отбасында тəрбие көрмеген көңілі де, жаны да жарымжан баланың ертеңгі күні ата- анасының іс-əрекетін қайталамайтынына кім кепіл? Мұндай індеттің алдын алу саусақтарына неке жүзігін тағып, бастарына бақыт құсы қонған əрбір жұптың күрделі міндеті, азаматтың болашақ ұрпақ алдындағы борышы.

	Шаңырақтың бұзылуына түрлі себептер түрткі. Біз бұл еңбек барысында еліміздегі ең көп тараған түрлеріне ғана тоқталдық. Себебі шаңырақ шаттығына нұқсан келтірер əрбір кемшілікке арнайы ат басын бұрып түсіндіру үлкен шаруа. Жер бетінде алты миллиард адам бар десек, алты миллиард көзқарас бар. Ендеше, жанын өзге тұрмақ, кейде өзі де түсінбей қалатын адам баласын иман, сабыр секілді игі ұстанымдар ғана тұсап, жақсылыққа жетелей алады.

	Бақытымызды өз шаңырағымыздан іздейік

	Бір күні Қожанасыр көшенің қақ ортасында əр тұсқа бір қарап, шарқ ұрып сандалып, ары- бері ұзақ жүреді. Қожекеңді көргендер:

	–Қожеке, не болып қалды? – деп жөн сұрайды. Сөйтсе Қожанасыр:

	–Бір нəрсемді жоғалтып алып едім, соны іздеп жүрмін, – дейді көзін жерден алмастан. Жиналған жұрт Қожекеңді сыйлағандарынан жоғын табуға көмектеспек болып, бірге іздесе бастайды. Олар да ары-бері жүріп, айналадағы жердің бəрін көзбен сүзіп, шолып шығады. Жоғалған нəрсенің табыларынан күдер үзгенде бірі:

	–Қожеке-ау, тура қай тұста жоғалтып едіңіз, соны айтыңызшы. Сол маңды қарайық, – дейді.

	Сонда Қожанасыр еш саспастан:

	–Үйде жоғалтқан едім, – депті. Бұны естіген көпшілік шу ете қалады.

	–Е, онда далада іздеп неге əуре болып жүрсіз, бағаналы бері үйіңізден іздемейсіз бе? – дейді Қожекеңнің ісіне таң қалғандар.

	–Үй қараңғы, ал, дала жарық болған соң, осында шығып іздеп жүр едім, – деп жауап беріпті сонда Қожанасыр.

	Əрдайым халқына астарлы əзілімен бағыт-бағдар беруге талпынған дана Қожекең осы іс- əрекетімен маңындағы жұртқа сағымға алданбай, жоғалтқан нəрсесін сол жоғалтқан жерінде іздеу керектігін ескертпек болғандай. Ендеше, біз де осы ақиқатты мойындап, əзəзілдің азғыруына бас имей асылымызды жоғалтпауға күш салайық, қол жеткізсек деп ынтыққан бағалымыз бен бақытымызды айдаладан емес, ыстық ұямыздан, яғни өз шаңырағымыздан іздейік!



	Оглавление

	АҢДАТПА

	КІРІСПЕ

	Бірінші бөлім

	Екінші бөлім

	Үшінші бөлім





