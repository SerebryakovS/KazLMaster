	Шамшиден Абдраман

	Ғылыми фантастикалық әңгімелер





Әл-фараби көпірі


	Ол екеуміз араға жыл салып кездескен сәтте жұрт сияқты шүйіркелесіп кетпейміз, тек қол алысқан күйі, үнсіз, ұзақ тұрар едік. Бұл жолы олай болмады:

	- Қойбегі жолдас, хал нешік?! – дедім оның күн өбіп, аңызақтан тотыққан жүзіне қарап.

	- Пәлі, сен әлі ештеңе естімеген екенсің ғой! – Ол рақаттана күліп алып, өзі туралы жұрттың айтып жүрген әзіл-оспақ әңгімелерін шұбырта жөнелді. Кейпінде қаңқу сөзге кеюден гөрі мойынсұнғандық байқалады. Оның әңгімесінен білгенім: Құрдасымның отарында “оттан жаратылған” қашаған қара қойлардың пайда болғандығы. Нұрекең бұғалық тастамақ оймен жақындай бергенде, әлгі қойдың бірі жалынға айналып атылыпты- мыс... Осы кезде:

	- Екеуің кездессең болды басқаны ұмытасыңдар – ау, - деп құрдасымның жұбайы Кәмеш өкпе-назын айтып, жанымызға келді. - Естігеніңнің бәрі шындық. Ана астанадан келген ғалымдардың да шаруасы осыған байланысты, - деп оқшаулау тұрған екеуді иегімен мегзеп, мені солай қарай бастады.

	- Бақжан Ақжолұлы...-деп таныстырды құрдасым алпысты алқымдап қалған орта бойлы, дөңгелек бет, денелі кісіні. Оның түксиген қалың қабағының астындағы үлкен ойлы көзі бір қарағанда-ақ өн бойыңды тінтіп шығады екен. Басындағы қазақы тақия бұл кісіні ғұламадан гөрі пейілі кең ауыл ақсақалына ұқсатқандай. Жанындағы өзін Болат деп таныстырған балаң жігіт, сірә, ғалымның шәкірті болар.

	- Мен мына кісілердің шаруасын тындырайын, ал сен тынық. Жолсоқты болып шаршаған шығарсың-деп барып әлдене есіне түскендей. -Бәлкім, сен де барарсың бізбен?-деп қосып қойды.

	Ол Кәміштің наразылығын сезді білем:

	- Мұның сыры маған аян, шай ішіп, тыныққан соң, сонда апар деп қиғылық салады. Одан да дайын машинамен барып қайтайық,-деді Нүркен.

	- Бір желіксең сені тоқтату қиын! -Кәмеш келіскендей сыңай танытып, бізді үйге сусын ішуге шақырды.

	Әдепкіде елдің әзіл-оспағына байыптап, ден қоймаған едім, енді ғалымдар зерттемекші дегенді естігесін Нүркенге қара қой хикаясын айтып бер деп қолқа салдым:

	- Көргенім қиялға бергісіз, ал естігенім онан да өткен ғажап!

	Қайсысын қалайсың?-деді құрдасым маған қуақылана қарап.

	- Еститінің дыбыс та, көретінің нұр-дағы. Бірақ көргеніңді ести алмайтының сияқты, құлаққа шалынған дыбыс көзге көрінбейді,-деп біздің сөзімімізге ғалым араласты. –Бабаларың Әл-Фараби мың жылдай бұрын-ақ дыбыс пен сәуле табиғатын зерттеп, олардың ортақ тегін тауып, ғалами жаңалық ашқан... -деп ғалым екеумізге алма кезек көз тастады да, тілегін айтты.

	- Шырақ, сен осы екеуін де айт құрдасыңа.

	Бірақ, соңыра мына ғажап құбылысты ғалымның өзі Әл-Фараби мұрасымен байланыстырыла түсіндірілетіні осы отырғандардың бірінің де қаперіне кірмеген-ді.

	Дастарқан басында басталып, машина ішінде жалғасқан құрдасым айтқан хикаяның ұзынырғасы мынандай еді.

	Шаңқай түс.

	Жан-жағы қадау-қадау тіреулермен дәнекерленіп жабылған бастырма ішіне он үшон төрт жас шамасындағы бала өзінің қой қырқатын сәкісіне қараған күйі қалшиып тұрып қалған. Қырқым жанына тігілген киіз үйдің ішінен естіліп жатқан әзіл-күлкіні де, өзін шақырған дауысты да елер емес. Алмас - Нүркеннің қаладағы жақын ағайының баласы. Мұнда жазғы демалысқа келген. Қала баласы қашаннан ауыл өміріне таңсық келмей ме? Алмас әсіресе атқа мінуге құштар-ақ, ат десе ішкен асын жерге қояды. Бие қайырып келу, атты әкелу оның құлшына тындырар ісі. Ол бірде қойға жіберуін өтінген-ді. Әдепкіде Нүркен “шөлдеп қаласыңды” сылтауратып жібермей жүретін, келе – келе Алмасты басшы етіп, отарды балаларға тапсырып, алаңсыз жүре беретін болды. Алмас енді қой қырқуға да машықтана бастады. Оның қырқынға көмек беруге келген оқушылар мен бірден тіл табысып кетуіне осы себеп болған-ды. Келесі күні оқушылар бірін-бірі жарысқа шақыра бастады. Мұндай да Мұрат пысық тың ұсыныс жасамай қалай тек тұрсын:

	-Алмас құдашасы Ләйләмен жарысқа түссін, - деді ол маңына қораздана қарап алып. Бірақ оны жолдастары құп алмады. Олар Ләйләнің өткен жылы аудан бойынша өткізілген жас қырықтықшылар жарысының жүлдегері екенін, тең бәсекелес еместігін айтып көріп еді, бірақ қонақ бала бұл ұсыныстан бас тарта алмады, намыстанды. Ал намыс дегенің жігер тасытып, күш беретін ерекше құдірет екенін Алмас осы жолы түсінгендей. Ләйла қанша шебер болғанмен бәсекелесінен қара үзіп кете қойған жоқ. Әттең, мына соңғы қара төбел қой болмағанда, Алмас та ел қатарлы түскі асқа бара ма еді.

	Қырсық шалғанда, қырықтығын енді ыңғайлап, қойға тақай берсе сақтағышы күйеді де кетеді. Оны алмастырып іске кіріссе, тағы солай. Қой қырқып жатқан жалғыз өзі болса бір сәрі, ол қырықтығын жөндегенше бәрі мұны күтіп тұрып қалатыны ыңғайсыздандырды.

	-Алмас, мына алдымыздағыны қырқып шыққанша шыда,-деді Мұрат енді қамқорсып.

	Қырықтығыңды жөндету керек. Сен текке тұрмай тексертіп ал, -деп ақылын да қарастырып үлгерді ол.

	Тек тұрудың Ләйладан бір қой кем қырқу екенін Алмас түсінді. Алдында жатқан қара қойдың аяқ жібін шешіп жібермей іші кеуіп кетпесін деп аяғын босатты да жұрттың үзіліске кетуін күтуі де осыдан еді.

	Жұрт кеткесін де жұмыс жүрмеді, сақтағыш күйіп кете берді. Оң жақтағы, сол жақтағы көршілерінің қырықтығын алып көріп еді, бәрібір болмады. Қайсысын алмасын, қырықтық жүнге тиер-тиместен- ақ үзіліп сақтағыш күйін қала берді. Ол сәл дағдарып тұрып қалды да, әлдене есіне түскендей қолындағы қырықтығын жатқан қойдың үстіне қоя салып, мотор маңындағы қоқыс арасын шұқылап жүріп жуандау мыс сымның үзігін тауып алды да, тіреуге іліп қойған қобди ішіндегі сақтандырғышқа орап, орнына салып, тоқты қосып еді, ту сыртында бірдеме шатыр етті. Сол заматта жонарқасын жалын шарпып өткендей сезінді. Алмас өзінің сәкісіне қарай жүгірді. Ғажап, Әлгінде ғана аяғы буулы жатқан қара қой жоқ. Ток келетін сым үзіліп кетіпті. Сәкі үстінде көкшіл шыңылтыр түске енген жұдырықтай темір ғана жатыр. Қырықтықтан қалған жұрнақ осы ғана. Аяғы байлаулы қой су болып жерге сіңгендей бұға айнала ауаға ұшып кеткендей ғайып болған.

	-Мотор үні естілмейді ғой, қойын қырқып болған шығар,-деді үйде отырғандар сыртқа құлақ түріп.

	-Балдырған, көкенді шақырып келе қойшы, болған шығар ендігі,-деді Кәмеш. –Қой қырқылмай қалатындай, о несі? Қаланың баласы бір жерін жарақаттап алады демейді-ау, шіркін.

	Қой қайырып тұрса да аз қолғабыс емес қой деп-кемістігін білдіріп жатты.

	Үнінде еріне кейігендік бар.

	Алты-жеті жасар қыз бала есіктен кіре:

	-Апа, анау бар ғой ... Алмас қой жанып кетті дейді,-деді ентігін баса алмай.

	-Мынау не деп тұр?!. Аман ба өзі?!-Нүркен кесесін дастарқанға қоя салып жүгіре сыртқа шықты. Қырқым ішінде тұрған баланы көргенде көңілі орнына түсті.

	-Балам, мына тұрысың не? Жүр, тамағыңды іш.

	Алмаста үн жоқ, тілі күрмелгендей үн-түнсіз қолындағы сымның тұқылын Нүркеннің алдына тоса берді. Әлденеге кінәлі адамша жаутаңдап сәкіге бір, Нүркенге бір қарайды.

	Үйден үдере шыққан балалар да аң-таң.

	-Мынау не өзі?-Мұрат сәкі үстінде жатқан тұқыл темірді алуға оңтайлай беріп еді, әлдене есіне түскендей Алмас:”Ұстама”! –деп оның қолын қағып жіберді. Ол дереу сәкі жанында тұрған шелектегі суды әлгі заттың үстіне құя салды. Су быж етіп, заматында буға айналды. Балалар сескеніп кейін серпілді.

	Осы сәтте:

	-Көке, қара төбел қой әне тұр!-деген Балдырғанның даусы естілді.

	-Е, бәсе, қой емес, қырықтығы ғой жанған, - Мұрат қотанның қақ ортасында басы кекжиіп тұрған қара төбел қойды нұсқады.

	Мынаны көоген Алмас аңырап қалды. Тап соның өзі. Аяқ жібі мықты еді ғой, қас қағым уақытта қалай шешіліп кетті екен? Байқамай қалуы мүмкін бе? Жоқ, жоқ... -Дәйім осылай. – Көмекші шопан Сәлім соңғы күндері байқағанын айтып жатыр. – Басын жерге бір салсайшы. Отардың о шеті мен бұ шетін кезіп жүргені. Нендей пәлесі бар екенін білмедім. Айтпақшы, екеу еді ғой бұлар, біреуі қайда? Осыдан аумағы тағы біреуі бар ...

	Құрдасым “естігенім осы” дегендей сәл кідіріп, әңгімесін тағы жалғастырды.

	- Шынымды айтсам, қара төбел қойға байланысты осы оқиға мені секемдендіре беретін. Себебі, - деді құрдасым ағынан жарылып. - Алмас қойым жанып кетті, мотор тоқтаған шақта бірдеме шарт еткендей болды дейді. Сәлім болса ондай қой екеу, өздері отардан саяқ жайылады, дегенді айтты. Ал мен білетін қара төбел біреу-ақ тұғын.

	-Құрдасым енді көргенімді тыңда дегендей сыңай білдірді.

	... Сәлім мен Мұрат қотанға тақай бергенде, қара қой оларды байқап қалғандай ата жөнелді. Ыстықтан үйездеп бір-бірінің көлеңкесіне басын тұқыртқан қойлар қасқыр тигендей дүрлікті. Жарқабаққа ыққып шыққан қара қой бұлар не істер екен дегендей аз-кем кідіріп артына қарады. Сәлім атқа қонғанда, қой Бақатас бағытындағы қара бидайыққа қарай салды. Сәлім де атын шоқырақтатып қой соңынан кетті.

	Кәмеш пен балалар да үстірітке беттеді, шамасы, қойды қамалап ұстауға қолғабыс көрсеткісі келді білем. Мен де атыма мініп, енді жүре бергенім сол еді:

	-Ойбай, ананы қара!-деді Кәмеш үрейленіп. Балалар да шу етті. Жалт бұрылып қарасам, қой кеткен тұстан әлдене жарқ еткендей болды. Көгілдір сәуле. Одан әріректе тау бакрайынан тағы да жарқыл көрінді. Сөйткенше болған жоқ. Бақатастың арғы тұсы-тау дарасынан үйдей қара домалақ шар жайлап көтеріле берді. Ол зат биіктеп, ноқаттай болып көрінбей кеткенше, бәріміз де аспанға үрпиісе қарап қалыппыз.

	Сәлден соң есімді жиып, атыма қамшы басып үстіртке шықтым. Әудем жерде Сәлім тұр екен. Астындағы аты қамшылар жағынан қарай айналшықтай береді.

	-Аға, түк көрмей қалдым! Көзім аштырар емес,-деді Сәлім алақанымен бетін жапқан күйі. Байқаймын, аттың мінер жақ көзінің жанары кетіп қалған сияқты. Қорғаншақтап басын кегжендете береді.

	Сәлімнің көзін орамалымен тандым да, атты жетегіме алып үйге қайттым. Шамалауымша, қатты жарқылдан көзі қарықса керек. (Емханадан ертең шығады. Дәрігерлер оған қара көзілдірікті тастама депті). Күн қайтқан соң қойды осылай қарай өргізіп едім... Жә, осы жерге тоқташы, әрі қарай жүре алмассың. –Нүркен машинадан түсті де, сайға қарай беттеді. Біз соңынан ердік. – Мінеки, екінші қара қойдың жалынға айналып кеткен жері,-деді ол арғы қабаққа көтерілген бетте бізге бұрылып.

	Аумағы үй орнындай тақыр. Бір қылтанақ болсайшы. Мына жердің шөбі түгіл, күліне шейін қоса жанып, топырағы да жалынға айналған ғой! Тіпті, тас та балқып кетіпті.

	-Қызудың ғаламаты-ай! –деп таңданды Бақжан аға. –Байқаймысың, Болат, мына шұңқыр ана жақтағыдан көлемді ғой деймін,-деп дәптеріне әлденені түртіп алды.

	-Немене, тағы да осындай шұңқыр бар ма еді?! «Жарқыл екі жерде болды», -деген құрдасымның сөзі есіме түсіп сұрай бастадым:

	-Барсақ қайтеді сонда!

	-Алыссынбасаңыздар жүріңіздер, деп ғалым жік-жапар болды. –Қосымыз сол жерге тігілген қонақ боласыздар.

	... Машина сым тормен қоршап қойылған шұңқырдың қасына келіп бір-ақ тоқтады. Дала қосынан шыққан қыз бізге қарай жүрді. Экспедиция бастығын тықырши күткен сыңайы бар.

	-Бақжан Ақжолұлы,-деп бастығының алдына шатысқан жіп тәрізді, уысы толы жіңішке талшықтарды тосты. –Химиктер мына талшықтың молекулалары ерекше тәртіппен орналасқан жасанды зат дейді. Мұны мен «Квантқа» салып көрдім. –Қыз әлденені қате айтпайын дегендей мүдірді. –Дидарлағышта есептеу машиналарының «естелік» жазу ережесіне қатты ұқсас белгілер қаптап кетті. Жазу сапаы біздікінен өзгеше, өте жоғары жиіліктегі тәсілді қолданған...

	Маман болмағаныммен бүгінгі электрон маштналарынан бірсыдырғы хабардар едім. Мына қыздың айтқан жаңалықтары пәлендей иландыра қоймады мені.

	-Кәне, бере тұршы?-деп талшықты сұрап алған Нүркен аударып-төңкеріп қарап жатыр. – Қарағым-ау, аттың қылы ғой мынауың... Өзінің мықтысын көрдің бе... –Ол қылдың бір талын тісіне салды. Қыз жан ұшырып, Нүркеннің қолынан шап беріп ұстай алды.

	-Жанна, бұл кісі! Нүркен ағайың. –Құрдасымның атын естігенде қыз әбестік жасадым ба дегендей бір түрлі қысылып қалды.

	-Аға, кешіріңіз!.. Әлі толық тексеруден өтпеген зат болғансын уланып қала ма деп... –Қыз есіне бірдеме түсті білем, Нүркеннің жеңінен тағы да ұстай алды. –Аға, сіздің жоғалған қойыңыз қара төбел емес пе?

	-Қара төбел...

	-Ендеше, сүйінші! –Жанна құрдасымды жетелей жөнелді. Шатыр көлеңкесінде байлаулы тұрған қойын көргенде Нүркеннің таң қалғаны сондай, екі алақанын жайған күйі мелшиіп тұрып қалды.

	-Пәлі, мынау осының дәл өзі! -Өз көзіне өзі сенбегендей қойды сипалап көріп жатыр.

	Қасына барған қыздан. –Қайда жүр екен?-деп сұрады әлден уақытта.

	-Анау шіліктің арасында. –Жанна бұлақ маңын нұсқады.

	Нүркен біздің жанымызға келген соң да қой тұрған жаққа жалтақтап қарай берді.

	-Түкке түсінсем бұйырмасын!..

	-Керісінше, осы құпияның кілті қара қойда болып жүрмесін.

	Ту сыртымнан естілген дауысқа жалт қарады. Шағын денелі жігіт иығындағы жол қапшығын жерге қойып жатыр. Қолындағы ұзын сапты балғасын да қап үстіне тастай салды. «Дәу де болса геолог шығарсың». Қателеспеппін. Бұл кісі ғалымның шәкірті, геолог Жоламан екен. Ол милығына түсіре киген қамыс қалпағын желкесіне таман ысырды. Сонан соң қара әйнекті көзілдірігін алып, асықпай сүртті. Қимылы бипаз. Жұртты ынтықтыра түскісі келгендей сөз бастауға асығар емес. Өзін ретке келтіріп алғаннан кейін барып, ұстазына қарап:

	-Мәселенки, маған атылыс табиғаты мүлдем түсініксіз. –Ол: «Кәне, сіздер не айтасыздар?» дегендей жолдастарын шолып өтті.

	-Ана шұңқырды көргелі бері, бір ой мазалай береді,-деді ғалым әлден уақытта. Ол ауыл жақты мегзеді. –Бұл өте жоғары температура тудыратын сұрапыл энергия қарекеті. Егер менің мамандығым физик болса ғой, мұны-«антизат» әрекеті дер едім ойланбастан. Бірақ... –Ол ойына тиянақ іздегендей Болатқа бұрылды. Нүркен маған қарады. «Ол нендей зат» дегендей ым қақты. Мұны Болат байқап қалса керек.

	-Нүреке, мына бізді қоршаған орта бар емес пе, айталық тау-тас металл... Антизат соның бәріне қарсы қасиетті зат. –Болат аз-кем кідірді. Мысал іздегендей төңірекке көз тастады. – Айтыңызшы, өзеннің екі жағасы жанасып көрген бе?-деп сөзін жалғады ол сәлден соң. -Әлбетте, жоқ. Оларды ағып жатқан су бөліп тұр, яғни жаға су арқылы ғана бір-бірімен жалғасады. Антизат пен біз білетін осынау дүние де осы екі жағаға ұқсайды. Олардың арасындағы табалдырық су емес, энергия... Осы екі дүние түйіссе, әлгі энергия көзі ашылады, былайша айтқанда пайда болады. –Талай майталман ғалымдарды толғантып келе жатқан табиғаты жұмбақ құбылысты жалпақ тілге салып жібергеніне кешірім өтінгендей Болат экспедиция бастығына қарады. –Бірақ антизат қайдан келеді мұнда?

	-Мәселе осында. –Жоламан жоғын тапқандай желпініп кетті. –Антизат әзірге сіздердің формулаларыңызда бір ғана әріптің атымен белгіленген. Ал оны игеріп, игілігіне пайдаланушылар жоқ дей аламыз ба, Бақжан Ақжолұлы?

	Жұрт олар кімдер дегенде, Жоламан сұқ саусағын шошайтып көкті нұсқады:

	-Шексіз, шетсіз Әлем кеңістігінде шашырап жатқан галактикалардың, ең құрығанда, бірінде жоғары саналы тіршілік иелерінің болуын ғылым бекерге шығармайды емес пе?

	-Жоламан Егізұлы, сонда бұл Әлем кеңістігінің бір түкпіріндегі саналылардың сәлемдемесі демекшісіз бе?! –Болат таңдана геологқа қарады. Жоламан Болат сұрағын естіиеген адамша өз ойын әрі жалғай берді.

	-Олардың жерге жетпесіне кім кепіл?

	Байқаймын, Жоламанның мына сөзі ешкімді де сендіре қоймаған сияқты. Олар әзілге басып, кеукеулеп кетті. «Ондай қонақтар көрінбеуші ме еді... Қонақасына не берсек екен? Қой еті таңдайына татымайтын шығар?...»

	-Жоламан аға!-деді Жанна күлкі басылған кезде. –Біз –ғылым өкілдеріміз. Ал ғылым құдіреті-нақтылы дәлелдеуде.

	Жоламан Жаннаның қасына келді.

	-Сен биокиберентикамен айналысасың. Әрбір биологиялық құбылыстардың математикалық баламасын тек дұрыс шешімге сүйене отырып жасағаннан кейін, оны есептеу машинасынан өткізесің. Сонда ғана ғылыми негізі бар нәтиже аласың. Солай ғой... Енді біздегі дәлелдеулерге келейік: анау қазан шұңқырлар, байлаулы жатқан қой, Нүрекең көрген жайлар, мына қолындағы талшықтар-бәрін жай сөз деуге бола ма? Әрине, жоқ. –Егер мұнда болжамдарды азырқансақ, онда ғылымның бүтін бір саласы археологияға қара құлып салар едік.

	«Рас-ау,-деп ойладым мен,-тіптен қыштан жасалған ыдыстардың сынықтарына, обалардан табылған заттарға қарап отырып, қазір бағзы замана тіршілігін жаңғыртамыз, өмірдің өткен шағын көзге елестетеміз. Ал адамзаттың ой-жемісінің болашағы жайлы мағлұмат беретін мынандай дәлелдерге енжар қарағанда ұтарымыз не?»

	-Оу, ағайындар, ғылымдарында менің таласым жоқ. –Бір сәт орнай қалған тыныштықты Нүркен бұзды. –Мына қойдың мұнда қалай келгеніне түсіне алмай тұрмын.

	-Егер Жоламанның сөзімен айтатын болсақ,-деді экспедиция бастығы көз қиығымен геологқа қарап қойып,-Нүреке, сенің шын қойың мына жатқан. Ал отқа айналған қашаған қара қойлар осының көшірмесі. Оларға электрмен жанасу қауіпті екен. Соған қарағанда, ғарыш қонақтарының мына қылығы нағыз тіршілік иелерінікінен гөрі программа бойынша зерттеу жүргізген роботтар қарекетіне көбірек ұқсайды...

	-Бақжан аға, болжамға ері беріп қайтеміз?-деп Жоламан бір ғажайып жаңалық айтатын сыңай танытты. –Робот па, басқа да, әйтеуір ғарыштан қонақтар келгені хақ. Ал олар мінген корабль гравитация қуатын пайдалануда. Бұл анық...

	Басқаны қайдам, өз басым ғарыш кемесі, ғарыш елшісі-робот дегенге иланғандай болдым. Айтты-айтпады, ғарыштың бір түкпірінде бізден басқа да жоғары ой иесі болуы ықтимал ғой. Ғарыштардың бізбен ниеттес екенін біле тұра, олармен кездесуге жүрегім дауаламайтын сияқты. Тіпті ғарыштар-күніне көріп жүретін мақұлықтың, мысалы сиыр кейпінде болады демекші, сонда дәтің шыдап онымен қалай қатар отырып сұқбаттаса аларсың?

	Бірақ геологтың қаперінде ештеңе жоқ, қайта һзеурей түсті.

	-Ау, ағайын, мені жаңа көргендей неменеге бажырая қалдыңдар. Сенбейді екенсіңдер, жүріңдер, ана Шайтантасқа барайық. Кімнің күлетінін сонан соң көре жатармыз.

	Ол жол қапшығын иығына ілді де, сырт айналып тау шатқалына қарай жүріп кетті.

	Шайтантастың атын естігенде елең ете қалдым. Нүркен екеуміздің ес біліп, талды ат қылып міне бастағаннан бері үлкендерден алғашқы естігеніміз осы тас тұрғысында айтылған үрейлі әңгімелер-тін. Сондағы үлкендердің айтатынын: «Бұл жерге шайтандар келіп ойнақ саладымыс. Мұндай кезде осы маңға келген адам түгін ұшқан құс, жүгірген аңға қауіп, адам елірме дертке душар болады-мыс». Бірақ балаң көңілдің әуестігін үрейден де үстем болды-ау деймін, үлкендерден ұрланып бұл жерге сан келіп жүрдік. Дегенмен Шайтантасқа барған құрбыларымның бірі де дертке ұшыраған жоқ-тын. Алайда беті тегіс, қара қоңыр, тік қия бірден-ақ тым сұсты көрінуші еді. Әлденеден елегізіп мұнда аялдамауға тырысатынбыз. Бір ғажабы, қанша келіп жүрейік, осындай биік құздың қиясынан құстың ұясы түгіл саңғырығын да көрмейтінбіз. Әшейінде көрінген оба басында шоқиып қонақтаған күшігі, бөктергілердің бірін де ұшыратқан емеспіз.

	Енді, міне, сол Шайтантасқа тағы бір құпия құбылыс жасырынған сияқты. Мұның ақиқаттығына ешбір шүбә жоқ, оны көруге асығатын сияқтымын. Елден бұрын елпілдеп геологқа ілесе жөнелуім де сол.

	Байқаймын, мен сияқты Жоламан сөзіне онша иланбағанымен қалып қойған ешкім болмады, бәрі де Шайтантасты бетке алып жүріп келеді.

	-Міне, мынаған қараңдаршы! –Жоламан келген бойда иығындағы дорбасынан «гравиометрін» ала салып, жартастың қол созым биіктігіндегі ін тәрізді ұңғыма аузына тосып еді, аспан тілі тербеліп кетті. Оныың сағат төгерішінде соққан тықылы да құлаққа жетті. Бірақ бұл қаншама тосын болғанымен, дәл осы сәтте жұрттың назары басқаға ауды. Жартастың жылтыр бетіндегі таңбаға олар аңтарыла қараған күйі сілейіп-сілейіп тұрып қалды. Қияның айнадай тептегіс беті бедерленген. Әрі тас бетіндегі кездесе беретін кедір-бұдырға ұқсамайды. Семсердей үшкір аспаптыңұшымен салынған мүйіздегі таңбадай анық. Айшығы тосын болса да желіге тартылғандай жүйелілік бар. Мынаны көрген бетте экспедиция бастығы әбігерге түсті де қалды.

	Бір орнында байыздап тұрар емес: бірде тастың оң жағына шықса, бірде сол қанатқа барып қарайды.

	-Мынау ғажап дүние ғой!.. Бермен келіңдерші,-деп біздің дегбірімізді ала бастады. –Не байқадыңдар, кәне? Ұстаз ойын ортаға салуға асыққандай. –Мына белгілердің бәрі тақта-тақта болып орналасқан ғой, кәне, санаңдаршы неше қатар екен?

	Жауыннан соң тақырда қалатын қой тұяғының ізі секілді быжынаған мына белгі-бедерлер көбейту кестесі тақылеттес топтанып көлденеңінен де, тігінен де сегіз ұящық құрап орналасыпты. Біз әлі де ештеңенің байыбына бара қойғанымыз жоқ, экспедиция бастығына бір, тасқа бір қараймыз.

	-Сонау тұсқа қараңдаршы. –Экспедиция бастығы тастың жоғары сол жақ бұрышын мегзейді. –Анау белгі үшкіл емес пе? Онан сәл төменгі беред текшеге келеді ғой...

	Сол сол-ақ екен, әлгенде ғана тосырқап тұрған жұрт белгілер ішінен ұқсатқан геометриялық кескіндерін нұсқап дауриып кетті.

	-Мынау алты бетті дене, сонау бір ұяшық сегіз беттен тұрады...

	-Бәрінен де текше кескіні көп пе қалай, Бақжан аға?-деп Жоламан ұстазына бұрылды.

	-Текше деймісің? –Менің көзіме де жиі ұшырап тұрғаны сол. –Ғалым даусында ерекше қуаныш бар. –Бәлкім, осынау жұмбақтың жазудың түйіні текшеге келіп тірелмесін.

	-Сонда қалай, бұл жазу болғаны ма?

	-Е...е...е... Жазудың тегінің өзі таңбадан басталмаушы ма еді? -Ұстазының қалжыңдап тұрмағанын шәкірттері бірден ұқты. –Жазу болғанда қандай дейсіңдер ғой бұл, ғарыштардың бізге жазып қалдырған хаты ма деп ойлаймын мен мұны.

	-Оһо!.. –Хат болса қайтсек те оқуымыз керек. Бірақ қалай?-Жанна бәріміздің көкейіміздегі күдікті айтып салды. –Кілтін табу керек шығар мұның. Ол қайда?!

	«Адамзат тарихындағы сыры-мәнін ұзақ уақыт ой-жігерді сарп еткізген Бабыл, Мысыр, Мая халықтарының жазба таңбаларын былай қойғанда өзімізге қатысы бар Орхон-Енисей жазуы көпке шейін құпия болып келген жоқ па? Ал ғарыштықтар хатын оқу деген...»

	-Дұрыс айттың, Жаннажан, мұның кілті болуға тиіс,-деп экспедиция бастығы өз ойын жалғастырды. –Меніңше бабалар жазбасының ашуға қарағанда ғарыш хатын оқу жеңілдеу болар деймін. Өйткені бұл хат бізге арналған. Сондықтан да мұны жазғандардың Жер тұрғындарына ұғымды болу жағын қарастыруы әбден ықтимал. Ол қандай тіл демеймісіңдер? Меніңше, мына жазбаның кілті қоршаған орта, дүние танылымы және табиғат заңдарына қатысты. Кәне, осы тұрғыдан енді мына таңбаларға көз жүгіртіп ой сарасына салайықшы.

	Мына белгі-бедер тік және көлденеңінен сегіз тақта болып орналасқан. Неге жетеу немесе тоғыз емес? Өйткені сегіз табиғат заңының тірнекті өрнегі. Менделеев кестесіндегі барлық химия элеметтері тігінен де, көлденеңінен де сегіз топқа жіктеліп келуі осының дәлелі. Дегенмен табиғаттың сегіздік өрнегін бүтінге ғылым ашқан жаңалыққа жапсыру қиянат. Табиғаттың сегіздік заңдылығы қақында салиқалы қағида қалдырған ойшыл ғұламалардың бірі-бабаң Әл-Фараби. ..

	Манадан есіме келсейші, тас бетіндегі белгілерді көрген бетте Бақжан ағаның тынышсыздану себебі енді маған түсінікті болды. Мен бұл кісіні жер механикасы ілімінің ірге тасын қалаушылардың бірі тұрғысында ғана емес, ұлы баба Әл-Фараби мұрасын зерттеуші, оны ел игілігіне айналдырудағы игі еңбегінен де білетінмін. Бұл кісінің қаламынан туған ұлы баба қақындағы зерттеулерін бірін қалдырмай оқып жүретінмін. Әсіресе Әл-Фарабидің табиғат заңдылықтарының бәрін математикалық тұрғыдан қарастырып оларға сандық мән беріп өрнектеу саласындағы қағидаларына Бақжан Ақжолұлының берген түсінігін қайта-қайта оқып шыққаным бар-ды...

	-Ал текше ше? –Бақжан аға бізді бір шолып өтті. Бұл Әл-Фараби зерттеген санның болмыстағы түр-тұрпаты.

	«Иә, иә... текшенің төбесі сегіз, қабырғасы он екі және алты жағы бар. Жиынтығы жиырма алты. Бұл темір саны, өмір саны...» деп ұлы баба мұрасы қақындағы зерттеуде текше тұрғысында Бақжан ағаның жазғаны енді есіме түсті.

	-Темірдің атом салмағы мен электрон санының арасында қатал заңдылыққа куә қатынас жатыр,-деп жалғады әңгімесін ғалым. Ол сан: алты бүтін мыңнан жеті жүз елу сегіз! Егер осы санды Күн есебі бойынша бір жылдағы тәулік санына қоссақ, үш жүз жетпіс екі саны шығады. Бұл не сан? Бұл Жер планетасының бір жыл ішінде Күнді айналып өтетін шеңбердің градустық ұзындығы мен сол жүрер жолда өткен он екі айдың жиынтығының қосындысы.

	-Байқаймысың қызым, баба санында қандай сыр жатқанын. Ғаламат қой бұл!-деп ұстаз мейірімді жүзін Жаннаға бұрды. –Мына жұмбақ жазудың сырын ашар кілт сан мен квадраттық заңдылық болса, бұл ғарыштықтармен тілдескеніміз де. Ендеше, мұны ғарышқа салынған ӘлФараби көпірі демей қалай тұра алармыз?!

	Ұстаз үнсіз қалды. Оның манадан бергі әңгімесін қызыға тыңдап тұрған біздер де естігенімізді ой таразысына салып жатқандаймыз. Бір сәт орнай қалған осынау тыныштыққа тек ұңғыма аузында ілулі қалған Жоламанның аспабы ғана бой ұсынар емес, оның сағатша соққан тырсылы анық естіліп тұрды. Сонда ғана жұрт әлдене енді естеріне түскендей, бірін-бірі кимелеп аспап орналасқан тұсқа мойын бұрды.

	-Бұрын-соңды мұндай құбылысты көрмек түгіл естімеген едім,-дейді Болат таңданғанын жасырмай. –Мына жерде гравитация өрісінің аномалиясы жатқан шығар, сірә!

	-Оған күмәндансаң ана екі ұңғыманың өзің барып өлше.

	Жоламан жол қапшығынан шумақталған жібек арқанды алып Болатқа ұстата берді.

	-Пәлі, мынауыңның өзі үшеу ғой!-деп таңданып жатты экспедиция бастығы қия тастың жоғарғы екі шекесінде қазылған ұңғыманы енді ғана байқап.

	-Жоламан, мына үшеуіндегі гравитациялық өріс деңгейі шамалас екен,-деді Болат, ол альпинистерше демде екі ұңғымаға да жіп бойымен жеңіл көтеріліп барып, өлшем жасаған соң.

	-Ал енді түсіндіріп көр мұны!

	Геолог оның сөзін естімегендей ұстазына:

	-Бақжан аға, мына ұңғымалардың үш жерде орналасуы тегін болмас,-деп жұмбақтай сөйлеп әлденені мегзегендей болды.

	-Әрине, әрине... Ғарыш кемесіне гравитациялық өріс құю үшін осы үшеуі де қажет болды деймісің? –Экспедиция бастығының Жоламанның болжамын қолдайтын сыңайы бар. –Олар осынау үш ұңғыма жасау арқылы да квадраттық заңдылықтың тұрақты мөлшер екенін тағы да мегзейтіндей ме, қалай өзі?

	-Сонда сіз олардың мегзейтіні ауданның, яғни беттік өлшемнің тұрақты қасиеті демекпісіз?-деп сұрады Болат.

	-Енді қалай? Бетсіз зат бола ма? Болмайды, шамалауымша, оларға да аудандық мөлшер заттың барлық қасиетінің айнасы екендігі де мәлім. Сегіздің квадраты алпыс төрт тор көзге дүниедегі барлық химиялық элементтерінің қасиеті сыйып кетуін мына тақта тордың өзі айтып тұрған жоқ па?!

	Жанна геометрия қағидасын тақпақтай жөнелді.

	-Екі нүкте арқылы бір ғана түзу жүреді, ал аудан өлшеміне кемінде үш ноқат қажет...

	-Әл-Фарабидің ғаламикөпірінің ақиқаттығына бұл да дәлел! –Ғалым әлдене есіне түсті білем, батып бара жатқан күнге қарап алды да бізге бұрылды:

	-Қарағым, Нүркен, малдағы адамсың ғой сен, бөгеліп қалған жоқпысың? Болат, мына кісілерді апарып сал.

	-Хабарласып тұрыңдар. Біз әлі де осында боламыз,-деді экспедиция бастығы қоштасарда. Ол қара қойды машинаға салып жатқан Нүркенге қарап кеңк-кеңк күлді. –Бізге де енді бағатын қой табылды.

	Біз жүріп кеттік. Нүркен машина артында жатқан қара төбел қойды әлсін-әлі сипап қояды.

	Ал мен болсам естігендерім ертегіге ұқсап, манадан көргендерім түстей мең-зең күйде өзіммен-өзім отырмын. Қара қой оқиғасы, тас бетіндегі бедер-белгілер... ұңғымадағы гравитациялық өріс... қым-қиғаш сауалдар. Сан қилы нұсқаулар туындатып жататын шахмат ойыны тақылеттес.

	Ғарыштан келе келді... Қайткенмен ғарыштықтардың гравитация күшін игергендігі қақ. Шайтантас бетіндегі ұңғымадан артық айғақ болар ма бұған? Ғарыштық кеменің белгісіз келуі де, дыбыссыз ұшуы да геолог болжамын растағандай. Тоқта... тоқта... Шайтантас жұмбақтарытабиғаты әлі беймәлім гравитация құбылысымен сабақтас болып жүрмегей! Геологиялық тұрғыдан келгенде таулардың ең «кәриясы» болып саналатын арқадағы осынау Көктебеге гравитация құдіретін игерген ғарыштықтардың ат басын тіреуі тегін емес-ау онда. Иә, түсінікті болды бұл... Ал ғарыштан келгендер кімдер? (Оларды жоғары сана сезімді тіршілік иесі деуге аузым бармайды). Робот... Иә робот қой олар. «Ұрланған» ұой, оның қашаған көшірмелері, төніп келген қауіп-қатер болмаса да кемеге міне салып зыта жөнелуі нағыз ақыл иелерінің шешімінен гөрі белгілі программаға бағындырылған робот ісіне еске салғандай.

	Ғарыштағы әріптестер елшілерін-роботтарды қандай-қандай тапсырмалармен аттандырғаны бізге белгісіз. Әйтсе де олардың негізгі мақсаты Жер планетасындағы тіршілікті зерттеу екені шүбәсіз. Робот-елшілердің зерттеуді ең момақан түлік қойдан бастауында да оғаштық жоқ. Қашаған қара қойдың және соның әрекетінен болған жарылыстар роботтарды тұйыққа тіресе керек. Ойланып жатпай «авария» тетікті бір-ақ басып, алды-артына қарамай олардың зыта жөнелуін мен осыған жорыдым.

	Ғарыштықтар Күн жүйесіндегі планетаның бірінде тіршілік болуы мүмкін деген ғылыми тұжырым жасай тұра, адам тектес жоғары сана иелері болу-болмауын тап басып болжай алмауы ықтимал. Мына тас бетіндегі белгі жазуды «ғарыштықтардың адамзатқа арналған хаты» деген ғалым пікіріне қосылғам жоқ. Бұл-тіршілігі бар, эволюциялық дамудың жоғарғы сатысына көтерілді-ау деген деңгейдегі планетаға басқа жақта да сана иесінің бар екендігін хабарлайтын жарнама белгі деген болжамға жүгінетін сияқтымын.

	Ғарыштықтарда ғылым мен техниканың даму дейгейі бізге қарағанда көш ілгері сияқты. Егер оқушы ойымнан оғаштық таппаса, мен бұл алшақтықты кемелденген ғалым мен сол ғұлама жетелеген аяғын апыл-тапыл басқан сәби ой-дүниесінің деңгейімен салыстырмақшымын. Біздің қазіргі ғылыми деңгейіміз осы екеуінің арасындағы білім алшақтығына ұқсайтындай. Ғарыштың бір түкпірінде біздің жердің миллиард жылдар бұрын өткерген кезеңін жаңа ғана кеше бастаған тіршілік мекені-жас планета болуы да ықтимал-ау, ендеше. Ондай планеталар, бәлкім, біреу емес те шығар, ендеше. Бәрі де мүмкін...

	Мен де қара қой жатқан жаққа жалтақтай беремін. Ойымның дұрыстығына әлдекімнен қолдау күткендеймін... Ғарыштан келгендермен бетпе-еп кездескен тіршілік иесінің бірі осы ғой. Шіркін, Тайбурылдай бұған да тіл бітсе ғой бір сәт...





САЯХАТ


	Төбемнен сығымдап, басымды тұқыртып тастаған күш кенет ғайып болған соң-ақ, жағдайым өзгеріп сала берді. Бірақ бұл да ұзаққа созылған жоқ. Іле-шала біреу қолқамды суырып әкеп тамағыма тығындап тастағандай тұншығып, дем ала алмай қалдым. Көзім бұлдырап кетті. Тұла бойымнан жан кете бастағанда:

	-Қап, бекер-ақ шыққан екем! – деп ауырсынып, айқайлап жібергенімді өзім де сезбей қалыппын. Дәл осы сәтте шоқша сақалды, ат жақты, арықша келген ұзын бойлы профессор Ерболовты есіме алдым. Ол: «Демек, айтқаным келді ғой. Өзің екіленіп қоймап едің» деп күлімсіреп тұрғандай болады маған. «Рас айтасыз, профессор, бәрі өзімнің ұшқалақтығымнан. Егер сол жолы сізден интервью алуға бармасам, бұл азапқа түспес едім...» Қас қағым сәтте қиындыққа төзе алмай, өзімді осылай сөге бастап едім.

	Бірақ оқушыны таңдандыратын очерк жазуды арман етпейтін журналист бар ма екен? Ендеше, Жердің сонау кіндігіне саяхат жасайтын корабль жасалғанын ести сала редакторға жүгіріп келіп, дүниені дүр сілкіндіретін осынау саяхат туралы жазуға тапсырманы маған берсеңіз екен деп қиыла сұраудың несі айып? Тіптен журналистік «мінез» көптен бері газет-журналда жарияланған «Жер» туралы мақалаларды да қалдырмай оқып жүретінім сияқты сырымды да айтқызды ғой. Осының бәрі редактордан ұлықсат алу үшін қажет болды маған.

	Сондағы алғаш тілдескен адамым профессор Ерболов.

	Кемеге басшылық еткен осы кісі және оның шәкірті жас ғалым Дарынов Шәріп екен.

	Профессор бұйымтайымды естіген соң, маған көзілдірігінің үстінен қарап алды да:

	-Демек, келген екенсің, - деп бір қойды. –Бұл жай сіздерді қалайша қызықтыра қойды екен? Космостағыдай самғап кете алмайсың. Жасайтын саяхатың да мына тұрған 6400 шақырымдағы Жердің ядросы. Ғажаптың бәрі космоста емес пе? Қатқан қара таста не болушы еді, тәйірі... мұнысы профессорлардың көңілінде жүрген өкпесі ме, жоқ әлде шыны ма, бұл жағын ажырата алмадым.

	Ғылыми хабарлама оқып тұрғандай дауыстап сөйлей жөнелді:

	-Жердің аяқ астымыздан басталатын жоғары қабығының қалыңдығы жүз шақырымға жуық. Одан әрі қалыңдығы екі мың тоғыз жүз шақырым мантия басталады. бұл екеуінің арасында «Мохорович қабаты» жатыр.

	Ал қалыңдығы 800 километр болатын төменгі мантиядан кейін жер кіндігі – ядро басталады. бұл да екіге жіктеледі. Ішкі ядросының радиусы 1375 километр. Міне, болашақ Жер құпиясын зерттейтін ғалымдар жернавттар осындай қыртыстарды бұзып-жарып өтеді. Енді Жерде ашылмай жатқан құпия бар дегенге сенермісің? – деп, профессор екекте күліп маған қарады. Сәл кідіріп барып, сөзін қайта жалғады. –Дәл табан астында жатқан құпия Сүмбіле жұлдызының жұмбағынан да артық. Әрі бұл өте қиын саяхат. Мұның жанында анау Айға, мынау Марсқа ұшу екі-үш шақырым жаяу жер жүріп өту сияқты. Өйткені жер қойнауында корабльдің бір шаршы сантиметр ауданына түсетін күш екі мың тоннаға жетеді. Екі мың тонна! Мұндай күшке қандай болат болса да төтеп бере алмай қамырдай езіліп кететінін білесің!...

	-Онда корабль неден жасалынған? – дедім мен танданғанымды жасырмай. Расында, болаттан берік зат жоқтай болып көрінетін маған. Ерболов ештеңе естімегендей сөзін жалғай берді.

	- ... Әрә бұған мантия мен ядродағы үш мың градустай қызуды және онда кезігетін табиғаты әлі белгісіз кедергілерді қоссаң!.. Ендеше, бұл саяхаттың қиындығы мол деп, профессор қарсы қабырға жақтағы құрулы перденің жанына барды да, корабльдің неден жасалғанын өзің көр дегендей, пердені ашып жібергенде, үй іші сүттей жарық болды да кетті.

	Таңданғанымнан орнымнан атып тұрып, корабль макетінің қасына жетіп барыппын. Шынымды айтсам, жерге сүңгитін корабльді мен қоңыр түсті ебедейсіз, шомбалдай көріксіз нәрсе ғой деп ойлаушы едім. Ал мынау кәдімгі космос корабліне қатты ұқсайды екен. Бірақ мұның бас жағы сүйрік емес, тұмсығы кіші-гірім қазандай үңірейіп тұр.

	Мені тағы бір қатты таңдандырған нәрсе корабльдің сыртқы түсі болды. Оның болаттан жасалмағанын бірден сездім. Алғашында маған корабль ішіне жүгері дәніндей текше толтырылған, әйнектен жасалынған астау сияқты болып көрінді. Сәлден кейін аңғардым: корабль балықтың қабыршығы тәріздес қалақтармен көмкеріліпті. Профессор үлгіні емін-еркін көріп ал дегендей, біраз үнсіз тұрып қалды.

	-Демек, корабль төмен сүңгу үшін жер қабатының кедергісі мен қысым күшін қоса жайып отыруы қажет қой. Мұны атқаратын радийдің тізбекті реакциясы. Яғни радий атомдары ыдыраған кезде пайда болатын қызу корабльдің ана апандай тұмсығы арқылы төмен бағытталады. Сонда бес мың градустай қызуға қандай берік тау жынысы болса да шыдай алмай тозаңға айналады. Осы қызудан жер қабаты қорғасынша балқып кетеді. Ал осынау балқыған сұйықтың ішімен корабльді сүңгуір қайықша сүйрейтін күш мынау, - деп, профессор қысқа ескек тәрізді нәрсені нұсқады. –Алайда жер қысымы қызу артқан сайын көбеймесе, азаймайды. Бұл қысым корабль ескегінің қимылдауына да мұрша бермейді. Ендеше, қысым атаулыны жою керек, - деп, Ерболов алабұғаның қанатынша тікірейіп тұрған жұқа заттарды көрсетті. – Оны атқаратын мынау. Бұл корабль маңындағы жердің қызуын «сорып» алады. Сонда корабльдің айналасы бір сәт суып, оған түсетін қысым лезде төмендеп кетеді де, «ескек» есуге жұмсалады.

	Ертесіне дәл осы корабль жайында жазылған мақалам басылған газет, киоскіге түсісімен, жұрттың талап әкеткенін көргенімде, төбем көкке екі елі жетпеді. Сол күні ел аузындағы сөз де жер астына жасалатын саяхат жайлы еді. Екеу-екеу, үшеу-үшеу болып жабырлап газет оқып отырғандарға «бұл мақаланы жазған мен» дегім келді. Тіпті газет бетіне үңіогендердің жандарына жетіп барсам да, батылым бармай бір түрлі ыңғайсызданып айналып кете бердім. Бір кезде қасымнан өте шыққан жігіттердің:

	-Мақаланы жазған адам да осы зерттеуге қатысушы болар! – деген сөзін құлағым шалып қалды. «Міне, идея! Мен де барсам қайтеді?».

	Ойымды редакторыма айтқанымда, ол біраз үнсіз отырды да, ұлықсат берді. Енді маған профессормен кездесу керек еді.

	Күні кеше болған, корабльдің пішіні тұрған бөлмеге келіп кіргенімде, Ерболов жасы отыздың үстіндегі ақ сары, жалпақ бет, бауырсақ мұрын, еңгезердей біреумен кеңесіп отыр екен.

	-Кел, кел! – деп профессор мені көрісімен қауқылдап қалды. –Демек, мақтаңқырап жіберген екенсің, ештеңе емес.

	Сосын ол қасындағы жігітпен таныстырды. Шәріп Дарынов деген аты шулы ғалым осы кісі екен. Менің тілегімді естісімен, профессор:

	- Қайтсек екен? Бұл саяхат арнаулы жаттығудан өткендер үшін де оңай соқпас! – деп жүріп кетті де, шешуін тапқандай қолын бір-ақ сермеді.-Мұны Шәріп біледі. Корабльдің ендігі қожасы осы.

	Қызыл тілдің пайдасын осы жерде көрдім. Ұзақ дәлелдеуден кейін Ерболовтың шәкіртін көндірдім-ау, әйтеуір... Міне, енді соныма өкініп отырмын.

	Кенет мені азапқа салған күш азайғандай болды. Мені жұрттың жұлқып жатқанын сездім. Көзімді ашсам, тамырымның соғуын байқап, білегімді дәрігер қыз Жанат ұстап тұр екен. Оның қасында маған үрйелене қарап палеонтолог Ермек тұр. Осалдығымды мойындағандай езу тартқан болдым...

	Бөлмеге қойылған радиодан басқару пультінде отырған Шәріптің бәріміз орталық бөлмеге кіруді өтінгенін ести сала солай беттедік. Экрандағы таныс диктор көзіме оттай басылды. Диктор сөзін аяқтап қалыпты. Тегі, біз туралы хабар оқыса керек:

	-Қазір жернавтар мінген корабль жеті-сегіз шақырым тереңдікте кетіп барады. Енді тілшіміздің репортажын береміз.

	Бәріміз де экраннан өзімізді көріп мәз-мәйрәм болып қалдық.

	... Шығарып салуға жиналғандармен қоштасқан соң, бәріміз де корабльге келіп міндік. Сонсоң тік ұшатын самолет корабльді тіркеп алды да, көкке самғай жөнелді. («Манағы төбемнен сығымдап, басымды тұқыртып төмен басқан күш осы кезде пайда болған шығар-ау» деп ойладым мен). Бір кезде тіркес ағытылып кетіп еді, корабль төмен қарай зымырай жөнелді. Содан соң экранда корабльдің тұмсығынан лық етіп қызыл жалын шықты да, созылып барып жерге тіреле қалғандай болды. Бірақ әлгі қызыл тіреу тез қысқара берді. Оның артынан корабль де қаққан қазықтай жерге сіңіп кетті. «Шынымен осы біз бе» дегендей, мен Шәріпке бұрыла бергенімде, біз отырған бөлме ішін дабыл қаққыштың ащы үні кернеп кетіп еді. Сол сәтте басқару пульттен де бірнеше қызыл шам жанып, бізге радиация сәулесіне тап болғанымызды ескертті. Шәріптен басқамыз сәуледен қорғайтын костюмімізге ұмтылдық. Ал командиріміз сілейіп тұрып қалды.

	-Мүмкін емес! Бұл қабат жете зерттелген еді ғой, - деп, күбірлеп басқару жүйесі алдына барғанда «ах» ұрып отыра кетті.

	-Радийден бір де грамм қалмапты!.. – деген Шәріптің үрейлі үнін естігенде, денемді біреу инемен піскілеп өткендей шымыр ете қалды. елсіз, сусыз шөлде жанармай отыны біткен машинадай, радийсіз корабльдің маңын алақандағыдай анық көрсететін нейтрон-квант аспабын іске қосты. Сөйткенше болған жоқ, экран жарқыраған нүктеге толды да кетті. Сәлден кейін олар тұтаса келіп, ерекше мақұлықтың кескініне айналды. Бәріміз экранға еміне қалдық. Енді ол зоологтің жұмыс бөлмесінде тұратын алып кесірткеге ұқсағандай болды. Ермек мұны көре салып «динозавр!» деп дауыстап жіберді. Әлгі алып жәндік басын көтеріп, аяқтарын қыбырлатып, тісін ақситып, бізге айбат шеккен тәрізді.

	-Ал палеонтолог жолдас, мынаны ұстап алып, зоопаркке табыс етсең қайтеді? – десіп, әлгінде ғана зіл-батпан болып орнай қалған көңілсіздікті ұмытқандай күлісіп жатырмыз.

	-Зоопарктең не? Естерің дұрыс па, өздеріңнің?!- деді Ермек ашуланып.

	Ал енді мыңдаған жылдар бұрын құрып біткен динозаврдың аузын ашып, тісін ырситып тұрғаны несі? Мұны түсіндіре алмағанына ызаланған Ермек тұрып кетті де, қайта келіп экранға тесіле қарады. Кенет ол айқайлап жіберіп, Шәріпті құшақтай алды.

	-Құтылдық! Корабльді осыған қарай бұршы! – деп, ол қуанғанынан ештеңені байыптап айта алмай қалды. - Дәу де болса мынау... шірімей сақталып қалған динозаврдың қаңқасы. Барлық радийді жұтып алған осы.

	Мынаны естігенде Шәріптің де көңілі орнына түсті білем, жаңа ғана сұрланып құты қашқан өңінде сәл жылылық пайда болды.

	Расында да, оқиға Ермек айтқандай болған екен. Шәріп пен Ермек корабльден шығып, қанқадағы радийді қайта толтырып алды. Олар қаңқаның өзін де тастамапты.

	-Мынау радиоактивтілік отынды сақтайтын «тоңазытқышымыз», әрі корабльдің болашақ музейінің алғашқы экспонаты болады, - деді Ермек қалжыңдап. Ол қаңқаны кеменің артқы бөлмесіндегі өріс өткізбейтін вакуумды жәшікке апарып салды.

	Бұл оқиғадан кейін көңілдегі қобалжудың бәрі де басылып, сапарымыздың сәтті болатынына күмән келтірмедік. Бағытымызды түзеп, төмен жүріп кеттік. Экранда сан түрлі тас қабаттары зымырап қалып жатты. Кенет экранды қара қоңыр нәрсе басты да кетті.

	-Мұнай! – деп біреу күбір етті.

	Бұл қабатпен де біраз жүрдік. Шамалауымызша, біз қиып өткен тұсқа жиналған мұнайдың мөлшері анау-мынау теңіз суынан кем түспейтін секілді. Шәріп арнайы аспабын «жұмсап» мұнай алдырды.

	Әлден уақытта экранда сұрғылт түсті Жер қыртысы көрінді, бұл гранит қабаты еді. Сәлден кейін экран мұнартып, буалдырланып кетті. Корабль газ жиналған қуысқа тап болған екен...

	Шәріп мұнай мен газ толтырылған шыны тектес сауытқа қос бірдей электронды микроскопты бағыттады.

	-Мына кереметті қараңдаршы!

	Бәріміз Шәріптің алдындағы ыдысқа үңілдік. Көрдік те таңдандық. Екі микроскоптың объектілерінің астында да бактериялар быжынап жүр. Рас, мұнайда бактерия қатары тығыз, әрі өзгешелеу сықылды.

	-Мұнайдың тегі газ болғаны ма сонда! –деген Ермектің сөзін Жанат іліп әкетті. – Мұнайды жануарлар дүниесінен пайда болды деп жүргенде, мұндайдың өзі организмді тудырғаны ма, Шәріп аға?

	-Иә, достар! – Шәріптің үнінен қатты толғанғанын аңғару қиын емес еді.- Енді бізге жер үстіндегі бір-біріне қайшы келетін екі қағиданы яғни мұнай организмінің қалдығы және ол жер қыртысындағы күрделі өзгерістің нәтижесі деген екі болжамды біріктіруге әбден болады. Өйткені мына газ жердің ішкі жағынан шыққан зат. Егер мұнай мен газ органикалық дүниенің қалдығынан туса, ана газдағы бактериялар қайдан келеді? Меніңше, мұнайға организмнің де, әрі жердің терең қабатындағы өзгерістің де қатысы бар. Яғни мына газдағы бактериялар ұйытқы сияқты тұнбада қалған органикалық дүниенің мұнайға айналуына негізгі себепкер.

	Жолымыздың жүзден бірін өтпей-ақ мына жаңалығымыз бәріміздің көңілімізді көтеріп тастады. Көп ұзамай тағы бір жер құпиясының сырын аштық.

	Корабль жер қабыршығынан өтіп, мантиямен аралықта «Мохорович қабатына» жете бере «жүрісін» бірден бәсеңдетті. Оны бізге басқару тегінде жарқырай қалған сары шам мен үздікүздік соғылған қоңырау даусы білдірді.

	Бір кезде экран беті толып жатқан шимай-шимай, жарқыраған аппақ нәрсеге толды да кетті. Артынша олар өзара ұласып, көз қартатпайтын прожектор сәулесіндей жарыққа айналды. Осы сәтте корабль тұмсығы «мохоқабатына» енген де еді.

	-Мынау тұтасқан алмас қабаты екен ғой, - деп Шәріп бізге қарады. Дәл осындай қабатқа кезігерін күн бұрын білген адамдай, оның даусы мейлінше жабырқау еді.

	-Онда мұның болатша иілетіні несі? – деп қалды Жанат экраннан көзін алмай.

	Шәріп бұған бірден жауап берген жоқ. Ол алдындағы шыны ыдысты быт-шыт етіп сындырды да, арнайы аспапқа салып төрт жағынан сықты. Сонсоң ешқандай да құранды белгісі жоқ, төрт бұрышты шыны текшені алып, дәрігердің алдына қойды.

	-Байқадың ба, қарындасым. Жаңағы шыны да күйрек еді ғой. Енді қысымның әсерінен сағыздай жаншылып кеткен жоқ па?! Міне, жердің терең түкпірінде жатқан кез келген зат күшті қысым, жоғары температураның әсерінен алмастай берік, болаттай, серпімді, судай сұйықтық қасиет береді, - деді Шәріп.

	-Ендеше, мохоқабатының бәрі алмас болғаны ма? – деген Ермектің сауалына: «Әйтпесе жер беті қайнаған құрттай кез келген жерінен жанар тау атқылап жатар еді ғой», - деп өзімше білгішсініп берген жауабыма Шәріп үнсіз жымиды. Бірақ оның мұнысы мені құптағаны ма, әлде жай көңіл жықпастығы ма, біле алмадым.

	* * *

	Төменгі мантияға жетісімен-ақ құйындатқан от ошағына кезіге бердік. «Сонда ана қызыл шоқтар жанар таудан ағатын жасын да, мына жойқын күш жерді сілкіндіретін керемет шығар. Мұның бәрі жер астында уран сияқты элементтің таралуының әрекетінен екен ғой», - деп ойладым мен.

	Енді маған бері экран бетін жауып тұрған қара қоңыр базальт қабаты бітіп, оның орнын дені оливен минарлынан түзелген қыртыс келіп басты. Алайда жұрт мұны оливен араласқан қабат дегені болмаса, маған ол кәдімгі темірден онша айырмашылығы жоқ сияқты болып көрінді. Тіпті, кейде мен жер ядросына сүңгіп келе жатқандай сезіндім. Өйткені қазіргі ғалымдардың дені ядро таза темірден тұрады деген болжамды көбірек қолдайды. Мұнысы рас па қалай, әйтуер, сонау жоғарыда қалған базальт қабатынан бастап жер кіндігіне тақаған сайын қыртыс құрамында темір көбейіп келеді.

	Енді байқасам, осы болжамға Ермек те, Жанат та кәміл сенетін сияқты. Бірақ Шәріп үндемейді. Ол өне бойы арнайы құралдардың көмегімен әлденелерді өлшеп, жазып алып отыр.

	Дегенмен корабль тұмсығы жоғарғы ядро қабатына енген кезде, бәрімізден бұрын экранға үңіліп, ғажайып хабар айтқан Шәріп болды.

	-Дәл солай! – деді ол. –Енді менің ойымды білгілерің келсе, айтайын: ядро темір емес. Міне, дәлел. Өздерің қараңдаршы!

	Шәріптің мына сөзін ести сала үшеуіміз де экранға ұмтылдық. Шынында да, мына көрініс біз күткендей емес екен. Экран беті біресе қара қоңыр темірдің түріне енсе, енді бірде сұрғылт түске айналды. Ал ол өзгере келіп сұр да емес, қоңырға да ұқсамайтын түске кіреді. Түкке түсінбей бәріміз Шәріпке қарадық. Ол зерттеу бөліміндегі тұрған құты тәрізді құралды тысқа шығарып, ядроның құбылмалы сұйығынан құйып алды да, оны алдымызға қоя салды. Үшеуіміз құтыға үңілдік.

	-Ой, мынау кәдімгі тас қой! – деп таңданғанымнан айқайлап жіберіппін мен. Расында, алдымызда қатқан қара тас жатыр еді.

	-Дәл таптың, - деді Шәріп әлденендей сыр жасырған адамша. – Енді мен бұған төменгі мантияға тән қысым түсіріп, қыздырамын. Сонда не көрер екенсіңдер.

	Шынында да, бұл жолы көрініс көз алдымызда-ақ өзгеріп сала берді. Күні бұрын даярлап қойылған екінші құты ядро қабатына тағы да сүңгіп қайтқанда, оның ішінде әлгінде ғана өзіміз «жүріп» өткен төменгі мантияның жұдырықтай оливен минералы жатқан: Мына кереметті көріп, үшеуіміз де түкке түсінбей Шәріпке қарадық.

	-Достарым, біз Жер ядросына емес, темір өсіретін «бақшада», яғни темір таратушы пештің ішінде тұрмыз. Қазір жалғыз жердің ішкі сырын ғана ашқанымыз жоқ, сонымен қатар руданың қалай пайда болатынын да білдік. Ал мынау қайнап пісіп жатқан темір кені, - деп, ол экранды нұсқады. – Бірақ бұл әлі темір емес. Оны темірге айналдыру үшін тұрақты температура мен қысым қажет. Егер мұндай жағдай болмаса, темірдің тасқа айналатынын өздерің де көрдіңдер ғой. Дәл осы сәтке шейін темірді қысым мен температурада тудыратынын ешкім де білген жоқ еді. Ал Жер кіндігіне тақаған сайын темір кенінің көбейе беруін салмағының ауырлығынан темір екшелеп төмен түсе берген деп келді жұрт. Егер ауыр элементтер төмен түсетін болса, темірден де салмақты платина сияқты металдарды неге кезіктірмедік біз жолда. Иә, иә. Егер темір қысым мен қызудың әрекетінен пайда болмаса, біз осы сапарда алтын қабатын да қиып өткен болар едік.

	«Шынында да, солай шығар, - деп ойладым мен.- Әйтпесе жанартаудан атқылайтын ыстық жалын лава темірге бай мантиядан көтерілгенімен, неге күлге, тасқа айналады? Өйткені жер бетіне шыққанда лаваның температурасы сақталғанымен, оған түсетін қысым күші бірден кемиді. Егер ол бірте-бірте көтеріліп қата бастаса, лава сөзсіз темір кеніне айналар еді. Расында да, қазір шахтада өндіретін рудасы осындай қатқан жанартау лавасы екенін ғылым әлдеқашан анықтаған». Мен ойымды жолдастарыма айтпақшы болып оқтала бергенімде, корабль теңселіп кетті де, ағысы қатты өзен іліп әкеткен қайықтай бір бүйірге қарай зымырай жөнелді. Шәріп жалма-жан басқару жүйесіндегі шапшаңдықты реттейтін құралға жабысты. Арпалыс ұзаққа созылды. Әйтеуір, бір кезде корабль бағытын түзеді-ау.

	Шәріп терін сүртіп жатып істен шығып қалған электронды аспаптарды көзімен нұсқады. -Күшті электрон ағасына тап болдық-ау, - деді.

	-Қайдағы электрон?

	-Ол неге суша ағады? – деген сияқты сұрақтарды тұс-тұстан жаудырдық.

	-Мұның қайдан келгенін әзір айту қиын. Бірақ мұны ядродағы сығылған заттың атомынан бөлініп шыққан электрондарды деуге болады. мен мұны сейсмикалық өлшеу кезінде сұйықтық қасиет көрсеткен ішкі және сыртқы ядроның арасындағы ерекше қабат па деп ойлаймын, - деп Шәріп, басқару құралына үңілді. –Айттым ғой, өзі де солай екен. Ал мұның суша ағатыны несі?

	Е, е, иә, иә... Мүмкін ішкі ядро сыртқы қабатына, яғни жерге қарағанда тез айналатын шығар! Жә, оны кейін өлшеп білерміз. Ал осыған байланысты маған бір ой келді: жердің екі полюсі мен магнит өрісінің жасалуы осы электрон ағысына байланысты болмасына кім кепіл.

	«Мынау қисынды қиял екен» дегендей, Жанат пен Ермекке бұрыла бергенімде, орнымнан қалай көтеріліп кеткенімді сезбей қалыппын. Сол бетіммен басым бөлменің төбесіне тигенде, кейін серпіліп, аяқ қолым ербеңдеп, төмен қарай құлап бара жаттым. Төмен қараймын. Анау үшеуі салмақтың жойылатынын білгендей белбеумен өздерін орындыққа тас қып байлап тастапты. Мені ызаландырғысы келгендей сықылықтап күледі. Ал төмендеп келгенде, олар саусақтарымен түртіп қалып, үоген шардай мені қайта ұшырады.

	Жер кіндігінің үстіне пәлен мың тонна қысым түсіп тұрса да, салмақтың жоғалатыны – есіме түсті. Осыны ұмтықаным үшін мені допша қағып отырған оларға емес, өзіме-өзім ызаландым. Алайда мен қауырсындай қалықтап жүрсем де, бір нәрсеге көзімнің анық жеткеніне қуанып қалдым.

	Бұрын заттың салмағы жердің тарту күшіне байланысты, егер гравитация өрісі құрыса, салмағың да құриды деушілерге сенбеуші едім. Енді мынау, салмағымнан жұрдай болып ұшып жүргенім. Өйткені жердің тарту күші дәл жер кіндігіне келіп тоғысқанда, жойылады. Сондықтан да жер кіндігінде тұрған мені өзіне тартар күш құрыған шақты, салмағым жоғалмай қайтушы еді?

	Ермекке ұста дегендей ым қағамын. Олар сықылықтап күледі. Әбден ызаланып: «Ұстасайшы!» - деп айқайлап жібергенімде, Шәріп те, Ермек те, Жанат та табан астында ғайып болғаны. Бірақ күлкі тыйылар емес.

	Әлден уақытта:

	-Оятып жіберші өзін, азапқа салмай! – деген біреудің қырылдаған даусын құлағым шалып қалды.

	Көзімді ашып алдым. Шамасы, Мырзашөл үстінде келе жатқан болуымыз керек. Күн сәулесі иллюминатордан тура маған түсіп тұр екен. Күннен қорғалақтап, жүзімді оң жақтағы көршіме қарай бұрып әкеткенім болмаса, ұйқы буған адамның кейпінде қала бердім. Жер астына жасаған саяхатым түсімде көрген оқиға екенін сонда ғана бідім. Әлгінде менің ұйқысырап әлденендей қимыл жасап, былдырлап айтқан сөзіме елеңдеп ду ете қалған көршілерім сабасына түскендей, самолет ішінде біркелкі мотор ызыңы ғана естілетін тыныштық орнаған-ды. Әріберіден соң бойды билеген ыңғайсыздық та ғайып болды. Көз жұмулы, көңіл ояу; түсімде көрген оқиғаны көңілдің көк дөненімен қуып жетіп, тәтті қиялға қайта шомып кетіппін. Жасаған саяхатым түс деуге көңіл дуаламайды, бәрі өңімде, өз басымнан өткерген оқиғадай, соның шырмауынан шыға алар емеспін. Өйткені, Жер кіндігіне жасалған саяхатқа қатынасқан серіктерім өмірде бар адамдар, тіптен планета құпиясын зерттеумен шұғылданып жүрген мамандар. Түсімде Жер ядросына саяхатқа айналған оқиға өзегі солардан естіп, білген мәліметтерден өрбіген-ді... Ойымды ерекше мақтаныш сезімі биледі. Бәлкім, бұл сөзім түс болса да жернавттың бірі болғандығымнан шығар! Әлде бұл әр күн сайын адамның өзі таңдаған мамандығынан алатын, бірақ сирек мойындайтын жан семіртер ләззаты ма? Мен бойымды кернеген ерекше қуанышты сезіп отырмын. Журналист болмасам бұл «саяхатқа шыға» да алмас едім-ау!

	Журналист болып, оның өзінде жастардың сүйікті газеті редакциясының ғылым мен техника бөлімінде істеуім тағдырдың әдейілеп маған арнаған сыбағасы сияқты. Журналистердің бәрі жұмасына бір күнін космонавтар жаттығатын спорт манежінде және бір мәрте орталық «Ғалам» сарайында ғылым қайраткерлерімен кездесуге арнауға тиісті. Ал біздің бөлімнің жігіттері үшін осынау екі жай мүлтіксіз орындалатын міндет.

	Осындай кездесудің бірінде профессор Ерболовпен ұшырасқанмын. Ғалым мәселені, әдетте бола беретін кіріспе шолуға соқпай, бірден бастағанды. «Жер жұмбағы» ғарыш құпиясынан да қатпарлы. Жер сырын ашу ғылыми проблемалардың кілтін табумен пара-пар. Қосалқы тәсілдермен жиналған мәліметтер қанша мол болғанымен, Жердің әр түрлі тереңдігінен алынатын жұдырықтай тау жынысын көзбен көріп, қолмен ұстағанға не жетсін!»- деген-ді ол әңгімесін түйіндей келіп.

	-Ендеше, скважина бар емес пе?!- деп қалдым мен өзімнің бұл ғылым саласынан хабардар екенімді көрсетіп.

	-Скважина деймісің! – деп ғалым мырс етіп күліп жіберді. –Жарқыным, тұсалған аттай бұл мәселеде скважинамен онша көп ұзап кете алмайтыныңды білмейтін бе едің?

	Мұндай кездесулерде былайғы әріптестерімнен әр кез еңсемді биік ұстайтын маған мына сұрақ өңменіме кеп қадалған жебеден бір кем соққан жоқ, қызарақтап қалдым. Бірақ профессордың сұрағы скважинаның не екенінен хабарың бар ма? - деген мағынада айтылған екен. Ол қолына борды алды да тақтаға әлденені сыза жүріп, сөйлеп кетті.

	-Мынау өте тереңге бұрғыланатын скважина делік, - деді ол домбыраның қос ішегіндей жарыса сызылған тік екі сызықтың төменгі басын қосып. –Бұрғы ұшы неғұрлым тереңдеген сайын, оған жалғанатын құбыр да ұзара береді емес пе? –Ол жүзін тақтадан аударып, тыңдаушыларын шолып өтті. –Ендеше, құбыр салмағы да өсе бермекші. Бұрғы ұшы төрт-бес мың метр тереңдікке жеткенде, бұл салмақ жүз тоннаға жетеді, ал он-он бес мың метр тереңдікте салмақ деңгейі ең кемінде екі-екі жарым есе өседі. Мұндай салмақтың әсерінен труба түгіл білікті темірдің өзі сағыздай созылып, қылдай жіңішкерері хақ. Міне, мәселе қайда жатыр! – деп ол маған күлімсірей қарап қойды. – Сен болсаң скважина бар емес пе дейсің!

	-Жә, бүгінгі техника деңгейінде он бес шақырым тереңдікке де жетерміз-ау. Каспий теңізінің маңында бұрғыланып жатқан скважинаның жобалық тереңдігі бұл, - деп ол әрқайсымызға тесіле қарады. Шамалауымша, ғалым өзін толғандыратын жайды біздің қандай дәрежеде ұққанымызды білгісі келді-ау деймін. – Одан әрі не болмақ? – деп жалғай берді сөзін ғалым: - Жер ядросының қандай тереңдікке жатқанын өздерің білесіңдер, - деп барып ол тақтаға «64000 км» деп бадырайтып жазып қойды. – Мәселе қайда жатыр...

	-Жер ядросына корабль жіберуге болмас па? – «Сөйлеп қалған ауыз жыбырлауын қоймайды» дегендей, айтарын айтсам да, әбестік жасаған баладай алақтап, бір түрлі қысылып қалдым. Ғалымның уытты кекесініне ұшыраймын ғой деп-ақ едім, жоқ бұл жолы олай болмады, Ерболов менің қасыма келді, жүзінде мейірімді күлкі:

	-Міне, бұл идея!- деді ол мені арқаға қағып.- Жарқыным, сен журналист бола тұрып, ғалымға тән, қиялға қанат берер ұсыныс айттың-ау! Келші бізге, бір жігітпен таныстырайын өзіңді. Оның да ұйықтаса түсінен, оянса есінен кетпейтін арманы Жер ядосына корабль жіберіп алу.

	Шақыруды мен бірден қабылдадым.

	Ертесіне-ақ «Ғалам және Жер» ғылыми зерттеу орталығына келдім. Ерболов мені орнынан тұрып ескі танысындай жылы жүзбен қарсы алды. Үйдің төменгі қабатына орналасқан лабораторияға алып келді.

	Біз ішке кіргенде, Шәріп сызу столының алдында тоқымдай-тоқымдай қағазға қарап қойып, екі жігітке әлденелерді түсіндіріп жатыр екен. Столдың сол жағындағы бұрышта, тұғыр үстінде жер астына жіберетін барлаушы-копсюльдің (менің түсіме корабль болып енген) үлгісіне де оқтын-оқтын шұқшиып, әлднендей бөлшектерін шұқылап қояды. Олар қастарына келгенше бізді байқамады.

	Шәріппен және оның қасындағы жігіттермен сыпайы ғана бас изеп амандастым.

	-Мынау сен ұсынған кеменің үлгісі, - деді профессор маған барлаушы-копсюль макетін нұсқап.

	Профессордың әзіліне шамданған жоқпын, оның даусында кекесін байқалмайды, қайта ризалық сезімнің нышаны бар. Барлаушы-копсюльдің ол қазір маған байлағанымен, бұл идеяның көп бұрын осы Орталықта туып, әзірше баршаға белгісіз ұяда шайқалып жатқан жұмыртқадай техникалық жобаға айналып, лабораториялық жетілу сатысында тәрізді. Мұндай батыл жобаның бар екенінен хабарсыз бола тұра басыма келе қалғанына мен де марқайып қалдым.

	Бөлмеде орнаған тыныштық кірген бетте бізді де меңдеп алғандай. Профессор оған еліктеп мен де, аяғымыздың ұшынан басып бөлме ортасына жетіп тоқтадық. Бөлмедегі сан алуан геофизикалық аспаптардың қайсыбірінен оқтын-оқтын естіліп қалатын сағат тырсылындай тықыл болмаса, бөгде дыбыс жоқ, тек түрлі түсті жыпылықтап тұрған шамдар ғана аспаптардың жұмыс үстінде екенін байқатады. Орталық басқару тетігі алдында ақ халат киген сұңғақ бойлы қыз отыр. Құлағына арнаулы дыбыс аспабын бастыра киіп алған, сүйріктей саусақтарында дамыл жоқ. Шырақтар жинаған кездерде түрлі тетіктерге төніп-төніп қалды. бөлменің екінші жағында электрон микроскоптың алдында Ермек отыр. Олар біздің кіргенімізді көре тұра алаңдаған жоқ, өз істерімен бола берді. Ұстаз да олардың ойын бөлмейін дегендей, сол келіп тұрған орнында қимылсыз, тек аспаптырдың жұмысын бағдарлап үнсіз тұрып қалған. Мен болсам Жанаттан (қыздың аты Жанат екенін сол жолы білдім) көзімді аудара алар емеспін, оның әрбір қимылы баурап әкетіп барады. Қыздың мына кейпі маған Жер жүрегінің соғысын тыңдап отырған дәрігер тәрізді елестеп кетті. Енді болмаса ол сонау жүздеген шақырым тереңдікте – Жер қойнауында өтіп жатқан өзгерістерді бағдарлай келе, міне-міне, атылғалы тұрған жанар таулар мен жер сілкінісін айта жөнелетіндей көрінді маған бір сәт. Әрі-беріден соң қыз аппараттар жұмысын тоқтатып, аспабын шешіп стол үстіне қойды да, манадан бері бізді елемегендей отырып қалғанына кешірім өтінгендей, қысыла күлімсірей орнынан тұрды, бізге беттеді. Ермек те қасымызға келді.

	Профессор бізді таныстырды.

	Жанат пен Ермек Каспий ойпатында орнатылған жобалық тереңдігі он бес шақырымдай бұрғылау скважинасынан әкелінген әр түрлі тереңдіктен шығарылған кернді зерттеп жатыр екен. Жанат әр түрлі тереңдіктегі тау жыныстарының температура мен қысымда өзгеру заңдылықтарын ұстазына тәптіштеп айтып шықты. Бұл зерттеулердің болашақ жер ядросына бағыт алатын барлаушы-копсюль жұмысына тікелей қатысты екенін ішім сезе қойды. Ойымды анықтағым келіп, Жанаттан оны-мұныны шұқылап сұрай бастаған едім:

	-Демек, сен бәрін білгің келеді екен! – деп сөзге Ерболов араласты. –Жарқыным, сен алдымен ана жерді бұрғылап жатқан мамандар жайлы жаз. Мұндай тереңдікте бұрғы ұшын бағыттау – заманымыздағы ерен оқиға. –Профессор қулана күліп арқамнан қағып қойды. – Сен оралғанша, Шәріп жобасын аяқтап, Жанат пен Ермек зерттеуін тамамдап та қояды. Барлаушыкопсюльдің Жер ядросына бағыттау салтанатына журналисттер атаулыдан сенен басқаға арнаулы шақырту жібермеуге уәде беремін.

	Мәселе шақырту алуда ма, репортажды мен жазбасам, басқа әріптесім жазар, тек сол күн тезірек туса екен. Бірақ өте тереңдікке бұрғыланатын скважина қақында қалам тартпау мен үшін, әрине, әбестік. Дереу жолға шыққан бетім еді бұл. Болашақ мақала жайын ойластыра отырып, әзір қиял қанатында ғана жүрген жер кіндігіне жасалынатын саяхатты армандап отырып көзім ілініп кетіпті. Сөйтіп, сол арманым түсіме еніпті.

	Бірақ мұның түс екеніне қаншама өкінсем де, дүние жүзінде қазір жер сырын менен басқа жақсы білетін жан жоқ сықылды. Бүгін бұрғы ұшы он бес – жиырма мың метрге жеткенде, одан арғы Жер құпиясын адам мінген корабль зерттейтініне кім күмәнданар дейсің. Сонда зерттеушінің бірі мен болатын сияқтымын.

	Журналистің ойы әр тарапта болатын әдеті емес пе? Шынымды айтайыншы: мына түсті көргеннен бері мен жер астына жасалынатын болашақ саяхат жайлы ғылыми-фантастикалық дүние жазуды жиі-жиі ойлай беретін болдым.





КӨРІНБЕС ҚОРҒАН


	Төлеу ішке аяғын батылсыздау басып енді. Төрде дөңгеленген емен стол басында жер қозғалса былқ етпейтін төртбақ кісі отыр. Шамасы, елуді еңсерген. Ол Төлеуді көріп, суырмасындағы қағаздарды сапыра бастады.

	Төлеу екі иығы салбыраған күйі үнсіз ұзақ отырып қалды. Осы кезде бұған назар аударған адам болса, оның мына кейпінен уәдеде тұра алмай, енді сөз бастауға батылы жетпей отырғанын, айыпты екенін бірден аңғарар еді. Бірақ оған көңіл аударған ұстаз да, хатшы қыз да болған жоқ. Әбден ойланып алсын дегендей, профессор газетті аударыстырумен отыра берді.

	-Мейрам Жақыпович!..

	Профессордың қай шәкірті болмасын, Төлеудің өзі де, ұстазын Мейрам аға деуші еді.

	Басын көтеріп алған ұстаздың имек мұрны қусырылып кеткен. Төлеуге тесіле қарады.

	-Автореферат қайда? – деді профессор.

	-Дайындай алмадым...

	-Неге?

	-Оның себебі.. себебі.. м-м.. түс көрдім...

	-Немене? – Профессордың даусы қатты шығып кетті.

	Профессордың қалың қабағы кірпіше жиырыла қалды. жайшылықта күлімдеп тұратын шүңірек көзі де, бұл жолы сығырайып кеткен, қарсы алдындағы Төлеуді ішіп-жеп барады.

	-Немене, сонда түсіңде ақ сақалды, ақ сәлделі, ақ боз атқа мінген әулие бұлт арасынан шыға келіп, автореферат жазба деп саған аян берді ме? – Уақытов ашуға булығып отырса да, оның даусынан қазіргі даусынан сөгуден көрі ащу мысқыл айқын аңғарылып тұр.

	Шәкірттерінің ішінде үлкен үміт артып жүргені осы Төлеу еді. Ол екі жыл болмай-ақ кандидаттық диссертациясын жазып бітіріп, өткен жолы жетекшісіне әкеп көрсеткен болатын. Профессор болмашы сын-ескертпелер жасап, Төлеуге авторефератты тез арада даярлауды тапсырған-ды. Сөйткен Төлеудің бүгін салы суға кеткендей салбырап «түс көрдім» деп келіп тұрғаны мынау. Бұған қалай күйінбессің!

	-Неге дайындамадың?.. Айтшы енді соны!

	-Мен мал маманымын ғой...

	Осының есі дұрыс па дегендей, Уақытов сөйлеп отырған шәкіртіне үңіле қарады. Әйтпесе рефератты сұрағанда, «мен мал маманымын» деп дені сау адам жауап берер ме екен?

	Шәкірттің мына қылығын түсіне алмаған ұстаз «не айтар екен, ақырын күтейін» деп түйді де, креслосына шалқайыңқырап отырды. Оның мына түрі қызық әңгіме тыңдап, рақатқа батып отырған адамның кейпін аңғартып тұрғандай еді.

	-Институт бітірген соң ауылда үш жыл істедім. Абыройсыз болмаған сияқтымын: бөлімше зоотехнигінен совхоздың бас мал маманы қызметіне дейін өстім. Одан әрі оқуға бел байлаған едім. Сондықтан бір күн болса өмірмен тікелей араласып жүруді қаладым... Бес жыл оқып, жоғары дәрежелі білім алсақ та, әлі білмейтініміз көп екен. Шіркін, мал бағудағы ғасырлар бойы қалыптасқан халық тәжірбиесінен де институтта лекция оқылса құба-құп болар еді-ау. Үш жыл бойы тәжірбиесін үйретіп, ақылшым болған Дәукең ақсақалды еш уақытта ұмытармын ба! О кісінің мейрімді үні әлі күнге шейін құлағымнан кетер емес...

	Аспирантураға қабылданғаным туралы хабарды алған соң, бір күнімді қиып, бұрыс та болса Дәукеннің отарына тарттым.

	Кіші бесін кезі болатын. Астымдағы шабдардың сау желісімен Айғыржалға шыға келгенімде, Қосшоқының етегінде қаптап жатқан өой отары көзіме оттай басылды. Шоқының басында Дәукеннің аты тұр, өзі көрінбейді.

	Дәукеннің мінезі маған жақсы таныс: егер ол кісінің көңілі көтеріңкі болса, атын отқа жіберіп, өзі биіктеу төбенің басына шығып алады да, тастардан оба үйіп, жүрер еді. Ал ол кісінің көңіл қошы болмаса, шынтақтап жатып алып, жерді қамшымен сабалай беретін.

	Қателеспеппін. Атымнан түсіп, қашан сәлем бергенімше, Дәукең менің келгенімді сезбегендей басын көтерген жоқ.

	-Ассалаумағалейкум, ақсақал!

	-Уағалайкуміссалам! –Дәукең жақтырмаған адамша маған желқос алды. – Е, балам, сені жолға жиналып жатыр деп естідім. Жолың болсын!

	-Иә, ақсақал, оқиын деп едім.

	Дәукең біраз үнсіз отырып қалды:

	-Он жыл мектепте, бес жыл әлгі енстөтта оқыдың. Әлде де оқимын дейсің. Ғұмырларың оқумен өткенде, мынау шаруаны кім істейді осы? Үлкеннің де, кішің де «оқу, оқу» дейсіңдер де тұрасыңдар. Бір класс бітірмеген мына біздің не жанымыз жүр осы! – Қарт әлдекімге өкпелі сияқты. Ашып айтпаса да аңғарып отырмын. – Пайдаларыңды қашан көрсетесіңдер, түге!...

	Сезіп тұрмын: Даукең үлкен ашуға мінген, көңілінің түбіндегі күдігін әлі ашып айтқан жоқ. Мұндай кезде Дәукеңе қарсы дау айту – жалғыз барып Сырдарияға көпір салумен бірдей.

	-Қашанғы салпақтай қой соңында жүреміз? Сонау заманнан-ақ қойды атпен бағады. Әлі сол. Өзгерген ештеңе жоқ. Аспанға сұңқарларымыз ұшып жатыр деп мақтанасыңдар. Әлі күнге шейін қасқырға да шамаларың келмейді, түні бойы бүрсеңдеп қой күзетіп жүргенің мынау. Осының бір өтірігі бар деші!

	-Солай екені рас. Бірақ қойшы өмірін бұрынғымен.. – деп қарсы дау айта бастағанымда, Дәукең дүрсе қоя бергені:

	-Өмір, өмір... Иншалла, баяғы заманның қойшысынан жақсы тұрамыз. Жүздеп, мыңдап ақша алатынымыз да рас. Оқымысты сенде жоқ «Волганы» мен мініп жүрмін. Дүниеге мұқтаж емеспін. Шүкір, еңбегімді бағалап олар Алтын жұлдыз да берді. Бірақ қайнаған күнге қақталып қой бағудан, үскірік аязда қора күзетуден қашан құтыламыз осы! Енді келіп, «оқу, оқу» дейсіңдер. Он бес жыл көз майын тауысқандығы білімдерің бұған жетпегенде әрі оқып қайтесіңдер, түге!

	Сен жүрсің: «Мен мал маманымын, қойдың қыста қыстауына, жазда жайлауына ғана жауап беремін» деп. Оқымыстының бірі анау Сәрсен: «мен қойды қолдан ұрықтандырамын, мен қойды жылына екі-үш рет қоздаматымн» деп, қит етсе темір-терсектерін ала жүгіреді.

	Ал инженер дегеніміз Жүміс пе? Оған айтсам, «Ақсақал, шөбіңізді шауып үйгізіп берсем, отыңды жеткілікті етіп төктірсем менде не ақыңыз бар», дейді. Айтшы құдайшылығыңды: сонда мұны кім істемек? Әліпті таяқ деп білмейтін мен сияқты қаусап отырған шал-шақпыттар ма?

	-Әнеугүні іңірде ұйықтап кетсем, дәл сол Даукеңмен қоштасқан кез түсіме кіргені.

	Түсімде де баяғы астымдағы шалбар, Даукеңмен қоштасуға келе жатыр екнмін деймін. Даукеңнің қойы да баяғы Қосшоқының бөктерінде жатыр. Бірақ бұл жолы қартың көңілді көрінеді. Атын отқа қойып, өзі оба соғып жүр екен деймін. Шабдарды желе-шоқытып қойға таяп келгенімде, қақ маңдайдан осып жібергендей атым басын кекжең еткізіп, кілт тоқтай қалғаны. Бейқам отыр едім, аттан түсіп қала жаздадым... Осыдан кейін атқа қаншама қамшы салсам да, бір аттам алға бастыра алсамшы. Бейне бір көрінбейтін қорғанға кеп киліккендей сыңар езулеп қырын тарта береді. мұны Даукең көрді білем, жалбағайын былғап, әлденендей белгі берді де, атына барып мінді. Мен шабдардың басын іріктім. Бәрібір мен көрінбес қорған өткізер емес, бүйте берсем бір бүйірлеп кетіп қалатын түрім бар.

	Даукең маған таяп келді де, қамшысын жоғары көтерген күйі ерінің басындағы үш түрлі ноқаттың бірін – көк ноқатты басты. Сол кезде шабдарымның манадан ойқастап жоламай тұрған жерден біреу жетелеп әкеткендей, Даукеңе қарап лып өте шыққаны.

	Даукең әлденендей сыр бүккен адамша қулана жымиып қояды.

	-Хош, оқымысты болам де! – деп бір қойды ол сәлемдескен соң. – Кәне, ғалым болсаң мынаған жауап берші.

	Даукең ерінің басындағы қызыл ноқатты басып қалды да, әлгінде өте алмай тұрған жаққа қарай жұдырықтай тасты лақтырып жіберді. Сонда мен не көрдің деп сұраңызшы! - Әлгі тас жерге түскенше күл-талқан боп кеткені. Мен аң-таң боп Даукеңе жалт қараппын. Қарт маған миығынан күліп тұр екен.

	Мен қарттан «бұл не» деп сұрауға арландым, сыр бергім келмеді, үндеген жоқпын. Енді соныма қатты өкініп жүрмін. Дегенмен сол көргенімнен бір нәрсе аңғарған сияқтымын. Енді байқадым: бастарына радиолокатордың антеннасы сияқты табақтай-табақтай нәрсе орнатылған, аралары жарты шақырымдай қаз-қатар бағандар бел асып кетіп жатыр. Мана мені өткізбеген көрінбес қорған да, әлгінде тастың быт-шытын шығарған керемет күш те осы баған басындағы «антеннаға» қатысы бар екеніне енді күмәнім қалмады. Сонда бұл не? Әлде құлаққа естілмейтін өте жоғары тербелістегі ультра дыбыстың күшті толқыны болды ма екен? Егер жорамалым шындыққа шықса, ана «антенна» дегенім дыбыс шығарып қабылдайтын генератор-қабылдағыш болғаны ғой. Бірақ мұндай генераторларды жүргізу үшін электр энергиясы қажет емес пе?

	Басыма тың идея сап ете қалғаны. «Мүмкін, ана генераторлар Күн сәулесінен қуат тұрған шығар?.. Әрине, солай!». Бұны табан астында сұрап білуге де болар еді, бірақ мен жата-жастана білермін деп асықпадым.

	Алайда істің бет алысы мен ойлағандай болмай шықты. Қайта жұмбақ тұңғиығына бата түскендей болдым.

	Бұрын бір кесе шайды дұрыс іше алмайтын қойлы ауылдың адамдары бүгін бар дүниеден қол үзгендей, жайғасып алып, күрең шайды сорпатаған күйі әңгімені соғып отыр. Шай ішілді, ет желінді. Бірақ қотандағы қойды аузына алған ешкім де болған жоқ. Даукең де жайбарақат отыр. Алайда мені таңдандырған бұл емес-ті.

	Біз түн жарымына шейін отырып әңгіме-дүкен құрдық. Дегенмен қой мүлде иесіз қалған жоқ: қотанды айналып жүріп біреу әлсін-әлсін айтақ салып қояды. Жоқ, ол біреу емес, бірнешеу: Даукен, көбінесе келіні Шәйім мен баласы Рақым кезектесе айқайлайды. Арагідік Мойнақ сүйек кеміріп жатса да, үргені қотанның әр жерінен естіледі. Ғажап!

	Дәукең маған қарап мұртынан күліп қояды. Ал мен отырмын сансыз «негені» қуалап. Мүмкін, бұл магнитофон лентасына жазылған дауыстар шығар? Онда айқайлап тұрған радиорепродуктор болды ғой... Дәл солай! Мана аттан түсіп жатқанда қотанның төрт жағына орнатылған жуан қадаға көзім түсіп еді. Бірақ оларға онша назар салған жоқ болатынмын. Бақсам, бұлардың басына қатты сөйлейтін радио орнатылыпты. Мен сыртқа шыққанда әдейілеп барып көзімді жеткіздім. Сонда магнитофон отау үйде болғаны ма...

	-Тұр, бала, тұр!... Қасқыр ұстағың келе ме? – Көзім ілініп кеткен екен деймін. Біреу мені «тұр, тұрдың» астына алып жұлқылап жатыр. Көзімді ашып алсам – ақ халат, ақ жалбағай киген біреу... Жоқ, бөтен адам емес, үстіме төніп тұрған Даукеннің тап өзі. Сасып қалдым. Даукеннің мына түрі хат танымайтын қойшы шалдан гөрі үлкен оқымыстыға қатты ұқсайды.

	Ол менің оянғанымды көрді де, есік жаққа барып, босағада тұрған әлденені айналдыра бастады. Әлгі қондырғының өн бойында қызыл-жасылды шамдар самсап тұр. Ал Даукең болса, бір тетікті бұраған күйі қондырғыға шұқшия қалыпты.

	Мен дәнеңеге де түсіне алғаным жоқ. Мең-зең болған күйі қондырғының қасына келдім. Көзім салған жерден экранға түсті. Экран беті күңгірт болса да, одан жер бауырлап жылжып келе жатқан заттың кескінін бірден байқауға боатындай еді. Әлгі нәрсе экранның қақ ортасынан екі сызықтың қиылысқан нүктесіне таяп қалыпты.

	-Жүгір, бала, далаға! – деп, Дәукең бір тетікті бұрап қалды да, өзі сыртқа қарай ата жөнелді. Мен де жалма-жан далаға қарай ұмтылдым.

	Үйдің маңы самалдай жарқырап кеткен екен. Үш бірдей қуатты прожектордың сәулесі бір нүктеге бағытталған. Енді байқасам, прожекторлар сәулесінің астында тісін ырситқан күйі тайыншадай көкжал жер бауырлаған қалпында, тапжылмай жатыр екен. Даукең әй-шәйға қараған жоқ, барған бетте көзі ештеңені көре алмай сасып қалған қасқыр есін жиғанша, мойнына шынжыр тұзақты іле салып, екінші ұшын темір қазыққа байлай қойды.

	Мен мына кереметке таң-тамаша боп, аузымды ашқын күйі тұрып қалыппын...

	-Дәуке, осының бәрін істеп берген кім? – Мына сөздің аузымнан қалай шығып кеткенін өзім де байқамаппын.

	-Қойлы ауылға қандай ғалым келуші еді, тәйірі! Мұның бәрін істеген - өзім. Ойдан ештеңе қосқаным жоқ, бәрі мына кітапта айтылған екен, - деп қойнынан бір кітапты алып, маған ұсына берді. Мен кітапты көргенімде, өз көзіме өзім сенбедім.

	-Мейрам Жақыпович, ол қандай кітап дейсіз ғой! Ол орта мектепке арналған оқулық. «Физика курсы!». Мынаны көргенде буынын босап кеткендей болды да, қолымнан сусып кітап жерге түсті. Кітап салмағынан тұрған жерім ойылып кеткендей болды маған. Осыдан шошып ояндым, сонда ғана менің манадан көріп жатқаным түс екенін білдім.

	Оянып өзіме-өзім келген соң, диванға қисайып жатып, кітап оқуға кіріскенім есіме түсті. Сірә, өстіп жатып мүлгіп кетсем керек. Көзімді ашсам, әлгі кітабым еденде жатыр. Түсімде қолымнан түсіп кетіп, мені оятқан «Физика курсы» емес, осы кітап болды-ау деймін... деп, Төлеу профессорға тура қараған күйі үнсіз отырып қалды.

	-Мейрам аға! – деді ол әлден уақытта. – Сіз бұған не айтасыз?

	Профессор ыңырап бір қозғалғаны болмаса, үндеген жоқ.

	-Ал маған бұл түстің әсер еткені сондай, сол түні ұйықтай алмай шықтым. Ертесіне ертемен кітапханаға бардым. Содан бері «Физика курсынан» бастап көптеген ғылыми әдебиеттерді ақтарып шықтым. Осыдан ба, білмеймін, түсімде көргендерімнің бәрі де өмірде бар дүние сияқтанады да тұрады. Дәукең жасаған кейбір құралдар ғылымда қашаннан бері белгілі жайлар екен. Мысалы, қасқыр ұстаған қондырғыны алайықшы. Мұнда Столевтотың ғасыр бұрын ашқан фото эффектісі қолданылғанына күмәнім жоқ. Сол сияқты бізде магнитофон жоқ па, әйтпесе техникада кеңінен қолданылып кеткен ультрадыбыс қасиеттері әрі құпия күйінде қалды деуге бола ма? Жоқ, жоқ. Мұның бәрі де өндірісте, көптеген техника туындыларында пайдаланып жүр ғой.

	Шіркін, қораның әрбір тұсынан баған қойып, оның басына орнатылған радионы бір-екі минут қосса! Бұның лентасына адамның айқайын да, иттің үргенін де тіпті атылған мылтықтың даусын да жазып алуға болар еді-ау! Әйтпесе ең ақыры қазір мектеп лабораторияларында кездесетін фоторелелерді пайдаланып, қораның төрт бұрышына төрт прожекторды да қоюға болар еді. Бірақ бұны істейтін кім? Мұрнына техниканың иісі де бармайтын мен сияқты мал мамандары ма? Әлде мал қорасының маңайн көрмеген қаладағы конструкторлар ма? сондықтан да мен мал мамандарын даярлайтын оқу орындарында техникалық білім беруді арттыру керек деп ойлаймын.

	Профессор дүниеде Төлеудің бар екенін ұмытқандай өзімен-өзі болып, алдындағы газетті айдастырған күйі үнсіз отыра берді. Бұған Төлеудің төзімі жетпеді білем, ол үнсіз орнынан тұрды да, есікке қарай беттеді.

	-Саған бәрібір авторефератты дайындау керек, - деді профессор төмен қараған қалпын өзгертпеген күйі Төлеу есіктен шыға бергенде.

	-Ойлану керек екен! – Профессордың даусы қаттырақ шығып кетті.

	-Маған бірдеңе дедіңіз бе? – деп Төлеу сәл кідірді.

	Профессор меңіреу адамша жауап бермеді. Дәл осы Уақытовтың құлағының түбіне келіп айқайласаң да, оның сені ести қоюы екіталай болатын. Өйткені оған біреу «ойлану керек... ойлану керек!» деп сыбырлап тұрғандай болып еді.





ӨМІР ШУАҒЫ


	Дастан үшінші қабатқа жүгіріп шықты. Есік жақтауындағы қоңырауды түймедей тетігіне қолын созды да, дәрмені біткендей сілейіп тұрып қалды. кім керек демек? Осы үйдің иесі профессордың көз жұмғанын көріп келіп отыр ғой. Сонда бұның марқұмның үй-ішіне не айтқысы келді?..

	Бірақ қайтсе де кіруі керек. Дастанға бұл қанша ауыр болғанымен, оны қызмет бабы қажет етеді.

	«Өмір кездейсоқ, ойда жоқ оқиғаларға толы ғой! Даңқты профессор Ерболат дәл бүгін мәңгілік көз жұмады деп кім ойлаған?».

	Дастан бұдан жарты сағат бұрынғы оқиғаны есіне түсірді.

	Ол шақыру бойынша бастығының кабинетіне кіріп еді, полковник Әлиев Дастанның қолына бір парақ қағазды ұстата берді, телеграмма екен. «Профессор Тапаловтың өмірі қауіпті жағдайда, дереу қамқорлықтарына алыңдар».

	Дастан «түсінбедім» дегендей полковникке қарады.

	-Қасыңа үш қызметкерді ерт те, профессордың үйін бақылауға алыңдар! Мұны жан сезбесін. Сақ бол, шұғыл қимылда!

	Бірақ Дастанға бұл бұйрықты орындаудың қажеті болмай қалып еді. Ол дайындық жүргізіп, белгіленген жерге енді жөнеле бергенде:

	-Дереу қалалық ауруханаға тарт. Профессор қатты науқастанып соған түсіпті. Бұл да телеграммаға байланысты болуы керек. Барлық жайды анықта да, маған мәлімде! – деді полковник селектор арқылы.

	Дастан ауруханаға жеткенде, алдынан қайғылы хабар күтіп тұрған-ды. Мұның қолына кезекші дәрігер операция қорытындысы жазылған қағазды ұстата берді.

	«12 июнь күні сағат 4-тен 15 минут кеткенде, азамат Тапалов Есболат өте ауыр халде ауруханаға жеткізілді. Дереу дәрігерлік көмек көрсетіліп, операция жасалынды. Бірақ ми қабы бұзылып, шамадан тыс қан құйылып кеткендіктен, Тапаловтың өмірін сақтап қалуға ешқандай медециналық мүмкіндік болмады. Операция жасаған хирург».

	И.В.Бойко.

	Қортындының төменгі жағына басқа дәрігерлер де қол қойыпты.

	Дастан жедел көмекті қай уақытта шақырғанын біліп алды да, профессордың үйне тартты. Өйткені профессор ес-түссіз ауруханаға түсіп, сол күйі дүние салыпты. Енді оның қашаннан бері ауырғаны туралы толық мағлұмат алу керек. Ал қаралы үйге басқа іспен бару оңай ма? Дастанның үшінші қабатқа асыға шыққанымен, есік алдында дағдарып тұрып қалғаны да содан еді...

	«Мүмкін, ол кісінің жұбайы мұны әлі естімеген шығар...».

	Дастан алға қарай бір аттады. Түймедей тетікті басты. Сәлден соң есік жай ашылып, ар жағынан бидай өңді, бүйрек бет, көзінің алдын әжім енді ғана торлай бастаған, қырықтың үстіндегі толық денелі әйел көрінді.

	-Сәлематсыз ба?.. Маған Есболат ағайдың жұбайы керек еді, - дей бергенде:

	-Немене?... Ауруханадан емеспісің? – деді профессордың жұбайы Балқия үрейленіп. Дастан үстінен ауыр жүк түскендей күрсінді. «Әлі естімепті» деп ойлады.

	-Жо-о-жоқ? Мен... мен, - деп, өзін қалай таныстырудың ретін таба алмай, қызыл тысты куәлігін көрсетті.

	- А-а-а... кіріңіз, кіріңіз!

	Дастан үйге кіріп отырған соң да сөзді қалай бастарын білмей:- Есағаның ауруханаға түскенін біз де біліп едік. Ол кісі көптен бері науқас па еді?- деді.

	- Жоқ. Тіптен өмірінде басы ауырып, балтыры сыздап көрген пенде емес-тін!- деп, Балқия әлденені есіне түсірмекші болғандай ойланып қалды.- Мүмкін, ол ауырса ауырған шығар... Бірақ онысын менен жасыруға тиісті емес. Кейінгі кезде сол сынақтан өтетін жұмысын көбірек ойлап тынышсызданып кеткен-ді.

	- Сонда, Есаға табанда науқастанған болды ғой.

	- Иә... иә... тіпті, соны өзім де сезбей қалдым.

	- Жеңгей, осының қалай болғанын айтып берсеңіз?..- Дастан Балқияға бұрылды.

	Балқия төмен қарап отыр екен. Қабағы түйілген, жүзінде назалану бар. Әрине, көңілсіз жайды жиі еске түсіру кімге болса да ауыр ғой.

	- Мен түстіктен бері тұрған ыдыс-аяқты жуып, асханада жүр едім. Бір кезде есіктің қоңырауы соғылды. Барып есікті ашсам, ар жағында телеграмма ұстаған қыз тұр екен. Қыз телеграмманы тек Тапаловқа табыс ететінін айтты. Ол жұмысынан жаңа келіп жуынып жатқан болатын. Мен барып хабарладым да, жөніме кеттім. Сәлден соң Есім (Балқия ерін осылай атайды екен) жүгіріп келген бетте, әй-шәйға қарамай мені қапсыра құшақтап алып, дөңгелетіп әкетті. Әбден алқынып шаршаған соң, ол мені босатты да:

	«Мә, оқышы, Балым»,- деп телеграмманы қолыма ұстата берді.

	«Ғарышқа ұшатын космос кораблі сіз тапқан отынның түрін пайдаланатын болады. Ол сынақтан мүдірмей өтті, Құттықтаймыз!..».

	- Құттықтаймыз!- деп даусын соза әндете сөйлеген ол мені төргі бөлмеге қарай жетелей жөнелді.

	- Құттықтаймын, Балым! Енді біз мына тұрған Күн жүйесіндегі планеталар түгіл, басқа галактикаға сапар шегетін боламыз!

	Меп кешкі той жабдығына қамдануға шыға бергенде, қуанышқа қосылғандай қабырғадан сағат та сыңғырлай жөнелді. Ұмытпасам... Сағат тура төрт болатын...

	- Төрт дейсіз бе?- деді Дастан жұлып алғандай.

	- Иә, тура төрт. Өйткені дәл осы мезгілде Алматыда оқып жүрген Сағынтаймен сөйлеспекші едім,- деді Балқия кеудесін кере күрсініп. - Телефон тұтқасын көтере бергенімде, ту сыртымнан еденге бір нәрсе құлап түскендей болды.- Балқия көзіне іркілген жасты сығып алды.— Құлап жатқан Есболат, сасқанымнан үнім де шықпай, не істерімді білмей, орнымда тыпырлай беріппін.

	- Сонда бұл төрттен кейін ғой?- деп, Дастан көңіліндегі дүдәмал нәрсені анықтағасы келгендей қайыра сұрады.

	- Иә, қарағым, егер мына сағат қателеспесе, бұл төрттен екі-үш минут өткенде ғой деймін.

	Дастан қолындағы сағатқа бір, қабырғадағы сағатқа бір қарады. «Дұрыс болуы керек», екеуі де бір уақытты керсетіп тұр. Бұл қалай? Дастанның көз алдына кезекші дәрігер көрсеткен журнал елестеді. Онда «Тапаловқа» жедел көмек он бес минуты кем төртте жіберілді» деп жазылған. Адам ауырмай жатып-ақ машина жіберілгені ме?! Ғажап! Сонда мұны біреу болжап білген ғой. Қалай, кім?»

	Дастан қанша ойласа да біреудің кенет келген ауруды он-он бес минут бұрын білуін шындыққа ұластыра алмады. Ол қабырғадағы сағатқа сенімсіздеу көз тастады. Сағат маятнигі жайымен соғып тұр. Дастан бір сағатты адам жүрегіне ұқсатқандай болды. Маятник тоқтаса, сағат та уақытты керсетуден қалады ғой. Бірақ сағат тоқтады деп уақыт жылжуын, ай алмасуын тоқтатпайды емес пе. Ал жүрек тоқтаса ше... адам өледі. Егер жүрек тоқтағанымен, адам ойлап, жұмыс істей беретін болса...»

	Дастан терезе алдына барып, төменге көз тастады. Есік алдына келіп тоқтай қалған «жедел жәрдем» машинасын көргенде, оның өңі бозарып кетті. Сонан соң ол жаңа ғана үміт күткен мейірімді дауыстың енді ащы қайғымен алмасатыныы естігісі келмей, үйден асығыс шығып кетті.

	«Ауруханаға!»- деді ол машинаға отырар-отырмастан. Дастанды жұмбақ болып көрінген он бес минут ойландырды. Әлде кезекші дәрігер қателесті ме екен? Мүмкін емес. Сонда профессор жығылардан он бес минут бұрын кім хабар берген?».

	Дастан оның кім екенін таппаса да, мұның кездейсоқ еместігін сезді. Сондықтан да ауруханаға таяп қалғанда ол алғашқы пиғылынан айнып, басқа шешімге келді - жұмысына тартты. Дастанның ондағы ойы - ауруханаға қайта-кайта келіп күдік тудырмай, әуелі полковникпен ақылдасып алмақшы болды.

	Дәл бұл кезде профессор ұзақ ұйқыдан оянып келе жатқандай күйде еді. Алайда ол үстіне төне түсіп, әрбір алған тынысына құлақ түріп, жүзіне тесіле қарап, болмашы тіршілік нышанын іздеп тесіле қараған адамның демін де, сосын жайлап шығып кеткен жүрісін де сезген жоқ. Оған бұл сәт көзі ұйқыда болғанымен көңілі ояу жатқандай көрінді. Ол көзін ашпақшы болды, бірақ кірпікті қимылдату батпандай тасты қозғаудан да қиынға соқты. Құлақ та тас біткен, айнала тым-тырыс.

	Енді ол қолын көтеріп, аяғын қимылдатуға әрекет етті. Одан да түк шықпады. «Осы мен бастырылығып жатырмын ба?» деп аунап түспекші де болды. Бәрі нәтижесіз, он екі мүшесі өзіне бағынуды қойғандай. Кенет ол манадан ізлегенін тапқандай болды: «Мен жатырмын ба осы? Рас, жатырмын». Енді ол қайда жатқанын қаншама ойланса да есіне түсіре алмады.

	Аздан соң ол қол-аяғы ұйығандай тызылдап бара жатқанын сезді. Бұдан кейін тастай қараңғы үңгірден саңылау көрінгендей болды. Бұл кезде оның айқасқан кірпігі сәл ашылған-ды. Енді ғана Есболат манадан өзінің ояу жатқанына шүбәсіз сенді. Оң қолымен тіреп тұрмақшы болып ұмтылды. Әлі күтіп жатыр, жерге тірелген қол жоқ. Мидан барған бұйрық не «жарым жолда» бөгеліп, пе «далаға» кеткен сияқты. Япырмау, мұнысы несі? Профессор оң қолымен бетін сипағысы келді. Бірақ біраз күтсе де бетіне тиген саусақтар сезілмеді. «Оң қолым қайда?»

	Енді оның ойына сол қолы түсті. Иә, бұл айтқанға көнеді екен. Ол сол қолымен оң жағын сипалай бастады. Сол қолдың саусақтары оң жақ бүйірді сүзіп өтіп, томардай шодырайып қалған қолсыз иыққа барып тірелгенде, профессордың жүрегі тас төбесіне шықты. Қолы жоқ... қашан, кім кесті мұны? Ол ызаға булығып атып тұруға ұмтылғанда ғана әлі жоқтығын сезді.

	Біраздан кейіп үстін басқан ауыр жүк жеңілдеп қалғандай сезінді. Аяқ-қолын еркін қимылдата бастады. Ол жайлап басын көтерді. Көзі бірден қарсы алдындағы шар айнаған түскенде, профессор селк ете қалды, айнадан қара мұртты, оң жақ қабағының үстінде тыртығы бар, бетін әжім басқан біреу өзіне мелшие қарап қалыпты. Бұл профессордың бұрын-соңды кездестірмеген адамы. «Мынау айнадағы кімнің кескіні болды екен?» - деп ол жанжағына қарады. Үйде өзінен басқа тірі жан жоқ. Сондықтан да әлгі кескін профессорға көрші бөлмеде тұрған адамға ұқсап елестеді. Оны өзіне шақырмақшы болып профессор қолын бұлғады. Міне, ғажап! Ол да қол бұлғайды. Шошып кетті. Ойбай-ау, мынау адам емес, айнадағы кескін ғой. Кімдікі? Өзінің кескіні қайда? Бұл не сұмдық?

	Кенет Есболат айнадағының да оң қолы жоқ екенін байқап қалды. Профессор сол қолын көзіне тақады. Анау да сол қолын көзіне тақап кідіре қойды. Сұмдық! «Мынау менің кескінім бе? Мүмкін емес!...» Профессор әлденеден жасқанғандай көзін жұмды. Оның көз алдына оң жақ бетінде кенедей меңі бар, ақ құба, ат жақты, қыр мұрынды, қабағының қосылған жері тұтасып кеткен қою қара қасты Есболат Тапалов елестеді. Мына елес оның күні бойы жабырқау көңілін бірден жадыратып жібергендей. Ол қуанғанынан бәрін ұмытып тағы да көзін ашып алды. Бірақ қарсы алдынан өзі не істесе, соны қайталап мелшиіп отырған мұрттыны көргенде, профессор өзегін өрт шалғандай сезінді. Енді мына кескін оған қас жауындай боп көрінді. Кенет айнаның арғы түкпірінен есік ашылып, ұзын бойлы, істік мұрын, көзі сәл қылилау, қырықтар шамасындағы шикі сары адам көрінді.

	- Игорь Владимирович! – Тапалов артына жалт қарады. Оған дәл осы сәтте Игорь Владимирович күні бойы өзін айналдырған сиқырлы азаптан құтқаратын құдреттей көрінді. Расында да, профессор қалалық аурухананың бас дәрігерінің есімімен жақсы таныс-тын. Оның тәжірибелі хирург екенін де бұрыннан естіп жүрген. Ал бұл екеуі өткенде болған ғылыми кеңесте танысып ұзақ сөйлесіп еді.Профессорға ол жалғыз өз мамандығы ғана емес, ғылымның басқа салаларынан да хабары мол адам тұрғысынан танылған-ды. Міне, содан кейін-ақ Игорь Владимировичтің жиі кездесіп, ұзақ сөйлеуге тырысатынына профессор енді ғана мән бергендей болды.

	-Осы мен қайда отырмын, Игорь Владимирович?

	-Сіз бе, - деді Бойко профессордың қарсы алдына отыра кетіп. – Сіз біздің үйдесіз.

	-Мен сіздікіндемін бе?! Жоқ. Мүмкін емес! Мен шын сұрап тұрмын, қымбаттым! – деп, ол көзін сығырайыңқырап кеткен дәрігерге қарады. Мен қалайша мұнда келдім? Әлгінде ғана өз үйімде едім ғой.

	- Қалайша дейсіз бе, Есболат Медеуович! – Бойко соңғы сөзін ерекше екпін бере айтты да, орнынан тұрды. – Мен де сізге соны айтқалы келдім.

	Ол профессордың қарсы алдына тұра қалды.- Сіз енді профессор Тапалов емессіз!..

	- Немене, немене?!

	- Сіз профессор Тапалов емессіз деймін,- деді ол қайтадан орындығына отыра беріп.- Марқұм Тапаловтың дүние салғанына қазір екі сағаттай уақыт өтті.

	Мына сөз профессорға өңменінен өткен оқтай әсер етті.

	- Сонда меп кіммін?!- Есболат тұншығып бара жатқандай қалшылдап кетті.

	- Сіз анау отырған мүгедек Сейденовсыз.- Бойко профессордың манадан айнадан көріп құтыла алмай отырған мұрттының кескінін нұсқады. Профессор өзінің нендей сұмдықтың құрбаны болғанын енді сезіп, талықсып кетті...

	Ол есін жиғанда үстіне төніп тұрған Бойконы көрді. Дәрігер профессордың өзіне келгенін көріп, көңілі орнына түскендей күрсініп, шалқайыңқырап отырды.

	- Құрметті профессор! Мен сізді қинағым келмеп еді. Бірақ ерте ме, кеш пе, мұны сізге білуге тура келеді.- Ол Тапаловқа барлай қарап альш сөзін жалғай берді.- Ал маған мұны сіздің қазір білгеніңіз керек. Мен бұлай істемес те едім, егер сіздің соңғы ашқан жаңалығыңыз түнде түсіме кіріп, күндіз есімнен кетпей қоймағанда.

	Иә, сіздер опы аспан әлемін зерттеу үшін пайдаланбақшысыздар. Ал менің қожаларым оны соғыс мақсатына жаратпақ. Онымен қоректенетін ракета ондаған жылдар бойы қонбай Жерді айналады да жүреді. Сөйтіп қалған уақытта жердегі басқарушылардың көздеген нысанасына бомба боп түседі. Сіздің басыңыздың миллион долларға бағаланғанының сыры осында. Мен соғысты жек көремін. Тыныштықта, бақытты өмір сүрген жақсы ғой. Бірақ ақшасыз қандай бақыт болмақ? Әркім өз бақыты үшін күреседі. Сіз бен менің бақытым ортақ екен. Бірақ сол бақыт бұрын сізге ауып кетті. Ғалым болдыңыз. Сосын кешегі сынақтап өткен жаңалықты таптыңыз.- Бойко көзінен жасы парлап әл-дәрмені құрып жатқан профессорға тағы да көз тастады.- Ал мен болсам сол бақытты сізден қайтсем де алуым керек деген ойға келдім. Енді мақсат орындалды, бүгіннен бастап мен шексіз қазынаның иесімін...

	- Қысқарт, құзғын!..

	Әрине, сіз, бақытты тартып алғаным үшін мені жақсы көрмейсіз. Оны өзім де сезем, мен бұған ренжімеймін. Несіне ренжиін, құзғын болсам да миллионермін.- Осы сәтте Бойконың үнінен өз ісіне қанағаттанғандық байқалды.

	- Расында, жауласқан екі жақ бірін-бірі мақтаушы ма еді? Жоқ. Олар бір-бірін жек көреді. Жау дейді, жамандайды. Сондай-ақ, біз де бір бақытқа таласқан жаумыз ғой. Сіз жеңілдіңіз.

	- Иә, сіз маған түскен оңай олжа емессіз. Егер кеше сынақ кезінде жасағаныңыз біздің қолға түскенде, бұлай азап көрмес едіңіз. Кім біліпті, бәлкім, сіз әлдеқашан пейіштің төрінен орын алған болар едіңіз. Амал жоқ, ондағы операция сәтсіз аяқталып, іске өзім араласуға мәжбүр болдым.

	Сәтсіздікті естісімен келген құттықтау телеграмманы қолға түсіріп, сізге жібердім. Сізге қол қоюға қыз ұсынған қалам жай нәрсе емес. Оған адамның клеткасы арқылы тарап, жүйкені бұзьш, мидың жұмысын тежеп тастайтын удың жаңа түрі жағылған-ды. Мұнымен уланган адам жиырма минуттан соң клиникалық өлімге душар болады. Маған да керегі осы кезең. Сондықтан да сізге телеграмманы тапсырысымен, қызға дереу әйеліңіз болып жедел көмек сұрап, телефон соқтырдым. Операцпяға дайындап жатқанда сіз клиникалық өлім кезеңінде жатқансыз. Мұны көрген былайғы дәрігерлердің бәрі сізді өлді деп санады. Одан арғы істің қалай сәтті аяқталғанына өзімнің де таңым бар! Дегенмен мәселе мұнда емес, қымбаттым...

	Маған жұмысыныздың жобасы мен оның химиялық құрамы қажет. Ол қазірдің өзінде ойыңызда, яғни миыңызда санрап тұр ғой. Сондықтан да бізге сіздің тәніңізден гөрі миыңыз қажет. Өйткені түрлі қағаздарға түскен сіздің ғылыми жаңалығыңыз уысымыздан шығып, мықты темір жәшікке салынды. Кезінде ондай қағаздарды үйде сақтамадыңыз. Күзетсіз бір-ақ нәрсе қалды. Ол өзіңіз. Ал сізді ұрласақ әшкереленіп калар едік. Сол себепті миыңызды ғана алуға тура келді. Шынында да, өлген адамның миының басқаға қажеті қанша? Әрі сіздің басыңызға операция жасалғаны хақ. Дегенмен мен күдік тудырмас үшін ми орнына ми саллым. Ол Сейденовтікі. Менің Сейденовті таңдауыма екі бірдей себеп болды. Біріншідеи, оның организмі, әсіресе бас құрылысы, ми қабының көлемі сіздікімен дәлме-дәл келді. Екіншіден, Сейденовты бірер күнсіз ешкім ізлемейді. Міне, осылайша сіз өліп, Сейденов болып дүниеге қайта келдіңіз. Ғажап емес пе? Енді Тапаловты тірі деп кім ойлар?..

	Бойконың әңгімені бұлай бастап, оқиғаны толық айтуында көздеген бір мақсаты бар сияқты. Өйткені миды ауыстырып Сейденовтың басына салумен іс бітпеген-ді. Қажетті мәлімет алу үшін профессордың өзін сөйлету керек. Бойко адам ақылына сыймайтын зұлымдық істегенімен, профессордың алдында мүлде қауқарсызтын. Есболат өз еркімен қажет нәрселерді айтып беруі керек. Сол себепті Бойко оны сөзбен арбап, ойын небір сұмдықтармен сиқырлап, азаматтық борышын өкінішпен өшіріп барып, бар сырын айтқызбақ болды. Алайда профессор әзірге сыр берер емес. Көзін жұмған күйі, тек тісін қарш-қарш қайрап, сұлық жатыр.

	Бойконың амалы таусылуға айналды. Ол күйініп отырып, бір жайдың қалай аузынан шығып кеткенін де байқамай қалды.

	Ол өзінің университетті бірге бітірген, қызметтес досы, дәрігер Джорждың өлімі туралы болатын. Біреудің миын басқаға салып, ойлау процесін жалғастыра беруге болатынын ашқан сол еді. Бірақ ол мұнысын басқа мақсат үшін қолдануға қарсы болатын-ды. Оның арманы жүрек тоқтасымен, медицина тілімен айтқанда өлімнің клиникалық түрінен биологиялық яғни нағыз өлімге ауыспай тұрғанда, қоғамға аса қажет қайраткерлер мен ғалымдардың ой жұмысын ұзарту, өлтірмеу еді.

	Өлім деген не? Жүректің тоқталуы ма? Жүрек тоқталғанымен, тән мен клеткаларды өлді деуге бола ма? Әрине, жоқ. Клетканың өлуі оның әрі қарай зат алмастыруына қажет қанның тоқталуына байланысты емес пе? Расында да, ағашқа су құйылмаса, оның жапырағы солып қалады ғой. Өйткені оған келіп жатқан нәр жоқ. Ал ми ше? Мидың ғұмыры жүрекке қарағанда ұзақ. Егер жүрек соғуын тоқтатқанымен, қан айналымы бір қалыпты жүрсе, ми қызметін атқара берер еді. Әрине, адамның жүйке жүйесі, яғни ми қызметі басқа мүшенің жұмысымен тығыз байланысты. Дегенмен көзі соқыр не қолы шолақ болғанымен, адамның ойлау қабілеті бұзылмайды ғой. Ендеше, жүрегі, не дене клеткаларының шаршап, өлімге душар болған адамның миын басқа тірі біреуге апарып неге салмасқа? Міне, Джорждың арманын орындауға алғашқы кезде түрткі идеялар осындай еді.

	Орыс ғалымы Павловтың екі иттің басын бір итке орнатып жасаған тәжірибесін жиі мысалға алатын ол.

	Бір итке орнатылған бастың екеуі де тамақ ішуге ұмтылады. Бұдан жануардағы нерв талшықтары, сезім мүшелері ми талғамайтын, олардың ортақ қасиеті бар екенін көресің. Ендеше, біреудің басына салған екінші кісінің миы сол жаңа иесіне қызмет ететініне, оны кәдуілгідей сөйлете алатынына күмәндану бекер. Джордж мұнысын дәлелдеді де. Бірақ ол мақсатына жете алмады. Оны автомобиль апаты жұтты. Иә, бұл сырт қарағанда кездейсоқ апат еді. Ал оның Пентагондық барлау басқармасының айтқанына көнбегендіктен мерт болғанын ешкім білмеді.

	- Менің кім екенімді білемісіз, қадірлі профессор? Жо-жоқ... басыңызды ауыртып әуре болмаңыз, бәрібір таба алмайсыз!- Бойко әңгіме арнасын кілт бұрып әкетті. Үні ойнақы, әрі жайдары. Ол көз қиығымен манадан бері айтқанын естімегендей, сұлық жатқан профессорға қарап қойды.- Мен Бойко емеспін.- Ол орнынан тұрып кетті. Бөлменің қарсы қабырға жағындағы үлкен шар айнаның алдына барып өзінің Бойко еместігіне тағы бір көз жеткізгісі келгендей айнаға жүзін тақап келіп, тесіле қарады, саусақтарымен жирен шашын тарақтады, бетін сипады. Иә... иә... дәл солай... Менің Игорь Владимировичке үш қайнаса сорпам қосылмайды. Егер...- Ол айнадан жүзін бұрып әкетті. Тапалов жатқан жаққа қарады. Үнсіз сәл тұрды да, нығарлай адымдап келіп төсек жанындағы креслоға жайғасты.

	- «Кемедегінің жаны бір» демеуші ме еді, біздің халқымыз. Енді біз бір кемедегі адамбыз, құрметтім? Сіздің қазіргі болмыс күйіңіздің өзі маған тым ұқсас, тіптен, егіздің сыңарындаймыз сенсеңіз. Неге екенін түсіндірейін: сіздің тәніңіз басқа біреудікі болғанымен, көңіл-күйіңіз, ой-дүниеңіз Тапаловқа тәнті. Мен де сондаймын: таңдай қақтырарлық табысы мен сан-сатылы лауазымы үшін украин жігіті Игорь Бойко, АҚПІ дәрігері Поттерге мәңгі борышты. Өйткені, - деп Бойко өз еңбегін сұқ саусағымен түртіп-түртіп қойды. -Өйткені оның басындағы ми Рикардо Поттердікі, яғни менікі ол...

	Бойко-Поттер көзін жұмған күйі сұлық жатқан профессор жүзіне тесіле қарады:

	- Сондықтан да мен сіз ойлағандай сатқын да емеспін, бәлкім, өз елімнің патриоты болармын.- Оның даусы қаталдау шықты.- Әлгі кімдер еді сіздерде, осыншама уақыт өтсе де Отан үшін кеудесімен пулемет оқпанын жапты деп өзеурейтін, Матросов, тағы кімдер... Біле-білсеңіз, олар бір-ақ рет жанын пида еткен жандар, ал мен болсам осы жасымда пулемет амбразурасын сан мәрте кеудеммен жапқан шығармын. Осы жолғы өзіңізге байланысты ісін де жанкешті ерлікке балаймын, - деп барып Бойко-Поттер үнсіз қалды.

	Профессор манадан бері тіл қатпай, сол сұлық жатқан күйін өзгертпегенмен, сөздің бәрін естіп жатты. Айтқаны санасына жетіп, арбау уыты әбден жайылсын дегендей жорта кідірген сияқты бұл жолы. Ол орнынан тұрып терезе алдына келді. Әлден уақытта ол тысқа қараған күйінде сөзін жалғады. Даусында әлденеден опық жеп, орны толмас өкінішке ұрынғандық нышанын байқататындай аяныш та бар: профессордың қазіргі ебіл-себіл күйзелген көңіл күйінің кілтін таппақ, мұңдас болып, жаралы көңілді емексітіп ырқына икемдемек.

	-Сіздің жағдайыңызды толық түсінемін. Есболат Медеуович! Басқаның тәні түгіл, жаңа киімге де адам баласы бірден үйренісіп кете алмайды. Біле тұра, өзім келісімімді бере тұра, әдепкіде Бойко болуға мен де көндігіп кете алмай жүрдім. Маңды байқап, көретін көз онікі, көңіл көзі менікі дегендей… Дегенмен оған жасаған титімдей де қиянатым жоқ қой деймін. Қайта ол менің арқамда осыншама қадір-құрметке жетті. Бәрі, бәрі Бойко деді, ешкім «бұл Поттер миының қызметі» деген жоқ. Бойко қандай іскер маман болғанымен, осы жасының ішінде мұндай табысқа жете алмас еді. Өйткені менің басыма бүтін бір елдің медицина саласындағы ең озық ғылым жетістігі жиналды емес пе. Өзіңіз білесіз, екі жыл бұрын қалалық емханадағы шағын ғана «Адам мүшесін жетілдіру, қалыпқа келтіру» бөлімшесі бұл күнде Одақтағы ең үлкен Орталыққа айналғандығын. Бұл Бойко атымен тікелей байланысты. – Ол сәл езу тартты… - Әрбір дерттің табиғатына қарай программаланған «роботхирургтер» көмегімен жасалынған ең қиын да күрделі операциялар ше? Бұл да Бойконың ісі. Рас, бұл программа да мемлекет құпиясы, бірақ оны совет дәрігерлері бүгін болмаса, ертең-ақ игерері хақ… Ал сіздің ашқан жаңалығыңыз біз үшін өте қымбат болды ғой…

	Бойконы неге таңдадық? Сізден бүгіа қалар сырым жоқ, қаласаңыз, айтып берейін.

	… Киевтен оқуын үздік бітіріп, жолдаманы Қазақстанға алған жас маман-дәрігер, туристік сапармен бізге келе қалмасын ба. Өзі дәрігер. Оның биологиялық ерекшелігі менің табиғатыма дәлме-дәл келді. Бұл жігіт балалар үйінде тәрбиеленген. Әрі бойдақ, былайша айтқанда, оның ісіне көз болатын басқа жақыны жоқ-тын. Міне, істің сәті түсерде осындай болады екен. Іздегенге сұраған дегендей. Ол қайтуға екі тәулік қалғанда, кенет соқыр ішек дертімен емханаға түсті. Еліне ол соқырішексіз оралғанмен, мұның бодауына, медецина ғылымының соңғы жаңалығына әбден қаныққан, дәргерлік өнерге шыңдалған Рекардо Поттердің миын алып қайтқан еді. Бұны екі-ақ адам білетін-ді, енді сізбен, қадірлі профессор, үшеу болды.

	Одан арғысын Бойко сынды талантты жас хирургтің табысынан өзіңіз де хабардарсыз…

	Атақ-абыроймен егіз сенім деген ұлы құдірет бар. Осының арқасында Сізді операция столына жатқызғанда, бір дәрігер көлденең тұрмады, айтқаныма имандай сенді де. Операцияны «Робот-хирургтермен» өзім ғана жүргізетінімді білгенде, бір ді бір әріптесімнің жүзінен сенімсіздік нышаны байқалған жоқ. Шынымды айтсам, осы операцияға барымды салдым, маған қателесуге болмайтын еді. Басқа дәрігерлер операцияның сәтті аяқталғанын сезбеді. Сіздің мәйтіңізді көріп, менің дәрігерлік қорытындымды оқып, операция нәтижесін ажал деген аждаһаның, әлі де адам құдіретіне бағына бермейтініне байыздағанды мұны.

	Бойконың сөзін естіген сайын профессордың төбе құйқасы шымырлап, біреу тәнін ыстық темірмен піскілеп жатқандай көрінді. Ойы астан-кестен. Мына сұм өзін басқа, бөтен бір ортаға жетелеп бара жатқан секілді. Сұмдық қой. Өліп-тірілу… Өз қолынан, өз көзінен, өз құлағынан тірідей кім айырлып көрген? Табиғаттың өзіне тәнті жаратқан он екі мүшесі қайда қызір?.. «Мен өлген жанмын… Тәнсіз жан өмір сүрген бе?..».

	Одан әрі Есболат ештеңе сезбегендей, сұлық жатты. Әбден соққыдан өліп кететін денедей, енді оның жүйке-сезімі зұлымдық сөзді сезуден қалған сияқты. Ол бөтен бір өмірге енгендей. Профессор оттегімен емес, басқа бір газбен демалып жатқандай сезінді. Жер де айналуын тоқтатқандай болып көрінді оған… «Мұндай азапқа түскенше өлген артық. Бірақ қалай өлмек? Тек ми жұмысын тоқтауы керек. Қайтіп? Жүрекке пышақ ұрып па? Әлде асылып өлу ме?» Профессордың ойын сезіп қалғандай Бойко:

	Сіз бұл азаптан құтылу жолын да іздерсіз. Бірақ одан құтыла қояр ма екенсіз. Егер Сейденовтың жүрегі тоқтаса, басқа сау жүрек жоқ дейсіз бе? Бәрібір ми өлмейді! Ол басқа біреудің басына салынысымен, тағы да өз қызметін атқара береді.

	– Бұдан құтылудың бір-ақ жолы бар. Ол біз қажет еткен нәрсені жасырмай түгел айтып беру,- деді.

	Сәлден кейін профессор өлімді ойлағаны үшін өзін-өзі жазғыра бастады. Не үшін өлмек? Ол қазірдің өзінде өлген жан ғой. Енді оған өлімнің қажеті қанша? Былай ету жаумен тіресе алмай жығылу емес пе?! Жау өзін қалай азаптаса да ол құпия сырды айтпайтынына сенеді. Ендеше, күресу керек. Бұл құзғынды әшкерелеу керек. Әйтпесе ол ертең басқаларды да осылай сорлатады.

	Манадан Есболаттың дем алысына шейін қалт жібермей бағдарлап отырған Бойко әлденеден үміттеніп, оиың аузыиа микрофонды тоса берді.

	- Сенің маған істеген зұлымдығыңды ешкім білмей қалмақ емес. Білді. Олар сені қазірдің өзінде-ақ іздеп жүр. Менің тәнім өлгенімен, ойым ояу, миым тірі. Ол тек өз халқыма ғана қызмет етуі керек.

	Әрі-бері айтқанымен ештеңе өндіре алмайтынын сезген Бойко әлден уақытта атып тұрды.

	- Жақсы. Дәлелдейін. Егер ертең табытыңның басында әйелің мен балаларыңды көрсең, өлгеніңе сенесің ғой?- деді ашудан қалшылдап тұрып.- Ал басыңдағы құпияны оқи алатын тәсіл бар ана жақта, бәрібір білеміз оны!..

	Жары Балқиясы мен бауыр еті балаларының өз табытының басында жылап тұрғанын көру қанша ауыр болатынын сезсе де, профессор сыр берместен үнсіз жатты.

	* * *

	Ертеңіне қаралы топ өтетін көшенің бір бұрышында, «екерусіз көгілдір түсті жеңіл машина тұрды. Оның ішінде үш адам, рульде бас дәрігер, артқы жақта жарымжан Сейденовтың бейнесіне енген профессор және кешегі почташы кыз отырған-ды. Сырт қарағанда, бұл машина қаралы топқа жол беріп тұрғандай. Ал оның іші зұлымдық пен қайнаған кектің тоғысқан жері екенін ешкім де аңғармады.

	Ақырғы айласы да іске аспай зығырданы қайнап отырған профессордың мына күйі адам аярлық еді. Оның тілі бар, бірақ оған айқай салып көмек шақыру құр қиял сияқты. Өйткені өз даусын өзі естімейді. Қарсы алдында дыбысты жұтып алатын аспап жатыр. Ал ымдайтын қолда да, қайрат қылатын аяқта да дәрмен жоқ. Мана укол салып кол-аяқтың уақытша жанын кетіріп қойған. Профессордың тек көзінің қарашығы ғана... Онымен кімге белгі бересің. Сондай-ақ жұрт оған үңіліп қарап жатыр ма?

	Бір кезде бұларға қаралы топ қатарласа берді. Профессордың үлкен портретін ұстаған екі жолдасы алда келеді. Профессор машина үстіндегі гүлмен көмкерілген табыт жанында егіл-тегіл болып жылап отырған жұбайы мен Сағындығын, Сәулесін көргенде. Көзден ыстық жас ыршып кетті. О заманда, бұ заман өзінің өлгенін кім көрген? Анау табыт ішіндегі адамның миы тірі деп кім ойлар. Профессор ештеңені көрмейін дегендей, көзін тас қып жұмып алды.

	Ол машина орнынан ытқи жөнелгенде, көзін қайтадан ашты. Сонда ғана үміт оты жалт ете қалғандай болды, артына жалт қарады. Қаралы топ тоқтап қалыпты. Профессордың әйеліне әлденені түсіндіріп жатқан адамды көзі шалып қалды. Машина көше айналып кетті.

	Төрт дөңгелегін бауырына жинап, ауа жастығын қосқан. Енді оған жердің ой-қыры, сай-саласы, кедергі емес. Реактивті двигательдің екеуі де іске қосылған.

	Машина қаладан шыға жолсызбен тартты. Соңында қуғыншы болмаса да, бар жылдамдығымен самғап келеді. Машина бір белден асып түскенде, дәл табан астында түбекте тұрған ракета тәріздес самолетті көрді. Профессор істің біткеніне шек келтірген жоқ. Машина ентелей самолеттің жанына сұғына келіп тоқтағанда, олардың алдынан екі адам шықты. Есболат туған жердің топырағын ақырғы рет құшпақшы боп машинадан шыға етпеттей құлай бергенде, ту сыртынан:

	- Қарсыласудың қажеті бола қояр ма екен, дәрігер Бойко,- деген өктем дауыс саңқ ете қалған-ды.

	Ол жалт қарағанда, Бойконың қолы кісенделіп те қалған екен.

	* * *

	Дастан кешегі басқышпен бүгін тағы да үшінші қабатқа жүгіре шықты. Бұл жолы ол өткендегідей есік алдында ұзақ тұрған жоқ. Келген бетінде қоңырау түймесін басты.

	- Сәлематсыз ба?- деді ол есік ашқан Балқия жеңгейге. – Мен сізден мына қаралы топты тоқтатып, Есағаның денесін алып кеткенім үшін кешірім сұрап, оның себебін айтқалы келдім. – Ол Балқияның бірер күннің ішінде солып қалған жүдеу жүзіне қарай отырып, оқиғаны түгел айтып берді.

	Шетел агенттері көптен бері-ақ Есағаның тапқан ғылыми жаңалығын қолға түсірмекші болыпты. Бірақ сынақ кезінде әрекет жасаған агенттің біреуі қолға түскен. Оның, айтуынша, бұл операция сәтсіздікке ұшыраған жағдайда әлгі жаңалықты профессордың өзіне айтқызады депті. Қалай? Мұны ол білмейді екен. Осы жайды анықтаған соң мұнда жоғарыдан телеграмма келген... Алайда Бойконы олжасымен алып қайту үшін келген ракета-самолет қолға түскен соң ғана зұлымдардың беті ашылды. Дастан еш нәрсені бүгіп қалмай, профессор миының ұрланғаны туралы да айтып берді.

	Балқия жеңгей әңгімені бір қуанып, бір жылап отырып тыңдағанды. Қалай қуанбасқа? «Ой бар, ақыл бұрынғы, ми тірі. Бірақ Балым дейтін тіл кімдікі? Есболат деп кімді атамақ? Ол кімнің тәнін аймаламақ? Жыламай кайтеді бұған? Адам ақылымен ардақты ма? Әлде сыртқы көрінісімен көрікті ме? Иә, адам үшін мұның екеуі де қажет. Ақыл артық, бірақ жиырма жылдай қатар өмір сүрген адамның денесі жерге көмілсе... Есімім қасымда тірі деп қалай ойламақ? Қалай қуанбақ?» Балқия талықсып кетті.

	Осы кезде телефон шылдыр етті. Дастан телефон құлақшасын көтеріп тыңдады да, Балқияға қарады.

	- Сізді сұрайды.

	Балқия «шамам жоқ, өзің тыңда» дегендей, қолын сілтеді.- Сүйінші, жеңгей!- деді Дастан сәлден соң қуана дауыстап:- Есболат ағай өмір сүреді. Оның кешеден бері өлген тәні тіріліпті. Денесі медициналық ғылыми-зерттеу институтында өлген тәнді тірілтетін жаңадан жасалынған препаратқа салынысымен, клеткасы қайтадан зат алмастыра бастаған... Енді оған өз миын қайта салу ғана қалды. Балқия маңайда не болып жатқанын ақылына сыйғыза алмай, мең-зең күйде отыра берді, өмір шуағынан есеңгіреу осы шығар.





ЖАРҚАНАТ


	Бота сан қилы шкалалы өлшегіш аспаптар орнатылған, көгілдір экраны бар есептегіш машинаның жыпылықтап тұрған шамдарын өшіріп, геофизикалық құралдардың әрқайсысын өз қобдишасына сала бастап еді.

	Онын сүйріктей саусақтары картограммаға жанаса бергенде пульттен қонырау даусы шықты. Сәлден кейін тағы да безілдеді. Қоныраудың Ботаға әсер еткені сондай, еңкейіп картограммаға қолын созған күйі сілейіп турып қалды. Оның бір қызарып, бір сұрланып құбылып кеткен жүзінен әлденеге таңданып та, қауіптеніп те тұрғанын байқау қиын емес-ті.

	Бота бұл қоңыраудың қайдан, неліктен соғылғанын біліп тұр. Ол мұны күн ұзақ сан естіген еді. Бес жыл бойы естіп келеді. Күнде танертен жұмыс аяғы болғанша, Ботаның секунд сайын күтіп отыратын қоңырауының даусы ғой бұл. Бірақ онын дәл қазір соғылуы мүмікін емес еді. Себебі жаңа ғана Бота мезгіл біткен соң пулть арқылы жерді зерттеп жүрген «Жарқанаттағы» электрон-миға «қайт» деп бұйрық берген-ді. Сондықтан да «ми» жерге сүңгіп, тіміскілеп кен іздейтін радиотолқынды шығаратын генератордың жұмысын доғарып, берілген программа бойынша вертолетті қажет координатқа әкеп қондыруы керек. Ал мына қоңырау «мидың» бұйрықтан бас тартып, генератордың да жұмысын тоқтатпағанын және берілген программаны да орындамайтынын хабарлап тұр. Неге? Ботаны таңдандырып тұрған осы. Бұйрыққа мойын ұсынбай ырықтан шыққан автомат жақсылыққа соқтырмайды, мұның арты үміт пен қауіптің қабаттаса қалу себебі осы еді.

	Қоңырау - тағы да шырылдады. Бұл жолы қоңырау даусы жалынып-жалбарына, ышқына шыққандай болып естілді. Бота енді ойланып тұрмай жүгіріп пультке барды да, жанып тұрған көк шамның тұсындағы түймені басып қалып еді. Осыны асыға күтіп тұрғандай репродуктордан - «электрон-мидың» үзіліп-үзіліп шыққан «даусы» естілді... «координат: икс-49... игрек-50...».

	Бұл белгі ерекше жағдайда ғана берілетін. Оны Ботаның соңғы үш-төрт айдан бері естіп отырғаны да осы. Сондықтан да, әлде әлгі қауіп бойын билеп, есенгіретіп жібергеннен бе, Бота одан әрі ойланып жатпай, әбден жаттанды болып қалған әрекетін қайталады; «электрон-мидың» берген координатын жазып алды. Осы кезде қыздың әбден дағдыланған сол қолының саусағы «экран» деп жазылған ноқатқа барып тірелген еді. Сөйткенше болған жоқ манадан тұнып тұрған экран ирек-ирек толқынға толды да кетті.

	Мұның бәрін Бота бірер секунд ішінде-ақ орындап шыққан-ды. Енді ғана ол өзіне-өзі келіп мән-жайды бағдарлай бастады: мына аспаптардың көрсетіп тұрғаны өзіне жақсы таныс болса да, жаңа көрген адамша, оларға таңырқап қарап қалыпты.

	Қуаныштың жалыны шарпығандай, жүзі алулап кеткен. Бірақ пультке қадала қалған көзінде қуаныштан гөрі таңырқау басым. Таңданбай қайтсын, әлгінде ғана “ бұйрыққа бой ұсынбай кетті” деп ойлаған “ми” енді айтқанын қалт еткізбей орындап тұрғаны мынау. Сонда оның бастапқы бұйрықты орындамауының себебі неде?! “бәлкім”, “миға”даярлаған программада қате кетті ме екен?” деп, Бота перфакарта көшірмесіне қарады. Жоқ, бәрі дұрыс. Сағат 17-00-де ол жұмысын тоқтатуы керек. Қазір 17-ден 17минут кетті. Бірақ, ол жұмысын әлі тоқтатқан жоқ.механизмнің бір жерінде ақау бар дейін десе,олардың бәрі де ешбір қалтықсыз қызыметін атқарып тұр. Сол себепті “ Жарқанатты” шатысты деп айтуға Ботаның батылы бармады.

	Қазір кездейсоқ кен тауып, жердің терең қабатын” тіміскілнп” ұшып жүрген барлаушы вертолет- автоматқа “Жарқанат”деген ат кездейсоқ тағылмаған-ды. Себебі ол кәдімгі жарқанаттың қызыметін толық атқармағанмен, мұның жұмыс істеу жүйесі, соның табиғатына негізделіп жасалынған.

	Жарқанатта ультра дыбысты шығаратын және оны қабылдайтын арнаулы мүше бар. бұл көздің функциясын атқарады. Сондықтан да жарқанат осы дыбысты өне бойы шығарып, алдына қарай бағыттап отырады. Егер толқын әлденендей кедергіге кезіксе, әлгі дыбыс шағылысып дереу кері қайтады. Мұны қабылдай салып жарқанат секундтің өте аз бөлігінде не істеу керектігін “тез ойлап, шешеіп”, таяп қалған нәрседен жалт береді...

	Жарқанаттың дыбыс көзінің көрегендігін мына бір мысалдан байқау қиын емес. Егер шағын бөлменің ішіне машина жіпті шимай-шатпақ етіп керіп тастап, жарқанатты жіберсе, ол бір де бір жіпке “сүрінбей” еркін ұшып жүрер еді. Ғалымдарды қызықтырған – жарқанаттың қасиеті, Барлаушы “жарқанат” вертолеттің жасалуының қысқаша тарихы осы. Сезгіштігі жөнінен “жарқанат” жанды жарқанаттан кем түспейді. Бірақ бұның көретін “көзі” дыбыс толқыны емес, радио толқыны. Бұл екуінің айырмашылығының өзі осында.

	Осыған орай, вертолет- автоматта өте қысқа радио толқын шығаратын генератор мен оны төмен қарай бағыттап тұратын арнаулы аспап бар. осы толқынның біразы жер қыртыстарынан еркін өтіп, оның қойнындағы кең және басқа да қабаттарына жетенкде шағылысып “жарқанатқа” оралады. Ол Бота басқаратын пультке бағытталып экранға түседі. Енді мұны қай минерал қабаты шағылыстырып кері қайтарғанын ажырыту Ботаға қиын емес.

	Мұнымен қатар, “Жарқанатта” күн ілгері берілген программа бойынша ветолетті басқарып отыратын электронды аспаптар бар. оны жұрт (бұл механизмдер адамның жоғарғы басқару системасының функциясын толық атқармаса да) “электрон-ми” деп атап кеткен-ді.

	Бота “электрон-мидың” бұйрыққа бой ұсынбағаны басқару механизмдерінің бірі бұзылғандықтан болар деп ойлап еді. Ал “Жарқанаттың”көрсетіп тұрғаны жалған кен қабаты емес екніне күдіктене қойған жоқ.

	Осындай қым-қиғаш құбылыстардың ұшын таба алмай, дал болып отырған Бота қағаздағы координаттың басқа- бүгін зерттелмек аудандікі емес екнін көргенде ұшын таба алмай, дал болып отырған Бота қағаздағы координаттың басқа - участокке апарып зерттеу жұмысын жүргізуі мүмкін емес. Ол үшін тек қана тұрақты диапазонды радио толқыны керек. Ал ол толқынды Бота бермек түгіл, есіне де алмаған-ды.

	Манадан бері Ботаның тосын қылығына таңдана қарап қойып, жүру қамында жүрген экспедиция бастығы Ертай Байбеков ісін бітірген соң оған таяп келді де:

	-Әй, жастар-ай! Титтей қолдарың босап кетсе болды, арман-әлемін шарлап кетесіңдер-ау! Ертеңге де бірдеме қалдырғайсың, Бота! Қазір жүру қамын жасау керек! – деп әзілдей күлді.

	Қалың ой шымырауында отырған Бота мына дауысты естігенде, селт етіп, жалт қарады. Ол ұзын бойлы, еңгезердей, түксиген қалың қасты, қара торы, қырықтар, шамасындағы адамға тесіле қалды.

	Ертай қыздың жүзінен әлденендей дәрменсіздік, қорғаныш іздеген сәбидің кейпін байқады. Ол ұзын бойлы, еңгезердей, түксиген қалың қасты, қара торы, қырықтар шамасындағы адамға тесіле қалды.

	-Қарағым, түсің қашып кетіпті, науқастанып қалғаннан саумысың өзің?.. Әлі жұмысты аяқтамапсың ғой, - деді үлкенге тән қамқорлыққа көшіп.

	-Науқастанған жоқпын, Ертай аға! Жұмысты мезгілінде тоқтатқан да едім, бірақ... – Бота барлық оқиғаны рет-ретімен айтып берді.

	Мұны естіген Ертайдың әлгінде ғана керіліп тұрған қою қасы қабақ пен мұрынының қосылған жеріне қарай жиырыла қалды, жүзіндегі күлкі ізі де ғайып болды. Ол аппаратқа үңілді. Ал пульт “мидан” келген белгілерді мағынасына қарай түрлі-түсті жарық пен экрандағы сәулеге айналдырып, өз қызметін мүлтіксіз атқарып тұр еді.

	Байбековтың бетіне ойнап шыға келген үміт ізі вертолет-автоматтың зерттеп жүрген жері басқа координат екенін білгенде ғайып болды.

	-Жаңылысқан жоқпысың, қарағым? Мынау кеше ғана зерттелген Керегетас қой! Мұны ол жерге кім апарды?

	-Біле алмадым, аға!... -Өзі!...

	Ертайдың даусы қатты шығып кетті. Ол дереу пульт үстіне төніп тұрған кеудесін тартып алды. Сол кезде, оның жүзінен де манағы Ботаны қауіптендірген күдікті оқуға болатын еді. Ол да программаның көшірмесін тексеріп өтті. Бәрі де дұрыс.

	Электрон-ми бұзылды ма екен? Кәне, вертолетті лагерьге шақыршы!

	Бота керекті тетікті басқанда, “мидың” бұйрықты қабыл алдым дегенін хабарлайтын шам жанды. Ертай арқасынан ауыр жүк түскендей, демін бір-ақ алды, маңдайынан шып-шып шыққан терін сүртті. Ол жымиып Ботаға бұрылды. Экспедиция бастығының сығырайып кеткен көзінен әлденендей күдік те сезілді.

	“Мүмкін, сен кеше Керегетасты зерттемей аттап өткен шығарсың”, - демекші болып оқтала түсті де, бұрын ешқандай ұшқалақ мінезін байқамаған қызметкеріне аяқ астынан сенімсіздік тудыруды ыңғайсыз көріп, сөзін басқаға аударып жіберді.

	-“Мүмкін, “Жарқанаттың” бір жері бұзылған болар. Техниканың аты техника емес пе ! – деп, ол ойындағы екінші күдігін ақтара салды. Пульт жаққа көзін бір тастады да, жинастырған жүгіне қарай беттеді.

	- Ертай аға! Бұл техниканың ақаулығынан болса, автомат барлық қызметін мүлтіксіз орындап тұрмас еді! «Мидың» айтқанды тыңдағанын өзіңіз де көрдіңіз.

	Мына сөз Ертайды кілт тоқтатты.

	«Шынында да, техникада ақау болса неге айтқанға көнеді? Ал «Жарқанаттың» көрсетіп тұрғаны шын делік. Сонда Бота «Кергетас бұрын зерттелген» деп жалған айтып тұрғаны ма? Олай болса неге бұл соншама қазбалап қоймайды. Қайта айыбын сезіп... Әлде «ұялған тек тұрмастың» кебі ме бұл? Жоқ. Бота мұндайға баруға тиіс емес! Әлде... әлде...»

	- «Несі бар, - деп ойлады экспедиция бастығы ақырында. – «Жарқанаттың» бір жері бұзылған шығар. Сонда да ол аман-есен келіп қонған жоқ па! Одан бұлар не зиян шекті?

	Керісінше, аяқ астында кен орны ашылды».

	Ертай еңсесін басқан ауыр ойды серпіп тастады:

	- Боташ, толқын тербелісі жазылған пленканы Өңдеп әкеле қойшы! – деп, жұмыс столына қарай беттеді.

	Сәлден кейін Бота өңдеген пленкасын алып, Ертайға қарай беттеді.

	Тәжірибесі мол инженер мына деректерге бір сыдыртып қарап өтті де, таңданғанынан ысқырып жіберді.

	- Боташ-ау, мынауың темірге бай руда ғой! – Ертай орнынан тұрып кетіп, батар күннің қызыл нұрына бөленген жазыққа көз жібердіде, сөзін қайта жалғады. – Мына кең далаға орнаған бес-алты қабатты үйлер. Ана тұста алып шахта темірді бірден домна пештеріне жөнелтіп жатыр... Қайда барсаң да ойын-күлкіге батқан жастар. Ауыздарында: «Бұл рудникті геолог қыз Бота ашты», - деген жалғыз ауыз сөз... Бақыт деген осы емес пе? – Ботаға мойын бұрған Ертай мына қуанышты да елемей, серігінің тұнжырап кеткен кейпін көрді.

	Қазіргі фактінің бәрі өзіне жала жауып тұрса да, бұл координаттың зерттелгені Ботаға аян. Бірақ оны қалай дәлелдемек? Әрі-беріден соң бұған да қиналмас еді-ау, егер мына кеннің қайдан келе қо йғанын білсе. Ана жолы мұны қалайша «Жарқанат» көрмеді екен? Вертолет неге бүгін өздігінен өзі координатқа бұрылды? Бәрі жұмбақ.

	Бота механизм бұзылды деген күдікке сенбесе де, оны тексермекші болып қонуға бет алған «Жарқанатқа» қарай жүгіре жөнелді.

	Ертай аппаратты жинап, жүкті тиеп болғанда, Бота да электронды-миды, басқару механизмін екі мәрте тексеріп шыққан-ды. Бірақ ол «Жарқанаттан» еш ақау таппады.

	-Өзім де солай болатынын біліп едім. Оған қиналатын ештеңе жоқ. Боташ! Ең бастысы – кен Керегетаста жасырынып қала алмады ғой! – деп, Ертай Ботаны жұбата сөйледі. Бірақ бұл сөз қыз күдігін тарқата алған жоқ.

	-Бота, күн кешкіріп кетті, - деп экспедиция бастығы сөздің тоқ етерін бір-ақ айтты. – Ертең келіп кеннің қорын, тереңдігін асықпай анықтармыз. Енді үйге қайтайық. Ол вертолеттің кабинасына көтерілді.

	* * *

	Керегетастан табылған кен туралы хабарды естігенде, бүкіл лагерь бір дүрлігіп қалып еді. Тіптен, Ботаны қолын қысып құттықтаушылар да табылмай қалған жоқ. Дегенмен мұның бәрі Ботаны жігерлендірудің орнына жасыта түскендей. «Егер Керегетаста кен болмай шықса ше?». Осы тақылеттес ойлар Ботаны мазалай берді. Ал келесі күні Керегетасқа жүргелі тұрғанда экспедиция бастығы ашып ештеңе айтпады, Бота мен Оңғарды асықтыра бастады.

	-Жә, мына күннің бүгін де ыситын түрі бар екен. Күн қызғанша жұмысты бітіріп алайық, - деп ол «Жарқанатқа» қарай асыға жүріп кетті.

	Белгіленген шамаға жеткен соң, Ертай пультті құрғызды да, жұмысты бастай беруге жарлық етті. Бота «Жарқанатқа» қажет программа беріп, оны Керегетасқа қарай ұшырып жіберді.

	«Жарқанат» Керегетасқа жетті-ау дегенде онсыз да шыдамсызданып тұрған экспедиция бастығы экранға үңілді. Экранда тау жынысы қабатынан шағылысып қайтқан толқындар ирегі ғана көрініп тұрды. мынаны көргенде Бота есеңгіреген адамша, ешбір қимылсыз, сұлық отырып қалып еді.

	Оңғар да экранға үңілді. Экрандағы ирек бұған да ерекше әсер етті білем, әшейінде біреудің ісіне түгіл, сөзіне де сирек араласатын бұйығы жігіт қолының сумаң етіп пульттегі бір тетікке барып қалғанын өзі де аңғармады. Оңғар «Жарқанатты» Керегетас маңын бірнеше рет айналып өтуге мәжбүр етті.

	-Түкке түсінсем бұйырмасын! – деп Бота бастығына қарап еді.

	-Менің де түсініп тұрғаным шамалы. Бірақ... – деп барып Ертай сөзінің аяғын жұтып қойды.

	-Сонда бұл... Оңғар да тамағына бірдеме тұрып қалғандай сөзін кілт үзді. Тегі, айтпақ оына өзінің де сенімі шамалы боса керек.

	-Мынаның қай тереңдіктен шағылысып қайтқанын есептеп шығаршы, - деп Ертай Ботаға экран жақты нұсқады да, өзі кешегі зерттеу нәтижелері жазылған кітапшаның беттерін ақтара бастады.

	-Ертай аға! – Бота орнынан атып тұрды. –Ертай аға, «Жарқанаттың» кеше тапқан кені жиырма үш мың тереңдікте жатқан еді, ал мынау одан жеті километр жоғары жатқан тау жынысы қабатынан шағылысып қайтқан толқын жаңғырығы ғой?

	Мына жай Бота мен Оңғарға бұлтсыз күні түскен найзағайдай әсер еткенімен, экспедиция бастығын селт еткізбеді. Ол мұны күні ілгері білген адам тәрізді: дегбірі кетіп тұрған шәкірттеріне барлай қарап қояды, сынағысы келетін сыңайы бар:

	-Ендеше, кешегі табылған кеннің сол қалпында жатқанының дәлелі емес пе бұл?!

	-Жоқ... Иә... иә... – Бота айқын фактіден жалтарып кете алмай, еріксіз келісті. – Бірақ оны мынау бұл жолы неге көрсетпеді?

	-Ол көрсетпейін деп тұр ма, радиотолқын сол қабатқа бүгін неге жете алмай қалды, осыны айтсайшы?

	-Бұлай болуы мүмкін емес, радиотолқын күні кеше ғана сол қабатқа жеті тұрған жоқ па еді? – деді Оңғар.

	-Мүмкін болмаса, мынау не! – Бота қолындағы қағазды Оңғардың нақ өзінің алдына апарды. Сосын бастығына бұрылды. – Ертай аға, сонда кешеден бері кен қабатының үстіңгі жағынан радиотолқынын өткізбейтін ерекше кедергі қабат пайда болғаны ма?

	Ертай бірден жауап бере қойған жоқ, бір нүктеге қадала қараған күйі отырып қалды. -Дәл қазір осы оқиға туралы кімге болса да бәлен деп сәуегейлік жасай қою қиындау ғой, - деді Ертай. – Бірақ фактінің бәрі радиотолқын ерекше кедергіге килікпеді ме екен деп жорамалдауға итермелейді.

	-Ертай аға, осының бәрі «Жарқанаттағы» аппараттардың ақаулығынан болып жүрмесін? – деді Оңғар.

	-Бұл да ғажап емес, - деп Ертай Оңғармен келісе кетті. – Жарайды, онда. Ендігі кезек сенікі. Кәне, айтқаныңды дәлелдеп көр.

	Оңғар бастығының нені мегзегенін бірден ұқты білем, үн-түнсіз машинасына қарай тұра жүгірді. Оның артынан Бота да жүгіре жөнелді...

	* * *

	Керегетас маңына бірнеше жерге атылғыш дәрі көміп, Оңғар машинаны аулағырақ апарып қойды да, әлгі дәрілерді кезекпе-кезек атты. Осыны шыдамсыздана күтіп тұрған Ертай машинаға жүгіре басып жеткен бетте, сейсмикалық толқынның тарау шапшаңдығын жазып алған аппаратқа үңіліп еді.

	-Айтпап па едім! – Ертай екі жағынан қаумалап кеп аппаратқа үңіле қалған Оңғарға бір, Ботаға бір қарады. - Боташ, мынаған қарашы: кеше ашқан кенің дәл сол тереңдікте жатыр ғой. Тіптен екі түрлі зерттеу әдісінің нәтижелері қалай дәл шыққан, ә?!

	- Ура!!!- деп, Оңғар балаша алақайлап жіберді. Қуаныштан Ботаның тілі күрмеліп қалғандай, аузына бір ауыз сөз түскен жоқ. Бар тапқаны, ол өзіне бірдеме айтқысы келіп оқтала берген Оңғарды қапсыра құшақтай алды. Кедір-бұдыр көделі беткейде вальс тактісімен дөңгелей жөнелді...

	- Қаншама ұмытайын десем де, «Жарқанаттың» бүгінгі қылығы есімнен кетер емес,- деді Бота күндік жерден мұнартып көзге түсетін Көктөбе жаққа қарап отырған күйі.

	- Айтты-айтпады, көз көрген соң, амал жоқ, әйтпесе, естір құлаққа иланатын уақиға емес қой бұл,- деп Оңғар да әлденені анықтағысы келетінін аңғартты.

	Ертай қолындағы қарыстай болат сызғышпен жерді шұқылаған күйі төмен қарап үнсіз отыр. Ол мына сөздердің тура айтылмаса да басқаға емес, өзіне арналғанын жақсы біледі. Өйткені Ертай – оқу программасының қақпайынан жаңа ғана құтылған жас маман емес, оқығаны да, тоқығаны да мол сақа инженер. Бәрінен бұрын «Жарқанаттың» бүгін ештеңе таппайтынын күн ілгері білгендей Оңғарды ала шыққанын айтсайшы! Ол мұны бір нәрсеге сүйеніп істеді. Ең құрығанда жас шәкірттеріне осыны айтса қайтеді?

	- Иә,- деп бір қойды Ертай. Бұл оның үлкен ой үстінде отырған кезде, әйтпесе тура жауаптан жалтарған шақта айтатын сөзінің «пісмілләсі» еді.- Мұндай оқиғаға бұрын-соңды кезігіп отырғаным осы.- Ол сызғышпен сол қолының алақанын шарт еткізіп бір соқты.- Қайсысымыз болсақ та қазір осы жұмбақ оқиғаның құпиясына қана алар ма екенбіз. Себебі мұндай құбылысқа бірінші рет кезігіп тұрмыз ғой. Мүмкін бұл табиғаттың адам баласынан жасырын келген құпия құбылысының бірі болар? Әйтпесе бұл құбылыс ғылымның жаңа саласының тууына негіз салар? Бұл оқиға туралы бірінші сұрақ бізге қойылды, дұрыс болсын, бұрыс болсын, бірінші жауапты беретін де біз. Кәне, сонда не айтамыз, алдымен осыған келісіп алайықшы. Тіптен бұл жауабымыз осының негізінде ашылмақшы жаңа ғылым саласына жазылған кіріспе болып та қалар,- деді Ертай ойнақы үнмен. Бірақ бұл бастығының әзілі ме, әлде шыны ма, оны шәкірттері бірден аңғара алмады.

	- «Жарқанат» кеше кен тапты, бүгін оны растай алмады. Өйткені оның шығаратын радиотолқыны кен жатқан тереңдікке жете алмай кері қайтты емес пе. Неге? - деді де, Ертай өз сұрағына өзі жауап берді.- Бұны біз өзінен тек радио толқынын өткізбейтін ерекше кедергіге жорыдық.

	- Бұл біз іздестіріп отырған теңдіктің бірінші белгісі!- деді Оңғар.

	- Ертай аға!- деді манадан сөзге араласпай қалың дәптерді ақтарумен отырған

	Бота.- Керегетасқа бұрын жүргізілген зерттеу нәтижесі мен бүгінгіде айырмашылық бар ма, қараңызшы!- Бота қолындағы дәптерінің қызыл қарындашпен белгі сызылған бетін бастығына көрсетті.

	- Екі иәтижеде де ешқандай айырмашылық жоқ. Ендеше, «Жарқанат» механизмдерінде де кінарат жоқ.

	- Сонда әлгі кедергі кеше құрып, бүгін пайда болғаны ма?- деді Оңғар таңданып.

	- Иә, бұның бәрі басқа бір құбылыстын әсерінен болса керек. Мен кен қабатының үстінде жатқан кедергі өзінен радиотолқынды өткізбейтін қасиетін күні кеше ғана жоиып алғанын айтамын. Ол нендей құбылыс болды екен?- деп, Бота Оңғарға қарады.-Бұны теңдіктің екінші белгісізі деп жазып қойшы.

	- Оған таласым жоқ. Бірақ...- деп барып Оңғар экспедиция бастығы отырған жаққа көз қиығын тастады да, сөзін жалғап әкетті.- Бірақ бұның бүгін радиотолқынды өткізбей, сейсмикалық толқынға тосқауыл бола алмағаны несі?

	Сәл уақыт шәкірттерінің таласына іштей ғана араласып, сырт отырған Ертай енді үнсіз қалуды дұрыс көрмеді білем, кешеден өзін мазалап жүрген ойдың шетін шығарды.

	- Мұның өзі,- деді орнынан тұрып Оңғардың қасына келген Ертай, екі түрлі нәрсе емес пе. Сейсмикалық толқын атомнан атомға аттап, молекуладан молекулаға көшіп жалғасып кете беретін тербеліс, ал радиотолқын былайша айтқанда электромагнит толқыны ғой...

	- Иә... иә!..

	- Расында; солай екен-ау!

	Бота мен Оңғар бастығын қуана құптағанымен, манадан бері инженер түгіл мектеп оқушысына аян осы екі жайды аңғармағандарына іштей налып, ыңғайсызданып қалды. Мұның бәрі адам ойын арбап кеткендей осынау оқиғаның төтенше кезіккендігінен болар.

	- Ендеше, бұл кедергіде өзінен тек қана электромагниттік өрісін өткізбейтін қасиет болғаны ма?- деді Бота Ертай сөзінің түп төркінін айтпай сезіп.

	- «Мүмкін, «Жарқанаттың» радиотолқыны ондай нәрсенің өзінен емес, өрісіне кезігіп кері қайтқан шығар?- Ертай бұл жолы да ештеңені ашып айтпады, ақыл сала сөйледі: жас шәкірттерін таласқа шақырып, жалындай шалқыған жас ойдың тамырын баса түскісі келетін сынайы бар. Шынында да, бір түннің ішінде осыншама аумақты жерді ерекше қасиеті бар қабат жауып кетті деу логикаға сыйынқырамайды.

	- Сонда әлгі нәрсесіз антиэлектромагнит өрісі шығаратын зат болғаны ма, Ертай аға?- Оңғар әлденені анықтағысы келгендей бастығына қарап еді. Және ол осы сұрағымен өзінің әлденеге күманданатынын, сол күдігін дәлелдей алатынын да аңғартып өтті.

	- Жоқ, мұны электромагнит өрісі деу дұрыс бола қояр ма екен?- Оңғардың ойын бірден ұққандай, Ертай оның алдын орап кетті.

	- Әрине, болмайды!- деді Оңғар менің де айтпағаным осы еді дегендей, бастығын құптап.- Егер бұл біздің ұғымымыздағы антибөлшек, антизат өрісі десек, онда табан астымызда әлдеқашан зор қопарылыс болар еді ғой.

	- Әңгіме арасына «анти» деген сөз араласысымен-ақ мына тұрған үшеуі де қашашіан ездеріие мәлім антидүние туралы жайларды тағы да естеріне түсіріп көріп еді. Иә, антидүние, антизат және олардың шығаратын өрісі деген не? Анти... Ретіне қарай кейбір жеке сөздерді осымен тіркеп көрші, сонда оның беретін мағынасы да, мәні де бастапқысына түбірімен қарама-қарсы болып шығады емес пе. Сондай-ақ антидүние, оны құрайтын антибөлшектер бізді қоршаған барлық затқа, яғни планета түгіл, бүкіл Күн системасында кездесетін материяға түбегейлі қарама-қарсы нәрсе. Бұл екі түрлі дүниенің арасын бір ғана шекара бөліп тұр. Ол - энергия. Сондықтан да бүл екі зат қатар тұруы мүмкін емес. Олар кезіккен бетте отын сияқты баяу жанып, жай жылу шығарып қоймайды, бірден энергияға айналады. Ал заттың бірден энергпяға айналуының біз білетін басты белгісі - атылыс. Оңғар-дың «атылыс болған жоқ» деуі осыдан еді.

	- Мұны сіз нендей заттың өрісі деп ойлайсыз, Ертай аға?- деді Бота.

	- Бұл арасын өзім де білмей тұрмын,- деді Ертай іле жауап қайырып.- Алайда менің мынаған ғана көзім жетеді. Біз осы күнге дейін белгісіз боп келген табиғаттың тағы бір құпиясының үстінен шығып тұрмыз. Висмут элементін алайықшы. Сендер мұның қасиетін жақсы білесіңдер. Сол висмут магниттің кез келген полюсін өзінентеуіп, жолатпайды ғой. Яғни ол өзінен магнитке карама-қарсы өріс шығарады. Ендеше, мына құбылыс антиэлектромагниттік өріс тудыратын ғылымға белгілі химпялық элементтердің беймәлім қасиеті болып жүрмесін. Дегенмен мұны да Керегетас кеніне байланысты туған үшінші белгісіз деп жазып қойсаң қайтеді? Оңғар, ә?

	- Ең ақырғы сұрақ,- деді Оңғар өзіне арнаған әзілді елемей.- Зерттеу

	Керегетаста кеннің таза темір екенін көрсетіп тұр. Менің бұған таңым бар.

	- Меніңше, мүның таңдандыра қоятындай дәнеңесі жоқ, -деп, Бота Оңғар тарапынан осындай сұрақтыңболарын білгендей, қолма-қол жауап берді. – Егер бұл кен «Жарқанат» көрсеткендей темір болып шықса, онда ғылымдағы жер кіндігі – ядро таза темірден тұрады деген гипотезаның шындыққа шыққаны. Мысалы, мен енді бұған күмән келтірмеймін. Дәлелім: «Жарқанаттың» өз бетінше басқа координатқа – Керегетасқа бұрылып кетуі. Айтшы: қыздырған темірді магнит өрісіне ұстап суытса, ол магниттеліп қалады емес пе?

	-Иә, магниттеледі.

	-Ал жер магнитизмін де күшті магнит өрісі деп айтуға бола ма?

	-Боламаң не сенің? – деді Оңғар шыдамсызданып.- Жер магнитизмі – магнит өрісінің өзі емес пе?

	-Ендеше, мұның әсерінен де қызған темір магниттеліп қалатынына күмандануға болмайды ғой?!

	Олар Ботаның не айтқысы келетінін емеурінінен тани қойды. – Сонда сен, ядродан жоғары көтреріліп, тобарсып қата бастаған темір магнитизмінің әсерінен магниттеліп, осының өрісі «Жарқанаттаы» Керегетасқа қарай бұрып әкетті демекшісің ғой?

	-Аптықпай тұра тұршы, Оңғар. Мен саған әлі бұлай дегенім жоқ қой, - деп, Бота әріптесінің ойын тап басқанына қуанып кетті. Бірақ онысын сездімеуге тырысып қабағын шытқан болды. Жә, өзінің аузыма жақсы салдың: «Жарқанаттың» басқару жүйесіне магнит өрісі әсер ете алар ма еді?

	-Әрине, егер магнит өрісі күшті болса, - деп Оңғар еріксіз келісті.

	Маған де керегі сол дегендей Бота жымың етті:

	-Ендеше, Керегетастағы кенді темір деп жорып, оны жер магнетизмінің әсерінен күшті өріс шығаратын магнит деп қарастырып көрсек, «Жарқанаттың» өздігінен басқа координатқа бұрылып кетуін осыған телімей басқаша түсіндірудің реті бар ма?

	Үшеуі де үнсіз тұрып қалды. Әркім өз ойымен болып кеткен: айтар сөз де сарқылып, қарсы қояр дәлел де түгесілген сияқты. «Сенікі дұрыс» деп Ботаны ешкім ашық қоштамады, «бұрыс» деп күмән келтіруші және болмады.

	Күн ыстық. Манағы әзірде көлбеңдеп ұшып жүрген көбелектер де көлеңке қуып кетсе керек, көрінбейді. Әншейінде шырылдап жүретін бозторғайдың даусы да естілмейді, күн көзі оларды да көлеңкеге апарып жасырған сияқты.

	-Жә, бұл не тұрыс? – деді әлден уақытта Ертай тас төбеге таяп қалған күнге көзін сығырайтып қарап алып. – Лагерьге тартыңдар, қалғанын кейін көрерміз.

	* * *

	Ертең көшеміз деген Ертай бастаған геологиялық құрама барлау экспедициясы мына оқиғадан соң бір жұмадай кідіріп Керегетасты геофизикалық әдістің барлық түрімен зерттеп, алынған мәліметтерді және жоғарыда баяндалған әңгіменің резюмесін астанаға, Академияға жіберді де, келесі координатқа жұрт аударып еді...

	Осы оқиғадан соң аттай екі ай өткенде, Ертай экспедициясына қуанышты хабар жеткізген телеграмма келді. Телеграмманы қабылдап алған Оңғар болатын.

	Түскі демалыс кезі еді. Бұл мезгілде үш сағат уақытын әркім өз қалауынша шатырында өткізетін, бірі кітап оқитын, екіншісі үйіне хат жазып отыратын, енді біреулері мызғып, көз шырымын алушы еді... Радиостанциядан «уралап» атып шыққан Оңғар бүкіл лагерьді басына көтерді.

	-Ертай аға, сүйінші! – Ол Ертайдың шатырына таяп келді де, кілт бұрылып қарамақарсы жаққа тігілген Ботаның шатырына қарай жүгірді.

	-Боташ, Боташ!

	Оңғар Ботаның шатырына жетпей-ақ оны жұрт қаумалап қоршап алды. Ұйқыдан оянғандар еш нәрсенің парқына бара алмай кейінірек тұр, жұрт Оңғарды сөйлетер емес, тұстұстан сұрақты жаудырып жатыр. Оңғар екі қалтасына қолын салып алыпты, құр ыржиып күле береді.

	-Ой, айтсаңшы, не боп қалды?

	-Мынаның тіл-аузы байланып қалған ба?!

	-Осы кезде бұлардың қасына Ертай мен Бота да келіп еді. Оңғар телеграмма тексті жазылған қағазды бастығына ұстата берді. Телеграммада ашып ештеңе айтылмаған, тек Керегетастан табылмаған темір кені ертең қазылып алынатыны ғана хабарланыпты.

	Ертай телеграмма оқып шыққанда, жұрт гулеп кетті. Бірінің сөзіне бірі қонақ берер емес, әркім өз ойын айтып жатыр. Қуанышта шек жоқ. Бірақ, бұларды таңдандырған Керегетастан табылған кеннің расталуынан гөрі «ертең қазылып алынады» деген хабар болды.

	-Сонда оны шахтамен қазып алмақ қой! – деді ішінен біреу.

	-Шахтаң не сенің, бірер айда шахта салып бітіру мүмкін емес, - деп оны екінші біреу тыйып тастады.

	-Сонда, сеніңше, бұны қалай өндіріп алмақ?

	Бұған ешкім де жөнді жауабын таба алған жоқ. Бірақ күні ертең алынбақшы Керегетас кені шахта әдісімен қазылмайтынына бұлардың бірі де күмән келтірмеді. Өйткені бірер айға жетпейтін уақыттың ішінде бүтін бір рудник салу мүмкін емес еді. Ендеше, кен қазудың жаңа, тиімді әдісі ашылғаны да. Ол қандай әдіс? Мұны білу құпиянының сыры күні ертең кен өндіру кезінде ашылатыны анық.

	-Бару керек!

	-Кім барады?

	-Бота барсын...

	-Дұрыс! – деп қоштады да, Ертай Ботаға бұрылды. – Ал, Боташ, уақыт оздырма, жолға жинал.

	Сол күні Бота Керегетасқа жүріп кетті.





ТОРҒА ТҮСКЕН КҮШ


	Күндегі әдетімше диванға жайғасып алып, газеттерді қарай бастаған едім, бір адамның суреті көзіме жылы ұшырай кеткені. Тесіле қалдым. Япырмау, мынау Тоқтас па, қатты ұқсайды ғой өзі, тіпті, сойып қаптағандай. Жоқ... жоқ, мүмкін емес! Сонда кім болды бұл? Газеттегі суретке қараған сайын бауырсақ мұрын, бүйрек бет қара жігіт «мен емей кім болушы еді» дегендей, көз алдымда тұра қалады. Мынаның бір шекесінен жара тараған шашы да, шөл даланың сілеуіндей селдір біткен қасы да сол қара жігіт - Тоқтасты қайта-қайта елестете береді.

	Суреттің астындағы жазуға көзім түсті:

	«Бүгін Москва уақыты бойыиша 14 сағат 15 минутта конструктор Тоқтас Әбіловтың...»

	Енді сенбеске амал қалмады. Атының да, фамилиясының да бірде-бір әрпінде өзгешелік жоқ. Бірақ әлдекім қулағыма «ол емес, ол емес» деп сыбырлап тұрғандай. Ойым өрекпи береді. Қақпақылға салып, қайықты жағаға жолатпай қоятын теңіздің таудай толқынынша көңіл шіркін кеше мектепте бірге оқып, балалық шақты бір өткізген Тоқтасқа мұншама атақты қимайтын сияқты.

	Дегенімен мына газеттегі суреттің кәдімгі Тоқтас достың бейнесі екеніне күмәнданған жоқпын. Онымен соңғы рет кездескеннен бері көңіліме ұялап қалған күдік те, осы сөзді оқыған кезде ыстың табаға тастай салған майша еріп, ғайып болды. Енді мен бұл досымның суреті екеніне қуанып қана қоймай, Тоқтастың өзін қоспағанда, осы корабльдің жасалынып жатқанын дуние жүзінде менен басқа ешкімнің білмегенін қазір мақтан етерліктей ерекше сезім құшағында отырмын.

	Мен бұл туралы мектеп бітіргелі табаны күректей алты жылдан кейін Тоқтаспен екінші рет кездесу кезінде білген едім. Біздің бірінші кездесуімізге қайғылы жағдай себепкер болған-ды.

	Мектептегі сүйікті ұстазымыздың бірі, тарих ғылымдарының кандидаты Мүсілім Мақанұлының жүрек ауруынан кенет дүние салып сол кісіні соңғы сапарға шығарып салуға барғанда кездестірген едім Тоқтасты.

	Қабір басынан қайтар жолда Тоқтас екеуміз қатар жүріп келе жатқанбыз.

	- Осы бар ғой, адамда екі жүрек болса қайтер еді.- Мен Тоқтасқа жалт қарадым. Ол ернін тістелеген күйі аяғының астына қарап келеді екен. Оның кейпінен сөзін маған арнап айтқанын, әйтпесе өзімен-өзі сөйлесіп келе жатқанын біле алмадым. Бірақ тілімді қытықтай келіп қалған әзілді де іркіп қалған жоқпын:

	- Тоқтас досым, басқаға дауым жоқ, бірақ дәл саған екінші жүректің қажеті бола қояр ма екен!- деп, мен оның алдына сүрбойдақтығын көлденең тартқам сонда.

	Осыдан екі айдай бұрын Орталық хирургия институтында ерекше операция жасалынып еді. Бұл операция телевизор арқылы дуние жүзінің барлық халқына көрсетілгенді. Операция гипертониямен ауыратын науқасқа жасалып, оның кеудесінің оң жағына жасанды жүрек салынған болатын. Атақты хирург, ғалым Мақсұтовтын пікіріне қарағанда, жасанды дегені болмаса, мұның кәдімгі жүректен өзгешелігі де аз көрінеді.

	Расында да, мұның сыртқы түрі де, көлемі де нағыз жүрекке ұқсайтын. Мен үшін үлкен бір жаңалық - жасанды жүректі Тоқтастың жасағандығы болды.

	Операция біткен соң, Тоқтасқа сөз берілді, Ол жасанды жүректің жұмыс принципіне толық тоқталды.

	- Бұл ауру жүректің жұмысын жеңілдетуге арналған, яғни осының

	арқасында жүректі бірнеше сағат, тіпті тәулік бойы тоқтатып қоюға да болады. Сондықтан да ол негізгі жүрекпен қосарлана жұмыс істей береді. Ал жасанды жүректің жұмысы мына затпен реттеледі,- деп, ол

	стол үстінде жатқан қол сағатқа ұқсас нәрсені алып көрсетті. Бұл биосағат. Дәрігердің нұсқауы бойынша, мұның арнаулы тілін қажет еткен уақытқа апарып қойсаң, жасанды жүрек дәл сол мезгілде соға бастайды, ауру жүрек тоқтайды. Мұны оң қолға тағып алу керек...

	Мен келесі күні ертемен Тоқтастың үйіне келдім. Ондағы ойым - жасанды жүректің сырына әбден қану.

	Мен сыртқы есікке таяй бергенімде, әлдекім: «Қош келдіңіз!»- деді. Есік баяу жылжып ашыла берді. Дәлізден өтіп, ішкі бөлменің табалдырығынан аттай бере терең орға кеп киліккендей тұрып қалдым. Әрі жүру мүмкін емес. Еденде шашылып жатқан нәрселерді бір-бірінен айырып болмайды: үй емес, темір-терсек төгетін қоқыс шұқыры сияқты. Бөлмеде жан жоқ.

	- Аяғына жем түсті ме, неғып тұрсың? Төрлетсейші,- деген Тоқтастың даусы естілгенде, селк ете қалдым. Сөйлеп тұрған Тоқтас емес, төрт қабырға сияқты. Жоқ-ау» бүкіл бөлме іші сөйлеп тұрғандай көрінді маған, шегіншектеп шыға бердім.

	- Өй. өзің.... тұра тұр!- деген Тоқтастың даусы тағы естілді. Бұл жолы оның даусы төбемнен шыққандай болды. Басымды көтеріп алдым. Бірақ ізінше үстіме тау құлап келе жатқандай бас сауғалап, қалайша бұға бергенімді өзім де сезбей қалдым.

	Ал Тоқтас болса, төбемде креслосында отырған куйі жайбарақат қалықтап тұр. Ойына ештеңе де кіріп-шығар емес. Алдында темір жонатын алпауыт станок, ол да қалықтап тұр. Жалғыз бұл емес; балға, тістеуік, егеу, қағаз сияқты нәрселер де қанат біткендей ауада өз бетімен ұшып жүр. Мынаны көргенде:

	-Өлесің ғой, өлесің ғой! – деп, шегіншектей беріппін сасқанымнан. Сол кезде:

	-Тоқта, құрттың ғой! – деп, Тоқтас жалма-жан креслосандағы бір ноқатты басып қалды да, дік етіп еденге түсті. Ол бірден аяғыма жармасып, басуға сәл қалған үлкендігі қалам сияқты жалтырап жатқан нәрселерді көтеріп алды да, айналдыра қарай бастады.

	Сонсон ауыр бір күрсініп, әлгі затты сауытына салып қойды.

	-Үрейімді бір ұшырдың ғой! – деп ол маңдайынан шып-шып шыққан терін сүртіп жатыр. – Жай жүрсің бе өзің?

	Мен де қорыққанымды жасыра алмай, жоғары жақты нұсқадым.

	-Мынауың не?

	-Ә, мынаны айтасың ба? – Тоқтас төбеге қараған күйі кідіріп қалды. – Бұл антигравиаөрістің әрекеті ғой. Жердің тарту күшін жоятындай өріс шығаратын гравиагенератор мына ұшып жүрген заттың бәрінде де бар, - деп сіріңке қорабындай нәрсені креслоның астынан алды да, металл түстес, матаға ұқсас нәрсемен орап қойды. Бұдан әрі Тоқтас антигравиаөріс туралы айтқысы келмеді білем, сөзді басқаға бұрып әкетті.

	-Өзім де сені іздеп барамын ба отыр едім, келгенің жақсы болды, - деп Тоқтас жаңа ғана мен жаншып кете жаздаған нәрсенің төрт-бесеуін алып жеке қойды.

	-Бүгін мынаның қызығын көреміз.

	Тоқтас бұдан әрі шешіліп ештеңе айта қойған жоқ. Біз далаға шықтық. Ол гараждан «Құйын» автомашинасын шығарды да, әлгі жылтырауықтың біреуін машинаның тұмсық жағына орнатты, екіншісін менің төс қалтама салып, біреуін өзі омырауына іліп қойды. Мұның бәрін үнсіз жүріп істеді. Тек қатарласа отырып бергенімде, ол:

	-Сен ештеңеге алаң болма, маған да бөгет жасама, - деді. Мен түкке түсінгенім жоқ, сұрап та үлгере алмадым, машина жүйтки жөнелді.

	Әншейінде мұндай кездерде инерциямен ең құрығанда басың бір кегжең етер еді, бұл жолы ештеңені сезбедім. Ағызып келеді. Спидометрге үрейлене қарап қоямын. Оның ьілі 80, 90-нан аспы, 100-ге қарай жақындаған сайын әлдекімнің құрыш қолы онсыз да шидей кеңірдегімнен құрсаулай қысып, жанымды мұрнымның ұшыра сығып әкеле жатқандай, зәре-құтым кетіп барады. Үрейден тілім күрмеленгендей, жалтақтап Тоқтасқа қарай берем. Ал Тоқтас ештеңе сезбегендей, алдына тесіле қараған күйі отыр.

	-Есің дұрыс па өзіңнің, қаланың ішінде де адам осылай жүре ме екен! Тоқташы, түсемін! - Көзіме машинаның астына түсіп, жосадай қанға бойялып жатқан адамдар елестеп кетті.

	Кенет машинаның алдынан көше сақшысының ала таяғы шошаң ете қалғандай болып еді. Оқша ағып келе жатқан «Құйын» кілт тоқтай қалды. ғажап!

	Қазіргі кезде мұндай шапшаңдықпен келе жатып кілт тоқтаудың немен тынатынын мектеп баласы да білетін шығар. Әдетте мұндай кезде машина домалап кетер еді, әйтпесе ең құрығанда 50-60 метр сырғып барып тоқтайтыны талассыз ғой. Бірақ «Құйын» домалаған да жоқ, миллиционерге бір қадамай келіп, сол қалпында тоқтаған екен. Ал миллиционер дәл осы машинадан аман қаламын деп ойламаса керек, жүзі шүберектей, құпқу болып кетіпті. Табиғатта инерция күші мүлдем құрып кеткендей машина кілт тоқтаса да, селт еткен мен жоқ, сол күйімде отырмын. Ғажап емей не бұл?

	Маңайдағы жұрттың бәрі бізге қарап қалыпты тоқтаған екен. Көбінің жүзінен әлі өшпеген үрейді аңғарасың, енді біразы бастарын шайқап таңданып тұр. Қарттар жағы сыбағамызды беріп жатыр. Тоқтастың жүзі бір түрлі құлпырып кеткен, қуаныштың биік белесін басып өткен адам сияқты. Ол тіпті милиционердің ескертпесін естімеді білем, қозғалуымыз мұң екен, газды баса түсті. Қаладан шыға, шапшаңдық 200 километрге жетті. Тоқтас тормызды басып қалды. «Құйын» кілт тоқтады. Бірақ мына жылдамдық машинаға, оның ішіндегі бізге әсер ететін емес. Япырмау, инерция күші қайды?

	Ньютонның үшінші заңы ғылымнан өшіреміз бе?!..

	Манағыдай емес, бойым үйренейін деді. Енді Тоқтастың газды баса түскенін ішімнен тілеп отырмын. Неден қорқайын? Мұндайда қауіпті болатын инерция мүлде құрып кеткен сияқты. Сол себепті спидометр 300-ден өтіп 400-ге жеткенінде, кеудемді ерекше қуаныш билеп кеткендей болды... Спидометр 500-ді көрсетті.

	Өстіп жүрістің қызығына түсіп жапан далаға шығып кетіппіз. Әлден уақытта Тоқтас машинаны тағы да тоқтатты. Мен машинадан түсе қалдым да:

	-Алға қарай сәл жылжытшы, - дедім.

	Тоқтас ойымды бірден ұқса керек, «Құйынды» 20, 30 метрдей жерге апарып қойды да, машинаның ізіне үңіліп жатқан маған келді. Мынау із сағатына 500 километр жылдамдықпен келе жатып, бірден тоқтаған машинанікіне ұқсамайды. Ең құрығанда дөңгелек сырып кеткен қарыстай жер болсайшы!

	-Сен өзің мені сиқырлап қойғаннан саумысың! – деп Тоқтасқа бұрылдым.

	-Сиқыр дегеннің өзі не? – Ол қулана жымиды. – Сиқырдың бәрі мынада, - деп менің төс қалтамдағы, өзінің омырауындағы қалам сияқты нәрсені нұсқады! – Инерциялық күштің бәрін жұтып алған осы.

	-Немене, немене? Жұтып алатындай инерция шаң болып па сонда?! – мына сөзді күтпегенім сондай, бұдан артық аузыма ештеңе түспеді.

	-Шаң,- деп қайталады Тоқтас кекете, - әрине, инерция күші шаң емес. Немене, сеніңше, тек шаңды ғана жұтып алуға бола ма екен?

	-Жо-жоқ-ау... Бәрібір мен...

	-Сенбеймін демекшісің ғой, - деп Тоқтас ойымды тап басты. - Әй, Жүрсін-ай, өзіңнен басқаға сенбейтін әдетіңді әлі тастамаған екенсің ғой! Бұны саған қалайша дәлелдеп берсем екен, ә? – Есіне бірдеме түскендей машинаға қарай жүгіре жөнелді.

	-Ендеше, мә саған мылтық, ат мені! - деп ол қолындағы өткен ХХ ғасырдың екінші жартысында қолданылған карабинді оқтап, бұның оқпанына да инерция жұтатын «қаламды» (инерция жұтқыш аспапқа менің қойған атым) ілді де, маған ұсынды.

	-Қой, оңына мен, көне қояр ма екенмін! Сен атуға тұратын адам болсаң бірсәрі, - деп қобалжып тұрғанымды әзілмен жуып жуып-шайып жатырмын.

	-Қорықпай-ақ қой, бәрібір оғың маған жетпейді, - деп, ол мылтықтың шүріппесін қайырып қойды. – Онда сені мен атамын.

	Әдепкіде ол әзілдеп тұрған шығар деп ойлап едім. Олай болмады. Тоқтас мылтықты маған кезеп жатыр. Жан тәтті ғой. Тапас деп тұрсам да, денем әлденеден шіміркендей болды. Тоқтасқа тұра ұмтылдым. Мылтық гүрс ете қалды. оқ жүрегімнің дәл тұсын тесіп өткендей болды. Мүмкін, үрейден құлап та түсер ме едім, егер мылтықтың аузынан бураландап жерге түскен бармақтай қорғасынды көрмегенде.

	-Енді де иланбайсың ба? – деді Тоқтас әлі суып үлгермеген қорғасынды еңкейіп алып жатып. – Мылтықтың оғы, зеңбіректің снаряды тек қана инерция күшімен ұшады емес пе. Қашан оқпаннан шыққанша бұларға жанып газға айналған дәрінің ұлғайған көлемінен пайда болған қысым күші әсер етеді ғой. Енді сол инерцияның бәрін мынау жұтып алады, - деп ол қақпанға ілінген «қаламды» нұсқады. Егер бұл болмаса, анау оқ ештеңеге иланып көрмеген жұдырықтай басыңды жұлып әкетер еді.

	Сенерімді де, сенбесімді де білмей мен әлі тұрмын.

	-Сонда инерция күші де материя болып па? Бұл заттың қай күйіне жатады? – дедім мен бұл жолы өзімнің табиғат ғылымынан шорқақтығымды көріне көзге мойындап.

	-Өзің айтшы алдымен, заттың неше күйін білуші едің? – Тоқтас мені састырайын деді.

	-Қатты дене, сұйық газ және плазма... – деп күмілжіп қалдым, буыны семіп қалғандай, бүгілмей қалған бесінші саусағыма қарап.

	-Бесінші? – деді Тоқтас, баяғы марқұм Мүсілім ағайдың өзіне жасағанын маған істегісі келгендей, жетекші сұрақ қойып. – Бесінші заттың нейтрондық күйі. Мысалы, бір текше сантиметр нәрсенің нейтрондық күйі миллион тонна тартады. Алтыншы заттың эпиплазма күйі. Материяның жетінші түрі: бос кеңістік, яғни «физикалық вакуум», - Тоқтас маған қарап тұрып қалды.

	-Сонда мынауың заттың сегізінші күйі ме?

	Тоқтас үн-түнсіз машинаға қарай бұрылып кетті.

	-Енді манағыдай қатты жүре алмаспыз, - деді ол үлкен жолға түскен соң. –Менің есебім бойынша, әлде де біраз инерция күшін жоя алар едік. Дегенмен сақтықта қорлық жоқ.

	-Ендеше, бұлардың ішіндегісің неге төгіп тастамайсың – дедім төс қалтамдағы «қаламды» нұсқап, әрі қалаға тез жетуге асығып отырғанымды да ңағартып. Манадан көргенбілген ғаламаттарымды жұртқа жеткізуім керек қой.

	Тоқтас үндеген жоқ, маған аларып бір қарады да, сол сазарған қалпында отыра берді. Оның мұнысы шешіліп сөйлескісі келмегенде көрсететін қылығы екені маған қашаннан мәлім болатын. Сондықтан одан әрі ештеңені қазбалап сұрамадым. Әйтсе де сұрайтын нәрсе көп еді. Үйдің тұсына келгенде, Тоқтаспен қоштасып түсіп қалдым.

	Көпке шейін сол күнгі көргенімді ұмыта алмай жүрдім. Жатсам да, тұрсам да инерция жұтатын «қалам» ойымнан шықпай қойды. Әуелгі кезде бұл туралы жұмыста бірге істейтін жолдастарыма айтып та көріп едім.

	- Мынау шындық түгіл, өтірікке де үйлесіңкіремейді екен! Қиялдың да қисындысы болмаушы ма еді!- деп, олар өзімді тәлкекке салғаны.

	Ал мұны мектепті бірге бітірген достарым естігенде:

	- Егер Тоқтастан басқа біреу істеді десең, мүмкін, мұныңа сенер едік!- деп күліскен де қойған. Осылардың ықпалы ма, келе-келе мен де Тоқтастың сиқырлы «қаламьша» күмәндана бастап едім. Енді мынау алдымда жатқан газет бетіндегі

	Тоқтастың суреті «қалай, дос» деп маған күлімсірей қарап тұрғандай болады.

	Ертесіне жұмысқа келгенде, жұрттың бәрі мені асыға күтіп отыр екен. Бұрын маған сенбей тәлкекке салғандар ұялып төмен қарайды. Ал бұл оқиғаны естімегендер айтып беруімді өтініп жатыр.

	Дәл осы күннен бастап газет тілшілері менің маңайымнан шықпай қойды. Жиі-жиі телефон соғып телестудияға да, радиоға да шақырып жатады. Институттар мен мектептерде кездесу ұйымдастырып «И-І-А» кемесі жайлы айтып беруге өтініш жасады. Қайда барсам да, жұрттың бәрі маған ерекше ілтипат көрсетеді. Ал мен көрген-білгенімді күніне сан рет айтып шығамын. Кейінгі кезде қасыма анада өзі басып кете жаздаған көше сақшысын ертіп жүретін болдым. Мен сөйлей-сөйлей әбден қажыған кезде, көрген-білгенін енді ол ортаға салады.

	Мені жұрттың дені ұйып тыңдайды. Кейде инерция күшін жұтып алатын «қалам» туралы айта бастағанымда, отырғандар ду етіп көтеріліп кетеді. Бүл әсіресе студенттермен кездесу кездерінде жиі байқалып жүр. Бірде шеткері отырған көзілдірікті студент орнынан атып тұрды да, әлденендей есеп шығарылған қағаз ұстаған қолын жоғары көтерді: - Бұл мүмкін емес!- деп айқайлап жіберді.

	- Неге мүмкін емес!..

	- Олай болса, дәлелде.' - деп жұрт оған тарпа бас салды.

	Осылайша жауапсыз кете беретін сапсыз сұрақтардың астында маған бір сағаттай отыруға тура келеді. Бірақ қай кездссу болмасын бір ғана сұраққа кеп тіреледі. Осыған келгенде жұрт та тынышталады, менің де сөзім аяқталады.

	- Инерциялық күшпен ғана ұшатын корабль жасалғаны факті. Бірақ қалайша «қалам» инерцияны жұтып алады?

	- Құрметті достарым, сәл сабыр етейік! Тоқтас Марстан оралған күні, онымен өзім барып сөйлесіп, сендердің сұрақтарыңа толық жауап беремін. Егер тілімді алса, өзін де ерте келермін. Күтіңдер сол күнді,- деймін күліп.





ГРАВИТОН


	Кеме командирі Нұркеннің:

	- Жер! Жерді қара!..- деген сөзін естуіміз мұң екен, иллюминаторға лап қойдық.

	Ұзынтұра Қадыр сирағының пайдасын осы жолы ғана көрген шығар: бірақ аттағанда, оның қоңқиған имек тұмсығы иллюминатордың ойыс әйнегіне барып тірелді. Әлім кеш жетсе де есесін жіберер емес, зып беріп Қадырдың қолтығының астынан өте шықты да, әп-сәтте иллюминаторды бір өзі билеп алды.

	Баяғы бір көрініс: төменгі жақ та, үстіміз де, алдымыз да тұңғиық - қай жаққа қарасаң да, тұңғиыққа шым батып бара жатқан тәрізді боласың. Тек түпсіз тұңғиық түбінде шашылып қалған гауһардай жарқырап тұрған жұлдыздар ғана жарық дүниенің бар екенін еске салады. Кей тұста жалқы тұрса, кейбір жерде топталып, шоғырлана қалған. Бірақ қайсы болса да жеткізер емес, бізді әдейі әуреге түсіргісі келгендей алыстай береді.

	Кей кезде ширатыла қалған жұлдыздар шоғы - галактикалар көрініп қалады... Тым-тырыс. Әбден мезі қылған негізгі двигательдің әшейіндегі ызыңы да естілмейді қазір. Отынды үнемдеу мақсатымен двигатель сөндірілген, кеме өз екпінімен келеді.

	Мұның қайсысы Жер, қайсысы Күн?

	- Бәрің мында келіңдер?- Нұркен бізді басқару пульті орналасқан салонға шақырды.- Мынадан жақсы көрінеді.

	Ол манадан үңіліп отырған телескоптың алдынан тұрып, шеткері ығысты. Мен оккулярға үңілген бетте, көзіме жарқырап тұрған бармақ басындай нәрсе түсе кетті.

	- Мынау - Күн ғой!- деп айкайлап жіберіппін қуанғанымнан. Сосын оның маңындағы қызғылт ноқат тәріздес нәрселерді санай бастадым. Әрине, бұлар планеталар.- Мынау - Күннің сол жағына таман тұрған - Меркурий де, анау - Шолпан... Сонда... сонда біз келе жатқан бағытта көрінген нүкте Жер болғаны ма?!

	- Иә, ол Жер!- деді Нұркен қуаныштан даусы дірілдеп шықса да, әдеттегі сабырлы қалпын сақтап.

	Біз көзіміз әбден талғанша телескоптың алдынан кетпедік. Әрбір минут сайын жер үлкейе берді, үлкейе берді.

	Бір кезде кеме сәл дір еткендей болды. Сірә, жердің тарту өрісінде ендік-ау деймін. Нұркен кеме бағытын өзгерте қойды. Бәрі түсінікті: енді жерге қарай тура бағытта ұшу қауіпті, айналым жасап, бұранда бойымен сатылап жақындай түспекпіз.

	- Алло... алло... Жер... мен «Арман»... мен «Арман», қонуға бағыт сілте... алло...

	«Арман» адам құдіретінен мүлдем босанып шыққандай төмен қарай құлдырап келеді. Нұркенге не болған тежегішті қоспай, Жерге соғып апат болуды күтіп отыр ма өзі!.. Осынау ғарышта өткізген жылдардың ішінде бірінші рет шығар Нұркенге зығырданым қайнағаны. Ол асығар емес, бірдемені үркітіп алмайын дегендей, пултьке қарай қолын жайлап апара жатыр. Оның мына қылығы дымы құрып, әбден қалжыраған дәрменсіз адамның қимылын елестетіп кетті.

	Тұра салып, тежегішті іске коспақшы болдым. Басқару пультіндегі жасыл көк ноқаттың қызметі маған аян...

	...Арнайы құрылған біздің сапарымызды о кезде жұрт космостық археология экспедициясы деп атап кетіп еді. Шынында да, осы экспедицияны жарақтандыруға Мырзашөлден табылған таңбалы тас түрткі болған.

	Тас бетінде мүйізі шаңырақтай сиырдың басы салынған-ды. Екі мүйіз арасында шеңбер жатыр. Бір қарағанда әлгі шеңбер белдеу бойындағы қарама-қарсы екі нүктеден мүйіз ұшына ілінген тәрізді. Мүйіз ұшы мен шеңбердің түйіскен жерінде біріне бірі ұқсас екі таңба - өн бойынан сойдиып-сойдиып шығып тұрған сегіз үшкіл тісті дөңгелек бар. Дәл осындай бір таңба тастың жоғарғы оң жақ бұрышына таман орналасқан. Маңына ұсақ ноқат таңбалар қашап салынған. Шеңбердің мүйізге ілінген тұсынан өтетін белдеулік екі ойық сызықтар және бар. Тастың шеткері жиегінде де таңба белгілері баршылық, бірақ бұлардың дені мүжіліп өшкен.

	Бір ғажабы, тастағы таңбалардың геометриялық құрылымында қарабайырлық байқалмайды, тепе-теңдіктің пропорциялық қатынасының өте дәлдігі, әсіресе кескінді тас бетіне түсіру әдісінің тек бүгінгі техникаға тән нақыштануы бірден көзге ұрады. Табылған таңбалы тастың жануарлар қаңқасымен бірге жатқандығы, оның ішінде адамның да сүйегі табылғандығы ғалымдар назарын бірден өзіне аударып еді. Сол маңнан осындай тереңдіктен топырақ алынды: тастың жасы және оның бетіндегі таңбаның қашан жасалынған мерзімі анықталды. Топырақ қабаты да, қаңқа да осыдан төрт мыңдай жүл бұрынғы дәуірге дәлмедәл келді. Ал тасқа таңба осыдан қырық-елу мың жыл бұрын түсірілген. Бұл планетамыздың басынан кешкен екінші мұз дәуіріне тұспа-тұс келетін кезең. Тас бетіндегі таңба табиғаты хақындағы пікір, таластың лап еткен жалындай бірден қаулап кетуіне себепкер болған факты да осы еді. Таңбалардың табиғатын, олардың нені мегзейтіні қақысында пікір екіге жарылды.

	Сиырдың екі мүйізінің бірін жаңа туған Ай орағына, ал екіншісін оның толықсып аяқталар шағына, енді ана шеңберді Жер планетасының Күнді жылына бір айналып өтетін жолына балап, оның мүйіз ұшымен түйіскен жеріндегі егіздей екі таңбаның бірін көктемде наурызда, екіншісін күзде, қыркүйектің жиырмасына қарай, яғни Ай мен Үркер тоғысқан шақта, түн мен күннің теңескенін мегзейтін белгі деп жобалады ғалымдар. Сондықтан шеңбер орталығындағы таңба Күнді көрсеткені, ал тастың жоғары жағында тұрған белгі Үркер тобына жататын - Сиыр - Сәуір жүлдызы дей келіп, осыған байланыстыра сол таңба салынған кезеңде аспан әлеміндегі Күннің орны Үркер жұлдыздарымен тұспа-тұс келгендігін мегзейді, деген болжам ұсынылып еді. Бұл пікірді жақтайтын ғалымдар сол жақтағы мүйізге таяу орналасқан шағын шеңбер мен сегіз кішкентайлау дөңгелектер және сиыр маңдайындағы текше жайында екі ұшты ой айтып, тек сиырдың бас кескіні ғарыштықтардың мөрі таңбасы болмасын деген болжамнан әрі асып бара алмады. Ал, екінші топтағы ғұламалар шеңбер ортасында тұрған Күн емес, ғалами аспан денелерінің бірі. Күннің де айнала қозғалатын полюсі - Темірқазық жұлдызы, ал сол жақ мүйіз маңындағы қазша тізілген әлгі сегіз шағын және бір үлкен дөңгелек белгіні - Күн және оның табиғи серіктері - планеталар деп топшылады. Осы көзқарасты колдаған ғалымдар Тастың жоғары жағында тұрған белгі - Үркер мен Темірқазық және Күн үшеуінің бір түзу бойында жатуын сол таңба тасқа басылған кезеңдегі Күннің кеңістіктегі орнын нұсқайтын дәлелге балап, Күн қатарындағы жетіспейтін тоғызыншы планетаны - Жер, оның белгісін ғарыштықтар сиырдың маңдайына текше түрінде кескіндеген деген пікір ұсынған-ды.

	Себебі заттың текше түрі өте мықты, әрі төзімді. Жерде темір өте көп тараған элемент, әрі ол өте мықты метал, оның атомдық құрылым торы текше түрінде орналасқан. Ендеше, текше - жер планетасы, бірақ бұған сиыр басының қанша қатысы бар? Ай ораған мүйіз мүсінінде көрсету үшін ғана қажет болғаны ма сонда? Неге? Осынау тиек еткен ғылыми топшылаулар ғарыштың келуші тіршілік иелерін іздеуге арнайы экспедиция жасақтауды жылдамдатқандай да болып еді.

	Ғалымдардың ойынша, тасқа сиыр басының салынуы және оның қақ маңдайына текше кескінін көрсету тегін емес-тін.

	Арал іспеттес мұз ңыспағында қалған қүрылыңта тіршілік құрған неолит дәуірі адамдарының кәсібі аңшылық болды емес пе. Бірақ олар аң аулаумен шектелмеген-ді, тағы жануарларды қолға да үйрете бастады. Қолға үйретілген жабайы жануарлардың бірі - сиыр. Оның еті, сүті қорек болды, терісінен киім тігілді, төсеніш жасалды. Сиыр тас дәуірінде ғұмыр кешкен бабаларға тіршілік берген «тәңіріден» бір де кем түскен жоқ. Олар сиырға табынды. Тіптен, жаңа тас дәуірі түгіл, сиырды әулие санап табынатын тайпалар мен халықтар біздің заманымызда да кездеседі емес пе! Сонау көне заманнан бері планетамыздың түкпір-түкпірінде бір-бірінен жырақ жатқан, байланысы болмаған халықтар аңызына құлақ түрші, небір ғажайып қасиетті осы түлікке байланыстыра баяндамаушы ма еді... Мысыр (Египет) елінде әулие өгіз «Апис» бар, Индия яғни будду дініндегі халықтар аңызында Жерді көтеріп түрған сиыр «Дхрама», ертедегі гректердің аңызында Европаны алып қашқан аспан тәңірісі Зевс (Юпитер) өгіз бейнесінде берілсе, Иран ертегісінде сәуле тәңірі Митра (Мифа) құрбандыққа шалған бұқаның әрбір тамшы қанынан жаралған, жер бетіне тараған тіршілік иелерінің атасын жаратқан аспан тәңірісі, қайырымды Ормузға қарыздар етіп баяндайды. Шумер-Бабыл елінде өгіз аспан музыкасын бастаған Арфа бейнесінде берілсе, түркі тілдес халықтың «Алыптар» ертегісінің «біссімілласы» осы өгіз. Бір «Өгізхан» ертегісі неге тұрады! Нәресте Өгізханның ойыншығының өзі Ай орағы емес пе еді. Ол ұлдарына Ай, Күн, Жұлдыз, Көк, Тау, Теңіз есімдерін тегін бермесе керек-ті.

	Көктен түскен космостықтар бірден сиырға табынған тіршілік иелерін көрді. Бәлкім... бәлкім, Адам атаға от жағуды көрсетіп, сиырды қолға үйретіп берген сол космостық қонақтар болмасын!

	«Ашаршылықта жеген құйқаның дәмі кетпейтіні» рас болса, аңыздардағы небір әулиелер - адамзат игілігінің сонау, сонау тас дәуіріндегі тіршілік тәңірісіне арналған өшпес ескерткіш болып жүрмесін!.. Техникасы космос сапарын жасау деңгейіне жеткен ғарыштықтар жабайы тіршілік құрған бабаларымыздың дүние танымын жеделдететіндей, бейбақ күйін жеңілдететіндей ықпал жасамады деуге аузымыз бармайды. Сондықтан бабаларымыз өздері табынатын тәңірінің атын қонақтар құрметіне олардың мекеніне тағып, мәңгі есте қалдыру әбден ықтимал ғой. Үркер жұлдыздар тобының әр түрлі халық Сиыр - Сәуір - Тур - Телең деп бір мағынада аталуы осыдан болса керек.

	Таңба салынған тастың жаралған шағы Арқадағы геологиялық тұрғыдан қарағанда қазір жасамыс саналатын Ұлы-Таумен тұстас болды. Мұз құрсауында қалған «ұлтарақтай» құрлыққа Арқа жері де енетінін ескере келіп, ғалымдар со замандағы осынау асқар таудың бір қиясында космостықтар өз таңбасын қалдыруын табиғи құбылыс деп санады. Осыдан бес мыңдай жыл бұрын қазіргі Қарақалпақ АССР-дағы Төрткөл қаласының терістігі мен Беруни қаласының шығысына таман, тарихта Қойқырылған деген атпен танымал қала қалдығы жатқан жерде, заманында теңдесі болмаған расытхананың (обсерватория) салынуына байланысты әлгі қасиетті тасты сонда апаруға әрекет жасалынуы ғажап емес деген пікір түйді. Бұл сапарда әлдеқандай себеппен керуен апатқа ұшырамасына кім кепіл? Тас табылған шұқырда жануарлар мен адам қаңқаларының қоса кездесуі осыған мегзейді де. Сол қабаттағы топырақ жасы да осыған келіп тұрған жоқ па. Міне, бұл танбалы тас космос қонақтарының қолтаңбасы дегенге қосымша дәлел еді.

	- Қондық! Ура-а-а!..

	Мына сөзді естігенде арқамның ауырғаны да ұмыт болды, есікке қалай жетіп барғанымды өзім де білмеймін. Сатыны түсіру ешкімнің де есіне келген жоқ, секіріп-секіріп жерге түстік.

	Тамаша! Кемеден шыққан бетте ауаны құшырлана жұттым. «Жер - ана, ұшырған ұлдарың өзіңе қайтып оралды, ал құшағыңа, бас бауырыңа!.. Көк күмбез аспанға, күлімдеген күнге карап тұрып қалыппын. Әлім мен Қадыр «Арманды» айнала жүгіріп жүр. Айқайлайды, күледі, бір-бірін түйгіштеп қояды. Нұркен жерді құша құлаған күйі әлі жатыр тырп етер емес.

	Нұркен аунап түсті:

	- Адамзат құдіреті гравитацияға да құрығын салған-ау, Ақан!- деп басын көтеріп, маған қарады. Қуаныштан ба, әлде әлгінде кезіккен қауіптің ізі әлі суи қоймағандықтан ба, әйтеуір, даусында діріл бар.- Есіңде ме, біз кеткенде әлемдік тартылыс күшін пайдаланбақ түгіл, ол туралы иланарлықтай болжамның өзі жоқ еді ғой.

	- Егер табиғатта гравитациялық күш болмаса, біздің күй нешік болар елі!- деп, Әлім әлгінде ғана құтылмастан көрінген апатты есіне алғандай күрсінді.

	- Демек, жер біздің келгенімізді көрген ғой.- Нұркен әлденеге күдіктеніп отырған адамша жан-жағына қарады.

	- Әрине, көрген. Көрмек түгіл, қона алмай жүргенімізді білген. Білмесе бұлай істер ме еді?- деп іліп әкетті Қадыр.- Біздің қонуға жай іздеп жүргенімізді көрісімен, жердегілер гравитациялық өрісті бағыттай қойған...

	Осы бір істің басы-қасында өзі болған адамша сендіре айтуын қарашы мынаның. Расында да, кенеттен кезігіп жатқан мына құбылыстардың бәрін гравитация құбылысынан басқаға тели қоюдың қисыны жоқ сияқты. Егер «Арманды» кілт бұрып, төмен тарта жөнелген ерекше бір күштің, айталық, вакуум құйынның әрекеті болса, онда біз кеменің қозғалу бағытына қарама-қарсы жаққа қарай құлап түскен болар едік. Бірақ олай болмады, алға - қозғалу бағытына қарай құладық, құлап қана қоймай, магнитке ұрынған темір үгіндісі іспетті жатқан жерге жабысып калған жоқпыз ба? Қадырға қарсы кояр дәлелім жоқ. Іштей оны құптайтын сықылдымын.

	- Бәрінен де жерге тақап келгенде пайда болған салмақсыздыққа таңым бар!- дедім мен көңілімдегі күдігімді жасырмай.

	- Бұл салмақсыздықтың өзі «Арман» құлау шапшаңдығын баяулата бастаған сәтте келді!- деп қоштай кетті Нұркен.

	- Инерция, инерция...- деді Әлім даусын созып,- немене, сендер классикалық механикаға өзгеріс жасаудан саумысыңдар?

	- Айтты-айтпады, қозғалысты тежегенде не нәрсе болмасын, оған мінген адам да, сол қозғалыстың бағытына қарай лықсиды емес пе? Ал біз болсақ алға қарай лықсымақ түгіл, салмақсыздыққа тап болдық. Мұның өзі күтпегеп оқиға болды-ау!- деді Қадыр беті бүлк етпестен.

	Осыншама жыл жолдас болып жүріп артық айтқан бір ауыз сөзін естімегендіктен бе, Қадырдың мына қылығы жерге таяп келіп киліккен салмақсыздықтан да керемет оқиға көрінді бізге.

	- Меніңше, бұл да гравитациялық күштің бір қыры болар... дей беріп еді Қадыр, Әлім оның қарынан шап беріп ұстай алды.

	- Сонда... сонда, сеніңше, әлемдік тартылыс күшінің де магниттің аттас полюстерінше өзінен тебетін де қасиеті болғаны ғой, ә?!

	Қадыр Әлімнің қолын серпіп тастады.

	- Аттас, аттас деп сен басқаны шатастырмағын. Гравитацияның қандай қасиеттері бар екені саған да, маған да беймәлім. Керек десең айтайын,- деді Қадыр қызынып,- бүкіл әлемдік тартылыс заңының негізін салған Ньютон да, табиғаттың басқа құбылыстарымеп байланыстырып әлемдік түсінікті кеңейткен атақты Эйнштейннің өзі де гравитация механизмінің не екенін, осы құбылыстың неге байланысты туатыны қақында нақтылы қағида келтірмеген-ді.

	- Ендеше, жиырма бірінші ғасырда туған екеуіміз гравитациялық күшті әбден меңгерген жиырма үшінші ғасырға келіп тұрып, бәлендей үзілді-кесілді пікір айтамыз деп күлкі боп қалмайық.

	Қадыр Әлімнің аузын аштырмай тастады:

	- Гравитацияда оң немесе теріс полюстер бар ма, жоқ па, арамызда оған дәл қазір ешкім де нақты жауап бере алмайды,- деді ол.- Бірақ біз кезіккен мына құбылыстар гравитация өрісі тек тартып қана қоймайды, сонымен қатар тебуі де ықтимал деген пікір түюге итермелейді. Мысалға электромагнит өрісін алайықшы. Осы екі өрісте көп ұқсастық болуы керек. Электромагнит өрісі алғашқы рет байқалған кезде, оның ашылмастай, анықталмайтындай көрінген қаншама, құпия көлеңке жағы көп болып еді. Тіпті, мектепте оқып жүрген кезімізде электромагнит өрісінің толқын және корпускаль қасиетін беретін элементарлық бөлшектерден тұратынын қалайша бірден анықтай алмады екен деп, он тоғызыншы ғасырдың ғалымдарына көңіліміз толмай таңданатын да едік қой. Осы бөлшектерді ғылымда фотон, кейде квант деп айтатыны белгілі. Бәріміз білетін бұл жайды еске түсіргендегі мақсатым қандай да болмасын өрістің элементарлық бөлшексіз, яғни материясыз байқалмайтынын даралап көрсетуі еді. Өріс- материя, өріс - элементарлық бөлшек. Енді гравитациялық өрісті де осы тұрғыдан қарап көрейікші. Сонда гравиөріс те элементар бөлшектен тұруға тиіс емес пе? Дүниеге кез келген екі дене өне бойы бір-біріне әсер етіп тұрады. Яғни олар бірін-бірі тартып тұрады ғой. Ендеше, қандай да дене болмасын өне бойы өздігінен өріс - материя, яғни гравитон шығарып тұрады деп айтуға неге болмайды?! Сонда ондай материяны тудыратын нендей құбылыс, гравитонның пайда болу механикасын қалай түсінуге болады?- Қадыр бұлар тыңдап отыр ма дегендей, әрқайсымызға байыптай қарап алып, сөзін жалғай берді... Заттың өзіне тарту күші массасына тура пропорционал екені қашаннан белгілі қағида. Бірақ бұдан гравиөріс тек салмаққа байланысты деген ұғым тумауға тиіс. Мен оның заттың массасына тәуелді болуы себебі, сол нәрседегі элементар бөлшектердің ішкі энергиясына байланысты болғандығынан ғой деймін. Олай дейтін себебім, заттың температурасы неғұрлым жоғары болса, одан бөлініп шығатын жарық кванттың еселігі де солғұрлым жоғары болатындығы. Яғни күшті қызған дене ұзақ уақыт сәуле шашып тұрады емес пе. Сонда элементар бөлшектердің ішкі энергия қоры олардың тербелісіне байланысты болса керек...

	- Гравитация сонымен элементар бөлшектердің тербелу нәтижесінде пайда болғаны ма?- деп сұрады Нұркен шыдамсызданып.

	Командирдің мына сұрағы Қадырға осы айтқанының бәрін ғылыми кағида тұрғысынан қабылдаған үлкен ғалымнын батасынан кем көрінген жоқ, көтеріліп қалды. Оның көтерілетін де реті бар еді. Әдетте мұндай талас көбіне Әлім екеуінің арасында жиі болатын. Қадыр не нәрсе болмасын жанын салып түсіндіретін. Бірақ мұндайда өз пікірін ортаға салып шындықтың жолын іздестіретін Әлім бе, қайта ол әңгіменің аяғын ойынға айналдырып жіберетін. Қазір олай емес, командирге шейін тыңдап отыр, тіпті Әлімнің өзі аузын ашып қалыпты.

	- Гравитацияның тегі тербеліс болса керек, командир жолдас- Қадыр Нұркен отырған жаққа бұрылды.- Тербеліссіз, тек тұрған элементарлық бөлшек бар дегенді естулерің бар ма?

	- Жоқ, ә!

	- Ондай бөлшек туралы естімедік.

	- Иә, мұндай нәрсе бар дегеұді ешкім де естіген жоқ. Өйткені ондай бөлшек ашылған жоқ, әлі болуға да тиісті емес. Қандай элементарлық бөлшек болса да өне бойы тербелісте тұрады,- деп, Қадыр өзін-өзі қоштап қойды.- Ендеше, заттың үздіксіз, өздігінен гравитациялық өріс шығаруын элементар бөлшектердің тербелісінен туды демей, басқаша қалай жоруға болады?!

	Қадыр «бұған қосып-аларың бар ма» дегендей, әрқай-сымызға жағалай қарап алды да, орнынан тұрып кетті.

	Қандай әңгіме болса да бір рет естіген соң, оны екінші қайыра тыңдауға ынтаң болмай қалады емес пе. Онын өзінде де әңгіменің тұздығы айтушысына бапланысты ғой. Кейде небір қызғылықты оқиғалар айтушысын таппаса, бар көркінен жұрдай боп жұтап қалады да, тыңдаушысын зеріктіріп жібереді. Не ғажабың бар екенін білмеймін, осы Қадырдың гравитацпя туралы әңгімесін сан рет ести жүре, оны тыңдаудан әлі жеріп көрген емен. Жалғыз мен емес, оны Нұркен де, тіпті, анау Әлім де ерекше бір ілтипатпен тыңдайды.

	Бүкіл әлемдік тартылыс туралы сөз қозғалса болды, Қадыр қарға аунаған қырдың кызылындай жайнап сала береді. Мұндай кезде ол сөзі аузынан түсіп туратын, бұйығы жігітке, не сырықтай бойы мен ұзын қолын қайда сыйдырарын білмей үнемі именіп жүретін Қадырға мүлдем ұқсамай кетеді. Мұндай кезде дүниеде Қадырдан білімдар, шешен жоқтай көрінеді маған.

	Айтты-айтпады, арамызда гравитаппя туралы Қадырдан артық білетініміз шамалы. Оның қорғаған ғылыми атағы да осы саладан болатын-ды. Осы сапарда да Қадырдың атқарған негізгі қызметінің бірі галактика аралығындағы гравитациялық әсерді анықтау еді. Бірақ Қадыр әңгімесін гравитациялық құбылысқа тап болған жағдайда ғана айтатын. Оның өзінде де Әлім:

	- Мұның өзі қалай, жолдас гравитон?- деп жорта қиыла қалушы еді. Бірақ Қадыр қашан қолындағы ісін бітіргенше ештеңе естімегендей отыра беретін. Сонсын әлден уақытта барып:

	- Мұның өзі былай ғой,- деп әлденені есіне түсіргісі келгендей, сәл ойланып алар еді де:

	- О, гравитация! Мұның қандай екенін білсеңдер, сендер!- деп, әрі қарай тоқтаусыз сөйлеп кететін...

	Бірақ бұл жолы бұрынғыдай болмады. Әлім Қадырды қайтадан сөйлетейін деп аузын енді аша бергенде, айнала у-шуға толды да кетті.

	Әлгінде ғана бізден басқа ешкім жоқ еді бұл маңда. Енді алды-артымыз жер қайысқан халық. Қолдарына көтергендері біздің «Арман» мен осы сапарға шығардан бұрын түскен суреттеріміз. Бәрі бізге қол бұлғап қошемет көрсетіп жатыр. Қол соғады, әлдене деп дауыстайды. Қуаныш жалыны шарпып өткендей, бетім ысып кетті. Төртеуіміз де жұртқа қарай жугіре түсіп, тұра-тұра қалдық... Әдепкіде байқамаған екенбіз, бізді қарсы алып тұрған халық жерде емес; ауада халықтап тұр. Жалғыз бұлар емес, небір зәулім үйлер де кеңістікке тұрып қалған сияқты. Жоқ, бұлар қалықтап тұрған халық емес, бейне. Иә, иә, бейне болғанда бұл не үлкен шар айнаға түсіп тұрған кескінге, не болмаса алып теледидар экранындағы бейнеге ұқсайды...

	* * *

	Жердегілер бұларды Күн жүйесіне енгенде-ақ байқаған-ды. Күн бағытын ұстап, шапшаңдығы ерен, жөңкіліп келе жатқан жалғыз ноқатты Юпитер орбитасында ұшьш жүрген сақшы станциясы бірінші байқады.

	Космоста бей-берекет ұшып жүрген үлкенді-кішілі метеориттер, апатқа ұшыраған кемелер мен космосаралық түрлі станциялардың сынық бөлшектері болады. Олар сағат сайын сапарға аттанып жатқан планетааралық саяхат кемелеріне, орбитада жұмыс істейтін станциялар үшін өте қауіпті. Мұны айтпағанның өзінде - Жер қатерлі кезеңді басынан өткерді емес пе: адамзат термоядролық апат қаупіне аз-ақ қалған-ды. Бұған себепкер болған империалистер. Олардың ядролық қару тиеген кораблінің бірі, кездейсоқ, жер орбитасына енген метеоритты соғыс ракетасына балап, оған космостағы соғыс базасынан оқ атып, ядролық соғыстың тамызығын тұтата жаздаған-ды... Имперпализмнің де, соғыстың да қарасы мәңгі өшті. Бірақ содан бері «Космос сақшысы» деп аталып кеткен арнайы станциялар тұс-тұсқа - Жер және басқа планеталар орбитасына шығарылған-ды. Енді олар Күн жүйесіне енген қандай да болмасын аспан денесіне бақылау жасап, әбден зерттеп, қажет деп тапса жерге жақындатпай күлге айналдырып та жібереді. Тек ерекше жағдайда ғана Жердегі «Космология Орталығына» хабар жететін-ді. Бақылау да, қажетіне қарай қабылданатын шешім де, әрі төтенше жағдайда туындайтын тұжырым да - бәрі-бәрі Күн жүйесіндегі барлық планеталарда орнатылған және олардың орбитасына шығарылған станциялар арқылы программа бойынша, адамсыз атқарылып тұратын.

	Бұлар әдепкіде «Арманды» космоста кездесе беретін аспан денесіне балады, алайда, оның үдемелі қозғалыспен келе жатқаны анықталғанда, станциядағы бақылау жүйелерінің басқа секциялары іске қосылды. Зерттеу кең көлемде жүргізіле бастаған-ды. Юпитердегі станцияның бақылау мәліметін Марстағы жүйеге жеткізіп, бақылауды одан әрі үзбеске «команда» берді.

	Белгісіз бұл не қылған кеме? Қашан, қай бағытта ұшырылған? Орталықтағы үлкен электронды-мидың қауырт жұмысы осылай басталып еді. Қандай да болмасын космос сапарынан оралған кемелер қақында, оны қондырардан бұрын, негізгі деректер анықталады. «Орталық» «Арман» двигателі шығаратын «түтін» құрамын анықтаған сәтте электрон-мидың «үрейленгені» сондай, біраз секциялары «жанып», істен шығып қалды. Мұндай жағдайда қатты «үрейге» төзімді, жоғары тербеліске арналған қосалқы секциялар сол заматта-ақ іске қосылған-ды. Себебі қазіргі машиналар, тіптен космос корабль двигательдерінен бөлінетін улы заттардың өзі жиырма бірінші ғасырдың бас жағында жеңіл автомобиль моторынан бөлінетін газдың құрамынан мың еседей аз-тын. Осыған қарап келе жатқан корабль жиырма бірінші ғасырдікі екені күмәндандырмайды. Кезінде түрлі техника, өндіріс қалдықтарының кесірінен табиғат байлығынан жұрдай бола жаздаған адамзат енді сигарет түтініндей ауаны ластайтын болмашы нәрсеге де өте мұқият қарайтын. «Арманның» двигателін іске қостырмай қондырып алу тәсілін қарастырудың бір себебі осы еді.

	Енді космос архивін көтеріп, қылдай жіңішке металл ленталарға жазылып, сақталатын тарихи деректерді электрон машпнасына салып, «Арман» атты космос кемелерінің ұшу уақытын, мақсатын және экипаж қақындағы мәліметтерді теру қиынға түспеді. Бар қиындық орбитада жүрген «Арман» экипажымен байланыс жасауға келгенде кезікті. Алғашқы амандық-сұхбатқа қажет «сөздік қорды» білетін маманды іздеп әуреленбей-ақ құттықтау сөзді автомат-лингвистің өзі-ақ даярлап беретін. Бірақ нейтрон толқыны мен орта жиіліктегі лазер сәулесі байланыс сферасына жұрттың бауыр басып кеткені сондай, радиотолқындық байланыс жүйесін ығыстырып тастағалы бір ғасырдай мерзім өтпей - жатып-ақ кезінде ондай байланыс құралы болғанын ұмытты. Оларды тарихи кітаптардан немесе әлдеқалай арнаулы музейлерге барғанда ғана радиоаппараттарды көріп, еске алатын. Жер шарында мұндай музейлер де санаулы қалаларда ғана бар. Дәл қазір, жөпелмеде ондай аппаратты алдырып, оны жұмысқа қосу мүмкін емес-тін.

	Бас диспетчердің шешімі өте тез болды. Кемені, оның экипажын қайткенмен аман сақтауды көздеп, «Арманды» «қағып алу» әдісі арқылы қондыруға жарлық беріп, «гравивакуумды» өзі іске қосты. Сол заматта дүние жүзінің түкпір-түкпіріне «Арман» жайлы хабар тез тарап кетті... Жер тұрғындары үшін соңғы жарым ғасырдан бері мұндай қуанышты оқиға болып көрген жоқ-тын. Сондықтан болар, уақыттан озған, екі жүз жылдың арғы асуынан келген бабаларын қарсы алуға бүкіл планета шыққаны. Нұркендердің көрген қуанышты ұрпақтарының бейнесі осы болатын...

	* * *

	Біз кеп қонған космодром айнала металл шыбықтармен қоршалған-ды. Есіміз шығып жүріп, бұған онша мән бере қойған жоқ едім. Енді байқасам, мына бейненің бәрі сол темір шыбықтың басына үйіліп қалған тәрізді. Әйтеуір, не керек, қоян-қолтық кен көріспедік демесек, көптен күткен кездесу ғой бұл...

	Сәлден соң бәрі де ғайып болды, тек қана дәл қарсы алдымыздағы металл шыбықтың үстінен пайда бола қалған «ауа-экранынан» жасы қырықты алқымдап қалған ер адамның бейнесі көрінді. Ол қолын жүрегінің тұсына әкеп, тағзым ете сәлемдесті.

	- Қош келдіңіздер, құрметті бабалар!.. «Бабалар!»- мына сөзді естігенде, баба болмақ түгіл, үйленіп те үлгермеген төртеуіміз бір-бірімізге қарап қалыппыз.

	-Сіздермен дидарласуды бүкіл планета асыға күтуде. Алдымен Алатаудағы «Қазақстан» демалыс үйінде тынығып аласыздар. Әлгі кісі де кино кадрындай көз алдымызда ғайып болды.

	Айнала тыныштала қалды. Мына ғажап көріністің әсер еткені сондай, есеңгіреп қалған адамша төртеуіміз төрт жерде қалқиып тұрып қалыппыз. Осылайша тұра берер ме едік, егерде машина тәрізді зат қасымызға келіп тоқтай қалмағанда. Шынында да, мынаны бұрын көрген жеңіл машиналардың біріне ұқсата қоюы қиын еді. Ішінде жан жоқ.

	Арт жағынан шағын есік ашылды да, ішінен кішігірім қол сандықтай төрт бұрышты екі зат сырғып жерге түсті. Сонсын әлгі зат табан астында «адам» бейнесіне келе қалды. Робот, темір адам. Олар бізге көңіл де бөлмеді, бір секіріп «Арманның» ішіне кіріп кетті де, сәлден соң біздің буыншақ-түйіншегімізді алып шығып, өздері түскен жерге апарып салды. Сонсын өздері де сол қуысқа кіріп кетті. Артқы есік жабылды.

	Бізде үн жоқ, мына көріністің бәрі фантастикалық кинокадрдың елесі тәрізді.

	- Ехе!..- деп ысқырып жіберді Әлім.

	- Дәу де болса осы бізге арнайы келген көлік,- деп Нұркен «машинаға» қарай жүрді. Оған біз де ілестік. Төртеуіміз жайғасып болған кезде, «машина» да ешбір дыбыссыз орнынан қозғалды.

	«Машинаға» кіре бере-ақ, ерекше бір хош иіс кеңсірігімді қытықтап өткендей болып еді. Шынында да, мен өзімді шілікті бұлақтың саясында отырғандай сезіндім. «Машинаның» ішіндегі заттарға таңырқай қарап отырып. маңайда не боп қалғанын аңғармаппын.

	- Өй, неғып отырсыңдар, ұстасайшы!- деп жалбарынып, ышқына шыққан дауысқа жалт қарасам, Әлім аяқ-қолы ербеңдеп машинаның ішінде ұшып жүр екен. Тағы да салмақсыздық!..

	Қадыр алдына сыймай жүретін ұзын қолының пайдасын осы жерде көрсетті. Ол орнынан тұрмай-ақ әуелі Нұркенді, сонсын барып Әлімді ұстап алды да, орындарына отырғызды.

	Қадыр әлдене іздестіргендей, жан-жағына қарап алды. Қажет еткенін тапты білем: орындықтардан ұстаған күйі жағалап барып, кіре берісте тұрған арнаулы ұяшықтан бірдемені алып аяғына киіп жатыр. Мынау магнит-кебіс қой. Ескі таныс бұл корабль ішінде салмақсыздық басталған кезде, киіп алып, түрегеп жүретінбіз. Өйткені табан астына төселетін арнаулы төсеніштің арқауы сым темір болатын-ды...

	Қадыр бізге де бір-бір кебістен әкеп берді. Бірақ Әлім кебісті киюге мұрша берер емес:

	- Қараңдаршы... қараңдаршы анаған!- деп ол бебеу қағып, терезе жақты нұсқайды.

	Терезеден қарасам, біз мінген «машина» биік құздардың арасымен Алатаудың ұшар басына қарай құсша ұшып келеді екен. Бала кезімде циркке барған сайын, от шеңберінен орғып өтіп жатқан арыстандарға таңырқап қараушы едім. Қазір біз мінген «машина» да қия тастарға жантайта орнатылған тіреу басындағы қомақты шеңберлердің ішімен ағып келеді, бірінен өткен соң, келесісіне қарай беттейді.

	- Бұл да Қадыр айтпақшы, гравитациялық күш пе?

	- Электрдің әрекеті болмасын,- деді сыртқа қарап отырған Нұркен. Шамасы, ол да мынаның құпиясын ашуға аласұрып отырған сияқты.

	Айтты-айтпады, мынау электрдің әрекеті ғой. Шеңбер тәрізді етіп иілген өткізгіштен ток жіберіп, темір жаңқасын таяған кезде, дәл осыған ұқсас құбылыс болатыны есіме түсті. - Бүған ток немен келеді?- дедім мен сенер-сенбесімді білмей.

	Гравитацияны игерген елге электр энергиясын сымсыз жеткізу проблема болып па, тәйірі!- деп, Қадыр да Нұркеннің жорамалын қоштайтынын сездірді.

	- Ендеше, мына біз мінген гравиомобильді (мен манадан машина деп отырған астымыздағы көлікке өзімше ат қойып, айдар таға сөйледім) көтеріп тұрған гравитация өрісі де, оны алға тартып келе жатқан күш - электр болғаны ғой.

	Қадыр маған қарап, үнсіз басын изеді. Бұл жолы сөзге араласпай қалған Әлім болды. Бірақ оның «бейтараптығы» онша ұзаққа созылмады, Қадыр болып сарнай жөнелді.

	Бірақ бұл жолы ол Қадырды келеке қылудан гөрі оны құптап отырған сияқты көрінді маған.

	- О гравитация! Сенен өткен керемет күш бар ма екен? Сенің өтпейтін қамалын, сенің жетпейтін жерің бар ма, сірә! Адамзат жан-жануар тіршілігінің тірегі - атмосфераны жерден алыс жібермей ұстап тұрған да сен. Жердің күнді тұрақты қашықта айналып жүруі де сенің арқаңда... Егер күн жерге қүлап түссе немесе қашықтап кетсе қайтер еді, айта көрме ондайды! Сен кеңістікті де кайыстырасың, сен жарық сәулесін де майыстырасың...

	- Не дедің, қайталашы, Әлім?- Қадыр көптен жоғалтқан асылын енді ғана тауып, оны біреу уысынан әкетіп бара жатқандай, Әлімнің қарынан шап бере ұстай алды.. Әлім әдепкіде ренжітіп алдым ба деп сасып қалып еді, Қадырдың түрін көріп, қарқылдап күліп жіберді.

	- Нені қайтала дейсің, басынан айтайын ба?- деп, Әлім ештеңеге түсіне алмаса да, сыр берер емес, сарнай жөнелді:

	- О, гравитация...

	- Жоқ-жоқ... Әлгінде сен гравитация сәуленің тарау траекториясын өзгертеді, кеңістікті майыстырады дедің бе?

	- Естуімше, мұны дәлелдеген Эйнштейн деген өзің сияқты физик болса керек,- деп, Әлім реті келе қалған соң Қадырды тағы бір шағып алды.

	Қадыр ештеңені елер емес:

	- Иә, иә, солай. Бұл қалайша есіме келмеді екен? - деп, ол орнынан атып тұрды.- Таптым, таптым!..

	- Не жоғалтып ең?- деп Әлім ілінісе кетті.. Үшеуіміз де тосын бірдеме күткендей, Қадырдың аузына қарай қалдық.

	- Жаңағы ауада қалықтап жүрген адамдардың қайдан келгенін білесіңдер ме?- деді Қадыр бізді бір шолып өтіп.- Олар Алматыдан, Москвадан... планетаның түкпір-түкпірінен бізді қарсы алуға шыққан халықтың телебейнесі...

	- Теледидар... телебейне...- дедік үшеуміз де бір кісідей.- Көзге көрінбейтін неғылған нәрсе бұл?

	- Бұл теледидардың ерекше түрі болса керек.

	- Бұл ма, бұл гравитациялық теледидар... иә... ол гравизор... гравидидар....

	Бүгін бір-біріне ұқсамайтын нендей кереметке кезіктік, соның бәрін Қадыр бір ғана нәрсеге апарып телиді. Менің гравитацияның физикалық табиғатын білмей тұрып, Қадырға қарсы дау айтар дәрменім жоқ. Сонда да осы қалай екен деген көңілдегі күдікті бүгіп қала алмадым.

	- Бәрібір экрансыз ештеңе болмақ емес!- дедім Қадырды қоштамайтын сыңай білдіріп.

	- Егер сенің ұғымыңдағы экран XXI ғасырдікіндей болса,- деп Қадыр ойымды тап басты,-осы бастан айтып қояйын, ондай нәрсені іздеп әуре болудың қажеті шамалы. Гравизордың экраны кеңістік. Оның өзі былай ғой, Гравитация өрісінің әсерінен кеңістіктің майысып иілетіні рас қой. Ендеше, қуатты гравиоөріс кеңістікті ие-ие келіп, оны жарты шар түріне әкелуі ғажап нәрсе ме. Ал, жарық сәулесінің де экранға кескін боп түсетінін, электрон сәуленің де энергия екені қашаннан белгілі. Гравитацияның әсерінен кез келген сәуленің тарау траекториясын өзгертуі осыдан. Олай болса күшті гравитациялық өріс сәуленің бағытын өзгертумен ғана тынбайды, сонымен қатар ол сәулені өзінен жібермей қоюы да ықтимал. Яғни мұндай жағдайда сәуленің гравиоөріс тараған кеңістіктен өте шығуға энергиясы жетпей қалады. Жарық сәулесі – электромагнит толқыны. Сол сияқты телевизор экранына кескін беретін электрон сәулесі де толқын емес пе. Бұл екеуінде де энергия, бұл екеуінде де масса бар, - дей келіп, Қадыр шешуші кезеңге таянғандай, кеудесін кере дем алды. – Егер өте күшті гравитациялық әсерінен пайда болған шар-кеңістікке электрон сәулесін бағыттаса, кәдімгі экрандағыдай кескін болып көрінбей қайтушы еді.

	Қадыр айтарым осы, бұған не десеңдер де өздерің біліңдер дегендей әрқайсысымызға алма-кезек қарап алды да, үнсіз қалды.

	Төртеуіміз де томсырайып, үнсіз қалдық. Әншейінде ойлап-толғап, іштей әбден пісіріп алмай пікір айтпайтын Нұркеннен бұл жолы бірдеме ести қою қиын еді. Қадыр да, Әлім де ойын толық айтқан сияқты. Мен ше? ... Түптеп келгенде Қадырдың пікіріне қосыламын. Әлімнің соңғы пікірінің жаны бар. Бірақ мұның шындығына ХХІІІ ғасырдың адамымен кездескенде ғана көз жетеді. Оған да аз ғана уақыт қалды ғой.

	Мен шыдамсызданып терезеге қарадым: гравимобиль құздардың ара-арасымен зымырап келеді екен. Алатаудың ұшар басына таяп қалыппыз. Бірақ жиырма үшінші ғасырдың қаласы да, адамы да әзірге көрінер емес.





	Оглавление

	Әл-фараби көпірі

	САЯХАТ

	КӨРІНБЕС ҚОРҒАН

	ӨМІР ШУАҒЫ

	ЖАРҚАНАТ

	ТОРҒА ТҮСКЕН КҮШ

	ГРАВИТОН





