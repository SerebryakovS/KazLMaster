	Тұрлыбек Мәмесейіт

	Бесік пен Несіп





	Хикаят





	Бұл шығармамды «Жалғыздың жары – құдай!» деп

	өмірден озған әке-шешемнің рухтарына арнадым.



	Автор.





	Жұртпен бірге сығылыса кіріп, ұзын автобустың артына қарай жүрді. Қалың киіммен қорбиып, орындықтар арасындағы тар жермен келе жатып, жан-жағына қарағыштап орын іздеген болады. Автобус іші абыр-сабыр. Жүргіншілер, шығарып салушылар, біреу кіріп, біреу шығып жатыр. Бала жетектеген, сөмке көтерген жолаушылар тезірек орындарына жайғасуға ентелей ұмтылады.

	«Көке, арырақ жүріңіз тағы», – деді, кіреберісте билетін тексеріп сәл бөгелген баласы арт жағынан келіп. Шал бір қырындай алға жылжыды.

	«Ә, мінеки, сол жағыңыздағы... Тура тұсыңыздағы... 18 орын еді ғой. Е, осы», деп келіп бала көтерген аққұба жігіт шалды орнына отырғызды.

	«Енді атаңа бара ғой» деп өзі көтерген баланы қолынан түсірді. Үйден шыққалы қыңқ демеген бала, папасының өздерімен бірге жүрмейтінін енді сезгендей, «па-па-а» деді жыламсырай. «Папаң қазір келеді. Менің алдыма отыра ғой, енді», деп шал баланы алдына алды. Сонда да өзінше бұлқынып, қолдарын ербеңдетіп папасына ұмтылады. Көзі үрпиіп, екі беті қызара томпайып, автобусқа кіргенше тоңазып қалғаны байқалды. Ұзын бойлы аққұба жігіт те баладан көзін алмай, жапақтап қарай береді. Баланың киім-кешегі, оны-мұны салынған сөмкені қайда орналастырарын білмегендей сипақтап аз бөгелді. «Сөмкені бері әкел, мына іргеге қояйық», – деп ақсақал аяғын қозғап, терезе жақты нұсқады, – бірдеме алып-салсақ ыңғайлы болсын».

	Әне-міне дегенше автобус толып болды. Бірді-екілі кешіккендер бар көрінеді, есіктің көзіндегі билет тексергіш әйел: «Алматы – Қарағайлы, 8.30», «Алматы – Қарағайлы, 8.30» деп бір-екі рет айқайлады. Аққұба жігіт есік жаққа қарап еді, шопыр да өз орнына келіп отырыпты. Мойнын созып, бос орын бар ма, жоқ па дегендей әлсін-әлсін жолаушылар жаққа қарап қояды.

	– Ал енді бара бер, жұмысыңнан қаласың, – деді шал, күйбеңдеп кете алмай тұрған жігітке.

	– Жақсы енді! – жігіт еңкейіп баланың қолынан ұстады, – Еркін, жақсы, ә! Жылама, жарай ма! Мен ертең барамын. Сен атаңмен бірге бара ғой. Жақсы бала ғой, Еркін деген, – дей келіп шалға қарап, – Жақсы онда, көке! Сәлем айтыңыз! – деді де бұрылып жүре берді. Бұл кезде шопыр да автобусты гүрілдетіп оталдыра бастаған.

	Аққұба жігіт тез-тез басып барып автобустан ыршып түскенде-ақ, есік тарс жабылып, машина қозғала берді. «Папа, папа!» деп қыңқылдаған баланы «Әне, папа! Әнеки!» деп терезеге тақап, сыртта қолын бұлғап, ыржиып тұрған жігітті көрсетіп, шал байқұс қауқалақтап мойнын созып, алақанын тарбайтып терезеге тақады. «Бап! Бап!» дегізіп, бір-екі сигнал берген ұзынша автобус шегіне қозғалып, қаз-қатар тізілген қалың автобустардан оқшауырақ шығып барып, солға бұрылды да кең көшеге түсіп, гүрілдей жүріп кетті.

	«Әй, ақырзаманның баласы-ай!» деді шал ішінен, папасын көзі шалып қалып, терезеден әлі сыртқа қарап бұлқынып тұрған алдындағы немересін қасына отырғызбақ болып. Өзінше қарсылық көрсетіп, Еркін қыңқылдап қояды. Автобус бір-екі көше айналып кеткенше терезеден көз алмаған бала папасы қайтып көрінбеген соң, енді былдырлап атасына көңіл аудара бастады. Шалдың да әйтеуір, автобустың кешікпей жүріп кеткеніне көңілі орнына түскендей, нығарлана қозғалып, жайланып отырды. Аяғын созыңқырап, қалың пәлтесінің өңірін ағытып, тақымының астындағы сөмкені қозғап, ауыз жағын тез ашылатындай ыңғайлап қойды. Милығына түскен тымағын сәл көтеріңкіреп, бурыл тартқан сақал-мұртын бірер сипап өтті. Жаңағыдай емес немересі де атасы берген кәмпит, пешениге алданып, томпайып өзімен-өзі отыр. Автобус қаланың шығыс жағын бетке алып, кілең бір аласа үйлердің арасындағы тар көшелермен заулап келеді. Шал ауық-ауық, қаладан қашан шығар екенбіз дегендей терезеден сыртқа көз тастап қояды. Кейбір үйлердің мұржасынан будақтай көтерілген түтін сұрғылт аспанға сіңіп кетіп жатыр. Ауадан түтін бе, газ ба қоңырсыған иіс сезіледі. Айнала жүдеу, сұрғылт. Аспанның осылай сұп-сұр боп мелшиіп тұрып алғанына кем дегенде жарты ай шамасы болды-ау. Анда-санда болар-болмас қылаулағаны болмаса қар да жаумай қойды. Қазір міне жол жиектеріндегі илектенген азын-аулақ қар әбден сүріленіп, бір жері сарғайып, бір жері сұрғылт тартып, мына сұп-сұр дүниені одан ары сүреңсіздендіре түскен. Сыртқа қарап отырған шал қабағын шытынып, жүрегі айнығандай тыжырынып, мойнын бұрып автобустың ішіне назар аударды. Арт жағына бұрылмады, әйтеуір, көз алдындағылардың бәрі өздерімен өздері тым-тырыс отыр.

	Кейбіреулері сытырлатып газет оқыған болады, енді біреулер «әйтеуір орындарымызға отырдық қой, енді бізде ешкімнің жұмысы жоқ» дегендей қалғи бастапты. Автобустың орта тұсындағы бір-екі орын бос. «Қыс көзі қырауда осынша алыс жолға кім шыға қояр дейсің».

	Қаланың шыға берісінде автобус кілт тоқтады. Қолында қағаз-қаламы бар домаланған бір әйел кіріп билет тексерді. Ол түсіп кеткенде-ақ, әдейі күтіп отырған болуы керек, ентелей ұмтылып, автобусқа үш-төрт жас қыз-жігіт кірді. Екі қыз бос орындарға жайғасты да, екі жігіт жан-жақтарына қарағыштап, басқа бос орын көрінбеген соң, кібіртіктеп тұрып қалып еді, шопыр: «Отырып алыңдар, қысылысып болса да, артына таман барып, қаладан шыққанша!» деді мойнын созып. Өздері автобусқа әрең үлгірген екі жігіт ләм деместен салонның артына қарай кетті. Дүр-дүр етіп тұрған автобус гүрілдеп ала жөнелді. Кешікпей қаладан да сытылып шыға берді. Жалтыраған асфальт жолда жылдамдығын үдете түскендей. Жолдың екі шетіндегі бозқырау басқан жапырақсыз ағаштар да жарыса жалғасып келеді. Одан ары қар басқан егістік алқап, кең дала. Жолдың оң қапталындағы дала тауға барып тіреледі. Шығысқа қарай созылған іркес-тіркес тау шоқылары мұнартып көрінеді.

	Қаладан шыққалы бері Бекбосын ақсақалдың тынысы кеңіп, біртүрлі көңілі алып-ұшып, бойы сергіп, өзін жеңіл сезініп отыр. Амандық болса, күн бата ауылға жетеді. «Құдай жол амандығын берсін» деп күбірледі терезеден сыртқа көз салып отырып. Күлімсіреп немересіне қарады. Автобус ырғағымен бірқалыпты тербелген Еркін мұрны пысылдап, ұйқтай бастапты. «Күнде бұл уақта ұйқтап жататын батыр, енді қайтсін! Ой, кішкентай, қоңыр қозым! Алданышым!» деп күбірлей алдына алды. Аяғын көсілте созып, ыңғайлы етіп жатқызып қойды. Автобус іші тып-тыныш. Қалғып-мүлгіп отырған жолаушылар. Бозқырау басқан дала. Біресе далаға, біресе төңірегіндегілерге көз тастап қойып отырған ақсақал, осынша адамның ішінде жалғызсырағандай, біртүрлі елегізи бастады. Жаңағы бір әзірде алып-ұшқан көңілі де, сөңіп бара жатқан оттай, өз-өзіне суық тартып, басыла қалғандай. Лез-демде ұнжырғасы түсіп, қабағы шытыла кеткені. Бұйыға құнжыңдап, сұрлана отырып қалды. Немересінің танауы пыс-пыс етеді...

	«Бір баланы ауырсынсаңдар, мен-ақ бағайын, – деп күбірледі Бекбосын, – Бүйтіп оқып адам болғандарың бар болсын, сендердің!

	– Қозғала беріп күрсінді, – Ой, алла-ай! Ұялмай-қызармай, «Бала бақпай-ақ өз жанын бағып алсын әуелі» дейді. Қайтерсің! Ауыз өзінікі болған соң айта береді да. Бақса қайда жүр, өзі! Ерте кетеді, кеш келеді.

	«Таңертең тұрмайсың, жат та жат» деп кешке тоқпақтап жатқызады да, құлқын сәріден сілкілеп тағы оятады. Осы да баққан ба?! Тақ бір он бала тапқандай. «Осыдан-ақ көрдім-ау! Жөнді жұмыс та істей алмадым» деп тепсінетінін қайтерсің! Бір баланы өстігенде мені қайтсін! «Өзіміз үй-күйсіз жүріп қаңғып, ешкімді бағуға міндеттеме алған жоқпын» деді-ау бірде. Мені айтпағанда, кімді айтып тұр дейсің! Е, е, дүние-ай! Заман не боп кетті, адам не боп кетті?!».

	Рас, үйі жоқтың күйі жоқ. Баласының оқуын бітіріп, үйленіп Алматыда тұрып жатқанына мінеки, төртінші жылға аяқ басып барады. Әлі сол, басқалқа таппай, әр жерге бір көшіп-қонумен келеді. Ұшы-қиыры жоқ үлкен шаһардың ана шетіне бір, мына шетіне бір көшеді. Тіпті, ай сайын қоныс аударады десе болады. Бір жерге тұрақтамағаннан кейін не береке болсын. «Бөдененің үйі жоқ, қайда барса бытпылдық». Содан да ма екен келін-баласы соңғы уақытта бастарынан сөз асырмай, шақ-шұқ болып қалып жүр. «Бұл не, шырақтарым! Ауылға қайтайық, үй бар, құдайға шүкір. Азын-аулақ малымыз да бар. Біреуден кейін, біреуден ілгері дегендей... Алматыға келіп тұрасыңдар» деп көріп еді бір жолы. Екеуі де рай бермеді. «Ой, қойшы, ауылға барғанда не істеймін» дейді баласы жұлып алғандай. «Ал енді, жүре қойыңдар Алматыларыңда, жарылқаса! Құдауанда! «Есекті отқа айдаса, боққа қашады». Ауылдағылар кімнен кем екен?!»...

	Мұның баласымен бірге ауылда мектеп бітіргендер осы күні шетінен үйлі-баранды. Алдының үш-төрттен баласы бар. Біреуі шопыр, біреуі тракторшы дегендей егкімнен кембіз деп жүргені жоқ. Қорасында малы, қотанында иті. Үлкен-кіші ағайын, туыстың ортасында.

	Бәрін айт та бірін айт, әсіресе осы кішкентай Еркінді бала бақшаға апару үшін таңертең тәтті ұйқысынан оятып жұлқылағанда, жаны шығып кете жаздайды Бекбосынның. Қарап отырса, тура біреудің баласын бағып жүргендей. Бала бақшаға апарып, әкелудің өзі бір «жыр». Саудаласып, салғыласып тұрғандары, «сен әкелесің, мен әкелемін» десіп... Бекбосынның өзі-ақ әкелер еді, айтыстарына қарағанда тым қашықтау екен, тура автобус жоқ, бірден-бірге ауысып отырады дейді. Қаланың бұл тұсына көшіп келгендеріне бір жарым айдай ғана болған. Бала-бақшаға барып-келу тұрмақ, есіктің алдына шықса адасып кетердей көрінеді.

	Осыдан екі күн бұрын баласы мен келіні аяқ астынан айтысты да қалды.

	Баласы күндегіден кеш келді жұмыстан. Әдетте жұмыстан қайтарда Еркінді ала келетін. Сыбай-салтаң өзі кіріп келгенде, күні бойы екі көзі төрт болып отырған Бекбосын:

	– Өй, Еркін қайда? – деді елеңдей есік жаққа қарап.

	– Кәмшат кеткен шығар. Әлі жоқ па?

	– Жо, оқ. Барам деп пе еді, не?

	– Өзім кеш шықтым. Оған звандасам кетіп қалған дейді. Қайда жүр енді осы уаққа дейін?! Еркінге кеткен шығар.

	– Жолыңда болса, ала қайтпай...

	– Қайдан? Бір далада...

	Күні бойы жападан жалғыз жөнді тамақ та іше алмай, жүдеңкіреп отырған Бекбосынның түсі одан ары қуқылданып:

	– Әй, осы, сен салар да мен салар әрекеттерің-ай! Не болды, енді? Жылайтын болды ғой, жалғыз қалса. – Ұнжырғасы түсіп отырып қалды. Баласы жұмыс киімдерін шешіп, от жағудың қамына кірісті.

	Бекбосынның, немересін ойлап, қыпылдап, шыдамы таусылып барады. Қас қарайып, түн болды. Пештің күлін тазалап, кіріп-шығып жүрген баласына бір-екі рет:

	– Кешікті ғой, әлгілер. Өзің барасың ба, қайтесің, – деп еді, ол да кірісіп кеткен жұмысын тастағысы келмеді ме:

	– Келіп қалар енді. Япырай, неге кешігіп жатыр-ей, бұлар?! – деп қойып, қобалжығанын әкесіне білдіргісі келмей, тозаң-тозаң болып шелекке күл салып отыр.

	Шал шыдай алмай далаға шықты. Қыстың қысқа күні батты бітті қою қараңғылық тұмшалап ала қояды. Бағана бастарындағы шамдары жанған көшенің кешкі қарбалас шағы. Жарқ-жұрқ етіп ары-бері машиналар өтеді. Қараң-құраң адамдар. Өткен-кеткендерге үңіле қарап қойып, қақпаның алдында селтиіп көп тұрды, Бекбосын. Тымағын киюді ұмытып, тақияшаң шығып кеткен екен, кешкі ызғырық кәдімгідей мойны-басын қарып барады. Оны да елемей шыдап-ақ тұрып еді, әрберден соң көзі жасаурап, бұлдырай бастады. Тұрып-тұрып қайта үйге кірді. Әйнектелген шағын ғана сенегі бар бір бөлмелі аласа үйдің ішін күлдің иісі жайлапты. «Күнде бүйтпеуші еді, асыққан ғой, тез жаға қояйын отты деп». Үй артынан тарс-тұрс еткен балта дыбысы естіледі. Күл тазалап болып, енді тамызықтық отын дайындап жатқан болды баласы. Жандүниесі жүдеп тұрып қалды шал. Арт жағынан шаң-шұң дауыс естіліп, сенектің есігі ашылып, келіні мен немересі кіріп келеді екен. Солқ-солқ өкси жылаған Еркінді желкесінен ішке нұқи кіргізіп: «Сенен-ақ көрдім-ау, қу шешек! Таңертең ыңырсып тағы тұрмайды, кешке міне тағы. Менен басқаға керегі жоқ мұның. Жетім бала құсап жалғыз қалыпты!» деді бұрқылдап. Күлбеттеніп долырып алған. Өксігін баса алмай, жәудіреп өзіне қараған Еркінді «Келе ғой! Келе ғой!» деп қолынан жетектеп барып, орындыққа отыра беріп еді, келіні:

	– Өтірік жақсы көрмей-ақ қойыңыздаршы, осы! Естімеген сөзім жоқ!... «Бала керек пе өздеріңе, жоқ па?» дейді... Бұтының бәрі су... Біреудің баласына біреу қараушы ма еді!... – деп екпіндей, дауысы қатқыл шықты.

	Келінінің сөзі өңменіне оқтай қадалған шал:

	– Қа-қарағым-ай, енді... – деп булығып сөйлей алмай қалды. «Астапыралла! – деді ішінен, – «Өтірік жақсы көрмей-ақ қойыңдар» деді, ә! О, құдай, өзің кешіре гөр!».

	Бұрқылдай сөйлеп, орамалын сілкіп алып, пәлтесін шешіп іле берген келіні тағы да:

	– Бәрі маған қарап тұр, бұл үйдің шаруасының... Қасымбек келген жоқ па?! – деді.

	Сөзді көбейтпей, аузын бағып, үн-түнсіз қорғана қалған Бекбосын:

	– Келді! Келді! Далада отын жарып жүр ғой, дейім! – деді, немересін алдына алып бір уыс боп отырған күйі.

	– Осы уаққа дейін не от жағылмаған! – деп есікті тарс жауып, далаға шығып кетті Кәмшат.

	«Япырай, қайтер екен – деп ойлады шал, – Бұра тартуға келмей, жандарының қиналып тұратындары-ай, осылардың. Екеуінің арасында айналдырған бір бала. Біріне бірі итеріп тақасып тұр. Құдайдан да қорықпайды!»

	Тасыр-тұсыр еткізіп келіні мен баласы кіріп келе жатты. Құшағындағы ұсақталған отынды пештің алдына тастай беріп Қасымбек:

	– Неғыл дейсің-ей, маған? Неғыл дейсің? Сен істеген жұмысты мен де істеп жүрмін! – деді күйіне.

	– Мен ойнап жүр ме екенмін! Отчет жасап жатқанымды білесің, жылдың аяғы... Кеш шығып жүрмін! – Бұрыштағы краннан шәугімге сарылдата су ағызып тұр.

	– Бізде де жиналыс болды. Күндегіден кешірек шықтық. Жиналыс біте салып звондасам, жоқсыңдар! Еркінге кеткен шығар деп ойладым.

	– Сенің-ақ жиналысың таусылмайды екен осы? Күнде-күнде неғылған жиналыс? Көп сылтауыңның бірі да...

	– Қашан күнде?!

	– Әнегүні ғана тағы да алынбай қалып еді ғой, бұл сорлы! – деп қолымен атасының бауырында солқ-солқ етіп, өксігін баса алмай отырған Еркінді нұсқап қойып, Кәмшат салдырлата ыдыс-аяқ жууға кірісті.

	Дүниені тасқаяқтай қағыстырып, тарының қауызына сидырып, қудырып бара жатқан келінінің бет қаратпайтын екпінінен бұққандай бір уыс болған Бекбосын немересін құшақтап үн-түнсіз қалған. Қатты кетуге Қасымбек те бата алмай, күңкілдеп бірдеңелер айтқан болады. Онысын Кәмшат бит шаққан құрлы елейтін емес.

	– Онда өзің едің ғой, «Еркінге өзім барам, сен химчисткаға соға кел» деген, – деп Қасымбек жөнсіз кінаға уәж айтпақ болып еді, Кәмшат одан бетер жұлқынып:

	– Қойшы, айналайын, басымды ауыртпай! Сендерге бала не керек, басқа не керек! Мен де ақымақпын, осылармен алысып жүріп, жұмыс істеп... Бірнәрсе тындырам деп жүрген... – деп ыдыс жуып тұрған қолының суын шашырата сілкіп-сілкіп жіберді, – Обал жоқ, өзіме де! Обал жоқ!

	Сөз қайтарған сайын өрши беретінін білетін Қасымбек, енді ләм-мим демей қойды... «Еркек боп дауыс көтерген соң, әйелді ықтыра алмағаннан кейін күңкілдеп сөз таластыра бергенше, артыңды қысып, осылай үндемегеннің өзі жақсы, бір есептен. Мыңқ-мыңқ етіп, дауысы да шықпайды, сорың құрғыр!» деп ойлаған Бекбосында үн-түн жоқ, ішінен тынып, ауық-ауық күрсініп қойып отыр. «Әй, дүние-ай! Әйел би болған заман-ай! Еркек байқұстар бөрік кигендеріне ғана мәз екен ғой. Әйтпесе, түк қасиет қалмапты бұларда қазір. Әйел дегендерің күйеулерін баласынан ары, ашса алақанында, жұмса жұдырығында ұстайды бүгінде. Ал осыдан кейін не қасиет қалды еркекте?!»

	...Автобус баяулап келіп, тоқтай қалғанда, ұйқылы-ояу ойға шомып отырған Бекбосын көзін ашып алды. Еркін де оянып кетіп, қайда кетіп бара жатқанын ажырата алмай, жан-жағына жапақтай қарап қыңқылдай бастады. Шал да дереу қолына алып, терезеден сыртқа қаратып «Әне, әне! Сыртқа қарашы... Келдік! Келдік, көкешім! Кәне, кәмпит жейсің бе?!» деп сасқалақтап, әйтеуір қайтсем жылатпаймын деген оймен қалбалақтап жатыр. Басқа жұрт та, қозғалақтап дегендей, кейбіреулері орындарынан тұрып сыртқа беттеді. Осы кезде шопыр да: «Түсе тұрыңыздар! Осы жерде сәл күте тұрыңыздар! Автобусқа заправка жасап алайық!» деп дауыстады. Жолаушылар ұбап-шұбап далаға шықты. Күн бұлыңғыр. Жел ұйтқи соғып, қылаулап қар жауып тұр. Желден қорғанып, жолаушылар иіріліп жол шетінде қалды да, автобус анандай жердегі бензеколонкаға қарай бұрылды. Бекбосын Еркінді жетелеп, жұрттан былайырақ алып шығып түзге отырғызды. «Ата, ата» деп бірдеңелер айтып, былдырлайды немересі. Оған шал да «Айналайын, тіліңнен! Құдай бере салған, былдырлаған сол!» деп емірене елжірейді. Автобус келгенше басқа жұртпен жұмысы болған жоқ, екеуі осылай өздерімен өздері «әңгімелесіп» жүрді.

	Біраздан кейін автобус қайта қозғалды. Бағанағыдай емес, сыртқа шығып, суыққа тоңып, бір серпіліп алған жұрт дуылдасып әңгімелесіп отыр. Аракідік көңілді күлкі да естіліп қалады. Автобустың арт жағынан біреу музыка ойнатты. Асфальт жолмен автобус ағызып келеді...

	* * *

	Бүйтіп Алматыға келіп тұрамын-ау деген ой Бекбосынның үш ұйқтаса түсіне кірмеген нәрсе еді. Мұндай қайнап жатқан хан базардың ортасы тұрмақ, өмір бойы қой бағып, қиыр қыстап, шет жайлап дегендей сыртта жүретін тұйық шал ауылдың өзіне әрең шыдайтын. Ара-тұра колхоз орталығына келе қалғанда, бір қонғаннан кейін-ақ тұра қашқандай қойлы ауылға асығатын. Әсіресе жайлаудан орталыққа түсіп, там үйге түнегенде дәп бір қапаста қалғандай тұншығып, көзі ілінбей таңды әрең атқызушы еді.

	Әнебір жылдары алпысқа толып пенсияға шыққаннан кейін Бекбосын қойдан босап, ауылға келді. Онда да аяқ астынан. Колхозға жаңа келіп, қой ферма болып орналасқан мінезі ардың-гүрдің Бәкір дегеннің қырсығынан. Құдауанды, малдың өзі түгіл ісі мұрнына бармайтын осындай ноқайларды қайдан тауып әкелетінін білмейсің. Айтқанға көніп, илікпейді-ау бір адам болып. Нағыз, өзі білмейтін, білгеннің тілін алмайтын қырсық. Әр нәрседен шәлкем-шалыс келіп қалып жүретін Бәкірмен қозы бөлу кезінде қатты ұрсысты Бекбосын. Күйіп кеткен шалдың тілі де тисе керек оған. Ақыры не керек, әр-әркім «өзіңіз пенсияға шықтыңыз, енді сол бала-шағамен жамандасып қайтесіз» деген соң, кімге нені түсіндіріп жатсын, қолды бір сілтеп, қойды өткізген. «Бала-шаға ержетті, өмір бойы тау-тасты қаңғи бергенше, бір мезгіл де ел ішінде болғанымыз жөн шығар» деп колхоз орталығындағы бертінде сатып алған төрт ауызды үйіне келіп кірді. Сонда осы Қасымбегі оныншы класта оқитын.

	Бұлар алғаш ауылға келгенде «әй, бір жан тыныштығын күйттеп жатайыншы» деп ойлап еді. Қайдан, оның бәрі бос қиял болып шықты. Өздеріне отын-су, азын-аулақ малына жемшөп керек екен. Мұның бәрін ауылдағы жұрт ала жаздай тырбынып жүріп, ерте қамдап алатын көрінеді. Балалардың бәрі оқуда, Бекбосын болса кер биесін мініп, он шақты қой-ешкісін алдына салып, ауыл сыртына жайып кетеді. Шошайғаннан шошайып үйде кемпір жалғыз қалады. Бұрын да қолының қысқалығын көшіқон кезінде сезініп қалатын Бекбосын, ел ішіне келіп те дәл осындай қыжалат болармын деп ойламаған еді. Қарап отырса, кемшіл нәрсе көп екен. Қыс болса иектің астында. Малына қора-жай, жем-шөп, өздеріне қысқа жетерлік отын, т.б... Күні бойы арықтың жағасын, өзектің бойын қуалап шауып алған азын-аулақ шөбін таситын арба керек болды. Бекбосында арба қайдан болсын. Ең аяғы астындағы биесі де арбаға жегіліп үйренбеген.

	Осындай-осындайларды ойлай-ойлай Бекбосын кемпірі екеуі кәдімгідей шаршап қалушы еді. Бұлардың бәрін елді-күнді бірнәрсе еткенмен өздері де ертелі-кеш «әлі де қойда жүре тұруымыз керек екен, ә» десіп күңкілдесіп қоятын. Қысты өткізіп, жаймашуақ көктем шыққанда, кемпір мен шал әсіресе елеңдесіп, елегзитін болды. Айнала тау бөктері жасыл желек жамылып, масатыдай құлпырып кететін бұл мезгілде мал төлдеп бітіп, шопандар көң сасып, қоңырсыған қорадан қырға қарай жылжып қонып, жұрт жаңалап бір сергіп қалатын. Содан кейін-ақ кенетеден бір нәрсе кездеспесе, малшы өмірінің ең тамаша кезеңі басталады. Кешікпей жайлауға көшеді. Одан ары ала жаздай қызық, думан, тамаша... Той, көкпар, ерулік... Жылда осы қымғуыт қызықтың ішінде жүретін Бекбосын ауылдың қақ ортасында отырып, ешнәрсеге көңілі толмай, өз-өзінен қоңылтақситын болды. Жаз басталысыменәр түрлі науқан қоса шығып, ауыл адамдарының бірі ойда, бірі қырда дегендей, біреуге біреу қарамайтын қарбалас болып кетеді екен. Ауылда кемпір-шалдар ғана қалады. Бұндай кезде Бекбосын мүлде құлазып, үйге бір кіріп, бір шығып, екі қолы алдына симай, байыз тауып отыра алмай кететін. «Жазда киіз үйде тұрмаса болмайды екен ғой, тегі» деп үйдің көлеңкесінде басын шайқап, қаталағандай отырып қалушы еді.

	Сол жаз мектеп бітірген Қасымбек жұрттың баласынан қалмай, «оқуға барамын» деп Алматыға кетіп, түсе алмай, құлап қайтты. Бұрындары тұқымынан ешкім оқып, ауылдан ұзап шығып көрмеген бұлар Қасымбек үйге қайтып келгеніне қуанбаса, ренжіген жоқ. «Ештеме жоқ, биыл түспесең, ендігі жылы түсерсің! Алдымен құдайдан амандығыңды тіле, айналайын!» деді шешесі Күлзейнеп. «Ой, құдай! Оқымаған адам күн көре алмайды дейсіңдер ме? Жігіт адамға қандай жұмыс болса да бәрібір емес пе?» деді Бекбосын.

	Бұл, әшейін жұбату сөзі еді. Әйтпесе жалғыз ұлдарының оқығаны неге жаман болсын. Өмір бойы соның тілеуін тілеп келмеді ме... Оның жолынан ешнәрсені аяғалы отырған жоқ. «Келесі жылы тағы барамын. Қалайда сол оқуға түспей қоймаймын» деген Қасымбек сөзіне Бекбосын іштей қуанып, «әйтеуір, тауың шағылмасын, не нәрсеге де талап жеткізеді, талабың қайтпасын, лайым!» деп қоятын. Сондағы арманы Қасымбектің – суретші болу. Жетінші оқып жүрген кезінен бастап сурет салумен айналысты ол. Суреттерін Алматыға жіберген екен, ол жақтан да хат келіп, бірді-екілі суреттері газет, журналға да басылып шықты. Содан кейін-ақ Қасымбектің қолы қалт етсе, айналысатыны сурет салу. Жалпақ, жалпақ ақ қағазды жайып тастап, әр түрлі бояумен шимайлайды да жатады. Айнала тау-тасты, әсіресе, жайлауды айнытпай салатын. Сол мектеп бітіретін көктемде ата-аналар жиналысы болып, мектепке барғаны бар Бекбосынның. Сонда әлгі Жақыпбек деген мұғалім Қасымбектің класс жетекшісі екен, мұны қолтықтап алып, мектеп дәлізімен әрі-бері аралатып жүріп, қабырғаға ілінген әр түрлі суреттерді көрсетіп, олардың бәрін Қасымбек салғанын, оның мықты суретші болатынын айтып, жатып кеп мақтаған. Сондағы бір-екі суреті есінде қалыпты: әсіресе, ауылдың шығысындағы Сарықапталды айнытпай салған екен. Енді бір тұста қойлы ауылдың көрінісі салынған сурет ілулі тұр. Көк майса беткейде қаптаған ақтылы қой. Отар шетінде атын оттатып қарт шопан тұр. Қасында шоқиып иті отыр. Анадай жердегі өзен бойында түтіні көкке шұбатылған киіз үй...

	Кім баласын мақтағанды жек көреді, сонда Бекбосынның да баласының адам болып, ауылға ілінгеніне төбесі көкке жете көңілі өсіп қалған...

	Әне-міне дегенше күз болды. «Қасымбек келіп, оқуға түскен түспегені бір жайлы болса, тынышынан малға шықсақ па екен» деп жүрген Бекбосын соңғы кезде. Енді міне, біржолата ауылға келіп отыр. Бәрібір мұны тыныш қоймайды. Ертең-ақ бригадир келеді «жұмысқа шық» деп қыдыңдап. Одан да Қасымбектің атына жаздырып бір отар тоқты алдырған жөн шығар деп түйді Бекбосын кемпірі екеуі.

	Сонымен бұлар қайта қойға шықты. Әйтеуір, көз көргендер, қолынан дәм татқандар, сақалын сыйлайтындар бар дегендей, жақын күздеу, жақын қыстауға жіберді. Ежелден үйренген қойы, еш қиналған жоқ, қайта сағынып қалыпты. Дегенмен, қияңқы баладай – тоқты бағудың да өз қиындығы бар еді. Қасымбекке оңай соққан жоқ. Отын-су бір жағынан, оның үстіне қыс ортасында базға жиналған шөп таусылып, бір сайдан барып шанамен шөп тасу, арық-тұраққа қарау, күні-түні келгенде титықтатып-ақ жіберетін. Сөйтіп жүріп кейде, кешке жақын қойды қоралаған соң, кітап қараған болады. Әйтеуір қысты әрең өткізді-ау, Қасымбек. «Бүйтіп жүрген болмайды екен» деп ойлады ма, ол, көктем шыға тағы да оқуға барамын деп дайындала бастады. Шындап кірісті: ертелі-кеш, тіпті күндіз қой шетінде жүріп те қолынан кітабын тастамай, шұқынып оқып жүрді.

	Қасымбектің осы талабын байқады ма, үнемі мал аралап жүретін зоотехник Әбдірасыл, оны колхоз атынан оқуға жолдамамен жіберейік деді бір күні Бекбосын мен Қасымбекке. Бірақ оған Қасымбек мүлде келіспеді. Өзінің суретші болғысы келетінін, басқа оқуды қаламайтынын айтып, әке-шешесі қанша үгіттесе де көнбей қойды. Бұлар не істей алады? «Өзің біл, айналайын» деген де қойған.

	Жаз шығып, қой қырқылып бітіп, ел жайлауға көшерде Қасымбек тағы да Алматыға аттанды. Күндіз-түні жалғыз ұлдың тілеуін тілеп Бекбосын кемпірі екеуі жайлауға кете барды. Ауыл жаққа құлақтарын тігіп, күнде елеңдеп жүргенде, жақсылық хабар да жетіпті-ау! Қасымбек өзі аңсаған оқуына түсіпті. Сонда қуанбағанда Бекбосын мен Күлзейнеп қайда қуансын? Жүректері жарылып кете жаздады. Бір малын сойып төңірегін шақырып, өзінше той жасады. Екі-үш күнге қойды қыздарына тастап, шапқылап ауылға барып, Қасымбекке ақша салып қайтты. Сәлем берген кісіге сұрасын, сұрамасын баласының оқуға түскенін айтты мақтанышпен. Біреу күйінді, біреу сүйінді. Ел не десе, о десін Бекбосын мен Күлзейнептің қой соңында өткен өмірлеріндегі ең бір қуанышты сәттері осы еді. Талайға дейін елбіреп-делбіреп өздеріне-өздері келе алмай жүргендері күні бүгінге дейін есінде, «Құдай қуат берсін! Енді, осы Қасымбек оқуын бітіргенше қой баға береміз. Жалғыз бала ешнәрседен қысылып-қымтырылмай оқысын, Үйренген қойымыз ғой, төрт-бес жылға шыдармыз!» дейтін кемпір мен шал өздерінше.

	* * *

	Автобустың әр жерге бір тоқтауы жиіледі. Тоқтаған сайын екіден-үштен адам кіреді ішке. Орын табылмай тік тұрып келе жатқандай көбейді. Алғаш бір-екі жерде тоқтағанда кіргендерге ептеп орын табылып еді, тіпті кейбіреулерге шопырдың өзі кішкене-кішкене тақтайлар әкеліп, орындықтардың ара-арасына қойып отырғызған болатын. Ендігілерге ол да жоқ, бәрі сығылысып тікесінен тік тұрып келеді. Оған қарайтын шопыр тағы жоқ, жол-жөнекей қол көтергендердің бірде-бірін қалдырмай, сыпырып алып келе жатыр. Автобустың ортасы толып болды.

	...Қалғып-мүлгіп, ой құшағында тербеліп келе жатқан Бекбосынның, үсті-үстіне кіріп жатқан адамдардың опыр-топырынан, ұйқысы шайдай ашылып, манаураған қалпынан серпіліп отырды. Ешнәрседен хабары жоқ Еркін мұрны пыс-пыс етіп ұйқтап жатыр. Сығылысып тікесінен тік тұрған адамдардың бірі үстіне құлай кетпесе екен деп, тұрғандарға бір, немересіне бір қарап қыпылдап-ақ келеді. «Мұнысы несі екен, бұ құдай атқырдың?! Осынша аузы-мұрнынан шығарғанын қарашы!», деп ойлады тыжырынып. Қанатымен балапанын қорғаған құстай әлсін-әлі қолымен немересінің аржақ-бержағын қымтап, өзінше тұрғандарды жасқап, мазасызданып отыр. Алғаш автобус бір-екі рет тоқтағанда, шопырға риза болып: «Құдайға қараған адам ғой, мынау! Мына суықта жол тосқанды ала кеткені адамшылық. Қыс көзі қырауда олар да ерігіп жүрмеген шығар», – деп отыр еді, енді оның мына рабайсыз әрекетіне ашуы келді:

	«Былайырақ шықса, бәрінің істейтіндері осы, енді! Құлқындарын тиын тескен, қулар өңкей. Бәсе, қай бір, жолаушыларға жаны аши қалды деп ем-ау! Иен далада өздері би, өздері қожа, өстіп ойына келгендерін істейді бұлар. Қаладан шығарда «артық адам алмаймын» деп азар ба безер болып еді. Одан бергі жолда да, үлкен ауылдардың үстінен өткенде де еш жерге тоқтап, ешкімді ала қоймаған. Енді қарашы елсізге шығып алып, жол тосқанның бәрін теріп келе жатқанын, және еш қайсысына тиын да қайтарып, билет те беріп жатқан жоқ. Тек, бергенді бергендей бетіне бір қарап қойып, қалтаға ұрып жатыр. Кіріптар болып тұрған байғұстар, қайтсін, еш нәрсе дей алмайды. Автобусқа кіргізгеніне мәз болады да... Тәртіп жоқ қой, тәртіп. Тәртіптен бұрын адамдарда ұят пен иман қалмай барады. Титтей пайда түсетін жер болса, ұят-аятты жиып қойып, өңмеңдеп тұрып кіріседі. Әйтпесе, мына шопырдікі не!? Үлкен кісілер, балалы-шағалы адамдар отыр. Ұзақ жолдың әлі жартысына да жеткен жоқ. Онсыз да шаршап келе жатқан жолаушылардың тынысын тарылтпайын, кең-мол, еркін отырсын деп ойламай ма?! Әй, құдай түбін берсін! Бұл дүние не боп барады өзі? «Қолынан келген қонышынан басатын болды ғой, бүгінде».

	Автобустың іші ду-ду әңгіме, қарқылдаған күлкі. Ортада тұрғандардың арасында ептеп жұтып алғандары да бар-ау деп шамалады Бекбосын. Гу-гу сөз аракідік гүжілдеңкіреп, дүрілдеңкіреп екпін алып кетеді. Ара-арасында жарқылдаған ашық әйел дауысы, сықылықтап еркін төгілген анайылау күлкі де естіліп келеді. Әйел баласының осындай еркін, жадылау күлкісін ұнатпайды-ақ. Еркекпен сөз жарыстыра сөйлеп, анау-мынауға жеңістік бермей, қызылкеңірдек болып отыратын әйелдерді көрсе, төбе құйқасы шымырлап қоя береді, құданың құдіреті! «Әйел деген өз орынын білсе қадірі артпақ. Әй, қайсы біріне бірдеңе дегендейсің! Сенің сөзіңді құлағына қыстыра қоятын адам табылса... Сөзің кім?! Өзің кім?!». Қыңқылдап оянған немересінің әніне төңкеріліп, құнжыңдап аяғының астындағы сөмкеден лимонад алып ашып, нан, пряник беріп, «қайтсем көңілін табам, қайтсем жылатпайым» деп өзімен өзі болып жатқан Бекбосынды, «Мінеки, орын деген. Отыруға бола ма, ата?!» – деп гүрілдеген дауыс жалт қаратты. Гүжбандай қара жігіт кимелеп келіп, қасына отырып жатыр. Екі беті қып-қызыл, домаланған, кесек неме екен. Үстінде ақ жағалы, ескілеу қара тон, басында суыр терісінен олақтау тігілген тымақ. Мұрты едірейіп, қанталаған көзімен тесіле қарап отырып:

	– Немене, үндемейсіз, а?! Кішкентай баланы алдыңызға алып отырсаңыз да болады ғой. Әй, шал-ай! Өзімшілсіңдер, ә! – деді орындыққа нығызданып қойып.

	Бекбосын жақындағанда енді байқады, ананың аузынан арақ иісі мүңк ете түсті. «Осындайлардан қашан құтылар екенбіз. Қаладан да, даладан да кездестіреміз мұндайды. Енді, міне айдалада жол үстінде...» деп ойлаған шал «онша жұғыспай-ақ қояйын» дегендей елеусіздеу ғана:

	– Отыр, енді! Отырдың ғой – деді. Еріксіз жаратпай тыжырынып қалды.

	Шала ұйқы болып, мазасы кетіп келе жатқан Еркін гүрілдеген бейтаныс адамға одырая қарап, көзі жапақтап барып басылды. Атасы алдандырып, ары қаратып әкетті.

	– Немереңіз ба, ақсақал? – деді қара жігіт бұрылыңқырап отырып, баланы нұсқап.

	– Иә, немерем...

	– Бәсе, өзім де солай ойлап едім. Ауылға әкетіп бара жатырсыз ғой. Солай ма, ақсақал?! – Онша үндей қоймаған шалға шүйіле қарады жігіт.

	«Бұл неғып маған жабысып қалды? Балада жұмысы не мұның» деп ойлаған Бекбосын:

	– Солай, солай! Ауылға әкетіп бара жатырмын, – деді оған қарамаған күйі, немересімен болып жатып. Автобустың арт жағында отырғандардың бірі темекі тартты-ау деймін, шалдың мұрнына лүп етіп иісі келіп, одан әрмен тырыса түсті. «Әбден келістірді-ау, мыналар, ә! Бүйте берсе, жеткенше тұншығып өлеміз ғой. Мына біреу келіп тағы отырып алды жанымызға».

	– Дұрыс істегенсің шал! – деді қара жігіт, – «Өз балаңды өскенше, немереңді өлгенше бағасың» депті ғой. Бағасың, қайтесің... Осы күнгі келін бала баға ма? Келін баққан күнде де бұл сізді танымай кетеді, – Баланы иығынан басып қойды ақырын. Отырған орнында шірене қозғалып, мүлде бұрылып отырды шал жаққа, – Танымаған былай тұрсын, қаладағы балалар тіл білмейді дейді ғой. Онан да өзің баққаның жақсы. Маладес, шал!

	«Оны өзіміз де көріп-біліп жүрміз ғой» деп ойлады Бекбосын. Пәлен деп үндеген жоқ.

	Сәл үнсіз қалған қара жігіт пысынап, ыстықтады ма тонының өңірін ағытты. Суыр тымағын қолына алып, ұйпалақталған шашын саусағымен тарақтап-тарақтап қойып бас киімін қайта киді. «Енді не сұрасам екен» дегендей шал жаққа ақырын көз тастап қояды.

	– Балаңыз не жұмыста еді, шал? Алматының өзінде тұра ма? – деді есіне бір нәрсе түскендей оқыс сұрау қойып.

	Бекбосын қозғала беріп: «Оның бәрі бұған неге керек екен-ей, құдая тауба!» деген оймен анаған қарап еді, ол да жауап күткендей тесіле қалған екен.

	– Суретші. Сурет салады... Өзінде тұрады Алматының...

	– Келінің де оқыған ба?..

	– Оқыған. Бұғалтыр...

	– Е-е, е, солай деңіз, – жігіт ойланғандай қалып танытып, – Көңіліңе келсе де айтайын, шал. Оқыған келін оңбайды. Лаж болса, оқыған келіннен аулақ жүру керек. Мына немереңді алып бара жатқаның жақсы болған екен, – деді.

	Бекбосын мына сөзді естігенде, үстіне біреу мұздай суды құйып кеп жібергендей селк ете түсті. «Жындының айтқаны келмейді, сандырағы келеді» дегендей, мынаның сөзін-ай, ә». Не дерін білмей отырып қалды.

	«Оқығанның да оқығаны бар ғой, дегенмен өзінің бір байқағаны, оқыған келіндерде онша ізет бола бермейтін сияқты. Мынаның сөзінің жаны бар. Бұл да бір жерден көрген ғой, көріп түңілген ғой». Алғаш Бекбосын бұған қарсы дау айтпақ боп оқталып еді, енді басылып: «Мұнымен неге сөз таластырамын, әуре боп. Айтса, айтқандай, келінім оңып тұр ма?! Оқыған десе оқыған, тоқыған десе, тоқыған. Ол жақсы болса, өстіп жүрер ме едім» деп ойлап кәдімгідей жасып қалды. Сонда да көлденең көк аттының сандырағына намысын жібергісі келмей:

	– Неге олай дейсің?! Бес саусақ бірдей емес. Оқығанның да оқығаны бар. Жұрт баласын оқыта алмай жүр. Соның бәрі не сонда, баласын жаман болсын деп жүрмеген шығар, – деді байсалдылық танытып.

	Жел қағып тотығыңқырап, домбығыңқырап кеткен бет-аузын шаршаңқы түрмен сипалап өткен жігіт, шал сөзінен жүзіне қан теуіп, күреңіте түсті де:

	– Дұрыс айтасың, шал! Ешкім баласын жаман болсын демейді. Бірақ, көріп жүрміз ғой, оқыған келіндерді де. Үлкендерден ығу, қымсынуды білмейді. Ашық-шашық күйінде тайраң-тайраң етіп шауып жүре береді. А десең, мә дейді. Арақты да еркектермен бірдей суша сіміреді. «Өтірік» деңізші... Әнеки, олай емес деп айта алмайсыз. Тағы да ашуланасыз... – деді.

	«Мынау бір жер тауысқан қу ғой, – деп ойлады Бекбосын, – Айтқанының бәрі дұрыс. Бәрі шындық, келіндердің тайраңдайтыны да рас алдымызда. Ешкімнен қалыспай арақ ішетіні де өтірік емес. Бірақ, құдайдан сұрап алған жалғыз келінді жамандағанда біреу жақсы келінін бере сала ма? Тайраңдамақ түгілі тағы бірнәрсе істесе де, құдайдың басқа салғанына көнеміз де, қайтеміз». Осылай отырып анаған бірнәрсе деймін дегенше ол да мұның ойын біліп қойғандай:

	– Қанша келінің бар, шал? – деді бұған ежірейе қарап.

	– Бір-ақ келінім бар, – дей беріп Бекбосын күрсініп жібергенін байқамай қалды.

	– Балаң жалғыз ба, сонда?

	– Ұл жалғыз. Үш-төрт қызым бар. Бірақ қыздың жөні бөлек қой.

	– Ой, қыздың жөні бөлек қой... Бөлек емегенде... Құдай қызды жат жұрттыққа жаратқан ғой, ежелден, – деді сөзінің соңын есіней бітіріп.

	– Жат жұрттыққа жаралса, кетті ғой, бір-бір үйдің иесі болып, – деп естілер, естілмес күбірлеген болды Бекбосын, бірнәрсе деп былдырлаған немересін алдарқатып отырып. Ақырын көз қиығын салып еді, ана жігітке. Қызықты қараңыз, жаңа ғана сайрап отырған еңгезердей жігіт мойнын ішіне алып, қалғып кетіпті. Шын ба, өтірік пе деп анықтап үңіле қарап еді, шындығында ұйықтап отыр. «Ой, сабазым-ай! Осылай тыным алшы. Өзіңді де, жұртты да шаршатпай, қайдағыны айтып... Менің балам мен келінімде не шаруаң бар?..».

	Бағанағыдай емес, автобустағылар да тынышталып қалыпты. Бәрі қайтадан қалғып-мүлгіп отыр. Тіпті ортада түрегеп тұрғандардың өздері де бір-біріне сүйеніп, көздері жұмулы күйі ырғалып келеді.

	Автобустың да гүрілі бірқалыпты естіледі. Қар басқан аппақ даланы таспадай тілген асфальт жол, көз ұшында көлбей созылған өркеш-өркеш тауларға қарай қасқая тартып барады. Бірен-саран болмаса, ары-бері өтіп жатқан машина да сирек. Иен даладағы кең жолда автобустың да бауыры жазылып, көсіле түскендей. Бекбосын терезеден далаға көз салады. «Е, е, Торайғыр тауына жақындап қалыппыз ғой. Құдай амандығын берсін, ең қиын жол әлі алда!» деп күбірледі ішінен.

	* * *

	Бекбосынның бүкіл өмірі қойда өтті десе де болады. Алғаш шыр етіп, дүниеге келген кезде де әкесі осы Байынқол аңғарында қой бағады екен. Кейін алашапқын, дүрбелең жылдарында да бұлар, әйтеуір, қойдан ажыраған емес. Оның бәрін есейгенде білді ғой. Тіпті, байлардың мал-мүлкі кәмпескеленіп, өздері жер аударылған жылдары да Бекбосынның еміс-еміс есінде, қақ-соқпен жұмысы жоқ бұлардың үйі қойлы ауылда болатын.

	Совет өкімет орнап, колхоздандыру басталған сол жылдары Бекбосынның кәдімгідей он үш, он төрттегі кезі болатын. Содан бергінің бәрі бүгінге дейін көз алдында... Басынан қанша заман өтті одан бері. Жақсыны да, жаманды да бір кісідей көрді.

	...Ойлап отырса, Бекбосынның өмірдегі бар бақыты да, соры да осы қойда жатқан сияқты. Бақытты болатыны – қандай аумалы-төкпелі замандарда да осы қойдың шетінде жүріп өзегі талып көрген жоқ. Құдайға шүкір, «Асық ойнаған азады, доп ойнаған тозады» дегендей, ешкімнің алдына түсіп кетпесе де бала-шағасын бағып, ел қатарына қосылып, осы әлетке жетуі осы қойдың арқасы – адал еңбегі деп біледі. Пенде шіркіннің арманы таусылған ба? Әкесі марқұм да өлер шағында айтып отырушы еді: «Өмір бойы тау-таста көшіп-қонып жүріп, бала-шағаның да жағдайына қарай алмадық, алғашқы екі-үш балам туа сап шетінеп кетіп жүрді. Оның бәріне көндік, қолдан келер қайран жоқ, басымыз аман болса, құдай тағы берер деген үмітіміз үзілген жоқ. Содан, «Өлдім-талдым дегенде Балжан туды» дегендей, кемпірім біраз жыл тоқтап барып, осы Бекбосынды көтеріп еді. Құдайдан сұрағандай болып жүргенде дүниеге келген осының атын, «берік болсын, бекем болсын, мықты болсын» деп ырымдап, Бекбосын қойып едік. Одан қайтып кемпірім құрсақ көтермеді. Құдайдың мұнысына да тәуба! Көп, аз демей, жалғыз ұлдың тілеуін тілеп келе жатырмыз» деп.

	Сол әкесі айтқандай, құданың құдіреті, бұл да қазір айналып келіп жалғыз баланың тілеуін тілеп қалды. Жалғыз дегенде ұлын, қазақи ұғымнан айтады ғой, әйтпесе, Қасымбектен үлкен қызы бар. Өз ауылында, балалы-шағалы, үйлі-баранды. Ал, Қасымбектен кейінгі екі қызы да тұрмыста.

	Бекбосынның кәрі қойдың жасындай аз ғұмыры ғана ендігі бір тілеуі – «құдай пендем десе, қыздың қолына қаратпасын». Қыс-күйеу тұрмақ, өзінің келінің мен балаң әрең сыйлап жүргенде, біреудің босағасына барып сығырайғаннан артық қорлық бар ма?! Қыз деген – өріс. Бар болсын, әйтеуір. «Қыздың жаманы – бір шәугім шайға жарайды» дегендей, ара-тұра барып қалса, жандары қалмайды, соған-ақ бұл мәз болады. Одан артық жат жұрттыққа жаралған қыз баладан не тілемек. «Оты басқаның – отаны басқа». Бекбосын қайта солардың өз орындарын тауып адам болып кеткендеріне қуанады.

	«Жалғыз бала» дегеннен шығып жатыр-ау бәрі. Бұған құдай бала бермей қойған жоқ. Кенжелеп барып үйленсе де бес-алты «күшік» көрді, құдайға шүкір. Тек алғашқы екеуінен ертерек айрылып қалды. Әкесінің әлгі айтқан «көшіп-қонып жүріп бала-шағаның жағдайына қарай алмадық» деген сөзі кейінірек есіне түсіп жүрді Бекбосынның. Тұңғышы қыз еді. Қақаған қыстың ішінде туып еді, байқұс бала. Онда мұндай қыстаулар қайда? Киіз үймен Талдысайды қыстайтын. Соғыстың аз-ақ қалғандағы қиын кезі. Шикі немеге суық тиді ме, алты айдан кейін-ақ шетінеп кетті. Онда әке-шешесі бар болатын Бекбосынның. Балалы болдық деуге де ауыздары бармайтын, қалай болғанын, бала дегеннің не екенін онша сезінбей, білмей қалды...

	Ал екінші баласы – Жеңісбектің өлімі жанына өте-мөте қатты батты ғой... Көзге көрініп адам болып қалғанда, тіпті қиын екен, қабырғасын қайыстырып кетті.

	...Бекбосын соғысқа барған жоқ. Әне-міне әкетеді деп жүргенде аяқ астынан басқаша шешілді. Бір күні колхоз басқармасынан екі-үш адам келіп, төңірегіндегі үш-төрт отар қойды біріктіріп, Бекбосын мен қарт әкесі екеуіне тапсырды да, «Сіз енді соғысқа бармайсыз, осы қойға ие болыңыздар. Ауданмен келісіп, осылай шештік» деді. Содан қайтып соғысқа бару деген әңгіме болған емес. Бұлар қой соңында өздерімен өздері жүріп жатты. Әйғ несін айтасың! Ұшы-қиыры жоқ көп қойды бағудың азап-тозағын ауызбен айтып жеткізе алмайды... Бұрынғы қой бақтым дегені әшейін ғана нәрсе екен ғой. Әсіресе, қыс пен көктемдегі – қайтсем қыстан аман алып шығамын, қайтсем қозыны аман сақтаймын деп, ұйқы-күлкі көрмей, жан алып, жан беріскен ауыр күндер, сірә ұмытылар ма!?.. Сол жылдары дүниеге келген ұлының атын ырымдап Жеңісбек қойып еді...

	Сол Жеңісбегі ақжолтай болып, аяғын апыл-тапыл басып, былдырлап тілі шыға бастағанда соғыс аяқталды. Ел-жұрт мәре-сәре қуанышта. Бекбосындардың да қуаныштарында шек болмап еді. Оның үстіне әйелі босанып, қыз туып, отбасына тағы бір жан қосылды...

	Соғыс басылып, тыныштық орнаған соң, ел тұрмысы ептеп оңала бастады. Бекбосын да отарын шағындап, қалыпқа түсіріп, үйреншікті қыстау, жайлауына көшіп-қонып жүріп жатты. Жалғыз-ақ әке-шешесі шау тартып, соңғы кездері қыңқыл-сыңқылы көбейгендіктен ауылға қалдырып, біреудің бір босаған тамына кіргізіп қойған. Енді әкенің ақ таяғын қолына алып, белін бекем буып, Бекбосын қойға өзі ғана шықты. Жасынан үйренген кәсіп, онша қинала қоймағанмен, әке-шешесіне көңілі алакөңіл бола беретін. Екеуіне ермек болсын деп Жеңісбекті қолдарына берді. Ол өсіп кішкене қолғанат болуға жараса, өзіне де, кемпір-шалға да кәдімгідей сүйеу болар деп ойлайтын...

	...Сол бір жазда Көксайдың басын жалғыз үй жайлады. Астаудай кең аңғардың балбырап еміп тұрған кезінде көшіп келіп, сай табанындағы сылдырап ағып жатқан өзеннің бойына үй тіккен. Өзен суының мөлдірлігіне алғаш қатты таң қалғаны бүгінге дейін есінде. Бұрын мұндай суды көрмегендей, жүкті түсіре салып, бәрі жапырлай суға жүгірген. Жағасына жүрелеп-жүрелеп отырыса қалып, уыстап іліп алып, беттерін жуып, ұрттап көріп, бір рахаттанып еді-ау! Шындығында сол судың мөлдірлігі алабөтен болатын. Түбіндегі сары, қоңыр, қара, көк тастарына дейін бадырайып анық көрініп жататын. Өзі бір ұрттасаң шекеңнен өтетін мұздай. Дәмі де басқа сулардай емес, сарайыңды ашып жіберуші еді.

	Жалғыз үйліктен ғана елегізитіндері болмаса, қоныстары жайлы, жандары тыныш болды. Кең аңғарды еркін жайлаған отар балауса шөбі белуардан келетін жайлауда біраз күннен кейін-ақ, тояттаған қалып танытып, сәскеде өріп, күні бойы дыбысы шықпай тып-тыныш жайылатын. Келе салып, ауылдан ағайындары қосып жіберген биелерді байлады. Қымыз ырғын... Ішетін ауыз жоқ.

	Бірде тау күні аяқ астынан бұзылып, төпеп жауған жаңбырдың арты қарға айналды. Келгелі жарты айға жуық уақыт ішінде бір-екі рет қана сіркіреп жаңбыр жауып өткен, көбінесе күн ашық-жарық болып еді. Енді міне, бір-ақ күнде қыс түскендей, ақ қар айналаны жылмитып басты да салды. Мал да, жан да берекесі ұшып, үрпиісіп-ақ қалған. Бірақ жаз ортасындағы көбік қарда қанша қауқар бар дейсің. Күн жылт етіп еді, жер беті бусанып, ағыл-тегіл ери бастады. Бәрінен бұрын, сол қардың ызғары ма, екі-үш күнгі өңменіңнен өткен суығын айтсаңшы. Онсыз да тау күні суықтау келіп, қыңқыл-сыңқылы көбейіп жүрген Күлзейнеп ескі құяңы ұстап, белін көтере алмай, шойырылып жатып қалды. Үйге кіріп-шыға алмай, далаға Бекбосын өзі қолтықтап шығарып, үйге сүйеп кіргізетін. Қарғадай Жеңісбек екеуі, тіпті ыстық тамақ жасап іше алмай қиналып кетті. Бір күні Бекбосын Күлзейнеппен ақылдасып, оны теріге салып, жас сорпамен емдемек болды. Құзар таудың басында басқа еш амалы жоқ еді. Тері деген суық ұстағанда мың да бір ем ежелден.

	Қой қоралағаннан кейін Бекбосын өзі қой сойып, Жеңісбекке от жақтырып дегендей қарбалас іске кірісіп кетті. Бас-аяғын шымқай оранып, қозғала алмай жатқан Күлзейнеп те бұларға қазан-ошақтың жөнін айтып, бас-көз болды.

	Қу бұтақты үзбей жағып, үйдің іші қыз-қыз қайнаған кезде әдейі бітеу сойған теріні Күлзейнепке орай кигізіп, аяғын қарындағы ыстық жынға салып, үсті басын қалыңдап жауып, бөлеген баладай қып орап тастады. Ет піскен кезде сүйемелдеп отырып сорпа ішкізді. Әйтеуір, Бекбосын қолынан келген, өзі талай көрген үйреншікті ем-домын жасаған болды.

	Мұрнын пыс-пыс тартып қойып, Жеңісбек те бір тыным таппады. Жеті жасқа енді толатын оның жайлауға келгелі кәдімгідей қолғанат болуға жарағанына Бекбосын мен Күлзейнеп қуанып жүретін. Ал мына бүгінгі істегендеріне екеуінің риза болғандары соншалық, оны кезек-кезек айналып толғанумен болды. «Құдай есіркеп бере салған сол! Кәдімгідей жұмыс істеп, көкесінің бір жағына шығып жүргенін қарашы!» десе Күлзейнеп еміреніп, Бекбосын да әлсін әлі: «Адам болды деген, жігіт болды деген осы, мінеки. Атасының баласы ғой бұл, биыл оқуға барады» деп қояды. «Құдай-оу, бұл болмағанда екеуден екеу қаңқайып не бітірер едік мына құзар таудың басында! Құдай! Құдай! Бергеніңе шүкір! Тіфәйт тіфәй, тіл аузым тасқа!» дейді тағы да көзі ғана жылтырап, қалың жамылып, бойы жіпсіп жатқан Күлзейнеп.

	Жайлауға көшерде, әуелде Жеңісбекті ауылға тастап кетеміз деп ойлаған Бекбосын. Ондағы ойы кәрі әке-шешесіне жәрдем көрсетіп, солардың қасында жүрсін деп еді. Оған әкесі: «Бізді жау ала ма, ел ішіндеміз ғой. Онан да мұны тауға ала кетіңдер. Ертелі-кеш қойдың бір шетіне шығысса да... Отын-су бар дегендей... Бізге ана қыз да жетеді, кемпір екеумізге сол ермек болады» деп Жеңісбектен кейінгі Әсия деген төрт жасар қызды алып қалған. Енді Күлзейнеп ауырғалы бері Бекбосын осыны ойлап: «Ойпырай, ала келгеніміз мұндай жақсы болар ма! Мен мұны көзге де ілмей жүрсем... Басына іс түспей адам не білуші еді!» деп қояды ішінен.

	Сол күні бұлар түн ауып, үркер жамбасқа келгенде титықтап барып төсектеріне қисайды.

	Таңертең кеш оянды. Бекбосын киініп сыртқа шыққанда, күн көзі едәуір көтеріліп қалған екен. Аспан көкпеңбек. Тұнық. Отар шеті бытырап өре бастапты. «Күн ашық болатын сияқты, өрсе өре берсін» деп ойлаған ол үйге қайта кіргенде, Күлзейнеп те ояныпты.

	– Қалайсың? Тәуірмісің? – деді жақындап келіп.

	– Құдайға шүкір, тәуір боп қалыппын.

	– Әлі де жата тұр, от жаққанша, – деп Бекбосын күйбеңдеп от жағуға кірісті.

	– Мына батырды оятпай-ақ қой. Қандырсын ұйқысын – деді көрпесіне оранған күйі басын көтеріп отырған Күлзейнеп, Жеңісбек жаққа қарап.

	– Жатсын! Жата тұрсын! Баланың істегені білінбейді. Мақтап қойып едік, талай жұмысты бітірді ғой. Баламысың деген. Әбден шаршады өзі.

	– Ойбай-оу, иесіз таудың басында бұл болмаса, қайтер едік. Қиналғанда кәдімгідей қолғанат болды ғой. Жалғыз өзің түнде, қой соясың ба, от жағасың ба... Айналайын, еркек тана емес пе!..

	Есіне бірнәрсе түскендей Бекбосын сәл үнсіз қалып:

	– Бізге жақсы болды-ау. Ауылдағы кемпір-шал не боп жатыр десеңші! Қолды-аяқтай бала жоқ қолдарында. Тырс етіп қатынамай да қойдық – деді қабағын шытынып.

	– Мен кішкене былай жүріп-тұруға жарасам, ауылға түсіп қайтасың ба... Күн ашық болса, құдай сақтасын, қойға ие болармыз... Шай-тұз да азайып қалды...

	– Кім біледі, қалай боларын? Күнге де сенім жоқ қой, бұл тауда...

	Бүгін ашылса, ертең қайта бұлттана салады оп-оңай...

	Бұлар осылай өзара шүңкілдесіп, терлеп-тепшіп шай ішіп бола бергенде Жеңісбек оянды. Бұл уақта күн үлкен сәскеге көтеріліп, қой әлдеқашан өріп кеткен болатын. Күн ашық кезде отар осылай еркімен өріп жайылады. Оның соңынан біреуі асықпай барып, алды-артын жинастырады. Жайлауға алғаш көшіп келгендегідей емес, бұл кезде мал тояттап, тоқтап жайылатын болған. Оның үстіне жақын маңда қосылатын бөтен мал да жоқ. Таздың басында ит-құс та болмайды. Тек қана еркімен жайылған мал бөлініп кетуі, немесе түскі жусау кезінде үйелеп қалуы мүмкін. Осы жағдайларды ғана бұлар қатты қадағалайтын.

	Беті-қолын жуып келіп, дастарқан басына отыра бергенде-ақ, Бекбосын мен Күлзейнеп балаларын айналып-толғанып, екеуі екі жақтан өбектей бастады.

	– Тау-тасқа үйреніп қалдың ғой, шырағым. Жақсылап тамаққа тойып алып қойыңа бара ғой. Мен төмен сай аузынан отын алып келейін. Көп кешікпей қайтып келемін. Мінеки, бүгін апаң да тәуір... Қойың бөлініп кетпесін. Қоғамдап, бытыратпай, жинақтап жүр – деді Бекбосын, үлкен адамға жұмыс тапсырғандай сөйлеп.

	– Құдай бере салған баласынан сол! Жігіт болды деген осы. Отын-суын қамдап алса, қойға көкең өзі шығады. Бір-екі күн шыдай тұр, шырағым! – деп жатыр шешесі де...

	...Бекбосын бесін ауа үйге келген. Жападан жалғыз үйде қалған Күлзейнеп, қанша жата берсін, таяққа сүйеніп кіріп-шығып, күйбеңдеп жұмыстарын істеді. Кіріп-шыққан сайын: «Қай жерінде жүр екен, шырағым» деп баласын ойлап, өріске көз тастаса, «Келе жатқан жоқ па» деп шалын ойлап, аңғардың аузына қарағыштай берген.

	– Кешіктің ғой, – деді Күлзейнеп Бекбосынға барлай қарап.

	– Тағы керек қой отын. Мұнымен қоймаспыз, – шаршап тұрған Бекбосын сәл езу тартты, – Келесі барғанымда дайын тұрсын деп үйіп кеттім қу аршаны көп қылып...

	– Керек емегенде ойбой-оу! Бүгін-ертең көшкелі жатқамыз жоқ. Тегі жақсы болған екен...

	– Жеңісбек келмеді ме? Ұзап кеткен бе, көрінбейді ғой, – деді Бекбосын тау жаққа қарап.

	– Қайдан, келген жоқ. Қарыны ашты-ау...

	– Енді кеш боп қалды ғой. Келер...

	Бұлар осылай еренсіз отырған кезде күн көзі батуға таянып, тау арасы көлеңкеленіп қалған. Кешке қарай қораға еңкейген отардың алды ауыл шетіне келіп қалғанымен, арты шашырай созылып әлі алыста жатыр. Жеңісбек болса көрінбейді. Өрістен көзін алмай Бекбосын есік алдында көп тұрып қалды. Қайда жүр деп қойдың шет-шетінен Жеңісбекті іздейді қадала қарап. Бірақ қанша қараса да қарайған ешнәрсе көзге түсе қоймады, тұрып-тұрып Бекбосынның көңіліне күдік кіре бастады.

	«Ойпырмай, не болды бұл? Қайда жүр, бұл бала?!». Бір-екі рет тау-тасты жаңғыртып айқай салды. Ешнәрсе байқалмайды. Алды қораға келіп, арты әлі шашырап жатқан отар айқайдан «не боп қалды» дегендей «етек-жеңі» жинақталып, қораға қарай шұбыра бастады. Бірақ Жеңісбектен сыбыс жоқ...

	Бекбосын таяғын қолына алып, белдігін буынып дереу өріске бет алды. Жүрегі атқақтай соғып аузына тығылды. «Құдай-оу, не пәле болды? Жазған бала, сау ма!?». Жол-жөнекей шашыраған отарды жинастыра, үркіте ауылға қарай айдаңқырап жіберіп, ентіге өрлеп келеді. Сасқалақтап, жан-жағына есі шыға алақтап қарайды. Аңғардың тақалмасына дейін келді. Азын-аулақ қалған қойларды үркіте қуалап, тас лақтыра айдап жіберді де ентігін басып аз дем алды. Не болғанын, қайдан қарарын білмейді. Ымырт үйіріліп, көз байланып барады. Не болса да көңілге белгілі өрісті түгел шолып шығуға бекініп орнынан тұрды. Көксайдың төріндегі жақпар-жақпар жартастарға қарай ентелей ұмтылды. Жартастар арасындағы ойдым-ойдым жайылымдарға дейін қой баратын. Сол жайылымдардың бірінде қой бөлініп қалып, соны айдап түсе алмай жүр ме екен деген ой жетелеген Бекбосын маңдайынан шүмектеп құйылған терді елемей жанұшырады. Оң қол жағындағы бағанадан діттеп келе жатқан жартастың желкесіне шығып тағы да «Жеңісбек! Жеңісбек!» деп қатты дауыстады. Кешкі тымық ауада жартастар ғана саңқ, саңқ етіп жаңғырып басылады. Сәл тұрып ары жақ, бері жағына үңіліп-үңіліп қарайды. Шынымен қорқайын деді.

	«Құдай өзің сақтай гөр!» деп күбірлеген Бекбосын ентіге жүгіріп жалдан аңғардың ішіне көз салды. Әйтеуір, бір жерден шыға келмес пе екен деген дәме, әйтпесе көз байланып бара жатқан кезде бұлдырап ешнәрсе байқалмайды. Сонда да көзі жасаурай тұрып аңғарды қуалай ауылға дейін қадала қарап шыққан болды. Жақын маң түгіл, ауылдың өзіне анық көз жетпейді. «Енді қайттім! Енді қайттім!» деп дауысы қырылдай күбірлеген Бекбосын Көксайдың Үлкен Қақпақтың аңғарына қарай ойысатын асуына бет алды. Ойы – содан ары қой бөлініп кетіп, соның соңында жүрмесе деген үміт. Жан-жағына көз тастап еді, алыс таулардың басы ағарып, ай туып келе жатқаны білінеді. «Бәсе іңірде-ақ ай туушы еді-ау». Ай нұрынан сәл де болса үміт еткендей, айнала жарық тартса бәрі айқындалып, баласы да бір жерден шыға келетіндей көрінді. Жартастар қоршауындағы асуға шыққанда шығыс жақтағы тау жотасынан ай шеті де қылтиып көрінген. Асуда отырып Бекбосын сәл демін алды. Арғы беті ақпа қорым, бұта, тас арасындағы быжырқай жайылым. Не болсада деп ойлаған Бекбосын: «Жеңісбек!» деп айқайды кеп салды. Тау жаңғырып басылды. Басқа ешнәрсе байқалмайды. Айқайдан шошынды ма жақын жерден қанаттары сып-сып етіп бір-екі құс ұшып көрінбей кетті. Жартылай ай нұры түскен аңғал-саңғал аңғарға қарап Бекбосын «Қайда жүрсің, жарығым? Енді қайдан іздеймін?» деп не істерін білмей, дағдарып тұрып қалды. Жан-жағына үңіле қарайды. Ешнәрсе білінбейді, ешнәрсе көзге түспейді. Тырс еткен бөгде дыбыс та жоқ.

	Асудан сәл жоғары аңғарға сұғынған жүрекше жартастың желкесіне шыққанда, Бекбосынның буын-буыны қалтырай дірілдеп отыра кетті.

	«Сонша қалтырағаным не, діңкем құрып?» деп күбірлеген ол, аңғар ішіне көз салды. Төменгі терең қойнауларын үңірейтіп қараңғылық басып қалған сайдың бұл жағы біраз жерге дейін айдың аппақ нұрына малынып тұр. Әсіресе жартастың жоғары қапталындағы ақпа қорымның әудем жері, қарсы қырқадан сынық сүйем көтерілген ай сәулесі тура түсіп, жалтырап жатыр. «Япырай, ә, қалай болды бұл?! Жердің оты қашқан жоқ, бұлай аса қоймаса керек еді. Бірақ, аяқты малға сенім жоқ қой... Асуға тақалса-ақ болды асып жүре береді дей бер. Тойым, нысап деген бар дейсің бе бұларда?..». Осылай ойлап отырып «қорымның майда жерінен іс байқайыншы» деп, жамбастап отырған орнынан қозғала беріп, тұруға ұмтылғанда, жерге тірей көтерілген сол қолына жұмсақ бірнәрсе тигені. Алғаш бешпетінің етегіндей сезініп қалды да, еңкейе беріп қолы тиген тұсты сипалай барып қарайған бір кішкене нәрсені ұстай алды. «Бұл не? Қайдан түсті?» Жүрегі суу етіп, лүпілдей жөнелді. Өнебойы қалтырап, әлі құрып барады. Жаңағы нәрсе Жеңісбектің шәпкісі болатын. Қапелімде не істерін білмей, біресе шәпкіні жұмарлап кеудесіне басып, біресе бетіне басып иіскелеп тұрып қалды. Әлден уақыттан соң: «Жарығым-ай!

	Құлдығым-ай! Құлыным-ай!» деп егіле, жанары жасаурай жан-жағына көз салды. Ай жарығымен бозамықтанған тау аңғары тып-тыныш.

	«Жеңісбек! Жекен!» деп дауыстады Бекбосын беталдындағы ақпа қорымға қарай бір-екі аттап барып. Ай жарығымен қорым жарқырап жатыр. Ойлағанындай, қорымның майда тұсынан шұбай өткен қойдың ізін байқады. «Бәсе! Бәсе! Аяқты мал қайда бармайды!». Жылдамдата жүріп, аңғардың тұйығына дейін барып қайтты. Ешнәрсе байқалмайды. Қайта айналып, еңістей жүріп, жаңағы ақпа қорымның едәуір төменгі тұсынан ары өтпек болды. Ентіге басып келе жатқан Бекбосын жоғарыға көз салып, жаңағы Жеңісбектің шәпкісі қалған жартастан әжептәуір төмендеп кеткенін аңғарды. Оның да асты сай табанына дейін созылған қорым екен. Төменнен сол қорымды қуалай отырып жартасқа қайта қарады. Сұстанып көрінген жартасты жаңа байқағандай аңырып қарап тұрып, сұмдық зәресі ұшты. Жартастың басы қожыр-қожыр, төмендей тұсы жаламаға айналып тік түсіп кетеді екен.

	Жартастың дәл астына келгенде Бекбосында жан қалмады. Бір сұмдықты жүрегі сезгендей өкпесі өше өрге ұмтылады. Өне бойын тер басып кетті. «Осыдан құлап кетпеді ме екен!» деген күдік жанын қоярға жер таптырмай ентелетіп келеді. «Құдайым-ай! Құдайым-ай!» деп күбірлеп қояды.

	Тік бетте қолына ілінген бұта-шөптен тырмыса ұстап, жоғарылап келе жатқан оның «Ойбой-оу! Ойбой-оу!» деген дауысы шығып кетті. Жартас түбінен басталған майда қорыинан егілген ізді көріп, соны қуалай барып, тастан бөлек бедерленіп жатқан бір нәрсенің нобайын көрді. Күдікті көңілі жаманшылыққа жорығысы келмей, буын-буыны дірілдей барып жақындаған. Сұлап жатқан адам денесін байқап, оның баласы екеніне күдігі қалмаған Бекбосын өкіре үстіне құлап түскен. Одан арғысын білмейді... Құрысыншы...

	Жүрегі дүрсілдеп қатты-қатты соғып кеткен Бекбосын ұйқылы-ояу шалқайған қалпынан қозғалып, тіктеліп отырды. Білінер-білінбес күрсініп еді, еңсесін езген ауыр ойдан сәл серпілгендей болды. «Қайдан есіме түсті, жарығым! Одан бері де не заман өтті!». Содан көпке дейін Бекбосынның жартас көрсе зәресі ұшатын болған. Осы күнге дейін, есіне түссе, баласының өлімін кімнен көрерін білмейді...

	* * *

	Заулап келе жатқан автобус жүрісін баяулатып, тар көшелермен қойқалаңдап ырғала келіп, лықсып тоқтағанда, отырғандар қопарыла көтеріліп, түсуге дайындала бастады. Автобус іші абыр-сабыр. Кейбір көзі ілініп кеткендер орындарынан тұрғысы келмей, «асықпасақ та түсерміз» дегендей есінеп-құсынап жаңа қозғала бастаған.

	Бекбосын да немересін оятып, үсті-бастарын жөндеп, жолдың босағасын күтіп отыр. Шала ұйқы болып қалған Еркін қыңқылдап бірнәрсе деген болады. Шал да оған өбектеп, «ау, ау, қазір, қазір» деп қойып отыр. Еркін қыңқылдап шыдамай барады. «Неге түсіп болмайды, неғып адам көбейіп кеткен» деп ойлады Бекбосын. Сүйткенше мүңк етіп темекі иісі келді мұрнына. Тыжырынып жүрегі лоблып басылды.

	«Ойпырай, тар жерде шыдай тұрса қайтер екен! Мұрнын құрт жеп бара жатса да!». Немересін жетектеген күйі Бекбосын жұрттың ең соңынан қозғалды. Шығар есікке жақындағанда қабағы қатулы шопыр жігіт:

	– Болыңыз ата! Болыңыз! Уақыт жоқ! – деді біртүрлі жаратпай. Сәл тосылып қалған шал да аузына басқа сөз түспей:

	– Бізді тастап кетпе, қарағым! Бала бар, не бар дегендей, – деп еді, дігерлеп тұрған шопыр да лып етіп:

	– Тастамаймын, қорықпаңыз! Бір сағатта келем, әбет ішіп... – деді автобусты гүрілдетіп оталдыра бастады. Қорбаңдап есіктің тепкішегінен түскенше де шыдамы таусылған анау күңкілдеп бірнәрсе дегендей болды, іле есігін тарс еткізіп жапты да, «құтылдым ба сендерден» дегендей жан-жағына алақ-жұлақ қарап алып, гүрілдетіп жүріп кетті.

	– Япырай, бір сөзге келмей басы ауырып тұрады, бұлардың бәрінің, – деді автобус артынан көз тастаған Бекбосын.

	Қара суық қақап тұр. Автобустың бірі келіп, бірі кетіп қарбаласып, жолаушылар сапырылысып жатқан автостанцияның үлкен алаңында тұрса да, айдалада жалғыз қалған біртүрлі Бекбосынның көңілі құлазып кетті. Ұйтқи соққан ызғырық сумаңдап қойны-қонышын аралап, етек-жеңін жұлқып-жұлқып өтеді. «Күн жаумаса неғылсын» деп ойлаған шал өңірін қымтанып, Еркіннің қолынан жетелеп, шұбап кетіп жатқан жұрттың артынан қозғалды. Автостанция алдындағы лапаста иіріліп тұрған қалың жұрт жан-жақтан автобус келіп тоқтаған сайын топырлап келіп жүгіреді. Біреулері шопырдан, біреулері түсіп жатқандардан автобустың қайда баратынын, қайдан келгенін сұрасып, бүрсең қағып жүр. Қашанғы әдеті осы. Бекбосыннан да біреу автобустың қайда баратынын сұрады. Мына суықта немересімен әуре болып келе жатқан бұл жөнді сөйлегісі келмей, «өзім де білмейім, айналайын» дегендей ишара жасап өте берді. Екі-үш жыл келіп-кетіп жүріп Бекбосын осы жол жүрудің машақатына әбден қанық болды. Көзінің бір жеткені, ауылда да, қалада да әйтеуір сапырылысқан жолаушы. «Мен ғой қызыма бара жатырмын, мына жұрт қайда барады екен?» деп бір кемпір айтыпты дегендей, қайда барсаң да жол бермей, автобус тосып, билет іздеп, қапылып жүрген халық. «Жазда ғой сірә. Ал, мынадай қыс көзі қырауда қиын-ақ енді. Мәшинеден көп неме жоқ, неге осы автобусты көбейтіп қоймайды екен!». Ызғырық желден ұшып кете жаздап келе жатып есіне ауылдағы Қайыпбек шалдың түсе кеткені. «Жарықтық, қайда барса да қарагер биесінен түспеуші еді. Алыс-жақын демейді, бір жерге бару керек болды бітті биесін ерттей бастайды. Тойға ма, асқа ма шақыра келсе, басқа біреулер құсап: «Қалай барамыз, немен барамыз? Мәшине табылмас па екен?! Пәленшенің баласы мәшинесімен жеткізіп тастамас па екен?!» деп көрші-қолаңға жүгіріп, әбігерленіп жұрттың мазасын алып жатпайды. Аспай-саспай биесін ерттеп мініп жолға шығатын. Өзіндей бірді-екілі аттылар ауыл шетінен қосылушы еді. Кейде біреу «ой, ақсақал, мәшинемен-ақ бармайсыз ба, дайын мәшине бар ол жаққа баратын» десе: «Ой, құдай-ау, мәшинеге отырып әуре болып жүреміз бе? «Атыңнан арбам жақсы оттамайтын» дегендей мәшинеңе сенім бар ма? Бір жерде тұрып қалса, қайтып жуғарақпанда дөңгелемей қояды. Ал қарагер биеге мінсең қай уақытта да жолда қалдырмайды. Сенімді барып-келесің» деуші еді, жарықтық. Сол айтқандай, атпен барып-келетін де жер емес... Өстіп мәшине тосып жүргенің... Атқа мінудің де заманы өтті ғой...».

	«...Тамақ ішудің өзі бір тозақ» деп ойлады Бекбосын, кезекке тұрған адам аузы-мұрнынан шыққан, асханаға келгенде. «Бұған жеткенше, қай заман. Қашан келсең осы. Жан-жақтан келген автобустар осында тоқайласады, қайтесің енді... Бәрі жолаушы, бәрі өзіңдей адам. Тоғыз жолдың торабы деген осы... Құрқылтайдың ұясындай қылмай, тамақ ішетін жерді кеңірек жасаса қайтеді екен!.. Иә, деген, сен келеді екен деп, кең сарай орнатып қойса...». Тыжырына келіп Бекбосын кезектің соңына тіркелді. Аяғына оралған Еркін қыңқылдағанын қояр емес:

	– Ата! Ата! Ә, ә – деп былдырлаған болады.

	– О, не, көкем? Не дейсің? Қазір, қазір!.. Тамақ ішеміз! – деген болады шал, жан-жағына қарап қойып. Осы бала үшін ғана құдайдың зорымен кіріп тұр мұнда. Әйтпесе, дәл қазір біреу құрметтеп, «табақ тартамын» десе де қарамас еді-ау! Күн болса – мынау қақап тұрған, ыстық тамақ ішіп бой жылытпаса... мына кішкентай немені ауыртып алар. Құдай сақтасын!

	Тағы бір жақтан автобус келіп тоқтаған сияқты, асханаға бір топ адам кірді. Сығылыса келіп, кезекке тұрысып жатыр. Ал кезек болса, жылжыр емес. Тар жерде қысылып тұрған Бекбосынның бір жағынан Еркін де қыңқылдап мазасын алып барады. Шалдың да шыдамы таусылып, қыпылдап-ақ тұр. Бірақ қайтеді! Кім сенің жағдайыңа қарайды? Әркім өзің сияқты. Шал адам ғой, кішкентай баласымен қиналып тұрған шығар деп көңіл аударар бір пенде байқалмайды. Бекбосынның алдында тұрғандардың көпшілігі өзімен бірге келе жатқандар. Бәрі болмаса да, бірді-екілі тіл қатысып, көз таныс болып қалғандарының өзі қазір өзімен өзі. Еркіннің жыламақ тұрғай, бақырғанына да ешкім селт етер емес. «Япырай, үлкен сыйлау, адамға жанашырлықпен қарау деген қалды ғой бүгінде. Әйтпесе, өрімдей жастар, басқаны қағып-соғып өздері өңмеңдегенше, кәрі-құртаңдар бар-ау, жас балалы адамдар бар-ау деп былай жол беріп, ізет көрсетсе, нелері кетеді? Өздері қартаймаймыз деп ойлай ма екен? Кімге өкпелейді? Кімнен көреді? Осындай бір заман боп тұр ғой. Құдай түбін берсін!».

	Жұрттың соңын ала өлдім-талдым дегенде тамақтың шетіне ілінді Бекбосын. Жөнді ешнәрсе жоқ екен. Құдай кесірінен сақтасын капуста қосылған тамақты ұнатпайды-ақ. Бір-бірден кеспе, үш-төрт стакан шай алды. Құжынаған адам, отыратын орын табылсашы енді. Қыңқылдап Еркін жүр. Жайпақ табаққа тізіп салған тамақтарын шайқалтып, қолы қалт-құлт етіп көтеріп біраз жүріп қалды. Былай бұрылды, олай бұрылды ілбіп басып, бос орын жоқ, не ешкім келе қойыңыз демейді. «Әй, бүйткен тіршілігі құрысын-ай! Бүйтіп тамақ ішкенше, зәр ішкен артық еді-ау, атасына нәлет!» деп күбірлеген Бекбосын жаны қысылғаннан быршып терлеп кетті. Бір кезде бұрыш жақтан «Оу, о-оу!» деген дауыс шығып, мойнын бұрып еді, өзіндей бір ақсақалды кісі қол бұлғап өзіне шақырды. Еркінге ілес дегендей ишара жасады да жаңағы кісіге жақындай берді. Ақсақалды кісі алдындағы табағын итеріп қойып:

	– Кел! Кел бері! Басқа орын жоқ! Мен ішіп болдым. Бірдеңе етіп сиысармыз, – деп жылжып орын босатқан болды.

	– Ой, рақмет! Көп рақмет! Ойпырмай нағып адам көбейіп кеткен, тегі, – деп Бекбосын да ыңғайсыздана еңкейіп, тамақтарын үстелге қоя бастады. Ақсақалды шалдың қасындағы қыз бен жігіт сығылысып бұнысы несі дегендей ала көзденіп жаратпай қарайды.

	– Иә, қайдан келесің? Қайда барасың? – Шал Бекбосыннан жөн сұрай бастады. Еркінге көз тастап, – Мына батырың кім? Мұны қайда апара жатырсың? – деп сұрақты жаудырып жатыр.

	– Бұл – немерем атасы. Ауылға алып бара жатырмын. Алматыдан келеміз, – деп Бекбосын да жауапты тез қайтарып, Еркінге тамақты жақындатып, соны өбектей бастады. – Келе ғой... Ал, тамақ ішеміз енді. Еркін деген дәу жігіт қой. Бол, бол автобоз кетіп қалады.

	– Е, бәсе, солай болса керек. Өз балаңа қарағанда ыстық болады бұл, шіркіндер. Бағасың енді... Қаладағыларға бала не керек. Бала бақпақ түгілі өз бастарын әрең бағып жүр ғой. – Сәл ойланып отырды да, – Солай ма? – деп Бекбосынға бағжия қарады.

	– Тура айтасыз, ақсақал! Бала бағу қиын екен ғой, Алматыда, – деді Бекбосын сәл мұңайынқырап қалып. Көзінің астымен бейтаныс шалға қарап, «жасы менімен шамалас-ау» деп ойлады.

	Тамақтарын ішіп болып, орындықтарын дыр-дырр қозғап жаңағы екі жас тұрып кетті.

	– Өзіңіз қайдан келесіз? – деп Бекбосын тамағын іше отырып.

	– Үй Қарқарада. Өзім Бақанасқа жолаушылап бара жатырмын. Ескі көз бір құдамыз бар еді ол жақта. Күзден бері науқас. Әне барамыз, міне барамыз деп жүргенде міне қыс та түсті. – Шал сәл үнсіз қалып – Сол құданың көңілін сұрайын деп бара жатырмын енді – деді.

	– Үлкен кісі ме еді?

	– Жасы келген кісі, осы өзім сияқты... Өзің қаншаға келдің?

	– Жетпіс беске шықтым осы биыл... – деді Бекбосын немересімен әуре болып отырып. Еркін тамағын төгіп-шашып ішіп, қаңқылдап отыр. Терлеп кеткен Бекбосын тымағын былай алып қойып, құнжыңдап ішкі қалтасынан умаждалған беторамалын алып шығып немересінің бет-аузын сүртті. – Әй, сен адам болғанша да...

	– Е, е, қатар екенбіз ғой... Менен тура екі жас кісі екенсің. – Бейтаныс шал ойланғандай отырып қалды.

	– Бол енді. Бола ғой, құлыным, – деп Бекбосын Еркінге енді өз қолымен беріп отыр тамақты. – Автобоз кетіп қалады. – Қасықты аузына тосты. – Ой, жақсы бала ғой, бұл.

	Еркін тамақ ішудің орнына аузы аңқиып ана шалға қарайды. Ол кісі де жалма-жан:

	– Ой, балам, әйбат жігіт екен ғой. Іше ғой, тамағыңды, – деп қояды сақалы шошаңдап.

	Жарым-жартылай тамағын ішкен Еркін бір стақан шайдан азырақ ұрттап отырды да, болдым дегендей атасына қарады.

	– Ә, ә! Болдың ба, айналайын? Тойдың ба? Кешке дейін енді тамақ ішетін жер жоқ...

	Бекбосын тымағын киіп, Еркінді қолтығынан алып орындықтан түсірді де, үсті-басын жөндеп, өңірін түймелеп, қолынан жетелеп сыртқа беттеді.

	Ана шал да:

	– Қозғаламыз ба? Болдыңдар ма? Иә, алла, амандығыңды бере гөр! – деп орнынан тұрды.

	Дала шытқылтым. Ызғар күшейе түскен сияқты. Батыстан соққан жел ауық-ауық екіленіп барып басыла қалады. Асханадан былайырақ шыққаннан кейін әлгі шал анадай жердегі автостанцияға қарап-қарап қойып:

	– Ойбай, біздің автобоз ба әнебіреу, құдай атқыр. Ал енді қайыр-қош! – деп ентелей алға ұмтылды. Бекбосын да қалбалақтай:

	– Жақсы, қария! Жақсы! Бізге қарамаңыз. Жүре беріңіз. Екі ортада автобоздан қалып қоймаңыз! – деді Еркіннің жүрісімен ілбіп келе жатып. Еңкіш тартқан қоңқақ қара шал бұлардан ұзай берді.

	«Әй, жарықтық-ай, жақсы адам екен өзі – деп күбірледі Бекбосын,

	– Бұрынғының адамдарын қойсаңшы! Бөлекше ғой. Қаймана қазаққа жөнін айтып... Ойбұй, ныспысын да сұрамаппын-ау...».

	Немересін жетектеген күйі Бекбосын автостанцияның алдына, бағана автобус өздерін түсіріп кеткен жерге келді. Бірге келген адамдардан бар ма өзі дегендей жан-жағына үңіле қарап қояды. Екі-үш адам көзіне жылыұшырағандай болып, «е, е, біздің адамдар да тұр екен ғой» деп ойлап, көңілі орнына түсті. Автобустың келетін уақыты жақын сияқты, ызғырыққа қарамай жан-жақтан ашық алаңқайға жұрт жиналып қалды. Автостанция алдындағы ықтасын қалқада отырғандар да суықтан қорына бүрсеңдеп келіп, бұларға жақындап, «тоңсақ та, автобустан қалып қоймайық» дегендей елеңдесіп тұр. Әне-міне дегенше бірқауым адам жиналды. Бәрінің де бір жағы суықтан, бір жағы автобусты шыдамсыздана күтіп тықыршып тұрғандары байқалады. Бекбосыннан басқа да бір-екі балалы адам бар екен. Біреуі жас келіншек те, баласы тым кіші сияқты, қолынан тастамайды, екіншісі егделеу әйел екен, сірә, немересі шығар, төрт-бестер шамасында, болып тұрған тынымсыз-ақ өзі. Бағанадан қарап тұрып Бекбосынның зығырданы қайнады. «Япырай, не деген тынышы кеткен бала десеңші!». Алаң шетіндегі ұзынша тақтай орындықта отырған шешесінің алдынан ыршып түсіп, тұра кеп қашады. Жәй қашпай, автобустарға қарай жүгіреді. Шыр-пыр болған шешесі де баласын машинаның астына түсіп кете ме деп қорыққанынан, орнынан ұшып тұрып қорбаң-қорбаң жүгіріп барып әрең ұстап алып келеді. Босатпай ұстап-ақ отырады, бірақ бір кезде сытылып шығып кетеді. Тағы қашады, шешесі тағы ұстап әкеледі. Әбден-ақ мазасын алып бітті. Біресе басындағы тымағын жұлып алып лақтырып кеп жібереді. Күн болса мынау қақап тұрған. Суық тиеді-ау деген ой балаға қайдан келсін! Өзі мәз-мейрам болып арсалаңдап келіп күледі. Жаны қалмай шешесі тағы жүгіреді соңынан. Ол әйел де титықтады-ау деймін, бір жолы баласының артынан қумай қойды. Қайтер екен деп қарап отырды. Бала да қу-ау, артынан қумаған соң, анадай жерге барып соңына бұрылып ыржалаңдап қарап тұр. Шешесі көзінің қиығымен ғана қарап, көңіл бөлмегенсіп еді, бұл қалай дегендей, өзімен-өзі болып тұрып қалды бала. Шешесі жаққа қарап-қарап қояды. Әйел тырс етпей отыра берді. Баламысың деген, бір кезде қисалаңдап келіп анадай жердегі қоқыс салған шелекті ақтара бастады. Оны байқап қалған әйел «Өй, қой! Қап, мынаны-ай, ә!» деп тұра жүгірді. Күйіп кетсе керек, бара салып баласының құйрығынан салып-салып жіберді. Бағанадан бері баладан көз алмай қарап тұрғандар бастарын шайқап-шайқап қояды.

	Автобуста мазасы кетіп келген Еркін тамақ ішіп, түзге отырып, ары-бері жүргендікі ме дәл қазір онша қыңқылдамай атасының қасында бірдемені былдырлап қойып, томпиып жүр. Ана бір жас балалы келіншектің мазасы әбден-ақ кетті-ау. Анда-санда шар-шар етіп жылаған ораулы баласын қолынан тастамай, жұбанар ма екен деп селкілдете қозғап, бір орнында тұра алмайды. Жұрттың шыдамы таусылып тықырши бастады. Кейбіреулері, тіпті, тымақтарының құлағын түсіріп, аяғын-аяғына соғып жан таппайды. Жастар жағы темекілерін бұрқ-бұрқ еткізіп, алысып-жұлысып екі иықтарын жұлып жеп, суықты елер емес. Бәрінен де бірді-екілі шал-кемпір мен жас балаларды суық сорып, мазасы кетіп барады.

	Автостанцияға автобустар дамылсыз келіп-кетіп жатыр. Радиосы да саңқылдап ауық-ауық келіп кеткен автобустар жөнінде, солардың бәрін мұқият қадағалап отырғандай-ақ, тәптіштеп хабарлап шығады. Бірақ мына тұрғандарды мүлдем ұмытып кеткен сияқты. Ешқандай автобус та жақындамайды, ешкім ешнәрсе демейді де. Әйтеуір, осылай бұрылған автобустарға қарай жәутең-жәутең қарап, бүрсең-бүрсең етеді.

	– Ойпырай, сағат қанша болды? Біздің автобус кешікті ғой!

	– Бір сағатта келемін деп еді, екі сағаттан асып кетті ғой!

	– Осы жерге келгенде ылғи да осы... – дескен күңкілдер естіле бастады әр тұстан.

	– Мына балаларға обал болды ғой. Күн болса – мынау! – деп бір егделеу адам әлгі жас балалы әйелге жақындап барды да – Қарағым-оу, андағы баланы үсітесің ғой, мына түріңмен. Ана автостанцияның ішіне барып отыра тұрсаңшы – деді.

	Келіншектің өзі де әбден мұздағаны байқалады, аузы сөйлеуге әрең келіп:

	– Автобус келіп қала ма деп тұрмын... – деп күбірлеген болды.

	– Ойбай-ау, автобус келсе шақыртамыз, мен өзім-ақ айтамын саған, автобус келген кезде. Баланы үсітіп аласың ғой, шырағым-оу! Бағанадан бері шырқырап жүр тегі. Бара ғой, қарағым. Жүгір, тамақ беріп, қарнын тойдырып ал. Әлі қайда, жол алыс, – деп әлгі кісі оны қолтығынан алып автостанцияға қарай екі-үш қадам апарып қайтты.

	– Рақмет, аға! Рақмет! – деді келіншек дауысы әрең естіліп.

	Автобус әлі жоқ. Жолаушылар шындап қобалжиын деді. Абұң-гүбің әңгіме көбейіп, шыдамсыздана бастады. Бекбосын да «Автобусқа не болды бұл? Құдай ұрып, орта жолда қалмасақ игі еді. Әй, өкімет далаға тастай қоймас. Бұзылып қалған күнде де басқа автобус тауып беруі керек қой, осынша адамға. Келіп қалар енді. Бәрінен бұрын мынаны ауыртып алмасам екен!» деп Еркінді айналып-толғанып ойпы-тойпы ой кешіп тұр.

	Жолаушылар сағаттарына қарағыштап «Не болды бұл! Кімге айтамыз! Бұның бастығы кім екен, ә! Не істейміз?» десіп, дауыстары қатты-қатты шығып, тағаттары мүлде таусылуға айналды. Бір кезде жаңағы балалы келіншекке жанашырлық көрсеткен егделеу адам:

	– Ой, ағайындар, қарап отырып арам өлеміз бе? Бір тіршілік жасамаймыз ба? – деп жан-жағына қарады. – Бір-екі адам мына автостанцияның бастығына бармаймыз ба? Айтпаймыз ба жағдайды. Жүріңдер, кәне. Қайсың барсың менімен бірге?!

	– Расында да қарап тұра берсек, тұра береміз!

	– Барып айтайық бастықтарына. Түс ауып кетті, бұл не деген сұмдық! – десіп бір-екі жас жігіт шықты белсеніп. Үшеуі тура барып біреуді қирататындай-ақ екпіндей басып кетіп барады.

	Әрі-беріден соң бағанадан тыныш жүрген Еркін де қыңқылдай бастады. Екі бетін аяз сорып қып-қызыл болып кетіпті. Былдыр-былдыр етіп жыламсырап «бүйтіп неғып жүрміз, үйге бармаймыз ба?» дегендей қылады. «Қап, құдай-ай! Енді қайттім. Автобозы құрғыр да жоғалып кетті, жүріп кеткенде ендігі біраз жерге барып қалатын еді. Екі ортада балаға суық тиіп...» деп ойлаған Бекбосын да не істерін білмей дағдарып тұр. Еркін қыңқылдауын қоймаған соң, әрі-беріден кейін бұл да немересін жетектеп, «қазір, қазір, жылынайық балам, жүре ғой» деп күбірлей сөйлеп, автостанцияның ішіне беттеді. Қуықтай ғана ұзынша залда ине шаншар жер жоқ. Шалдың ойы – жаңағы жас балалы келіншекті тауып алу. Сонымен бірге болу. Кім біледі, автобус келе қалса бұған айтуды ұмытып кетсе... Жұртта қалғандай болып... Құдай сақтасын! Отырғандарға ары-бері жағалай қарап шығып еді, әлгі келіншек оң қол жақтағы, түкпірдегі шеткі орындықта сығылысып отыр екен. Жаңа кіргенде байқамапты да ғой. Олай-бұлай қарап, отыратын орын көрінбеген соң, кіреберісте сәл тұрып қалды. Қысқы киіммен қорбиып-қорбиып отырғандардың ешқайсысы селт етер емес. Біреулер, тіпті бір тақтаны бір өзі алып, дақ бір әкесінің үйінде жатқандай, ұзынынан ұзын, қаннен қаперсіз сұлап жатыр. Бекбосынға олар өзіндей жолаушы емес, әшейін біреулер сияқты көрінді. Әйтпесе, мына жатысы қай жатыс шалжиғаннан шалжиып. Бір жерге баратын болып жол тосқан адам деген, былай сақ, сергек отырса керек еді. Көрмейсің бе, саңқылдаған радиоға да селт етер емес. Әй, кім біледі, неғылған адамдар екенін? Әрі-беріден соң Бекбосынның не шатағы бар оларға, бұған келіп-кетер не? «Не болса да ықтасын ғой. Отырмасақ та ішінде тұра тұрайық» деп ойлаған шал, бұрышқа таман қабырғаға сүйеніп, жүрелеп отырды да, Еркінді тізесіне алды.

	Бұл кезде осы залға жалғас автостанция бастықтары отыратын бөлмеде жаңағы автобустарын жоқтап барғандар өз жағдайларын айтып дуылдасып жатыр еді. Әуелі олармен ешкімнің сөйлескісі келмеген.

	– Біз қайдан білейік, қайда жүргенін. График бір ай бұрын жасалады. Не істеп, не қоятынын әр шопыр өздері біледі. Бүгін сіздермен бірге келді ғой. Бізге әлі жолыққан жоқ. Жоғалмайды. Келеді, – деді алғаш тіл қатқан етженділеу додабас әйел. Ешнәрсе ойына кіріп-шығатын емес, мүлде жайбарақат, жоғарыдан сөйлейді. Өзі малжаңдап бірнәрсе шайнап тұр. Ар жағынан бір топ жігіт алқа-қотан отырып, үстелді тарс-тарс ұрғылап, қарқ-қарқ күліп, өздерінше бір нәрсе ойнап отыр. Шағым айтамыз деп келген жолаушылар, не істерлерін білмей, тосылып қалды.

	– Сонда енді біз не істейміз? Балалы-шағалы адамдар бар, суықта тұра береміз бе? – деді әлгі егде адам қатты-қатты сөйлеп.

	– Соны айтам! Бұл не деген сұмдық! Бастықтарың қайда? – деді ере келген жігіттердің біреуі.





– Белгілі саған бойынша жүруі керек қой. Бұнысы несі?! – деді екіншісі.

	Жаңағы кейін сөйлескісі келмеген әлгі әйел жұлқына қайта жетіп келіп:

	– Мен айттым ғой, сіздерге! Күтіңіздер, автобус ешқайда кетпейді.

	Келеді! Ал бастық жоқ қазір! – деп зілдене сөйлеп есікті тарс жапты.

	– Мұнысы несі-ей бұлардың! Жөндерін айтса неғылады? – Егде кісі дағдарып қасындағыларға қарады. Олар да жарылардай болып тұр екен. Айқайлап қоя берді. Біреуі, тіпті есікті тарсылдатып ұрып-ұрып жіберді:

	– Адам ғұрлы көрмейді ғой, әуелі бізді...

	– Үстінен акт жасау керек... – десіп қызбаланып тұр.

	– Бұл неғылған адамдар-ей! Сендермен басқаша сөйлесу керек-ау осы! – деп ана кісі де есікті жұлқи беріп еді, ар жағынан жаңағы әйел мен бір-екі жігіт қосарлана шықты:

	– Есікті сындырасыңдар ма! Айтылды ғой сіздерге. Келеді автобус, күтіңіздер! – деді еңгезердей біреуі мойнын созып.

	– Милиция шақырту керек бұларға, айтқанды түсінбесе... – деді әйел де сілкініп. – Тіпті жұмыс істетпейтін болды ғой.

	– Сен, шырағым, бізді өйтіп қорқытпа, білдің бе?! Біз бала емеспіз. Бізге автобус керек, басқа бірнәрсе сұрап тұрған жоқпыз. Балалы-шағалы адамдар бар. Жол алыс. Тезірек жүруіміз керек. Өзі әлгі біздің шопыр қайда, соны айтыңдаршы, ең болмаса, соған барып өзіне жолығайық... Үйінде ме, қайда? – деді байыппен, егде жолаушы.

	Анау әйел мен жігіттер: «Қайда екен ол қазір? Үйінде ме екен? Әлде паркте ме екен?!» десіп тұрды да:

	– Автопаркке барып көріңіздер, сонда болу керек. Мүмкін, автобустың бір жері бұзылып қалып жөндеп жатыр ма?! – деді еңгезердей мұртты.

	– Ол қай жерде?!

	– Осы көшенің басында. – Мұртты қолын батысқа қарай сілтеді.

	– Сұрайсыздар ғой! – деді де құтылдық па дегендей есікті асығыс жауып ала қойды. Бағанадан бергі айқай-ұйқайдан айнала жұрт бұларға елеңдесіп қарай қалысыпты. Бұлар бұрыла бергенде, бір қартаңдау адам көлденеңдеп:

	– Ой, бұларға айтты не, айтпады не! Қайран жоқ. Біз де жатырмыз, міне, екі күннен бері жіпсіз байланып! – деді қолын сілтеп бәрінен күдер үзген сыңаймен.

	Бекбосын бұрышқа сүйенген күйі бірқауым отырып қалды. Кіріп-шыққан адамдарға қарап алданды ма Еркін де онша мазасызданған жоқ. Шал ауық-ауық әлгі жас балалы келіншекке көз салып қояды. Ол да, баласы тынышталып, ұйқтаған көрінеді, қозғалмай отыр. Әйтеуір, оған бір хабар келер, жаңағылар бірнәрсе жасар деген үміттің жібін ұстап Бекбосын да жылы жерде отыра тұрғанды жөн көрді. Есік ашылып-жабылып бір тыным таппайды. Ашылған сайын бұрқырап бір құшақ суық кіреді. Жүрелеп отырған Бекбосынның тізесі ұйи бастады. Үңіліп қарап-қарап қояды, орын босайтын емес. Қайдан дайын тұратынын біреу тұрса, біреу лып етіп отыра қалады.

	«Қой, бүйтіп біреуге бірнәрсемізді өткізіп қойғандай міндетсініп отыра бермейік, – деген оймен Бекбосын бір кезде орнынан тұрды, – кім кімді есіркей қояр дейсің қазір. Автобус келсе жүреді де кетеді алды-артына қарамай.Ешкімнің ешнәрсесі кетпейді, сандалып жолда қаласың. Не боп жатыр екен бір байқайын».

	Жылы жерден шыққандікі ме күн бағанағыдан да суыта түскендей сезілді. Автостанцияның бұрышын айналғанша-ақ Бекбосынның бойы мұздап, қалтырап кетті. Өңірін қаусырынып, мынау қайтер екен деп Еркінге қарап қояды.

	Автобус әлі жоқ. Сендей соғылысып, аяғын аяғына ұрып жұрт әлі тықыршып жүр.

	– Не хабар бар, ақсақал? Автобус келетін болды ма? – деді шетте тұрған ұзын бойлы жігіт Бекбосын жақындай бергенде.

	– Қайдан білейін, қарағым. Бізге кім жөнін айтар дейсің. Мына неме тоңып қалмасын деп ыққа отырып-отырып қайттым, – деді шал немересін нұсқап. – Әлі жоқ па? Құдай атты ғой...

	– Келсе өстіп тұрамыз ба! Екі-үш адам кетіп еді, не бітіріп келер екен!? – деді жан-жағына қарағыштап. – Тәртіп жоқ қой, ақсақал! Тәртіп жоқ...

	«Көппен көрген ұлы той. Қайтеміз енді...» деп күбірлеген болды шал естілер-естілмес. Тұра берсе мұздап қалар деп Еркінді қолынан ұстап ары-бері жүр. Аспанға қарап күнді байқап қояды. Қыстың қысқа күні түстен ауған... Бұлыңғыр аспаннан солғын тартып көрінеді. «Япырай, не болды екен! Автобозы құрғыр келе ме, жоқ, содан ары жоғала ма?! Келмесе ненің күнін көреміз. Келгенде де енді әбден қараңғы түсе барамыз ауылға. Ең болмаса жолдың жартысына да жеткен жоқпыз. Құдай айдап бүгін шыға қойғанымды қарашы жолға. Тұра тұр бүгін қай күн өзі... Иә, сейсенбі бүгін. Ертең сәрсенбі. Байқамағанымды қарашы. Сәрсенбінің сәтіне шықпай. Әй, байқайтын да болдық па! Ырың-жырың... Тезірек осы баланы алып кетейін дедім ғой. Бүйтіп қырсық шаларын қайдан білейін... Өзіме де обал жоқ. Осы қу Алматыға не іздеп келдім! Мені айдаған қай құдай?! Енді құдай мына баланы ауыртпасын де. Құдай! Құдай! Ондайдың бетін ары қылсын. Жаман майтпай, жақсы жоқ. Алда-жалда бірнәрсе болса, ана шәйпау келін дақ бір мен әдейі істегендей көреді ғой. (Ондайда ие бола кетеді балаға). Тірі пәлеге қалдым дей бер. Өзі кімге қайтіп тиісерін білмей жүргенде... Мені қойшы, мені... Көрген құқайым аз ба еді менің».

	– Ата-а! – деген Еркін даусы шалдың ойын бөліп жіберді.

	– О, не? Не дейсің, құлыным?! – Бекбосын жүрелеп отыра қалып, беторамалымен оның суланған мұрнын сүртті. Бет-аузы қызарып тоңазып қалыпты. «Әй, шырағым-ай! Сені жылы орныңнан босқа қозғадым ба!

	«Қырсыққанда қымыран іриді» дегендей көрмейсің бе, енді...».

	Бекбосынның ту сыртынан басып кетердей гүрілдеп келіп автобус тоқтағандай болды да, дабырлап сөйлеген адам дауыстары қаттырақ естілді. Еркіннің қолынан ұстаған күйі апыл-ғұпыл орнынан тұра артына қарап еді, жақын келіп тоқтаған автобусқа тұрған жұрт жабырлай ұмтылған екен. «Иә, құдай!» деп күбірлеген Бекбосын да жұрттың соңына таман келіп тұрды. Бағанағы емес, ескілеу бір сары автобус екен. Алғаш «біздің автобус емес қой, бізге келмеген шығар» деп сәл тосыла берген жұрт, әлгі өздері жіберген «елшілерді» көргенде қайта ұмтылды. Бағанағы үш жігіт дабырлап, жарыса сөйлеп түсіп келе жатыр.

	– Ал жүктеріңізді салыңыздар! Орындарыңызға отырыңыздар! – деді әлгі егделеу кісі.

	Шопыр үндемей өзінше жүр.

	– Басқа автобус беріпті ғой. Бұрынғысы бұзылып қалған ғой, бәсе!

	– Не болса да бүгін ауылға жеткізсе болды, орта жолда қалғанша...

	– Иә, құдай жол амандығын бере гөр! – десіп бағанадан бері суық сорып, әбден тоңып, жаураған жолаушылар жабырлап автобусқа кіріп, орын-орындарына жайғасып жатыр.

	«Ой, құдай тілеуіңді бергір, мынау бір жақсы адам екен ғой» деп ойлады Бекбосын да немересін жетектеп келіп орнына отырып жатып. Шалдың бұл ойын сезіп қойғандай, әлгі автобус алып келген кісімен қатар отырған әйел де:

	– Ой, рақмет көрші. Сіз болмасаңыз далада қалатын едік, әуелі, – деп саңқылдай сөйлеп, ризашылығын білдіріп жатыр.

	– Барғанымыз жақсы бопты, қайта, – деді ол кісі де мақтанғандай жан-жағына қарап. – Ойларына ештеңе кіріп-шығатын емес. Өздерімен өздері, жайбарақат. «Жолаушылар мына суықта күтіп қалды-ау. Жас балалар, қарт адамдар бар-ау» деп біздің қамымызды ойлайтын адамды көрмедім ғой. Әй, адамның қадірі кеткен ғой, кеткен қадірі. – Басын шайқап-шайқап қояды, – «Автобус бұзылып қалды, жүрмейтін шығар» дейді, әуелі. Неғып ол автобустың әрең тұрғанын. Жолда шығарда қарамай ма екен!.. Шын ба, өтірік пе, құдай білсін! Бұзылып қалса, уақтысымен басқа автобус тауып беруге тиісті ғой. Жоқ, оны ойлаған біреуі жоқ. Осынша адамды суыққа қаңтарып қойып... Әй, өздерінің де естерін шығардым-ау! Әйтеуір, анау деп, мынау деп осы автобусты, құдайдың зорлығымен, әрең тауып берді ғой. Япырай, не боп кеткен бұл дүние! Бәрі бетімен кеткен. Әй дейтін ажа, қой дейтін қожа жоқ. Әркім өз білгенімен. – Бір жағынан автобус алып келгеніне мақтанғандай болып, бір жағынан оларға ашуланған сыңаймен біраз қызына сөйлеп басылды, әлгі кісі. Оның сөзін басқа жолаушылар да қостап, іліп әкетіп, бірқауым әңгіме етісіп отырды. Гүрілдей қозғалып, автобус жолға шықты.

	Автобус ішіндегі мұндай іренішті сөздер шопырға ұнамай отырғандай. Алдындағы табақтай айнадан жолаушыларға бұртиып, жаратпай қарайды. «Сендер болмағанда демалып жатар едім» дейтін сияқты. Ол сыңайды айнаға көзі түскен әркім-ақ байқап отыр.

	Бекбосынның да ара-тұра шопырға көзі түскен сайын онсыз да мәнісі болмай, тырысып отырған шекесі одан ары тырыса түседі. «Құдая тоба! Бұл неғып қиналып отыр, жарты жолға жетпей жатып. Қайта, осынша адамды жолдан кешіктіргеніне өзі ыңғайсызданбай ма?! Жоқ, бізге міндетсініп отырған сияқты. Дақ бір біз зорлықпен алып келе жатқандай. Шаршаса жатпай ма? Жұмыс істесе өзі үшін. Бізге неғыл дейді?! Сүзеген бұқаша отырысын қарашы! Әй, осындайлар қашан түзелер екен?! Қайсы бірін айтамыз. Аман-есен жетсек болды ауылға!»

	Суықта ұзағырақ тұрып, бойлары тоңазып қалған жолаушылар орындарына жайғасып, автобус іші жылына бастаған соң, өздерімен өздері болып тынши қалған. Жаңағы бір ренішті сөздер, көңілсіз әңгімелер де әрберіден соң сап тиылып, автобустың бірқалыпты гүрілімен ырғала тербеліп, манаурай бастаған. Оңай ма, желдің өтінде екі-үш сағат жіпсіз байлану. Суық сорып, шаршап-ақ қалған екен.

	Жаңағы бір сәтте автобус келгенде жабырқау көңілі сәл серпілгендей болып еді Бекбосынның. Дәл қазір қайта жүдеп, өз-өзінен басылып, дақ бір қорғансыз жападан-жалғыз қалған күйде отыр. Шаршаған екен, Еркін қалғып кетіпті. Бірақ ауық-ауық жөтеліп, жөнді ұйықтай алмай жатыр. Мұрнынан да су аға қалыпты. «Әй, осыны ауыртып алмасам екен» деп күбірлеген шал әлсіг-әлсін беторамалымен оның мұрнын сүртіп қойып отыр. Ауыр күрсініп алды да, мойнын бұрып, терезеден сыртқа көз салды. Бұлыңғыр аспанмен астасқан таулар мұнартып көрінеді. Айнала аппақ қар, тау етегіндегі таспадай тартылған асфальт жолмен автобус зырлап келеді. Күн көзі де тау шыңдарына қарай еңкейіп қалыпты. Сұрғылт бұлттар арасынан жылусыз жылтырайды. «Әбден кеш баратын болдық-ау, қас қарайғанда. Кешкі суыққа тағы ұрынамыз-ау енді, – деп ойлады Бекбосын, терезеден көзін алмай отырып. – Автобустан түсе салып, кіре қоятын да жер емес. Қалай болар екен?! Мына немені ауыртып алмасам жарар еді. Текесте қона кетуге... Жеті түнде кімнің есігін тарсылдатады, танымайтын ауылда. Және кім жақтыра қояр дейсің, мезгілсіз қонақты». Мойнын ақырын бұрып, автобус ішіне көз салып еді, өзінен басқа жолаушылардың бәрі өздерімен өздері қалғып-шұлғып отыр. Мұнымен ешкімнің шаруасы жоқ. Бір түрлі көңілі одан ары құлазып қоя берді...

	* * *

	Көкпектің жазығында бауырын жазып, біраз басып-басып алған автобус Қайқы асуына өрлейтін тау етегіне ілінгенде жүрісі де, гүрілі де өзгеріп сала берді. Алғаш бұрынғыдан гөрі басыңқы қалыпқа түсіп, құмығып естіліп келе жатыр еді, бір-екі тасты тұмсықты айналып, жол қасқайып өрге салған жерде автобус «тұншыға күрк-күрк жөтеліп» алып, қайтер екен десем, енді көрейінші сендерді дегендей ажылдап-бажылдап мүлде бөлекше «әуенге» көшті. Айнала тау-тасты басына көтеріп, дірілдете жаңғырықтырып, ирелеңдеген жолмен «баспалдақтап» тырмысып-ақ келеді.

	Бұл тұста жолаушылар ұйқыларын ашып, бұйығы қалыптарынан серпіліп, үсті бастарын жинақтап, терезе перделерін сиырып-сиырып тастап сыртқа қарап отыр. Күн көзінен тасаланып қоңырқай тартқан тар шатқалдың екі жағындағы қожыр-қожыр жартастар сұсты қалып танытып, құдия-құдия қалысқан. Он бес шақырымға созылатын бұл асу жолдың ең қиын да қауіпті тұсы саналатын. Жаздың жайма-шуақ күні аса қорқынышты болмағанмен, мынадай қыс көзі қырауда қиын-ақ. Қарлы боран, жол тайғақ... дегендей...

	Жаза дегенді қойсаңшы, қысты қойып жаздың өзінде-ақ бұл асудан талай машина аударылған. Мына жұрт оның бәрін біледі, естіген, кейбіреуінің көзі көрген. Қазіргі мына тым-тырыс отырыстарының, тіпті кейбіреулерінің үдірейе жан-жағына қарауларының сыры өздеріне мәлім. Әңгіме етіп қайтеді, бәріне белгілі жәйтті. Онан да амандықты іштерінен тілеп тып-тыныш отырған, ең қызығы... Осындай ойлар тербеген жолаушылар үн-түнсіз ырғалып келеді.

	Жақында ғана қалың қар басып қалған жолды кешелі-бүгін аршыған сияқты. Жолдың екі шетіндегі жентектелген үйінді қар шыныдай аппақ. Ара-тұра жол бойында тоқтап қалған жүк машиналары ұшырасады. Төңірегіндегі қараң-құраң адамдар қол бұлғап бірнәрсе деген болады, сөздері естілмейді. Кейбір жол иінінде тіркемелі жүк машиналары өкіре гүрілдеп, қара түтінді будақтата шығарып, тайғанақтап тұрып қалып, тасбақаша қайта тырмысады.

	Осыларды көріп «А, құдай, амандығыңды бере гөр» деп күбірлеп қойып, терезеден сыртқа қарап Бекбосын отыр. Ең жақсысы, Еркін әлі қыңқ демей ұйқыны соғып жатыр. «Күнде өз еркінше ұйқтап жүрген батыр, күні бойы бабы келіспей шаршаса керек. Бойы жылынып, автобустың ырғағымен тербеліп отырып, ұйықтап кетті. Қандырсын ұйқысын. Ауырып қалмаса болды».

	Бірқалыпты ыңылдап, біресе оңға, біресе солға бұрылып, қатпар-қатпар, қойнау-қойнауды шыр айналып отырып автобус Қайқының биігіне көтеріліп келеді. Жолаушылар әлі де тым-тырыс. Жол биіктеген сайын терезеден төменге, сай табанына көз жіберу, тіпті қорқынышты-ақ. Бірнәрсе ойлаудың өзі күнәдай көрініп, өз-өзіңнен көзіңді жұмасың. Не болса да қайтып қарағың келмейді. Егер бұл сапарға алғаш шыққан адам болса, тайғақ жолда тырмысып әрең келе жатқан автобустың терезесінен сонау шыңырауға көз салса, басы айналып дүние астаң-кестең болып жүре беруі мүмкін.

	Асуға жақындап, шатқалға сұғынған қожыр-қожыр тас тұмсықты айналған жерде үйінді қарға тұмсығын тығып, төмен қарай құдиған күйі арбайған үлкен трактор тұр. Қар болмаса, тіпті осы қазір-ақ төмен қарай екпіндеп ала жөнелетіндей. Бірақ төңірегінде қыбыр еткен пенде жоқ. Қиын жолда қауіпсіз деген тракторыңыздың мына тұрысы автобус ішіндегілердің әрқайсысын-ақ: «Құдай сақтаған екен-ә! Аз ғана қалыпты ғой, қарға тіреліп қана. Неғып бұрыла алмай қалды екен?! Адамы қайда мұның?! Құдай өзің сақтай гөр!» дегізгендей еді.

	Анда-санда «қых, қых» етіп қойып, зорлана ышқынып алып, неше түрлі «әуенге» салып келе жатқан сарыала автобус Қайқының кезеңіне шыққанда ішін тартып, «у-уһ» дегендей болды. Бағанадан бері ләм-мимсіз үдірейісіп отырған жолаушылар да иықтарынан ауыр жүк түскендей арқа-бастары босап, тыныстары кеңіп, қиын асудан аман-есен өткендеріне қуанып, бірімен-бірі саңқылдап сөйлесе жөнелді. Асудан кейінгі сәл еңкейісте жеп-жеңіл зылдап ала жөнелген автобустың жаңағы «ойбайлап-байбайлаған» дауысы сап тиылып, оның орнын адамдардың арқа-жарқа сөйлескен үндері басты. Оның үстіне аңқылдаған тап-таза жел соғып, тынысты одан сайын кеңіте түскендей болды.

	Бекбосынның да еңіске қарай заулап кеп берген автобус жүрісімен қоса жүрегіә атқақтай соғып аузына тығылды. Біртүрлі бойы жеңілдеп, алып ұшқан бір сезім билегендей болды. Елеңдеп, жан-жағына терезеден үңіле қарап, қар жамылған тау мен далаға көз жіберді. Таныс жерлер көзіне оттай басылып жылыұшырап барады. Ел шетіне ілінді деген осы. Көп болса, енді екі-үш сағатта ауылға жетіп барады. Бұрын бүйтіп ұзақ уақыт ауылдан ұзап шығып көрмеген Бекбосын кәдімгідей-ақ ел мен жерді сағынып қалған екен. Біресе еңкейіп, біресе мойнын созып, алыс-жақын таулардан көз алар емес. Оң жақта ақ көрпеге оранып, іркес-тіркес тізілген шыңдарын бұлт торлап, мұнар басқан атақты Қарқара. Сол қанатта қара күнгейлі Ақтасты қарауытады. Осы бір қожыр-қожыр қотыр тау шығысқа қарай өркештене созылып Көмірші, Қошқарды басып барып, тағы бір жәннат жайлау Шалкөдеге ұласады. Тура қарсы алдыда шөккен нардай дөңкиіп Лабасы жатыр. Шал осының бәріне сағынышпен қарап, көз жетпеген жерлерді оймен шолып, сергек отыр.

	Бұл өңір – Бекбосынның туып-өскен мекені, бүкіл ғұмыры осында өтіп келеді. Бұл тауларда оның бармаған бұрышы, баспаған тасы қалмаған шығар, сірә.

	Ойлаған сайын өткен-кеткендер сан-сапалақ қаумалап, әр қиырға бір салып келеді.

	Лабасының шығыс етегіндегі Төтенің кезеңінен асқанда ауа райы күрт өзгергендей суық жел білінді. Қиыршық қар ұшқындайды. Текестің кең аңғарының екі жағындағы шұбалған тау тізбегі шығысқа қарай созыла-созыла көрінбей кетеді. Мұнар басқан сұрғылт аспан сазарып тұр. Батыстағы Шұбартал жайлауының биік шыңдарына еңкейіп қалған күн көзі білінер білінбес бозарып көрінеді.

	Терезеден көз алмай отырып Бекбосын:

	«Айналайын, Текес-ай! – деп күбірледі. – Өзгешесің ғой сен! Желіңнің өзі бөлек қой сенің! Аңқылдауын қарашы, жарықтықтың!». Аңғардың күнгей бөктерімен күншығысқа бет түзеген автобус Жабыр қырқаларына жақындап келеді. Қиыршық қар күшейе түскен сияқты. Аңғар іші бозғыл тартып барады. «Ауылға жеткенше жолды қар басып қалар ма екен? Жазғы бұршақтай жөңкілуін қарашы». Осындай қарлы боранның астында талай қалды ғой, Бекбосын қой соңында жүріп. Енді келіп түк көрмегендей жылы автобустың ішінде отырып шошығаны несі?! Далада ат үстінде малшыларды айтсаңшы! Бұл да ешнәрсе емес, қазір мал біткен қыстауда. Күн бата қораға апарып қамайды да, өзі жылы үйге кіріп, соғымның етіне ыңқия тойып алып, қаннен қаперсіз ұйқыны соғады. Мұнда көктем уақ, көтерем шақтағы қарлы боран қиын. Кімді де болсын бір сынайтын кез осы. Жуанның жіңішкеріп, жіңішкенің үзілер кезінде табиғат-ана малды да, жанды да, «қайтер екенсің» дегендей бір қинап алатын көрінеді ғой. Бұған да шыдаған шыдайды, шыдамаған жайрап түседі. Бекбосынның өзі өз болғалы қаншама жыл мал соңында жүріп, талай қарлы боранды көріп, қиын-қыстау сәттерді бастан кешірсе де, сонау бір жылғы көктемдегі қарлы боран есінен кетпейді...

	Ойлап отырса, адам өмірінде қисыны кетіп, қиюы қашқан бір кездер болады екен.

	...Бір отар қоймен Қойшысайды қыстайтын. Қыс жайлы басталғанымен орталап келе қалың қар жауды да, артынша қара суық қақап шыға келді. Ондайдың да талайын көрді ғой, Бекбосын. Бәрінен де әкесінің ауырғаны қиын болды. Екі күннің бірінде ауылға шапқылады. Қара күзден қыңқыл-сыңқыл болып жүрген шал қыс түскелі жатып қалған. Не жөнді тамақ та ішпейді. Ептеп ішкен сұйық тамақты ізінше қайта құсып тастайды. Бекбосынның не істерін білмей басы қатты. Ауылға барғанмен де әкесінің қасында бір-екі күн бола алмайды. Малдан көңілі тынбай, қайта тауға жетуге асығатын. Күн ашықта ештеңе емес-ау, қарлы боран басталғалы, тіпті қиын болып кетті. Қарыс жер аттап шыға алмайды. Мұндай күндері кешке қойды қоралай салып, іңірде салдыртып отырып ауылға тартатын, екі-үш сағат әкесінің қасында болып, өз қолымен аузына тамағын тосып дегендей шүйіркелесіп отырып, түн жарымында үсті-басын қырау басып, сақал-мұртына мұз қатып, үсіп-жығылып қайтып келетін. Шал күннен-күнге нашарлап бара жатқан сияқты...

	...Ауа райы ашылар емес. Күн өткен сайын қаһарына мініп, ашуы кернеп бара жатқандай. Ызғырық боран сәл толас тапса, ендігі кезек менікі дегендей қылаулап қар түсе бастайды. Содан біраз демігін басқан боран қайта басын көтереді арқырап. Екіленіп тұрып еліре соғады дейсің келіп. Кей сәтте, тіпті көз аштырып, бет қаратпайды. Денеңнің ашық жерін темірдей қарып, тызылдатып әкетеді. Бір-екі күн бұрқ-сарқ етіп өте шыққан жақсы екен ғой. Жоқ, жұмадан жұмаға созылып, бетке тікендей қадалатын қиыршық қары төпеп тұрып қалады. Қора төбесінде үймек шөп шөмейіп кемітіліп барады. Бір жаққа бұрылуға мұрша жоқ. Ауыл жақтан да тырс етіп, ат ізін салған пенде болмады. Бекбосынның шақшадай басы шарадай болды. Мұндайда ит-құстың да құтырып кететін әдеті емес пе! Анда-санда келіп-кететін бірлі-жарым аңшы-құсшы, отыншылардың айтыстарына қарағанда «Пәлен қыстаудағы пәлен деген қойшының қорасына қасқыр түсіпті. Түнде жалғыз-жарым келе жатқан аттылы адамның өзіне шабатын бопты қасқыр» дегенді естіп, одан ары ширығады Бекбосын. «Белді бекем бумаса болмайды екен. Әлдеқандай заман боп кетеді, бір жағыма шығысатын көмекші сұрамасам болмас» деп түйген ол, бір күні қойды қоралай салып, іңірде атқа қонды. Ешқайда бұрылмастан тура перме бастықтың үйіне ат басын тіреді. Перме бастық екі беті бүйректей Сағындық деген біреу еді. Бар жағдайды жылағандай болып-ақ төндіріп тұрып айтып еді, бит шаққан құрлы көрмеді-ау, бәтшағар. Түн қатып, түс қашып келген адамға, «жоғары шығыңыз» деместен есіктің көзінде ыңыранып тұрып алды. Бар айтқаны: «Ертең бірдеңе қылармыз. Бір адам тауып жіберерміз» болды. Одан шығып, көңілі бір жайланғандай болған Бекбосын әкесінің үйіне соққан. Әнеукүнгідей емес, шал күрт түсіп кетіпті. Жанары солғын тартып, шүңірейген көзін, суалған екі жағын, оңған шүберектей қураған түрін көргенде, шошып кетіп, жылап жібере жаздады. Әкесінің қасында ары-бері отырды да, бәрінен күдер үзгендей салы суға кетіп, түн жарымында қайтты тауға. Шалдың кетуі кеткен сұры көз алдында көлбеңдеп, жаны жабырқап, жасып қайтты. Бар шамасының жеткені кетерінде үлкен қызына: «Атаң мен апаңа жақсы қара. Уақтысымен шайын қайнатып бер!» деп таптап айтып кетті. Қолынан басқа не келеді.

	Көмекші ертеңінде келіп қалар деп күні бойы Бекбосын сай аузынан көз алмай, әлсін-әлсін қараумен болды. Бірақ ол үмітінен ештеңе шықпады. «Ойпырай, бұлар өстиді енді. Басы ауырмағанның құдайменен ісі жоқ. Соларға жалынбай-ақ қояр едім, шалдың жатысы мынау» деп күйіп-пісті Бекбосын.

	Келесі күні бесін кезінде қораның артында Күлзейнеп пен кішкентай қызын қасына алып, қойға шөп шашып жүр еді, иттері шабаланып үріп, біреу келгендей болды. Құда келсе де қарайтын шама жоқ, бұлар өздерімен өздері қарбалас. Бір-бірінің жүнін жейтіндей болып өңмеңдеген қойларға шөп жеткізе алмай, жан алып, жан берісіп жатыр. Бір айыр шөпті көтере берсе болды «шұрр» етіп солай қарай жүгіреді. Талап жейтіндей ентелеп, тіпті жүргізбейді.

	Жаңағы үй жаққа келгендей болған біреу әлі жоқ. Әлсін-әлсін қарап қояды Бекбосын, қораның бұрышынан бері қарай айнала қалатындай. Бірақ ешкім көріне қоймады. Әрберіден соң иттің үргені де басылып қалды. «Сиырға ма, әлде басқа бір нәрсеге үрген шығар» деп ойлаған Бекбосын әбден титықтаса да, айырының басына ғана қарғаның ұясындай ғып көтерген аз шөпті шетке қарай ұмтыла лақтырған болып, сақырлаған кешкі суықта буы бұрқырап тыным таппай жүр. Тура адамға сөйлегендей боқтана дауыстап, аяғына оралып топырлаған қойға тап беріп, айырымен жасқап қояды. Онысына ығыса қоятын қой қайда, аттап басқызбай анталайды. Күлзейнеп пен кішкентай қыз да әйтеуір «әй, үй» десіп қойып бір шетінде жүр. Олардың, тіпті қурай құрлы себі тиіп жатқан жоқ. Сонда да Бекбосын: «Әне кетті, міне кетті! Ананы қайыр! Мынаны тоқтат!» деп оларға бұйрық беріп қояды.

	Біраздан кейін «Қоралағанға дейін осы шөпті қаужай тұрсын» деп ойлаған шал, кемпірі мен қызына «Мұздамай енді үйге барыңдар!» деді де, өзі қораның алдына қарай айнала берді. Ұзынша етіп салынған қой қораның арғы бұрышынан бұрыла беріп, анадай жерде есік алдында байлаулы тұрған ерттеулі жирен атты көргенде, сәл тұрып қалды да «Бұ кім болды екен? Көмекшісі осы шығар жіберген» деп атқа жақындады. Құйрық-жалы селеудей селдіреген арық жиреннің құнтиған ертоқымы да келген кісінің кім екенінен хабар бергендей. «Атының, ертоқымының түрі мынау, көмекші болмағанда, алыстан құдам іздеп келді ғой дейсің бе? Қайда жүр өзі? Жаңағы бір ит үрген кезде келген болды бұл. Не болса да көмекшіге жарыдың Бекбосын!» Ойлағанындай-ақ үйге кіргенде көзі бірден, пешке төне түсіп, күректей екі алақанын отқа қақтап, өңкиіп отырған біреуге түсті. Бекбосынды көре сала:

	– Салаумәликүм, аға! – деп орнынан тұра беріп, қолын ұсынды.

	– Әликісалам! Иә, батыр, қайдан?! – Бекбосын өзіне жіберілген көмекші осы екеніне көзі жетіп тұрса да жорта сұрады. Тани кетті. Осылай әркімге бір көмекші болып жүретін Құрақбай деген біреу бар еді. Сол екен.

	– Ауылдан, аға. Сізге көмекке жіберді. – Қрақбай ирелеңдеп орнынан тұрды. Серейген бойы төбені тірей тоқтады.

	Кенет мырс еткен Бекбосын:

	– Көмекке жіберсе, өстіп отырасың ба енді, отқа қақтанып? – деді төрге қарай өте беріп... Қайтадан отқа төне түскен Құрақбай:

	– Күн суық екен, үсіп кете жаздадым, – деп міңгірледі.

	– Жә-ә! Келмей жатып үсіп кете жаздасаң, жетіскен екенбіз. Біздің шықпай жүрген жанымыз-ай, күні бойы далада, мына аязда, – Бекбосын түңіле сөйледі. Әзіл-қалжыңы аралас айтылған бұл сөз Құрақбайға онша әсер ете де қоймайтын сияқты. Шындығында қатты жаураса керек, сырт киімін шешпестен дүрілдей жанған пештен кейін шегінер емес. Қарны да ашып отыр ма, әлсін-әлсін қазан-ошақ жаққа үңіреңдеп қарай береді. «Қоянның бойын көріп, қалжасына түңіл» дегендей Бекбосын да мынаның отырысына қарап: «Мынау көмекші болып жаратпас. Қайтеміз енді! Құдайдың басқа салғанын көреміз да» деп ойлаған күйі үндемей отырып қалған.

	Күндер осылай өтіп жатты. Көмекке келген Құрақбайдың өзіне көмекші керек болады кей күндері. Таңертең өзі біліп ерте тұрайын демей, қашан түртіп оятпайынша, дәл осы үйдің ерке баласындай шалжиып жатып алады. Мынаны былай істе деп көрсетпесең қоқайғаннан қоқайып бір шетте тұрады да қояды. Нағыз айтпаса білмейтін, ашпаса көрмейтін «сабазыңның» өзі. Оның үстіне құданың құдіреті, далаға шықса-ақ үсіп-жаурап ұшып кеткелі тұрады. Дап-дардай адам, тіпті ұят екен. Не қарны тоймайды. Ішінің жыланы бар ма қайдам, құдайға шүкір, соғымның кезі, күнде ет жесе де, алдына тамақ қойсаң битін салып-ақ жібереді, байқұс. Әйтеуір, басы қара адам баласы ғой деп Бекбосын қасынан тастамайды. «Құрақбай! Құрақбай!» деп дауыстайды да жүреді. Бір жақсысы, не нәрсеге жұмсаса да қарсыласпайды, тізесі тізесіне соғып, шалынысып қала жаздап кетіп бара жатады. Бірақ істің ығын білмейді, ойдағыдай жасамаған соң, амалың құрып, өзің жүгіреді екенсің. Кейде бала құсап кетеді Құрақбай. Ертелі-кеш есік алдында сойталдай болып, сораң-сораң етіп, кішкентай Ұлжанмен ойнап жүреді. Қарап отырып күлкің келеді.

	Бір күні түс әлетінде Бекбосын кемпірі екеуі шай ішіп отыр еді, жаңағы бір әзірде далаға шығып кеткен Құрақбай үйге жүгіре кірді. Ұзын сирақтары шалыныса жаздап тұрып:

	– Жеңге, мылтық қайда? Ұлжанға қарға атып берейін! – деді ентіге. Үйдегі екеуі таңқала қарады бір-біріне.

	– Ой, құдай, оны неғылғалы жүр екен? Баламысың деген, – деп Күлзейнеп шалына ым қақты, не істейміз дегендей.

	– Қарға атқаны несі-ей? Ол мақұлық не істеді сендерге? Әне жерде тұр мылтық, – деп Бекбосын жүктің бұрышын нұсқады. – Байқаңдар, арандап қалмай. Қайдағы пәлені қайдан табады-ей, бұлар!

	Құрақбай он алтыншы опырма мылтықты алып, аттап-бұттап сыртқа шығып кетті.

	Оның артынан көңілі тынбай Бекбосын да есік алдына шықты. Сыртқа шыға беріп мылтықты өзінше жасыра ұстаған болып тұрған

	Құрақбайға есік алдында жүрген Ұлжан келіп:

	– Аға, тағы да екі қарға келіп қонды, қарашы! – деп қолын шошайтты. Таспен ұрып алатындай жерде, күл төккен күресінде үш-төрт қарға жүр. Таудың құзғындай ала қарғалары балп-балп басып, екі шоқып бір қарайды.

	Біреу естіп қоймасын дегендей Құрақбай дауысын бұқтыра сөйлейді. Мылтығын өзінше оңтайлап ұстап: «Қазір! Қазір атамыз!» – деп қояды.

	«Байқаңдар, ей!» деп Бекбосын да жақындап келді. Құрақбай арқар ататындай-ақ отырып-тұрып ыңғайы келер емес. Ақыры жуантық ескі томарға мылтығын сүйеп, бір тізерлеп жантайды. Қолы дірілдеп ұзақ көздеді. «Гүрс» ете түскенде бұрқ еткен түтінімен бірге шалқалай берген Құрақбайдың тымағы ұшып кетті. Көтеріле ұшқан топ қарғаның да біреуі жерде қалды. Жандалбасамен тыпырлап, қармаққа ілінген балықтай шоршып-шоршып кетеді. Күресінің күлін бұрқ-бұрқ еткізіп ыршып-ыршып қояды. Мылтығын тастай салып, тұра жүгірді Құрақбай. Оның артынан құлдырыңдап Ұлжан да жүгіріп барады.

	«Әй, ебедейсіз байқұс-ай, сонша жүгіргені несі!» деп күбірлеген Бекбосын да олардың артынан жүрді.

	– Ойбай, қорқам, көке! – деп Ұлжан өз бетімен жүгіріп жүр.

	– Қой, қорықпа, балам! Неден қорқасың? Ол қарға өліп қалған шығар.

	Арбаң-қорбаң етіп жалаңбас жүгіріп келген Құрақбай, бірден қозғауға батпай, қимылсыз қалған қарғаға үңіле қарап тұр.

	– Көрейінші, көке! Көрейінші! – деп көкесінің қолын ұстап алған Ұлжан да мойнын созып қарайды.

	– Не бопты ей? Өліп қалып па? – деді Бекбосын. Құрақбай «көрмейсің бе» дегендей.

	Дәп бір үлкен аң атып құлатқандай алып-ұшып тұрған Құрақбай «қанеки, көрейінші» деп еңкейе беріп еді, қарғаның әлі жаны шыға қоймаған екен, қанатын сабалап қалып, «қығ» деп шоршып түскені.

	– Ойбай, әкең тірі екен ғой! – деп дауысы дірілдей қорқынышты шыққан Құрақбай арбаң-құрбаң етіп барып, Бекбосынның артына шығып кетті, – Тірі екен! Тірі екен, Беке! Ана қараңыз қимылдап жатыр! – Ентіге сөйлеп мына қарға өтірік өліп жатқандай, осы қазір мұны бас салатындай шынымен үрейленіп тұр. Қызық көріп ойнағансып жүр ме деп ойлап еді Бекбосын, олай емес Құрақбай расында қорқып тұрған сияқты. Алдыға баспай, тартыншақтай береді, қарғаға қайтып жолағысы жоқ.

	– Не болды саған, ей, бала құсап? Мына кішкентай Ұлжаннан ары болдың ғой! – деді Бекбосын біп жағы қалжыңға сүйеп. – Мылтықты өзің атып, өзің құлайсың. Енді келіп өлгелі жатқан қарғадан қорқасың.

	Бұл сөзге намыстанатын Құрақбай көрінбейді.

	– Өліп қалған шығар десем қарғаны... – деп ыржың-ыржың етеді.

	...Суықтың беті қайтар емес. Күндіз түс әлетінде ғана күн жылт етіп, сәл жылымық танытқаны болмаса, ертелі-кеш айналаны ақ қырау басып, сары аяқ сақылдап тұрады. Ондайда мал да, жан да бүрсеңдеп-ақ кетеді. Апырап-жапырап іс тындырып жатпаса да, арбаң-құрбаң етіп қойдың бір шетінде Құрақбай жүреді. Алғашқы кездері «барынан жоғы» деп ашулаңқырап жүрген Бекбосын енді, тіпті үндемейтін болды. Не айтсаң да, әйтеуір болмайды демейді. «Мұны қуып жібергенде, осы қыс көзі қырауда тағы кім келе қояр дейсің. Бірнәрсе етіп шыдаймыз да қайтеміз» деп ойлады. Бірақ, мұның өзіне қойды жеке қалдырып кете алмайды, өзі бірге жүріп, бас-көз болмаса, істің ыңғайын келтіре алмайды Құрақбай. Осындайда «Оңған көмекші де бұйырмады-ау! Әй, иттер-ай!» деп әлдекімге кіжініп қоятын. Ауылға да сол баяғыдай іңірде барып қайтады. Әкесі де сол қалпы оңалатын сыңайы байқалмайды. «Ойпырмай, құдай өзің сақтай гөр! Не боп кетек екен?» деп ойлаған Бекбосын, әне-міне суық хабар жетіп келердей, үрейлі уәйіммен сансырап-ақ кетіп еді.

	Күн өткен сайын әлсіреп бара жатқан шалдың енді беті бері қарамайтынын іштей сезіп, мойындап жүрсе де, қайтыс болды дегенде Бекбосынның төбесінен жай түскендей есеңгіреп қалды. Улап-шулап түн жарымында ауылға барған. Бір отар қой мен қора-жайды «Құдайға аманат! Бір өзіңе тапсырдым!» деп Құрақбайға табыстады. Қауқалақтаған байқұс, бұл не айтса да «Мақұл! Мақұл!» деп басын шұлғи береді.

	«Тас түскен жеріне ауыр». Жалғыз сүйеніш, тірегінен айрылған Бекбосын не істеп, не қойғанын білмей, сасқалақтап жүріп, әкесін «құтты орнына» қондырды. «Өлі риза болмай, тірі байымайды» деген, шалдың әруағына ешнәрсені аяп қалған жоқ. Үлкен-кіші ел-жұрттың ризашылығын алып ойдағыдай жөнелтті. Тірі адамға тіршілік керек, қойдан көңілі тыңбай тауға қайта шапты. Келсе, қойдан бұрын Құрақбайдың жағдайы нашарлап кетіпті. Екі көзі шүңірейіп, екі жағы пышақ жанығандай боп, кеңірдегі құлқиып, сорайғаннан сорайып, тірсегі тірсегін соғып әзер жүр. Тіпті, сөйлеуге аузының икемі келмейтіндей.

	«Мына байғұс, өлгелі қалыпты ғой» дейді Күлзейнеп шалына. «Енді қайтсін мына суықта. Ыстық тамақ та жасап іше алмаған шығар бұл. Мұның өзі бұлай болған да, мал ненің күнін көрді десеңші!» дейді Бекбосын. Үйдің іші азынап тұр. Мал да жүдеп-ақ қалыпты. Шөп те шөмейіп бітуге айналған. Несін айтасың, көресіні көріп-ақ кетті-ау!

	...Ақтүтек боран ақпанды аяқтап барып басылды-ау. Күн көзі көрініп еді, күнгейдің қары ашыла бастады. «Е, құдай, өлмегенге өлі балық. Бізге де құдайдың бір дегені бар шығар!» деп Бекбосын кәдімгідей серпіліп, қойды өоріске шығарды. Ертелі-кешкі қатқақта өңмеңінен өтер ызғырық соққанымен, күндіз көбіне күн көзі ашық болды да, үш-төрт күннің ішінде ұлы күнгейлер толық ашылып, өріс кеңи түсті. Біраз күн қар құрсауында қысылып, қорадан ұзап шыға алмай, түлкіқұрсақ тұсауланып қалған отар қары кеткен қара күнгейге есесі кеткендей етпеттей жайылатын болды. Сай, жыралардағы қаса қардың да көбесі босап, астынан жылымшылап ери бастады. Түнеугүндері қайтып ашылмастай көрінген тау табиғатының бұл мейірі малшы біткенге көктемнің хабаршысындай сезіліп, «енді аз күнде наурыз туса, өз қолымыз өз аузымызға жетіп, өз қотырымызды өзіміз қасып кетер едік-ау!» дегізген еді.

	Асыға күткен наурыз да келіп жетті. Көктемнің алғашқы айы жаймашуақ жақсы басталды. Бір жұманың ішінде сай-саладан ағыл-тегіл су ақты. Малшы біткеннің қарбаласы таусылған ба? Енді көші-қон– қыстаудан көктеуге қоныс аудару жайы қозғала бастады. Бекбосынды қайда қуалар екен. Жылдағы меншікті төл қорасына баратын саулық қой емес баққаны. Тілазар баламен алысқандай, былтыр күзде саулық отарын етке өткізгеннен кейін бөліп алған ұрғашы тоқтымен қыстай арпалысып шыққаны мынау. Не болса да берісі Қақпақ, арысы Жабырға айдайтыны сөзсіз. Аман болса, әлі-ақ жетер зоотехнигі ме, пермесі ме бірнәрсе тындырып жүргендей-ақ.

	Тау табиғатына сенім жоқ. Бір күні аяқ астынан шытына қалды. Аспанды ала бұлт торлап, батыстан ертелі-кеш ызғырық жел есетін болды. Кейде күн еңкейе қиыршық қар ұшқындап та қалады. «Ай арасы жақындап қалды. Мына күннің сұры жаман ғой. Қайта бұзылмаса неғылсын!» деп күбірлеп қояды ондайда Бекбосын.

	Бір күні кешке жақын, ферма бастық Сағындық келе қалды. Қора артындағы қара күнгейге отарды еңкейтіп қойып, жаңа ғана Бекбосын үйге келген. Есік алдында аттан түспей тұрып сөйлесті Сағындық. «Түс атыңнан. Үйге кір, шай іш!» – деп еді, асығыс екенін айтып, түспеді.

	«Таудан келе жатырмын, ақсақал, – деді ол, бүктеп ұстаған қамшысын бір шошаң еткізіп қойып, – Кешеден бері сонау Ақкөлден бастап қойшыларды аралап, бойдақ қой отарларын көшіре бастадық. Енді кезек сізге келді, көшесіз!».

	Бұл – шопанға тосын бұйрық емес, өзі де осылай болар деп ойлап жүрген. Көшетін уақыттың келгені анық. Бірақ мына құдайдың күні қайта шытына қойды ғой. Аз күн аңысын аңдып, тұра тұрса қайтер еді.

	«Жарым құрсақтан жылы орын» деген.

	– Кім біледі... Мына күн де бұзылайын деп тұр ма? Қоя тұрсақ қайтеді, бірер жұма? – деді Бекбосын күн райын баққандай жан-жағына көз тастап қойып.

	– Күн бұзылса қайтер дейсіз. Жалғыз сіз ғана емессіз ғой, қой бағып жүрген. Ештеңе демей-ақ көшіп жатыр бәрі – деді Сағындық қабағын шытынып.

	– Енді әйтеуір, сақтықта қорлық жоқ деген әңгіме ғой, біздікі. Қар бірсыпыра ерігенімен әлі көк еркін көтеріле қойған жоқ. Қайтадан қар жауа ма әуелі, түрі жаман. Қыжалат болып қалмасақ... – деп қипақтап қалды Бекбосын.

	– Ой, Құдай, сіз де қызық екенсіз. Қыстың ақтүтек боранынан аман шыққанда, көктемнің көбік қары бақайыңыздан келе ме! Көшесіз ғой. Ел қатарлы көресіз де... – деді Сағындық жөдемелдетіп.

	– Бопты әке! Көшсек көшейік! Әлгі көмекшіміз де ауылға кетіп еді, бір-екі күн қоя тұрсақ па деп едім...

	– Енді ештеңе жоқ, Бәке! Келіп қалар. Менде ауылдан көрсем тездетіп жіберермін. Айтпақшы интернаттағы балаларыңыз да келген шығар.

	– Келді ғой, – деп міңгірледі шопан.

	– Келсе, тіпті жақсы. Бірнәрсе етерсіз енді. Ертең демей-ақ қояйын, бүрсікүні қалайда көшетін болыңыз. Үйіңізге алаңдамай-ақ, малыңызды айдап жүре беріңіз. Өзім мәшине жіберем.

	– Бопты енді. Қай жерге барып қонамыз? Ауылдың төңірегі ме, әйтеуір! – деді Бекбосын кібіртіктеп.

	– Қайдан ауылдың төңірегі! – Сағындықтың дауысы қатты шығып кетті, – Жабырға барасыз! Бойдақ қойдың бәрін со жерге жібереміз.

	– І-ім, Жабыр! Жабыр! Он күннен кейін дабыр! – Бекбосын сәл ойланып барып, – Оның қай жеріне қонамыз? – деді.

	– Шиліөзекке барасыз! Тура Жабырдың шығыс жақ беті, – деп Сағындық жүруге ыңғайланып, атының тізгін-шылбырын жинай бастады.

	– Мақұл енді, көшейік! – деп тұқшыңдап Бекбосын аузына басқа сөз түспей тұрып қалған. Онымен қарсыласып береке таппасын сезіп, сөзін шығындағысы келмеді. «Болды енді. Өз айтқаны болмаса, басқаның сөзіне пысқырмайды бұл. Жазған құлда шаршау жоқ. Көрерміз».

	Құданың құдіреті, осы Сағындық пен Бекбосынның жұлдызы жараспай-ақ қойды. Біріне бірі қырын келеді де тұрады. Қырын келгенде, қой бағып тау-таста қаңғып жүрген жаман қойшы Бекбосынның қолында не тұр дейсің? Өздері ғой, қылдан тайсаң қырын қарап шыға келетін. Пенде болғаннан кейін біреуге жақсаң, біреуге жақпайсың. Осы жасқа келгенше біреуге қылдай қиянат жасаған жері жоқ, Бекбосынның. Құдая тәуба деп өмір кешіп келеді. Жақсылықты да, жамандықты да көрді. Қайсы бірін айтады, талай даурен өтті бастан. Дүрілдеп аз күн тасы өрге домалаған кездері де болды. Озат атанды, үлгілі қойшы болып атағы да шықты. Ауылдың игі жақсылары осы үйге ғана түсетін бір күндер болған. Жә деген небір жайсаңдар шаңырағында шалқайып отырып, дастарқанынан дәм татқан.

	Енді міне, көрмейсің бе? Қолда өскен бала Сағындыққа дейін бұйыра сөйлеп, басынғысы келеді. Осыған тегі, сен қалайсың деген жері жоқ.

	«Сағынтай! Сағынтай!». «Сәке! Сәке!» дегені болмаса...

	...Құдай берген бағын алмасын, адал еңбегі жанып, ана жылы Бекбосын шопандар тойында сыйлыққа тон алды. Тойға жиналған қалың көпшілік қаумалап кеп Бекбосынды ортаға алсын.

	«Бәйге құтты болсын!», «Қуаныш көбейсін!», «Әй, бүгін бір тойлайтын болдық-ау!», «Жу да жу бәйгеңді!» деп желіккен жұрт мәре-сәре. Ат үстінде ұшып кете жаздап қопаң-қопаң етіседі. Солардың ішінде осы Сағындық та бар еді. Ол да: «Ал шал, бәйгең құтты болсын! Мінеки, мен басқарған ферманың қойшылары осындай шетінен озат. Жу енді, шал! Той жаса!» деп бір жағынан қояр емес.

	Жақсы десе жан семіреді. Қошамет, қолпаш неге жаман болсын. Қалпағын алшысынан киген Бекбосын бурыл тартқан сақал-мұртын сипалап, жымың-жымың етеді. Нұры тая бастаған қой көзі ұшқын шаша күлімдеп: «Айтқандарың келсін! Рақмет! Мұндайда жумағанда қайда жуамыз! Жүріңдер үйге! Жүріңдер!» деп тортөбелдің үстінде шалқалай отырған күйі үлкен бесін кезінде бір топ адамды Байпақтың кезеңіндегі үйіне ертіп әкелген.

	Қысы-жазы тау-таста қой соңында жүрген қойшының еңбегі еленіп, көпшілік қошаметтеп жатса, бұдан артық қуаныш бола ма?! Мұндайда шалқымай, қайда шалқысын Бекбосын! Келе бір марқасын алып ұрып, ал кеп құйды дейсің арақты... Марқаның былбыраған етіне сылқия тойып, арақты да үсті-үстіне сілтеп, біраз жерге барыңқырап қалған қонақтар күн бата қайтуға жиналды. Бекбосынға риза болғандарын білдіріп, біріне бірі сөз бермей, жарыса мақтап, есік алдында дуылдап аз тұрып қалды. Біреуі қамшысын, біреуі белдігін іздеп дегендей, болар болмасқа ақтарыла күліп, әзіл-қалжың айтысып бусанып тұр.

	Әріберіден соң қонақтар аттана бастады.

	– Ал енді рақмет, Беке! Қуаныш көбейе берсін!

	– Алда разы болсын! Біз енді жүрелік...

	– Бала-шағаңыздың қызығын көріңіз! – десіп қозғала бергенде, бағанадан бері жұрттан былайырақ ауыл кеңестің хатшысы Жақып деген бір құралпас жігітпен сөйлесіп тұрған Сағындық қисалаңдап бері бұрылды. Басқаларға қарағанда қызыңқырап қалған екеуінің сыртқа шыққалы бері күбір-күбір әңгімелері таусылар емес.

	– Ақсақал! – деді тілі күрмеле Сағындық, неге бұйымтай сұрамайсың? Үндемей кете береміз бе осылай! – Жақыпты қолтықтап ұстаған күйі бұған жақындады.

	– Е, е, айтыңдар бұйымтайларыңды, айналайындар! Бұйымтай сұрамағанда... – деп сасқалақтап қалды, ойында ештеңе жоқ Бекбосын.

	– Міне, енді дұрыс! – деді күле сөйлеген Сағындық шалдың арқасынан қағып. Енді бірдеме десеңші дегендей Жақыпты бүйірінен түртіп-түртіп қояды. Жақып та дайын тұр екен. Жөткірініп алып:

	– Беке! Сғындықтың бұйымтайы бар екен. Өзі батпай, маған айт деп тұр! Айтайын ба?! – деді.

	– Е, айт! Айтпағанда ойға келген нәрсені...

	– Айтсам, бұл бастығыңыз, – ыржалаңдап Сағындыққа бір қарап қойды, – Бүгінгі бәйгеңізді қалайды, – деді. Қапелімде не айтарын білмеген Бекбосын:

	– Енді... Оны... – деп кібіртіктеп қалып еді, Сағындық лып етіп:

	– О, о, біздің Бекең жомарт қой. Қанжығама байлайды ғой, бір бәйгесін – деді басын шұлғып қалып, ықылық атып.

	– Әй, енді, мақтауын келтіресіңдер ғой... – деп шал үйге қарай бұрыла беріп еді, үйден кемпірі шыға берді. – Әй, кемпір! – деді ол, – мына Сғындықтан бұйымтай сұрамаппыз ғой...

	Бағанадан бері есіктің көзінде қисалаңдап жүріп алған екеуін жақтырмай, кіріп-шыққан сайын тыжырынып жүрген Күлзейнеп шырт ете қалып:

	– Е, немене!? Өкпелеп қалып па, бұйымтай сұрамады деп! Құдам бар еді, Сағындық бұйымтай сұрайтын! Күнде келіп жүрген адам ғой ол, осында, – деді күлген болып. Сәл тоқтап барып тағы да. – Не қалайды екен сонда? Айтсын! – деп анау екеуіне кезек көз тастады.

	– Әлгі бәйгеге алған тонды сұрайды.

	– Е, бәсе! Өзім де солай ойлап едім-ау! – деді кемпір жаратпай. – Неғып біреуі сұрамайды деп едім, бағанадан бері. Өздері бергенін өздері сұрап алатын әдеттері ғой, бұлардың.

	– Ойбай, жеңгем ашуланады ғой, әуелі, – деді Сағындық түрі бұзылып.

	– Ашулансам да, ашуланбасам да бұл тонды бере алмаймын, айналайын. Шалымның бір бәйгесін өзіме бұйыртпайсыңдар ма! Амандық болып, енді бәйге алса, сенікі болсын! – деді Күлзейнеп батыл сөйлеп.

	Ыңғайсызданған Жақып Сағындықты бүйірден түртіп қалып:

	– Болды, енді жүр! Ана кісілер ұзап кетті! – деді. Қабағы түсіп кеткен Сағындық аузын бұртитып бірнәрсе деп күбірлей сөйлеп, қолын үй жаққа бір сілтеп атына бұрылды. Бекбосын қалбалақтап барып олардан бұрын Сағындықтың атын шеше беріп еді, ол:

	– Болды-ей, шал, өзіміз-ақ мінеміз! Рақмет! – деді өкпелеген сыңай танытып.

	– Болды, енді ештеме жоқ. Жан аман болса, тон табылар! Жеңгелеріңнің бергісі жоқ қой, – деп Бекбосын екеуін қолтықтап аттандырды. Жақып атының басын бұра беріп:

	– Жақсы енді, ақсақал! Сау болыңыз! – деді. Сағындық үн-түнсіз жүріп кетті.

	Бекбосын олардың арттарынан сәл қарап тұрды да, үйге қарай бұрылды. Кемпірі де есік алдында күйбеңдеп жүр еді.

	– Өзінше өкпелеп кетті. «Жақсы» деген жоқ, – деді оған жақындап келген Бекбосын Сағындықты мезгеп.

	– Өкпелесе, көшке берген тайын алсын, – деді Күлзейнеп қолындағы шелегін салдыр еткізіп жерге сілки қойып, – «Құлдың тапқаны бидікі» деп кешке дейін онысы несі! Біз кисек иығымыздан түсіп қала ма екен тон? Былтыр ғой кілемді былай алды, әлгі бір неме. «Қалап келдік» деп майысып. Ендігісі не? Дәндеген екен, әдіра қалғырлар! – Көп ашуланбайтын кемпір тығылып-ақ тұр екен, аттың басын біраз қоя беріп алды. – Жоқ, тіпті адамның қанын қайнатады, тегі, үндемеген сайын. Бізде жетісіп жүрген жоқпыз, тау-тасты қаңғырып. Немене соншалық, «күңнің көтінде күміс жылтырайды» деп. Етін жеді, арағын ішті. Адам дегенде кішкене ұят болу керек қой.

	– Ой, солардан ұят сұрап жүрген сен де... Жаңа көрдің бе оларды? Ежелден әдеттері ғой, – Болды, қой енді! Мал келетін уақ болды. – Мен қойдың алдынан шығайын, кеш кіріп барады.

	Іш қысасын біраз ақтарып алған Күлзейнеп есік алдында үн-түнсіз тұрып қалды.

	...Шопандардың былтырғы тойында Бекбосын бәйгеге кілем алған. Еңбегінің еленгені неге жаман болсын. Қуанышы қойнына сыймады. Кілемнен бұрын аты қандай жақсы. Бүкіл аудан малшыларының алдында: «Бозтөбе колхозының озат шопаны Ыбыраев Бекбосынға бәйгеге кілем» дегенде төбесі көкке екі-ақ елі жетпей қалды-ау! Сонымен не керек жайлауға көшердің алдында «бәйгеңді жу-жу» деген қулардың біразының басын қосқан. Ішкен-жегенді кім жек көрсін. Қонақтар разы-хошпен аттанысқан. Содан бір-екі күн өткен соң, бас зоотехникті әйелімен, бала-шағасымен қосып оңаша шақырды. Бастыққа айтар әңгімесі де жоқ емес, «адам күні адаммен» деген, өздерінше бір кеңірек отырып ішіп-жесін деді. Олар өздерімен бірге бес-алты жасар қыздарын ала келген екен. Бала көрмегендей екеуі кезек-кезек алдарына алып өбектеп отырды. «Енжеміз еді, өзі кішкене еркелеу» деп қояды әйелі.

	Бәйге кілемді әкелген бойда Күлзейнеп көңілденіп: «Құдай қуанышқа ұстатсын! Адал еңбегіміз ғой. Жайлауға көшкенше тұсымыз жарқырап тұрсын» деп керегеге құрып қойған. Өзі де әдейі таңдап алғандай ою-өрнегі ашық, қызылкүрең кілем екен. Жайнап-ақ тұр. Кірген-шыққанның назарын өзіне аударып, көзін қарықтырады. Бүгін де төрге ұсталмаған құрақ көрпелерін қабаттап төсеп, көмпиген-көмпиген құс жастықтарды тастап, сый қонақтарды жандары қалмай күтті.

	Келгелі кілемнің тұсында отырған қонақ әйел әлсін-әлсін кілемге бір, құрақ көрпеге бір қарап, үңіле түсіп, сипалап қойып отырған. Сүйтсе, дүние құрғыр көздің құрты, көкейін тесіп отыр екен ғой. Әбден кетерде шығарды ғой өнерді. Қонақтар аттанарда Бекбосын қалбалақтап:

	– Риза болып аттаныңдар, айналайындар! Азын-аулақ еңбегіміз еленсе, көптің тілеуінің арқасы. Келіп-кетіп тұрыңдар. Ауылдан алыс, жайлауға көшер алдында бір дәм татсын дедік үйден. Мына кішкентай қызыма бір қозы атадым. Күзде жайлаудан түскенде өзім апарып берем. Жақсы ма, қызым! – деп еңкейіп қыздың шашынан сипап қойды.

	– Ой, рақмет атасы! – десіп жатыр қонақтар.

	– Мына келінім де бірінші келіп отыр! Рақымет келгендеріңе айналайын! – Бекбосын сәл тоқтап қалды да, – Айтпақшы, келіннің не бұйымтайы бар екен, сұрамаппыз ғой, – деді. Келіншек күлімсіреп, төмен қараған болды.

	– Айта ғой, айналайын ұялмай. Атамыз қазақтың ғұрпы... Есігімізді ашып отырғаның осы...

	Ойын қалай білдірерін білмей отырған келіншекке бұл ыңғайлы сәт болды.

	– Атамның кілемі әйбат екен, бәйгеге алған, – деді ол ұялып тұрғандай майысып. – Соны қалаймын, ата-бабаның салты бойынша.

	Бүйтіп көмейін кең ашады деп ойламаған Бекбосын сәл тосылып қалып еді. Дүние шіркін, кім-кімге де ыстық. Күлзейнеп те бетіне лып етіп қан теуіп шыға келді де «сен де жөні жоқ» дегендей шалына қарады. Енді не болса да шегінер жер жоқ, айтылар сөз айтылып қалды. Бекбосын да ешнәрсені білдіртпей:

	– Ой, айналайын! Атаң мен апаңнан қалағаныңды ала ғой. Адамға дүние жолдас болмайды. Адамға адам керек. Бас аман болса, әлі талай кілем табылар. Әй, Күлзейнеп, алып шық ана кілемді бүктеп! – деді кемпіріне дауыстап.

	Ол да шалына ілесіп:

	– Ала ғой, шырағым, қалағаныңды... – деп жібергенін байқамай қалды.

	Күлзейнептің тонға байланысты жаңағы әрекеті осыдан еді.

	...Бекбосын қазір ойлап отырса содан кейін-ақ Сағындықпен арасы суи бастаған екен. Осылай болады деп, тіпті ойламаған еді. Мейлі. Қайсысына жалынады. Дап-дардай жігіт, болар-болмас нәрсеге өкпелеген баладай қитықса, өзі білсін. Не көрдім, не тойдым демейтін, рақыметі жоқ бұлардың қайсысының көңілін табады. Бала-шаға аман болсын, қайтеді. Енді міне, көрмейсің бе, «көште көш» деп дігірлеп кеткенін...

	Сағындық келіп-кеткеннің ертесіне Бекбосын көшуге қам жасады. Артық-ауыс жүктерді буып-түйіп, машина келген кезде сала қоюға ыңғайлы болсын деп кемпірі екеуі бірқауым күйбеңдеді. Құрақбай болса, ауылға кеткеннен әлі жоқ. Бүгін-ертең келіп те қалар деген ойда. Кім біледі, сүйретілген байқұстың қашан келерін? Көмекшіге де жарытпады. Бәрі баяғы Сағындықтың қысастығы. Қайта интернаттағы Қасымбегі келе қалып жақсы болмады ма? Кешелі бері көшеміз дегенге өзінше қуанып, «қой айдасатын болдым» деп мәз болып жүр, баламысың деген. Күн ашық болса ешнәрсе жоқ, жауын-шашын болып кетсе қайтер екен? Көрінген таудың алыстығы жоқ, құдай тірі қойса, биыл бесінші оқитын Қасымбегі кәдімгідей қолғанат болуға жарады.

	Ерте тұрып, аттарды ерттеп қой айдауға дайындалды. Қыстауда Күлзейнеп кішкентай қызы екеуі қалады машина келгенше. «Ананы өйт, мынаны сөйт» деп әйтеуір кемпіріне әр жұмысты бір табыстап айтып шықты. Көшіқон кезінде қашанғы әдеті. Бірнәрсе ұмыт қалып «қап, әттегене-ай!» деп сан соғып қалғаннан жаман нәрсе жоқ. Әлгі Құрақбай да құрыды сол бетімен. Орта жолдан кездесе ме кім біледі?

	Қорадан санап шығарып, сай аузына қарай өргізген отар сауылдап жүріп кеп берді. Қалай дегенмен мезгіл-маусымды мал да біліп-сезетін сияқты. Шашырап, бытырамай өзен бойымен аттылы адамға жеткізбей тартып барады.

	Бекбосын мен Қасымбек екеуі екі атқа мініп, отар соңынан ілесті. Жер қатқақ. Күн бұлыңғыр. Ауада аздаған желемік бар. Бір аптадай жауын-шашынсыз жылымдық танытқан күнге тау қарының көбесі сөгіліп, әжептәуір жұқарып қалған.Сай табанындағы жазықтау жерлердің қары алашұбар тартыпты. Енді бір жұма күн көзі ашық болса, түк қалмай түгел еріп кететіндей. Сай аузына шығып, үлкен аңғарға түскенде барып отардың арына басылайын деді. Алғаш бір соны жайылымға беттеп барамыз деп ойлағандай. Енді келіп алашұбар қатқан қардан тіске ілінер ешнәрсе табылмай, «ентелеп босқа жүгірген екенбіз-ау, ештеме жоқ ғой» дегендей отар алды іркіліңкіріп қалып еді. Бекбосын отар соңын қомақтап, жинақтай келіп солға қарый бағыттады. Аңғардағы үлкен мәшине жолмен шұбай бастаған отардың шеті күнбатыс жақтағы үлкен қара күнгейдің етегін ала қаптап барады. «Солай бет алғаны дұрыс» деп ойлады Бекбосын. Өйткені шидің түбі, қурай басы болса да талғажу ете жүрсін деп еді.Қойдың арасында бірқалыпты шұбап келе жатқан үш-төрт сиыр да жаңағы отар алдына қарап, тұмсықтарын көтере иіс алғандай тұрып-тұрып, ақыры осылар бірнәрсе біледі-ау дегендей солай қарай аяңдады.

	Аңғардағы үлкен жолмен анда-санда ғана жүк машинасы өтеді. Бірлі-жарым аттылы адам кездеседі. Басқа пәлендей көзге шалынар ешнәрсе білінбейді. Төңірегін алып таулар қоршаған кең аңғардың ауыз жағына қарай бұлдырап майда қырқалар көрінеді. Өзенді бойлай суық жел лебі сезіледі. Жаздағыдай емес қазір аңғар іші оңаша. Қосылатын мал, түсетін егін жоқ.

	Түс әлетінде таңертеңнен бұлыңғырланып тұрған ауа райы күрт өзгерді. Ұшпаның қара тұмсығын айналған жерде-ақ аңғарды бойлай жоғарыдан төмен соққан желдің бағыты өзгеріп, қарсы алдыдан соғып, терістеп шыға келді. Көктемнің аңқылдаған ақсаумалы емес, лебі суық, өңменіңнен өтердей ызғарлы.

	«Құдайдың күні тері желдетіп бұзылайын деп тұр ма, қайтер екен?» деп Бекбосын етек-жеңін қымтанып жан-жағына қарады. Біртіндеп жел күшейе түсті, бет-аузыңды темірдей қариды. Ара-тұра қар ұшқындайтын сияқты. Бекбосын күн бұзылайын деп тұрғанын Қасымбекке де ескертіп, отардың шашау шыққанын жинақтап, жіті қимылмен ат үстінде сергек отыр. Сұрғылт бұлттар жөңкіліп, алай-түлей ақтүтек басталатындай аспан асты түнеріп келеді. Шопан қобалжи бастады. Жол-жөнекейгі қыстау-баздардың біріне жетіп жығылсақ кеш батқанша деп ойлаған ол, алдағы сай-саладағы қора, қыстауларды көңілене түйіп қойды. Қазір де отар үлкен жолдың бойынан алыстап, күнгейдің етегіндегі шилеуітпен қаптай жайылып бпарады. Бекбосын осыны оң көріп келеді. Өйткені, жалтаң аңғардан гөрі күнгейдің түкпірі ықтасын, оның үстіне ши түбінің қияғын жесе де, әйтеуір аузы қимылдайды малдың.

	Құрттысайдың иігіндегі қалың шиге келгенде, таңертеңнен бері аузы жарымай, бір жағынан суық сорып, ашығыңқырап келе жатқан отар иіріліп жабыса қалды. Қиыршық қар ұшқындаған өкпек желден де қаймығатындай, тұмсықтарын ши түбіне тығып-тығып жіберіп құнжың-құнжың етеді. Отар соңын жинастыра келіп, Бекбосын да бұларға қарап сәл тұрып қалды. «Әй, жануарлар-ай, күн бұзылып еді, бұлардың да берекелері ұша бастады. Түк көрмегендей ши түбіне сонша жабысуын қарашы. «Ұшқан құс, жүгірген аң бәрі тамақ үшін» деген осы. Талтүстің кезі сәл тыныс алсақ та болады екен деген оймен аттан түсетін бір ыңғайлы ықтасын жер іздеп ары-бері көз салды. Анадай жерде сиырларды айдап келе жатқан Қасымбекті қол бұлғап шақырды да, өзі қол созым жердегі кішкене төбешіктің ық жағына келіп аттан түсті. Аңғар іші түнеріп, тау бастарын бұлт бүркеп, алыстағы қарағайлар қарауытып, бұлдырап көрінеді.

	– Кел! Түс атыңнан, тамақтанып алайық, түс болды, – деді Бекбосын Қасымбек жақындап келгенде, – Мына жердің шиі қалың екен, кішкене жайылсын қой –деп отар жақты нұсқап, қоржынның аузын шешіп, нан, май, піскен ет алды. Ши түбіне жантая-жантая жата кетіп, тамақтануға кірісті.

	– Машина бар ма екен үйге? – деді Қасымбек жақ жүні үрпиіп. Қатты тоңып қалғаны көрініп тұр.

	– Мына боранда машинаның бармағына жақсы болар еді... Жылы орнынан қозғамай... – Машина есіне түсіп, Бекбосын жол жаққа көз тастап еді, ешнәрсе байқала қоймады. Жолдан алыстап та кеткен болатын. Ызғырық жел күшейе түскен. Әлде неге ызаланғандай Бекбосын қабағы түсіп, түнеріп отыр. «Ойпырмай, осылар әдейі істей ме, жоқ білгендері осы ма?! Ай арасы жақындап, көктемнің алай-түлей бораны басталғалы тұрғанда, қарашы енді істеп отырғандарын. Айтты – бітті. Өз дегендері болмаса, басқаның айтқандарына бастарын шайқап шыға келді. «Ол, олай емес, былай» десең пәлеге қалдың. Қайтсек жағамыз, қайсысына жағамыз! Жаман Сағындықтың істегені мынау. Одан басқасы, жоғарыдағылары не істемейді десеңші».

	– Қой! Бүйтіп отыра бермейік! – деді бір уақытта ойына бірдеңе түскендей селт етіп басын көтерген Бекбосын. – Жылжиық. Ертерек бір бос қораға жетіп алмасақ, мына күннің сұры жаман! – Қоржынның аузын буып, орнынан тұрды.

	– Көке, әлгі көмекші қайда жүр екен десеңші! – деп еді Қасымбек орнынан тұра беріп, кешегі Құрақбай туралы әңгіме есіне түсіп, Бекбосын:

	– Ой, құрысын Құрақбай! Барынан жоғы. Жүрген шығар бір жерде.

	Не жарытар дейсің ол көмекші болып, – деп дүрсе қоя берді.

	Әкелі-балалы екеуі атқа қонып, қойларын қомақтап жалжыта бастады. Боран күшейе түскен. Қой ықтап алға басқысы келмейді. Бағанағы қиыршық қардың орнына енді жапалақтаған қар ұшқындары түсе бастады. Қарсы алдыдан ұытқып соққан жел бет қаратпайды. Отар ұйлығып баяу қозғалып барады. Бекбосын шындап сасайын деді. Алғаш боран басталғанда осы бөктермен тура баратын алдағы бір-екі базды ойлап қойған. Соның біріне жетіп жығылсақ деп еді, енді байқаса, мына түрлерімен алысқа ұзамайтын сияқты. Тіпті бара-бара алға жылжудың өзі қиын боп барады. Жапалақ қар барған сайын қоюланып, айнала бозғыл тартып шаңытып кетті. «Япырай-ә, ең болмаса, Жіңішкенің аузындағыбазға да жете алмайтын болдық-ау» деп ойлады Бекбосын атын тебіне түсіп. Лез демде үсті-басы аппақ болып шыға келді. Жаңа ғана қауқиып-қауқиып тұрған шилердің өзі ағарған сайын қомақтанып көрінеді. Құйыла төгіліп тұрған қалың қардың кәдімгідей құлаққа сыбдыры естіледі.

	– Әй, тебін атыңды жылдамырақ! – деді Бекбосын, отардың арғы шетінде келе жатқан Қасымбекке, ойына бір нәрсе түскендей, қас-кірпігіне қонған қарды сүртіп-сүртіп жіберді. Атын қамшымен тартып қалып солай қарай бұрылды.

	Баяу келе жатқан Қасымбектің үсті-басы аппақ қар. Бет-аузы бір уыс боп, көзі жылтырап көрінеді. Желіп жетіп келген Бекбосын асығыс сөйлеп:

	– Өй, сен бүйтіп жүрмей, кішкене қозғал! Қимылда! Мына күннің сұры жаман, қоқиып қатып қаласың, – деді жан-жағына қарап. – Қақ ана үстіңдегі қарды. Құдайдың күні аяқ астынан алай-түлей боп кеткенін қарашы. Енді бүйтіп жүре бермей, бір қалқа таппасақ болмайды. Мына бір алдағы тұмсықты айналғаннан кейін солға бұрылып Үңгірқораға тарту керек не де болса... Қоғамдап, жинақтап айдайық қойды.

	Қол созым жерде көрінген тұмсықтың өзіне жету оңай болмады. Аттың шашасына жетіп қалған жас қар илектеніп жүргізбеуге айналды. Әлі құйып тұр. Бекбосынның көңілі байыз таппай отардың біресе ана шетіне, біресе мына шетіне шығады.

	Отардың алдын сайға бұрғанда әжептәуір ықтасын екені сезілді. Жаңағыдай қар қарсы алдыдан емес, енді қиғаштай түсіп тұр. Күнгей етегіндегі тобылғының басын шала өрлеп барады отар. Сайға бұрылғанда көңілін бір демдегендей болған Бекбосын қазір қайта мазасыздана бастады. «Әйтеуір сасқанда есіне түсіп еді Үңгірқора, әйтпесе, бірталай жер, сайдың ең тақалмасындағы жартастың арасындағы қуыс жырада. Үңгірқора десе, Үңгірқора. Жылда бір отар тоқты қыстайтын. Биыл кім қыстады деп еді, құдай-ау! Әнегүні әлгі Сағындық ит кім деп еді, көшті деді ме өзі, жоқ көшіреміз деп пе еді?! Сасқалақтап жүріп есінде де қалмапты. Көшпей қалып, қызықтың көкесі сонда болар ма екен?! Онда әбден келісетін шығармыз көбік қарда, не жөнді тамақ та жоқ.

	Үй не болды екен десеңші! Әлгі Күлзейнеп сорлы ненің күнін көрді екен? Қарғадай қыздан басқа қасында адам да жоқ. Өздері біліп бір базға да түсірмейді ғой, бұлар. Ондай мейірім қайдан келсін! Біз көрген шопырлардың бірі болса, «өлмесең, ома қап» деп аударып тастайды да жүре береді. Айдалада не отын-су жоқ. Үйде тіге алмайды ғой. Жер қара, күн жылы болса, қонаға жетіп-ақ барар еді. «Қырсыққанда қымыран іриді», – көрмейсің бе?! Өстіп құртады ғой бұлар. Әдейі істейді. Осылай болар болмасқа қысастық көрсетеді. Шыда, шыда Бекбосын! Не көрмеген бас, сенің басың? Көрген құқайың жалғыз бұл емес еді ғой. Жеңісбегіңнен айрылғанда да алланың жазуына мойынсынғансың. Сонау бір жылы күзде Саркейкіде отыз шақты қойыңды қасқыр қасқыр қырып кеткенде де сабыр сақтап, өзіңді-өзің тоқтатқансың. Көктемнің көбік қары қайтер дейсің? Бас аман болсын!».

	Өрлеген сайын сай қыспалақтанып тарылып бара жатқан сияқты. Сол жақ қанаттан қапталды тұтас алып жатқан қалың қарағай қарауыта түксиді. Күнгейдің өзін де қар басып, қожыр-қожыр жартастар ғана қоңырқай тартып төне-төне қарайды. Аспан мен жер тұтасқан бозғылт дүниеден күннің бар-жоғы білінбейді. Таңертеңнен жөнді жайыла алмай келе жатқан отар күнгей етегіндегі тобылғы басын шалып, бағанағыдай емес, ықтасын саймен баяу өрлеп барады. Кейбір жерде жартас астынан бірден шұбап өтеді.

	Күн батпаса да батуға таяу, тау басына еңкейіп қалғанын Бекбосын сезіп келеді. Ерте-жарықта қора маңына жетіп алсақ жақсы болар еді деген ой көңілінен кетер емес. «Қора бос па, бос емес пе» дегенді ойласа, ат үстінде келе жатып жанын қоярға жер таппай кетеді. Япыр-ай, қалай болар екен! Енді не болса да басқа барар жер жоқ. Бара көреді де. Ана бір жылы жоқ қарап жүріп, Ақтастыны асып келе жатып, осы Үңгірқораның үстінен түскені бар. Сонда көрген бұл қораны. Өз ойынша жақын қалды.

	«Тәуекел! Кім болса да қуа қоймас. Ең болмаса біруақ үйіне кіріп жылынып шықсақ та... Күн ашылғанша бірнәрсе етерміз!».

	Сайға сұғына түсіп, қарсы беттегі қарағайды тірей келіп тоқтаған тас тұмсықтың астындағы жалғызаяқ жолдан қойды шұбатып өткізгеннен кейін анадай жерден қарайып қора көрінді. Тым-тырыс. Түтін шықпайды, ит үрмейді. Шындығында қора-жай бос екен. Осы бір-екі күн бұрын ғана көшіп кеткені байқалады. Өздерінен бұрын қойдың қамын көбірек ойлаған Бекбосын кәдімгідей қуанып қалды. Қойды қора төңірегіне қаптатып жіберді де өздері қораға келіп аттарынан түсіп, қоржын-кешектерін үйге кіргізіп, қоналқа қамына кірісті.

	Жылы қораға жетіп көңілін бір демдегендей болған Бкбосын, енді кемпірі мен қызын уәйім қылды. «Мына қар Жабырды да жылмитып басып қалған шығар. Таудың өзіне мынадай, жазықты оңдырды ғой дейсің бе? Көшірді ме, көшірмеді ме?! Машина барды ма, бармады ма?! Жылы орыннан қозғалмай-ақ қойса жақсы болар еді. Әй, қайдам! Мұндайда бәрін керісінше істейтін әдеттері ғой. Ой, ноқайлар-ай, істің бір ығын білмейді-ау! Қалай болса, солай әрекеттері. Адамның көңілі бір толмайды ғой, толмайды іс-қимылдарына.Не істеуге болады енді? Құдайға қараған бір жақсы шопыр болса, ең болмаса үй тігісіп беріп кетер еді. Әй, кім біледі! Жүкті аудара салып, алды-артына қарамай шу қоятын шығар. Ондай болса, не істер екен, ә?!» Бекбосынның әбден басы қатты. Барып жағдайды айтатын ауыл да жақын емес.

	Күнімен, түнімен жауған қар таңертеңгілікте ғана толас тапқан. Дүниені ақ көрпеген шықпай орап, жылмитып тастапты. Айнала құлаққа ұрған танадай тыныштық. Бекбосын да, қорадағы қой да, тіпті ит екеш итке дейін қайдан келіп, қайда тұрғанын айыра алмай, түс көргендей жан-жағына бөтенси қарайды.

	Ойламаған жерден Үңгірқораның «дәмі» тартқан Бекбосын қаршадай баласымен, бір отар қойымен «екі таудың қуысында, бір құдайдың уысында» дегендей күн кешіп қала берді. Содан не керек Үңгірқорадан бір жұмадан кейін ғана әрең-пәреңмен сансырап барып жолға шығады. Бұл уақыт ішінде оларды іздеген адам болмады. Күн ашылып күнгейдің қары кете бастағаннан-ақ, қойға әйтеуір талшық етер бірдеме табылып, түнде жылы қораға түнеп, көп ашығып, суыққа ұрына қойған жоқ. Бірақ Бекбосын баласы екеуі, әй, көресіні көрді-ау! Ыстық тамақ былай тұрсын, екі күннен кейін қоржындарындағы азын-аулақ ет, нандары таусылып, нейбет аш қалды. Бекбосын не істерін білмей қатты састы. Бәрінен бұрын Қасымбекті ауыртып аламын ба деп зәресі ұшты.

	«Қойды мен баға тұрайын. Сіз ауылға барып тамақ алып келіңіз» деп еді

	Қасымбек, оған көңілі сенбей, тәуекел жасай алмады. Жаман айтпай, жақсы жоқ, үйренбеген жерде баласын жалғыз қалдырғысы келмеді.

	«Сонша жердегі ауылға барғанша, осы маңнан да бірнәрсе табылып қалар. Сай-сайдағы қойшылар түгел көшіп кетпеген шығар, биікке шығып алдымен төңірегімізді байқайық» деп Бекбосын Үңгірқораның батысындағы биік шоқыға шығады. «Өлмегенге өлі балық жолығады». Көз жетер жердегі сай-саланы сүзе қарап тұрған шопанның көзіне Үлкен Қақпақтың басындағы терең шатқалдан шұбалаңдап көтерілген түтін бірден жылыұшырай кетті. Төмендеп келіп Үңгірқораның басындағы тар жырадағы қалың тобылғыға қаптаған отарды Қасымбекке тапсырды да, Қақпақтың аңғарына тартқан...

	Үлкен Қақпақтың аңғарындағы қарағай дайындаушылардың қасынан екі-үш рет барып тамақ алып келді. Құдайға қараған бір қайырымды жігіттер екен, кейіннен екеуі келіп, қой айдасып шығарып салады...

	...Ал Күлзейнеп пен кішкентай қызының жағдайы тіпті де қиын болып еді сол кезде. Бекбосындар қойды айдап кеткеннен кейін, әбден түс боп қалғанда, келеді машина. Шопырдың қасында көмекшісі бар. Шопырды Күлзейнеп шырамытты, жыға танымады. Анда-санда көретін. Қаптаған шопырдың қайсыбірін таниды. Әйтеуір кабинадан түсер-түспестен-ақ екеуі бірінен бірі өтіп, жау қуғандай «бол-болдың» астына ала келеді. «Міне, міне. Ой, айналайындар, жақсы келдіңдер! Бәрі дайын тұр!» деп Күлзейнеп те елпелек қағады. Бірдеме іздеп жүргендей екеуі алақ-жұлақ етіп, қора жақты айналып шығады. Ары-бері жүріп, тіпті байырқалайтын емес.

	Бұлар бір демде шағын жүкті машинаға басып, жүріп кетеді. Жарты жолға жеткенде күннің бұзыла бастағанын байқайды Күлзейнеп.

	«Япыра-ай, мына күн бұзыла ма, қайтеді?» деп оның мазасызданғанына көңілдерін де бөлмейді жігіттер. «Көктемнің күніне сенім жоқ, жауын-шашында айдалаға барғаннан гөрі, ауылда қала тұрсақ та болар еді» деген ой келеді Күлзейнепке. Бір-екі рет қыңқылдап еді, шопырға құлақ-қағыс етіп, ол: «Ой жеңге, жауын-шашынды жаңа көргендей, не соншалық! Бастықтар тағы пәле қылады, айтқан жерге жеткізбепсің деп!» деп дүңк ете түсті. Ауылдың тұсына келгенде шопырдың қасындағы көмекшісі: «Аз жүкті менсіз де түсіре салмайсың ба?» деп машинадан түсіп қалады. Содан кейін-ақ елсіз жолға шыққан машина қатқақ қара жолда ызғысын-ай келіп. Тіпті, қарсы алдыдан ұшқындап жауған қарға да қарайтын емес. Екпіндеп келіп, орғып-орғып кетеді де, қайта алға ұмтылады. Ондайда Күлзейнеп те отырған орнынан ыршып-ыршып түседі. Бір-екі рет кабина жақтауына басын да соғып алды. Оған да қыңқ демей, алдына алған қызын тас қып құшақтап тістеніп отыр. «Машина қорабындағы жүк не болды екен? Жаны бар адам әрең отырғанда, жансыз буыншақ-түйіншектер секіріп-секіріп түсіп қалмады ма екен!» деп те ойлап қояды. Шопыр бұған көңіл бұрар емес, өзімен-өзі рөлге жабысып қатып қалған. Машина ыршып-ыршып кеткенде, ол да рөлден ажырап қалмайын дегендей қопаңдай қозғалып, құнжың-құнжың етіп қалады. «Шырағым, кішкене жайырақ айдасаң қайтеді» деген, тіпті шыдай алмаған соң Күлзейнеп. «Енді қайтеміз? Жайбарақат жүретін уақыт жоқ қой. Қараңғыға қалмай, ауылға қайтуым керек. Айтқан жеріне апармасақ бастық тағы ұрсады» деп шопыр тағы да қайтарып тастайды. Содан қайтып Күлзейнеп тырс етіп үн қатқан жоқ.

	Кеш бата Айғыржалдан өткен кезде қарсы алдарындағы Жабыр қырқаларын аппақ қылып қар басып үлгеріп еді. Илектелген жас қарда әрең қозғалған машина қас қарая қарауытқан бір ескі төл базға жүкті түсіреді де қайтып кетеді. Бұрын да көші-қон кезінде мұндай жауын-шашынның талайын көрген Күлзейнеп қарғадай қызымен екеуі қолдан келер қайран жоқ, әйтеуір паналайтын басқалқа болғанына құдайға шүкір деп қала береді...

	Содан бір жұмадан кейін барып Бекбосынның үй-іші әрең табысады. «Бас аман болсын. Тіршілік болса, мұндайдың талайын көреміз әлі» дескен де қойған. Бірақ көкөзек уақта өзі де ауру-сырқаулы Күлзейнеп тұра алмай, жатып қалып еді.

	Содан қайтып байқұс бір оңалмады ғой. Бір күн ауру, бір күн сау. Тіпті, кейде анық қай жерінің ауырғанын да ажырата алмай, бойы жер тартып, еш нәрсеге зауқы жоқ, тамаққа да тәбеті шаппай, мең-зең күй кешуші еді. Бір жылы жазда, жайлау үстінде бас зоотехник бастап үш-төрт адам келген мал аралап. Ішінде аудандық аурухананың бір дәрігері бар екен. Бекбосын қонақтарға арнап қой сойған. Ет жеп, қымыз ішіп дегендей жайланған соң, Бекбосын кемпірінің ауыратынын айтады. Көңілденіп отырған дәрігер қобдишасын ашып, Күлзейнепті тыңдап, тамырын ұстап, өзі білмейтін біраз ауруын айтқан. Байқаса, шындығында ауырмайтын жері жоқ екен. Суықтан буын-буыны ауырады, белінің құяңы бар. Бауыр мен бүйрек те сау емес. Осының бәрін айта отырып дәрігер:

	«Өзіңізді күтіңіз. Ауыр жүк көтермеңіз. Етті көп жемеңіз. Көбіне тұзсыз, жеңіл тамақ ішіңіз. Жылы киініңіз. Көбірек дем алыңыз. Жайлаудан түскен соң, күзде келіп көрініңіз, ыңғайы келсе, жатып емделіңіз» дейді. Мұның біріне сенсе, біріне сенген жоқ Күлзейнеп. «Ет жеме дегені несі? Құдай тәуба! Тұзы жоқ, су татыған тамақ, тамақ болушы ма еді?! Доғдыр дегенің де осы айта береді ғой деймін. Ауыр жүк көтерме дейді, қайтып көтермейсің, маған біреу су әкеліп, қазан асып бере ме?! Жауын-шашын, көші-қон дегендей» деп ойланып қалған. Одан кейін мұндай әңгіме қайтып қозғалған жоқ. Малшының қарбалас тіршілігі бірінен біріне жалғасып, еш нәрсеге қайырылтпай кете барды. Қыңқыл-сыңқылмен, бір күн ауру, бір күн сау Күлзейнеп те жүріп жатты...

	...Күн батып, ымырт үйіріліп барады. Төтеден асқалы бері бөктер жолмен автобус бірқалыпты зырлап келеді. Айнала аппақ қар. Терезеге төне түсіп, ой құшағында отырған Бекбосын Жабыр қырқаларының сілемі басталғалы бері олардың арасынан бірнәрсе іздегендей үңіліп-үңіліп қарайды. Жанары талып, көзі жасаурап кетсе де кірпігін қағып-қағып жіберіп қадала түседі. Далада қатты аяз болып тұрғандай, автобус іші суытып кетті. Жолаушылар да азайған, артқы орындықтар мүлде бос. Бекбосын құсап бәрі де өз ойларымен өздері, суықтан қорынып, жылы орындарынан қозғалғылары келмей бұйығып отырған сияқты. Бағанадан бері ұйықтап келе жатқан Еркінді оятып алмайын деп, қанатымен балапанын қорғаған тауықтай, етегімен қымтай түсіп келе жатқан. Тоңа бастады ма, әлде жолдың аз қалғанын періштесі сездірді ме, батырың енді қыңқылдап ояна бастады. «Ау, ау – деп өбектеді шал,

	– Бәрекелді, рас ұйықтадың, батыр. Келдік көкем, келдік. Қазір түсеміз. Үйге барамыз». Еркін ұйқысы ашылмай, түсініксіз былдырлайды. Оның қисайып кеткен тымағын түзеп кигізіп, бауын байлап, өңірін қымтап, өзі де пәлтесінің түймелерін салып, түсуге дайындала бастады. Автобус сәл солға бұрылып жолдың иініне тоқтады. Шал үңіліп сыртқа қарап еді, Жаңа Текестің тұсы екен. Алдыңғы қатарда отырған бір-екі адам түсіп қалды. Гүрр-гүрр етіп автобус қайта қозғалды. «Енді біз түсеміз. Жүре ғой» деп Бекбосын немересін жетектеп, бір қолына сөмкесін көтеріп есікке беттеді. Әне-міне дегенше автобус көпірден өтіп, зырлап келіп, ауыл шетіндегі аялдамаға тоқтады. Есікке таяу тұрған шал алдымен өзі түсті де, сөмкесін жерге қойып, Еркінді құшақтай көтеріп алды. Есігін тарс еткізіп жауып алған автобус қозғалып кетті.

	Қатты суық болып тұр екен. Ұйтқи соққан қиыршық қар бетке тікендей қадалады. Суықтан қорынған Еркін қыңқылдап атасының етегінен ұстап ажырайтын емес. Қарсы алдындағы ауылдың шамдары әр жерден бір сығыраяды. Қарлы борасын тынымсыз шаңытып өтеді. Не сөмкесін, не немересін көтерерін білмей қармана күйбеңдеген қара шал сәл тұрып қалып еді... Жүрегі дүпілдей соғып, алқымына кептелгендей...

	* * *

	...Көзі іліне бергені сол еді, тарс-тұрс еткен дыбыстан ұйқысы серпіліп жүре берді. Шиқылдап есік ашылып сырттан біреу кірген сияқты. Кемпірдің күңкілдеген даусы шығады. Ұрсып сөйлейтіндей. Басын сәл-пәл көтеріп, құлақ тіккен Бекбосын «е, е, жаңағы кешікті-ау деп отырған баласы келген екен ғой. Кешкі тамағын ішпестен «қызық кино болады екен бүгін» деп желігіп кетіп еді бағана. Құдая тәуба, елден ерек осы бір сарбас немесі бұзықтау болып шықты. «Бір анадан ала да туады, құла да туады» деген. Мұның алдындағы бір ұл, бір қыз құдды әке-шешелерінен аумайтын қой аузынан шөп алмас маңғаздар. Мынаның қайдан шыққанын? Бағана тамаққа қарамай, тұра жүгірді ғой кинә, кинә деп».

	Бекбосын анда-санда келіп-кетіп жүргенде құлағы шалып, өзі де байқап қалады. «Не болды? Болат бұзықтықістепті. Не болды? Болат біреудің баласын ұрыпты. Не болды? Болаттың мұғалімі шақырып жатыр дейді». «Енді міне, әбден ел жатып қалғанда келіп тұрғанын көрмейсің бе? Кинә дегенді түн жарымына дейін қоя берді екен да. Оқушыны түнде кинәға кіргізбейді дегені қайда? Әй, тәртіп жоқ қой, тәртіп жоқ. Баяғыда мұғалімнің төбесін көрсек, айнала қашушы едік. Ендігі балаларға мұғалімің кім, басқаң кім, бәрібір. Бірдеме десең беттен алып, төске шабады». Бекбосын сол жамбасына қарай аунап жатты да, мұрны пысылдап ұйқтап жатқан Еркінді қымтастырып қойды. «Осыны ауыртып алмасам болды. Үйлері де салқын екен. Мына бәтәриі де жөнді қызбайды ғой өзі». Қолын созып терезенің астындағы батареяға тигізіп еді, жылымық қана екен. «Көрдің бе? Мұнымен тұмсыз жыли ма?»

	Кемпір күңкілдеп сөйлеп отырып немересіне шайын берді де, шамды өшіріп жатып қалды. Тым-тырыс. Қараңғылыққа көз үйреніп, үйдің іші ала көлеңке тартып келеді. Аула жақтағы терезеден қардың жарығымен үй ішіне болар-болмас бұлыңғыр сәуле тарап, зат нобайлары бедерлене бастады. Анда-санда иттің үргені алыстан естіледі. Басқалай көңіл бөлер бөгде дыбыс жоқ. Шалдың ұйқысы мүлде серпіліп кетті. Көзі кішіреюдің орнына біртіндеп бадырайып бара жатқандай. Тіпті, жүрегінің соғысы жиілеп, дүп-дүп етіп, өзіне білініп жатыр. «Не болды маған?». Құданың құдіреті, түнеугүнгі бір жаман түс көріп шошып оянғалы бері ұйқысы бұзылып жүр. Бір оянса, қайтып көз іліндіре алмай, әлекке түседі. Қазірде сондай бір тықырдың таянғанын сезіп жатыр. Ұйқының аулы мүлде алыстап кеткен сияқты...

	Бекбосын бұл үйге кіші іңір қараңғылығында немересін жетектеп үсіп-жығылып әрең жеткен. Сонау Алматыдан гөрі Текестен бергі төрт-бес шақырым жол қинап-ақ жіберді. Күн болса суық, алақұйындатып ызғар шашып тұр. Тайғанақтап жүріп Еркінді біресе көтеріп, біресе жетектеп көшенің басына шықты. Анда-санда ғана бір машина өтеді. Бекбосын қолын көтеріп тоқтатпақ болады. Біраз тұрып қалды. Бір жеңіл машина, бір жүк машина өтті. Бекбосын қанша үміттенсе де олар тоқтамай өте шықты. Жаяу жүре берудің ыңғайы жоқ. Жол шетіндегі лапастың ығын паналап, тынымсыз қыңқылдаған Еркінді алдаусыратып тұра берді. Жол үсті бірқауым уақыт тым-тырыс бола қалды да бір кезде машина жарығы көрінді. Жақындап келгенде Бекбосын қалбалақтай ұмтылып қолын көтерген. Машина өтіп барып тоқтай қалды. Биік, бітеу машина екен. Алғаш кете бермек болып, баланы көрген соң аялдады-ау деймін. Шопырдың қасында тағы біреу бар сияқты. Кабинаны ашып біреуі басын шығарып:

	– Қария, қайда барасыз? – деді.

	– «Көксай» совхозына, айналайын! – Бекбосын Еркінді сүйрей келіп, ентіге сөйледі.

	– Келіңіз бол! Ана баланы беріңіз алдымен? – Өзі сығылыса ары жылжыды.

	– Ой, рақымет, айналайындар! Мына суықта баламен әбден қиналып тұр едік, жоқсы болды ғой, тегі.

	Машина әне-міне дегенше ауылға жетіп-ақ келді. Ортаңғы көшемен заулап отырып, шалдың айтуы бойынша, тура үйдің тұсынан түсіріп кетті.

	Үй-іші малдарын жайғап болып, кешкі шайларын алдарына ала берген екен. Бұлар кіріп келгенде бәрі алғашқыда таңырқай қарасып қалды. Дөңгелек жозыны айнала отырған балалар «Атам келді! Атам келді!» – деп шу ете түсті. Күйеу баласы орнынан тұрып сәлем берді. Бәрі де жан-жағынан амандасып, бір сәт қаумалап отырды. Бекбосын балаларға сөмкесінен кәмпит әперіп еді, олар тіпті қуаныштары қойнына сыймай дуылдасып кетті. Қал, жағдайларын сұрастырып қойып, қызы дастарқанын қайта жөндеді. Әрнені бір әңгіме етісіп, біразырақ отырып барып дем алған. Жолдан шаршағандікі ме, жоқ әлде өткен күзден бері көрмеген аулына келіп көңілі орнына түскендікі ме жата салып-ақ ұйқтап кеткен. Бір түрлі тынысы кеңіп, жақсы ұйқтап тұрды.

	Таңертең тұрғанда күйеу баласы мен қызы жұмысқа, ересек жиендері мектепке кетіпті. Бір-екі кішкентаймен құдағи ғана қалыпты. Шай қойып күйбеңдеп жүр.

	– Қалай, Алматыға үйрендің бе? – деді кемпір шай құйып отырып, – Жаққан-ау деймін өзіңе, ағарып қалыпсың. – Күліп қойды.

	– Үйренбегенде қайда барам? – деп Бекбосын күрсінді.

	– Құдай басқа салған соң көнбеске не шара! Ата-бабам көрмеген қу Алматыға барып тұрам деген кімнің ойында бар? Қандайсың дейтін адам жоқ. Біреуді біреу біліп болмайды, құмырсқаның илеуіндей қым-қуыт бірдеме...

	– Енді қайтесің, Бекбосын? Елді-күнді осы жерде-ақ болсаңшы деп едік, оған өзің көнбедің.

	– Ойбұй, Мәрия, шиеттей бала-шағаның үстіне мен бір масыл болмаймын ба? Оның үстіне ел-жұрт не дейді. Жалғыз баласына бармай, қызының қолына кіріпті деп табалап шыға келеді.

	– Е, е, құдай, ел не демейді, осы күні. Аяғымен жүрмей, аузымен жүретін болды ғой қазір. Ұлдан емес, құдай қыздан жарылқап жатыр емес пе осы заманда. Жалғыз сен дейсің бе, шетінен шығады қызының қолына кірген кемпір-шал.

	– Ниетіңе рақмет, Мәрия. Ол болмайтын әңгіме ғой, – деді Бекбосын болдым дегендей кесесінің бетін басып. – Не болса да сол қу жалғыздың қасында болайын.

	– Қой, іш! Қанып іш, шай әлі қызыл, – деп кемпір кесеге қол созды,

	– Енді әйтеуір бас аман болсын. Қайтесің. Өстіп келіп-кетіп тұрасың да ауылға.

	Мәрия кемпір Бекбосынның ең үлкен қызының енесі. Жас шамасы қарайлас. Қызының бұл үйге келін болып түскеніне де жиырма шақты жыл болды. Содан бері шәй деспей сыйласып келеді. Кейде бір осылай өткен-кеткенді сөз етісіп, сырласатыны бар-тын. «Тең теңімен, тезек қабымен» деген ғой. Әркімнің әңгімесі қатарымен жарасады. Көптен ешкіммен ауыз жарытып, шер тарқатып әңгімелесе алмаған Бекбосын шынында да ішқұса болып қалған екен. Баппен құйылған қызылкүрең шайды сораптай отырып, біраз әңгіменің басын шалды. Арасында кәдімгідей көңілі босап, мұңын шаға сөйледі. Қазір ғой, «Бұл кемпірдің қолында не тұр. Сонша неғып жасыдым соның алдында бала құсап» деп өкінген сияқты бір күй тағы мазалап жатыр.

	Ұйқтап қалармын деген оймен басын бүркеніп, көзін тарс жұмып алса да мызғитын түрі жоқ. Қайта көзі ашық жатқаннан ары ойына қайдағы-жайдағылар оралып, мүлде құрсаулап алып босатар емес. Бірауық өзінің туып-өскен ауылын ойлады. Бір-екі күннен кейін барып қайтады. Туыстарын, көз көргендерін аралайды, мауқын басады. Кеше жолда келе жатып бірден өзінің аулына – Байынқолға бір-ақ өтіп кетсем бе деп бір ойлады да, қанша дегенмен өз қызының үйіне көңілі тартты да тұрды. Бір-екі күн жайланып алып, асықпай араламақ туыстарын. Туыс дегенде өзімен бірге туған ешкімі жоқ, бір атадан үш-төрт үй бар...





* * *

	Бұл дүния деген адамның ойлағанындай болмайды екен ғой. Әйтпесе, дәл осылай ауылдан алыстап кетермін деп ойламайтын Бекбосын. Жалғызы – Қасымбегі оқуға түскенде төбесі көкке жете қуанған.

	«Е, құдай, момынның ісін құдай жөндейді» деген. Бұл да болса алла-тағаланың көзінің түзулігі шығар. Не бір кеудесін соққан, қақырғаны құйма алтын, түкіргені түйме алтын мықтылардың балалары құлап келіп жатқанда, мен сияқты жаман қойшының жалғыз баласы өз бетімен оқуға ілінеді деген ешкімнің ойы тұрмақ, түсіне кірмеген нәрсе. «Құдай енді осы жалғыздың қызығын көрсете гөр» деп шүкіршілік ететін. Амандық болса, төрт-бес жылда оқуын бітіріп, өзіндей бір оқыған қызды жетектей келіп келін түсіріп берсе, Бекбосынмен сосын сөйлессін мына жұрт деп қоятын кейде бір өзімен өзі болып. Тіпті, Қасымбек оқуын бітіргенше қойда жүре берсек деп те ойлайтын. Ауылға барғанда кемпір-шал қаңқайып қайтіп отырады. Бірді-екілі мал бар дегендей. Ана жылы қойдан шығып та көрді. Бір қыс әрең шыдамап па еді, тақ бір қамауда қалғандай. Бірақ кемпірінің қыңқыл-сыңқылы жылдан жылға көбейе берді. Көші-қон кезінде, күзгі, көктемгі қарбалас күндерде бұрынғыдай қойдың бір шетіне шығысу былай тұрсын, үй-ішілік күйбеңнің өзіне әл-дәрмені құрып, екі күннің бірінде жатып қала беретін болды. Құяң, желқұз, бауыры да ауыратын болып шықты.

	Сонымен Қасымбек оқуының екі жылын бітіріп, үшінші курсін бастайтын күзде жайлаудан түсе салып Бекбосын қойды өткізді. Біраз күн қора-жайын жөндегенсіп, жер қара, күн жылыда кемпірін доғдырға қаратпақ болды. Ақыры, аудандық ауруханада бір жарым ай жатып, бұрынғыдан сәл тәуір болып шықты. «Е, е, құдай, сынық арба көпке шыдайды. Үйреншікті науқас қой. Күлзейнеп ауырғалы да, сап-сау жүрген талай адам өтті дүниеден. Құдай біледі, ажалдың ауруға келерін, сауға келерін!» десіп кемпір-шал өздерін күтінгенсіп жүріп жатты. Анда-санда оқудан Қасымбек келгенде кәдімгідей қуанысып қалады. Мұндайда шал бір малын сойып көрші-қолаңын шақырып, «баламыз оқудан келіп еді» десіп, оның өзін мақтаныш санап, әжептәуір серпіліп қалатын. Кейде, әйтеуір күйеудегі екі қызы келіп кетеді. Шал-кемпірге жиендерін иіскетіп, көңілдерін бір көтеріп тастайтын. Кішкентай жиендерінің былдырлаған тілдері қандай тәтті десеңші! Мұндай сәтте Күлзейнеп ауруын ұмытып, жиендерін айналып-толғанып: «Шал-ау, Қасымбек енді келсе, айтайықшы, үйленсін. Біз де ел құсап, немере сүйейік те. Мына немелер «жиен ел болмас» дегендей ертең кетеді ғой. Бізге түпкілікті болады дейсің бе?» деп күліп қоятын. Расында да «оты басқаның отаны басқа» дегендей үш-төрт күннен кейін қыздары «үй-жай не болды, қайтайық!» деп қыңқылдай бастайды. Сөйтіп, «балалы үй – базар» дегендей аз уақыт болған «той думан» сап тиылып, көңілдері құлазып кемпір-шал қала беретін.

	Қыңқыл-сыңқылмен бір жылдай өткенде Күлзейнептің науқасы қайта қозғалды. Бұл жолы, тіпті төтенше келді. Үш-төрт ай бұрын «бір мықты доғдыр келіпті» деген соң, ауданға әлденеше барып жүріп қаралған Күлзейнеп. Бұл жолы әлгі доғдыр кемпірдің бауырына қатты шүйлікті. «Бауырыңыз бұрыннан ауырады екен. Екі-үш жыл бұрын қаралғаныңызда операция жасауға болатын еді. Қазір жасауға болмайды, мүлде асқынып кеткен. Бауырды түгел алып тастау керек онда. Ол – қиын болады. Енді тек күтіну керек. Көп жүрмеңіз. Ауыр нәрсе көтермеңіз. Тамақты тұзсыз ішіңіз» дейді. Баяғыдан талай естіген сөздері.

	Енді, міне әдеттегідей елеусіздеу басталған, тұмау-сұмау шығар дейтіндей нәрсе бара-бара күшейе түсті. Біраз күннен кейін Күлзейнеп төсек тартып жатып қалды. Далаға таяқ ұстап, сүйемелдеумен ғана кіріп шығады. Күз түскен кез болатын. Таулы өңір суытып, қарашаның қара суығы қақап тұрған. Сол жатқаннан Күлзейнеп қайтып оңала алмады ғой. Күннен күнге нашарлай берді. Қыс ортасында етінің бәрі ағып қу сүйегі ғана қалды. Тоғызыншы класта оқитын кенже қызы мен шал да әбден жүдеді. Қыс бойы қолға қараған мал да, ауру адамның жағдайы, отын-су дегендей қаршадай қызы екеуі Бекбосын көктем шыға сансырап-ақ кетіп еді-ау. «Көктем уақ – көтерем шақ» деп неге айтты дейсің. Бекбосын өзі де осы көктемде, жуанның жіңішкеріп, жіңішкенің үзілер шағында, қайтер екен деп кемпірінен күдік алып жүретін. Қыстай қыздары екі-үш реттен келіп-кетісті. Көрші-қолаң, көз көрген кемпір-шалдар тынбай Күлзейнептің көңілін сұрап кіріп-шығып жатты.

	Наурыз туысымен қардың көбесі сөгіліп, сай-саладан су ақты. Шағын ауылдың шолақ көшелері тізеден мибатпаққа айналды. Күндіз қар еріп, әжептәуір жылымық танытқанымен, кешке қарай тау аңғары қатты суытып кететін. Содан ба сол күндерде ауылды бір сасық тұмау жайлап алды. Үлкен де, кіші де түшкіріп-пысқырып бір-бір аунап тұрды. Күлзейнеп болса күн асқан сайын әлсірей берді. Ауық-ауық шал қызы екеуі далаға қолдасып көтеріп шығып, көтеріп кіргізетін. Бір күндері тамақтан да қалды. Сөйте-сөйте наурызды аяқтай келе шалы мен кенже қызының көзін жәудіретіп Күлзейнеп жарық дүниемен қош айтысып жүре берді... Көктем басталғалы кемпірінің беті енді бері қарамайтынын іші сезіп жүрсе де Бекбосын қатты қайғырып, күрт түсіп кетіп еді. «Орта жолда атың өлмесін, орта жаста қатының өлмесін» деген. Орта жас емес, өмірінің көбі өтіп, азы қалған Бекбосынға, тіпті қиын болды. Адам баласына ашып-жарып ешнәрсе айтпайтын тұйық мінезді Бекбосын, өзі де қол тоқпақтай ғана кісі еді, енді одан ары шөжіп, шөгіп кетті. Күлзейнептің жетісін өткізгенде жиналған жұрт, айтқан сөзді естімей, «а, а» деп басын қалтақтап, асып-сасып жүрген Бекбосынды қатты аяған. Бет-аузы бір-ақ уыс боп, жүзі түтігіп, көзі ғана қаракөлеңкедегі құдықтай жылт-жылт етеді. Өлгеннің артынан өлмек жоқ, тірі кісі тіршілігін істейді. Ағайын, туыс бір өлі, бір тіріде деген,бәрі жиналып Күлзейнептің қырқын да өткізді. Қырық жыл отасқан қосағынан Бекбосын еш нәрсені аяған жоқ. Шалдың шамасы басқа неге жетеді! Бұл құдай шеберді қойсаңшы! «Қу жалғыз аяқ астынан үйлене қалса, семіз мал таба алмай қыжалат болып қалмайын» деп екі жылдан бері қорада ұстап, жемге қойып семіртіп жүрген екі-үш қойы кемпірін жөнелтуге кетті. «Алланың жазуына не шара! Адамның дегенімен болмайды екен ғой, дүния. Бұлай болады деген кімнің ойында бар еді?» деп қара шал өзімен өзі қалғанда таусыла күрсініп қояды.

	Кемпірінің қырқы өткеннен кейін Бекбосын бір үйде қызы екеуі қалды шошайып. Келімді-кетімді алыс-жуықтағылардың аяғы сап тиылды. Қызы ерте тұрып мектебіне кетеді. Айдалада жападан-жалғыз қалғандай елегізіп үйге сыймады. Бір кіріп, бір шығады. Күйбеңдеп біруақ қора маңында жүреді. Үйге қайта кіріп, кемпірі бардағы әдетімен төр алдында кішкене қисайып жатқан болады. Бірақ сәлден кейін жастықтан басын жұлып алады. Көзін жұмса-ақ болды, қайдағы-жайдағы ойына оралып, жүрегі алқына соғып аузына тығылғандай, біртүрлі дегбірі қашады. Кемпірі жатқан төсекке қарайды да одан ары көңілі құлазып жүре береді. Үйдің іші азынап тұрғандай. Есі ауған адамдай меңірейіп отырып-отырып, күрсініп алады да қайта есік алдына шығады. Осылай күндер өте берді...

	* * *

	...Күйбең тіршілікпен жүріп күз де келді. Әр маусымның өз қарбаласы бар. Қыс иек астында. Азын-аулақ малға шөп дайындап алу керек. Өзің қимылдамасаң біреуге-біреу есіркеп ешнәрсе бермейді. Ерте-жарықта қамданбасаң, аяқ жетер жердегі шабыстан құры қаласың. Өзінен басқа сенер пендесі жоқ Бекбосын да қараңғы қораның арқалығында қыстырулы тұрған қара шалғысын шыңдап, арбасын майлап дегендей дайындала бастады. «Жалғызілікті жетім шал еді ғой» деп кімнің жаны ашиды дейсің. «Түстік өмірің болса, күндік мал жый» деген. Кеудеден жан шыққанша адамға бәрі керек. Ертелі-кеш тырбана берейін» деп Бекбосын қарагер биесіне мініп шалғысын тақымына басып, бір күн ауыр сыртына шықты. Сол-ақ екен «Шабан үйрек бұрын ұшады» деген, мына Бекбосын биыл ерте қимылдапты ғой, түс көрген ғой деймін» деп, бірден-екіден ауылдың шалдары да атқа қонды. Сөйтіп қызу науқан басталды да кетті. Күнде сәске кезінде шайларына қанып алған шалдар, шалғылары күн көзіне жарқ-жұрқ етіп, дәп бір тойға бара жатқандай топтанып, дабырлай сөйлесіп ауылдан ұзап бара жатады. Көптен ешкіммен сөйлеспей жаны жабығып, шер көңіл болып жүрген Бекбосын мұндайда бір серпіліп қалады. Күздің жаймашуақ күні түс кезінде әжептәуір қызатын. Оған дейін өндіріп тастауға ниет еткен шалдар кәдімгідей сілтеп-ақ жіберетін. Маңдайларының терін сыпырып тастап, білеу қайрақпен шалғыларының жүзін жанып-жанып алып, құлаштай жөнелгенде бұрқыраған шөп иісі мұрындарын жарып, өздері де бір рахаттанып қалушы еді-ау! Түс кезінде бірін-бірі дауыстап шақырысып, сай табанындағы өзен бойына жиналатын. Бәрі үйлерінен алып шыққан тамақ, сусындарын ортаға салып, әзіл-қалжыңымен дабырласып отырып түстенетін. Таза ауада, далада отырып ішкен ас қандай сіңімді десеңші! Шөлдерін басып, құрыс-тырыстары жазылған соң, бір сәт бәрі де уәделескендей қисая-қисая кетісіп, мызғып та алатын еді.

	Сондай бір түскі тыныста шалдар әрнені әңгіме етісіп отырып, сөз аяғында Бекбосынды ортаға алсын кеп.

	– Қартайғанда бір-біріне сүйеніш болатын, құдай пендем десе, қосағынан айырмасын, – деп сөз бастаған, ауылдағы үлкен қариялардың бірі, бурыл сақалды, ірі денелі, ат жақты қарасұр кісі Мұқаметжан ақсақал.

	– Е, е, – десіп елеңдесе құптады төңірегіндегілер. Бағанадағы әзіл-қалжыңды қойып, әңгіме ауанын басқа арнаға бұрғанына отырғандар алғаш құптағандай болғанымен, «мұны неге айтып отыр» дегендей боп аңтарылып та қалып еді. Шеткерек жайғасқан Бекбосын бұл сөзді естігенде орнынан қозғалақтап, еріксіз ауыр күрсініп жіберді де, өзінен өзі төменшіктеп жүдеп отырып қалды. Әңгіменің өзіне байланысты екенін сезді. Жаңағы бір әзірде сәл тыныс кезінде Мұқаметжан шалдың өзіне әлсін-әлсін назар аударып қарай бергенін байқаған.

	– Енді, Мұқа, бәрі алла-тағаланың жазуы ғой. Адам баласының ойлағанындай болмайды екен ғой, дүния шіркін! – деп қостады сәлден кейін, әңгіменің Бекбосынға байланысты екенін пәмлей қойған, сақал-шашы аппақ қудай Мамырбай шал жантайып жатқан күйі.

	– Е, е, – деп ыңырана беріп, басын көтеріп отырды,қағылез сары шал Иманәлі селдір сақалын бір сипап қойып, – «Тоқсан бес көрейін деген жасым ба еді, быламық ішейін деген асым ба еді» дегендей, бәрі құдайдың қолында ғой. – Көз қиығымен Бекбосынға назар салды.

	Сөйте келіп әңгіме Бекбосынның жалғыз баласына тірелді.

	«Оқуының бітуіне бір жыл қалыпты, енді үйленетін шығар» деді бірі.

	«Енді, құдай-ау, бұл күйінде қалмайды ғой. Бекбосынға да құдайдың бір днгені бар шығар. Ертең баласы оқуын бітіріп, келін алып келсе... Әлі-ақ ел қатарына қосылып кетпей ме?» деді екіншісі.

	Бәріне байыппен қөз салып отырған Мұқаметжан басын сәл қозғап барып:

	– Айтқандарыңның бәрі тура. Баласы да келер, – деді дауысын соза сөйлеп. – Келінді де әкелер, құдай аман қойса. Бірақ «Әкенің көңілі балада, баланың көңілі далада» дегендей, баланың не ойлайтынын, келіннің не дейтінін қайдан білдіңдер? Осы күні не деп болады! Баяғы заман жоқ, келін жұмсап, балаға айтқаныңды істетіп отыратын. Осы алақандай ауылдан-ақ көрмей, білмей отырсыңдар ма? Жаман айтпай, жақсы жоқ. Келін, бір құдайға қараған адам болып шықса, кәнеки. Келіннің де келіні бар. Келіні мен баласының қолына қарап қалғандарды да көріп отырмыз. Құдай оның бетін ары қылсын! – деп қарасұр шал есіне әлдене түскендей сақалын уыстай созып отырып қалды.

	Мұқаметжанның бұл сөзінен кейін Бекбосынның жүрегі жиі-жиі соғып, бойын үрей билегендей дегбірі қашқан. Түнеугүні баласы келгенде, «Оқуың болса аяқталып қалды. Үйлен де-үйлен. Біздің түріміз мынау. Бір саған қарап отырмыз!» деп таптап айтып жіберген. Қасымбек те «бәрін білемін, бәрін ұқтым» дегендей үн-түнсіз аттанып кеткен. Содан бері өзінше әр қилы қиялға беріліп, «Балам келін әкелсе...» деп көңіліне тоқ санап жүруші еді. Мына сөзден кейін «шындығына қандай келін кез келеді» деп аяқ астынан ұйқы-тұйқы құйын соғып өткендей, көңілі бұзылып жүре берді.

	Мұқаметжанның сөзінің соңын неге соншалық түңіліп бітіргенін мына шалдар да өздерінше шамалап отыр. Әнеугүні ғана Рысқалидің келіні ата-енесін бас-аяғынан түк қоймай боқтап, төркініне кетіп қалғаны бүкіл ауылға жайылған. Сонда осы отырған шалдар жағаларын ұстаған. Одан бұрын әлгі Тоқабайдың келіні мен баласы «кемпір-шалмен бірге тұрмаймыз» деп бөлек үйге шығып еді. Баласы оқуын бітіріп қаладан үйленіп келгелі бір жылдан асқан. Анда-санда әйтеуір, келіні мен баласы жараспай жүр екен деп еститін. Келін алыс жердің қызы еді, ақыры күйеуін жетектеп қалаға кетіп тынды ғой.

	Дәл қазір осы жағдайлар мына отырған шалдардың әрқайсысының кеудесін мысықтай тырнап, жүректерін май ішкендей кілкітіп жіберіп еді. Бәрі де біраз уақыт үн-түнсіз қалысқан.

	– Е, е-е, – деді әлден уақыттан соң Мұқаметжан тұқырған басын көтеріп, – Бұрынғылар әулие ғой. «Отыз ұлым болғанша, осырақ шалым аман болсын» депті ғой бір кемпір. Сол айтқандай әркімді құдай қосағынан айырмасын десеңші. Біздің де бүйтіп жүргеніміз сол жаман кемпірлеріміздің арқасы. Енді құдай келінге жәутеңдетпей сол кемпірлеріміздің алдында алсын. – Тіркеліп орнығып отырып, тақиясын қолына алып, бурыл басын бірер сипап өтті де әуелі тақиясын, оның үстінен жанында жатқан бөркін киді. Мойнын соза ұмсына түсіп, жөткірініп қойды да қайта сөйледі. – Ал ағайын сөзіме құлақ салыңдаршы кішкене. Осы отырған бәріміз мына алақандай Байынқол аулының үлкендеріміз. Бұрын туған бұрын өлетін болса, біз де ертеңгі күні ыдырай бастаймыз. Шетіміз бір сөгілсе, сетінеген жіптей қатарымыз селдірей түседі. Енді сол қалған өмірде, кәрі қойдың жасындай қысқа ғұмырда «шәй» деспей өтелік, қолдан келгенше сыйласайық, бір-біріміздің барқымызды бағалайық, – Сәл тыныстағандай болды.

	– Мына отырған Бекбосынды бәрің жақсы білесіңдер. Осы өңірде заманнан бірге келе жатырмыз. Әкесі Нығымет марқұм, көргені көп, көшелі кісі еді, жарықтық. Енді өзі де шал болды бұның. Тұрған бойы осы. Ешкімнің ала жібін аттамайтын, қой аузынан шөп алмас момын. Енді міне жол ортасынан асқанда кемпірінен айырылып жалғыз қалып отыр. «Қатын өлді, қамшының сабы сынды» дейтін заман емес қазір.

	«Қатын қалса – бай табар, бала қалса – мал табар» дегендей, баланың да, басқаның да жөні бөлек. Олардың өмірлері алдында, заман солардікі. Бәрінен мына Бекбосынға қиын болды. – Сөзінің арасында оған көз салып қояды. Отырғандардың бәрі де көздерінің астымен Бекбосынға қарасып қойып отыр. – Құдайға шүкір, басы жерге жетіп отырған жоқ. Өз ырызғысы өзінде. Ешкімге салмағын салмай, өз тіршілігін өзі жасап, азын-аулақ малын қарай алатын қауқары бар әзірше. Басқа түссе баспақшыл. Алланың жазуына көнбейтін пенде бар ма? Жалғыз өзі Бекбосын не істей алады. Біз де елміз, жұртпыз. Елдің елдігі, ағайынның ағайыншылық парызы болады. «Не болсаң, о бол» деп Бекбосынды бүйтіп тастап қойғанымыз жараспайды, ағайын. Іздестіріп, сұрастырып лайықты адам тауып берелік, отын жағып, шайын қайнатып беретін. Баласы қашан оқуын бітіріп, қашан келін алып келгенше, қаңырығы түтеп қайтіп жүреді. Балалар келгенде де өз күндері өздерінде ғой олардың. Лайым, құдай қуанышқа жеткізсін! Келінді болсын, немере сүйсін! Бірақ кемпір-шал екеуі өзара шүңкілдесіп шай ішіп, өз қотырларын өздері қасып отырғанға не жетсін! – Осылай деп сөзін аяқтап, «бұған не дейсіңдер?» дегендей отырғандарға барлай көз қыдыртып шықты.

	Олар да алғаш «Бұл кісі не айтып келе жатыр» деп отыр еді, кейіннен әңгіме Бекбосынға келіп тірелгенде бәрі де құптағандай қалып танытып, үлкен кісінің сөзін бөлмей тыңдады.

	Жаңағы бір әзірдегі дегбірсіз күйден арыла алмай отырған Бекбосын Мұхаметжанның өзі туралы сөзіне әуелде «мұнысы несі мені сонша бір сорлы көргені, не жұмысы бар біреуде» деп шамданыңқырап қалып еді, дәл қазір іштей ризашылық білдіріп терісі кеңіп сала берді. «Әй, қанша дегенмен қол иініне тартпай тұра ма? Жақындығын, туыстығын білдіріп, жанашырлық көрсетіп жатқаны ғой. Өстіп білермендігіңді, үлкендігіңді көрсетпесең ел-жұртқа осынша сыйлы болармысың». Мұқаметжан Бекбосындарға екі-үш атадан қосылатын ағайын. Өзі – ауылдың ең үлкені. Оның үстіне осындай жөн-жобаны білетін ақылмандылығы бар. Сол қасиеттері үшін де ауылдың үлкен-кішісі түгелдей құрмет тұтып, алдынан қия өтпей сыйлайды. Бекбосын да осы сәтте Мұқаңның қамқор сөзіне рақмет айтайын деп ұмсына түсіп барып басылды. «Ұяттағы, бала құсап сонша елпілдегенім не елден бұрын. Қой, кішкене сабыр сақтайын. Мына отырғандар не дер екен әуелі». Беті ду ете түскендей болды.

	Көзін сығырайта ойлы қалыпта отырған Мамырбай қозғалыңқырап қойып:

	– Айтқаныңыздың бәрі орынды, Мұқа. Бір-бірімізге бөтендігіміз жоқ. Осы ауылдағы үш-төрт атаның түбі бір. Бәріміз бір тұқымнан тараймыз. «Қол сынса, жең ішінде, бас жарылса, бөрік ішінде» дегендей ел-жұрт болғаннан кейін бірімізге біріміз осындайда қол ұшын бермесек, бір жағымызға шығыспасақ не болғанымыз. Мен де Бекбосын туралы кемпірінің қырқын өткізгеннен бері ойлап қоюшы едім өзімше.

	«Қалай болар екен. Жалғызілік адамға қиын ғой. Лайықты бір кемпір-семпір кез келер ме екен. Өзі не ойлайды. Бір сөйлесіп көретін екен өзімен» деп. Бүгін міне соның орайын келтіріп отырсыз Мұқа. Үлкендік жасағаныңызға рақмет. Бұл да болса сіздің білгендігіңіз. Біз де байқап былай, адамның ретін қарастырып көрелік! – деп барып тоқтады.

	– Алдымен өзінің бауырларына айтып көрмейміз бе? – деп шошаң ете түсті Иманәлі. – Бізсіз сырттан тон пішіп, нелерің бар деп тулап жүрмесін олар. Әуелі мына Бекбосынның өзі не дейді? – Оған бұрыла қарап қойды. Бекбосын отырған орнында қозғалақтап, қалпағын қолына алып, қайта киіп, абдырап қалды. Сүйткенше Мұқаметжан сөзді іліп әкетіп:

	– Бауыр деген мына мен, сендер. Қайда қапты бауырлары бұған дейін біреу-міреумен сөйлессе... Жаман айтпай жақсы жоқ. Пенде болған соң бас ауырмай, балтыр сыздамай тұра ма? Сондайда олардың қайсысының әйелі келіп бас-аяғына қарап, төсегін қағып-сілкиді дейсің. Келсе, ел-жұрттан ұялғанынан бір күн келіп шайын қайнатып берер. Онан кейін, олардың да өз бала-шағасы бар дегендей. Ойбай-ау, әр кімнің өз күні өзіне емес пеқазір. – Сәл кідіргендей болды да, – Бекбосын не деуші еді. Ол – мақұлдың адамы. Бір жаққа кеткелі, көшкелі жатқан жоқ. От басының оңалып, түтінінің түзу шыққаны жаман ба?! – деп тура айтып тоқтады.

	Бұдан кейін ешкім ешнәрсе деген жоқ. Бекбосын ғана қалбалақтап орнынан тұрып: «Рақымет сіздерге! Ниеттеріңізге құлдық! Ағайын, ел-жұрт деген осы. Бәрі алланың қолында. Бізге де құдайдың бір дегені бар шығар!» деп даусы дірілдей сөйлей басылды.

	Біраз әңгіменің басын қайырып, бір бәтуаға сөз байласқандай болған шалдар бесін кезінде шалғыларын қайта қолдарына алысып еді...

	* * *

	Ақыры сол сөз, сол байлам аяқсыз қалмай, содан екі айдан аса уақыт өте бере Бекбосын кемпір алып келді. Алып келгенде алыстан да емес, төменгі Бозтөбе ауылынан. Ел-жұрт деген оңай ма, ағайын-туыс, құда-жекжат дегендей ілік-шатысы мол қарға тамырлы қазақ емес пе, әйтеуір ебепке себеп болып, біріне-бірі жалғасып осы адамды тапты ғой. Бір басқа – бір көз. Ол да бір ешкімі жоқ жалғыз басты бейбақ екен. Бар жақыны-ақ осы ауылдағы Берішбай молда. Оның өзі де соншалық ет жақыны емес, молданың кемпірімен бөле боп келеді дейді. Естуінше қыздай тиген күйеуі соғысқа кетіп қайтпапты. Одан кейін бір байға тиген екен, ол бертінде қайтыс болыпты. Содан Көміршіден осы ауылға Берішбайдың кемпірін жақын санап, қара тартып көшіп келгеніне үш жылдай бопты. Ел болғаннан кейін кемпірі өлген шал жалғыз Бекбосын дейсің бе? Бұл ауылға келгелі бері әр-әркім сөйлесіп көрген екен. Жүрегі шайлығып қалған байғұс: «Мені құдай жалғыздыққа жаратқан ғой. Ендігі қалған аз ғұмырда тағы қай жердің тоңын жібітейін. Рақмет ниеттеріңе, өзіммен өзім болайын!» деп келіспей жүреді екен. Бұл жолы да алғаш осылай деп қайтарыпты барғандарды. Бірақ бірте-бірте райдан қайтқан сияқты. Үлкен кісілердің араларындағы сыйластыққа не жетсін, шіркін! Бірінің сөзін бірі жерге тастамайды ғой. Мұқаметжан ақсақалдық жасап Берішбайға жеткізіп айтыпты. Ауылдың үлкені, сыйлысы боп отырған кісінің сөзін молдекең қайтіп аяқсыз қалдырсын. Буынсыз жерге пышақ ұрып отырған жоқ. Сөзді де кісі өтетін жерге айтады. Сонымен Берішбай бәйбішесі екеуі екі жақтап кіріскен соң қоя ма, келісімін беріпті, байқұс кемпір.

	Бекбосын да қайта-қайта ішінен тәуба қылып, «құдайдың мұнысына да шүкіршілік» деп күбірлеп қояды. «Құдай, әруақ риза болсын, бұрынғы-соңғының жолы ғой» деп малын сойып, ауылдың үлкендерінің басын қосып, батасын алды. Жақын-жуық ағайын-туыс, құда-жегжат дегендей олардың басын бір қосты. Сөйтіп, кемпір-шал өздерінше түтін түтетіп тұрып жатты...

	Бұрынғыдай емес үй-ішінің өңі кіре бастағандай болды. Уақтысымен от жағылып, уақтысымен шай қайнатылып дегендей... Бұған дейін біраз уақыт тым-тырыс болып қалған есіктің алдына да жан біткендей қыбыр-жыбыр, ақ жаулықтың күйбеңі таусылмайды. Бекбосын ертелі-кеш малын жайғап қора төңірегінде жүреді. Қалбалақтап кемпір де кейде қора-жайға араласып кететіні бар. Өстіп жүргенде Бекбосынның көңіліне кірбің түсіретін бір тосын жағдай болды.

	Түскі шайдан кейін азын-аулақ қозы-лағын ауыл сыртына жайып кеткен шал күн бата үйге келген. Есіктің алды тым-тырыс. Үйге кіргенше не қызы, не кемпірі көрінбейді. Ауызғы үйде сырт киімін шешіп іле бергенде, түпкі бөлмеден қызы шықты. Түрі қашып, үрпиіп тұр. Жылаған сияқты. Даусын шығармай, бір нәрселерді ымдаған болады. Бекбосынның жүрегі суу ете түсті.

	– Не болды? Жөндеп айтсаңшы... Кемпір қайда? – Қызы ақырын дегендей аузын басып, кемпір жататын кішкене бөлмеге қарай береді. Бері жүр дегендей ымдап, түпкі үйдің есігін ашты. Бір сұмдықтың болғанын сезіп, іші қылп ете түскен шал одан ары сасқалақтап:

	– Не болды? Не болды? Біреу тиісті ме? – дей береді. Қызы жылап жіберді. Көзін сүртіп, сықсыңдап тұрып:

	– Анау апа – мас! – деді. Қапелімде түсіне алмай тұрған Бекбосын:

	– Кім ол? Масы несі? – деп абдырап қалды.

	– Апа... апа! – деді қызы кемсеңдеп.

	– Қайсы апа? Кемпір ме? Қайда өзі?

	– Анда!.. – Қызы қолын сілтеді.

	Шұғыл бұрылып, түпкі үйден шыққан шал, оң жақтағы кішкене бөлменің есігін ашты. Біртүрлі күлімсі иіс қолқасын қапты. Төр алдында қалай болса солай кемпірі жатыр. Құсқан ба, жанына леген әкеліп қойыпты. Бурыл шашы қобырап кеткен. Ауық-ауық ыңыранғандай дыбыс шығарады. Шал не дерін білмей, сілейіп тұрды да қалды. Бұған дейін әйел баласынан мұндай сұмдықты көрмеген еді. Бір уақытта кемпір ыңыранып бері аунап түсті. Түрінен адам шошырлық.

	– О, о, құдайдың атқаны! – деп шал күбірлеп тұрды да, – Оу, бұл не жатыс? – деді дауыстап. Кемпір сәл көзін ашты да, басын көтере беріп қайта тастай салды. Арақ иісі бұрқ ете қалды.

	– Ой, аллай, ауырып қалдым! – деп ыңырси сөйлеп.

	– Көріп тұрмын, ауырып қалғаныңды, – деді Бекбосын тыжырынып.

	– Әруақ атсын сені, әруақ атқыр! Ауырып қалдым дейді, тағы ұялмай. Жат, ауырсаң!..

	Аз-кем тұрып қалған шал: «О, құдай тағала, ендігі көрсетпегенің осы еді?» деп күбірлей сөйлеп шығып кетті. Күйбеңдеп қора жаққа бұрылды... Кемпірінің бұл «өнері» мұнымен тынған жоқ. Ауыл үй отырған соң үлкенді-кішілі той-томалақ, көрші-қолаңның бірін-бірі шақырысулары деген болып тұрады. Сондай шақырған жерлерден кемпір ішіп келетінді шығарды. Әуелде Бекбосын қатты ашуланғанмен ойлана келіп, «Е, е, бұл бір өмірдің тауқыметін көп тартқан байқұс қой. Көңілі жарым, көкірегі шерлі неме, кейде есіне қай-қайдағы түсіп, ұрттаса ұрттап қоятын шығар. Тықақтай бермейін, бала емес қой, өзі де байқар» деген. Бірақ бір емес, екі емес, жиілеп барады. Кейде, тіпті ешкім шақырмай-ақ үш-төрт қатын бастаңғы жасап ішіп алады екен. «Естіген ел-жұрттан ұят-ай! Әйелдің ішкіш болғанын кім көрген. Енді қартайғанда көргенім осы болды ма?!» деп Бекбосын мұндайда жерге кіріп кете жаздайды.

	Бекбосын осы жасқа келгенше арақ, шарап дегенді татып алған емес. Мас болып, қисаңдап, аузына не келсе, соны айтқан көк езулерді ұнатпайды-ақ. Енді келіп құдайдың мынадай жағдайға тап келтіргенін қарашы!

	Ақырындап ай, жылжып жыл өтті. Басқа түссе баспақшыл, көнтерілі Бекбосын бәріне көніп келеді. Кемпірдің «іс-әрекетіне» де ет үйренгендей болды. Қайтеді?.. Ел-жұрт не дейді? Мұны шығарғанда, осы жасында жақсы кемпірді қайдан табады? «Алланың жазуы осы шығар. Қайтеміз, құдай басқа салған соң... Жақсы болсын, жаман болсын, бір үйге бір шүберек бас керек қой» деп, не болса да ішінен, ешкімге тіс жармастан жүріп жатты.

	«Қуырдақтың көкесін түйе сойғанда көресің» дегендей, кемпірдің үлкен «өнері» алда екен.

	Қасымбек үйленгенде шал байғұс шабылып та, шашылып та бақты. Қыздың жөні бөлек, жалғыз ұлдан несін аясын! Қолында бар қанелкесін түгелдей тойға салды. Неше жыл қой баққанда, бір баласының қуанышын ел қатарлы өткізіп бере алмай ма? Алдымен үлкен тойды Алматыда өткізді. Одан кейін осы ауылда жалғасты той, құда-жегжат күту. Әйтеуір, «жетім бала, жесір шал» демесін ел-жұрт, мың жылдық құда разы боп аттансын» деп намысқа тырысты. Не керек, той жақсы-ақ өтіп жатқан сияқты еді. Құдалар да, ағайын-туыс та көңілді, ашық-жарқын ішіп-жеп отырған. Бір уақытта ойбай салып сұңқылдаған жарықшақ дауыс тамам жұртты елең еткізді. Бекбосын баласы екеуі жүгіріп ауызғы үйге шықты. Есік алдындағы бала-шағалар да үрпиісіп, жағымсыз дауысқа үдірейісе қалған. Әлгінде ғана кіріп-шығып жүрген кемпірді тану қиын. Табалдырыққа отырып алып, құдай-әруақтан түк қоймай қарғап, ботадай боздайды кеп. Жақындап кеп байқаса, қатты қызу. Кешеден бері қонақтармен бірге ұрттап-татып, өрлі-қырлы сөйлеп, кіріп-шығып жүргенін онша көп ешкім елей қоймаған. «Қайтсін! Бұл байқұс та өмірден не көрді дейсің! Қуаныш қой, дарбаңдап жүре берсін!» десіп қойған. Енді міне, сұңқылдап отырысы мынау. Қой дегенге қойсашы кәне! Отырған жұрт өре түрегелді. Ырды-дырду, қалаймақан болды да кетті. Бекбосын әрберіден соң даусын көтеріп зекіп еді, одан ары ақиланып шыға келді. «Құрсын! Беті құрсын жүзіқараның!» деп қолын бір сілтеді де қайтып кемпірге жоламай қойды. Екі-үш әйел бірқауым айналып, әйтеуір жатқызған болды кемпірді. Онымен тыныш болса бір сірә ғой. Ертесіне қонақтар аттанарда да біраз берекесін алды жұрттың. Бекбосын өз қолын өзі кесе алмай, не істерін білмей өміріндегі армандаған үлкен қуанышының аяғы мынадай масқаралыққа әкеп соққанына, ұялғанынан кірерге тесік таппай, сөйлер сөз таппай тығылды да қалды. Құда-жегжаттар аттанғаннан кейін де шал мен кемпір дүрдараз қалде қала берген. Бекбосын сол күйінде үндемей-ақ қойсам деп те ойлаған. Не нәрсені де ішіне сақтайтын тұйық адам одан ары тіл-ауызсыз қалды. Пәлені кемпірдің өзі бастады. «Мені бәрің бөтен көріп, бөлектеп... Сол жалғыз балаңды тумасам да туғандай көріп, тілеуін тілеп едім келгелі бері. Енді келіп мені бөлектеп... қақпайлап... Құдай бөлсін сендерді...» дейді аузына келгенін шалуыттап. Қайдан тауып ішетінін өзі біледі, әбден қызып алады. Құдалардан қалған-құтқанды сарқып жүрсе керек. Бекбосын қызы екеуінің әбден бастары қатты. Қызы таңертең сабағына кетеді. Бекбосын да бұл сұмдықты көрмейін деп, биесіне мініп, қозы-лағын айдап ауыл сыртына шығып кетіп, күн еңкейе оралып жүрді. Кемпір болса сол баяғы орнында басы-көзін тұмшалап алып, бір уақ түзге шығып келгені болмаса, күні-түні бықсып, жидиді де жатады. Жанына тірі пенде жолауды қойды. Күндіз жалғыз қалғанда не істеп, не қоятынын бір құдай білсін.

	Бір күні Бекбосын бесін кезінде үйге келді. Есіктің алды тым-тырыс. Биесін қора жаққа байлап, үйге кіргенде, мұның тықырын сезіп тұрды ма, әлде өзінің далаға шыққысы келді ме екен, ауызғы үйден сүйретіле басып келе жатқан кемпірі қарсы ұшырасты. Бурыл шашы дудырап, қобырап кеткен. Түрі әлем-тапырық. Үсті-басы алба-жұлба. «Жалмауыз кемпір осындай-ақ болар» деп ойлады Бекбосын. Тіксініп тұрып қалды да:

	– Ой, түрің құрсын сенің албасты құсаған! Не жатыс-ей, бұл? Не жатыс? Пәлен күн болды, не тіршілік бұл? Ой, бүйткен берекең құрысын сенің! – деп дауыстап жіберді күйіп кетіп.

	Кемпір бағжаң етіп бір қарап алды да, естілер естілмес күбірлеп, не айтып тұрсың дегендей қолын тыжырана сілтеп өте берді. Онсыз да шекесі тырысып тұрған Бекбосын өзін адамғұрлы көрмегеніне шыдай алмай:

	– Ой, әкеңнің аузын... албасты! – деп айқайлап келіп, қамшымен тартып-тартып жіберді, – Итпісің, кісімісің демейді ғой мынау, тегі-ей, а! Міне ендеше, мә саған, мә саған! – Неше күн қыстығып жүрген шал, кемпірдің бажылдағанына қарамай, қамшысын сілтей берген. – Сенен келгенді көріп алайын, доңыз!

	Ойбай салып бақырған кемпір алғаш қарсылық көрсетпек боп қарманып еді, шалдың шындап келе жатқанын байқап, есіктен сыртқа шыға жөнелді. Жай шыққан жоқ, аттандап бақырып барады: «Араша! Араша! Әруақ! Әруақ!» деп есік алдында баж-бұж етіп, ары-бері жүгіріп жүр. Есіктен шыға бергенде: «Жоғал! Көзіме көрінбей!» деп қалған шал кемпірдің артынан ілесе шықпай дағдарып сәл тұрды ауызғы үйде. Кемпірді қайтер екен деп еді, басылар емес. «Ойбай, ойбай! Қайдасыңдар! Өлтірді ғой!» деп қояды. «Қап! Мынаның қорлығын-ай, ә!» деп күбірлеген Бекбосын да шыдай алмай далаға шықты. Орамалы мойнына түсіп кеткен кемпір бурыл шашы дода-дода бұрқырап, бір орнында тұра алмай, зарлап жүр. Бір-екі көрші әйел таңғала жақындап келеді.

	– Не болды бұл кісіге?

	– Жеңеше-ау, мұның не? Не боп қалды? – десіп олар жақындап келгенде одан ары өршіп кетті.

	– Мынау! – деді есік алдына шыққан шалға қолын сілтеп, – Құдайдан жеткір, қу қақбас, ұрады мені. Міне көріңдер, үсті-басым көкала қойдай.

	Қай құдай айдап келді бұған мені? Қу құдай! Қу құдай! Тұра тұр, бәлем! Көресің қатын ұрғанның қалай екенін! Бұл – сәбет өкіметі. Қөзіңді ашып қара.

	Әйелдерді мият тұтқандай болған кемпір шалына әйбат шеге тұрып, біраз «шерін тарқатты». Көрші әйелдерге көшеден өтіп бара жатқан тағы бір-екі әйел қосылды. Кемпірді жан-жағынан қаумалап, «қойыңыз, қойыңыз» десіп тұр. Анау басын шұлғып басылар емес.

	Бекбосын не істерін білмей тұрды да қалды. «Қап, мына долының қорлығын-ай, ә! Ел-жұрттан ұят дегенді білмейді ғой! «Қартайғанда қатын сабаған» деген атқа қалатын болдым-ау, ұят-ай!».

	Бекбосын оларға жақындай түсіп:

	– Түрін қараңдаршы өздерің албастының! – дей беріп еді, көрші әйелдердің бірі ымдап, «үндемеңіз, бара тұрыңыз» дегендей ишара жасады. Шал үн-түнсіз бұрылып, қора жаққа айналып кетті. «Көзіне көрінбейінші иттің» деп күйбеңдеп қора алдында жүріп алды. Кемпірдің бажылдаған дауысы көпке дейін естіліп тұрды.

	Күн батып барады. Әйелдер үйді-үйіне тарап кетті ме, бір кезде есік алды тым-тырыс бола қалды. «Тынышталса игі еді. Азар адуын болса да шаршаған шығар. Ойпыр-ай, көк долысын-ай, бәтшағардың!» деп Бекбосын үйге кірсе, ешкім жоқ. Күні бойы кемпір жатқан кішкене бөлменің есініне құлпы салыныпты. «Імм, кетіп қалған болды, – деп ойлады шал, – Пысығын қарай гөр өзінің. Кетсең атамнан аулақ. Барыңнан жоғың!» Есіктің алдына қайта шыққанда, бағанағы көрші әйелдердің бірі шарбаққа сүйеніп бері қарап тұр екен. Мұны көріп бері жүрді. Бірнәрсе айтқысы келгенін түсінді шал.

	– Әлгі жынды қайда кетті? – деді Бекбосын әйелге жақындап келіп.

	– Ой, ата, құрысын! Қой десек болмайды, тегі. «Кетемін де кетемін» деп. Тілі ащы екен байғұстың. Адам шыдап тұра алмайды.

	– Соны айтам. «Жаман қатынның тілі ащы» деген емес пе. Тілі удай.

	Уу-дай! – шал түңіле қолын көтерді.

	– Нербісі бұзылған адам ғой, араққа салынып кеткен!

	– Қайда барам дейді сонда, сорлы? Кімі бар екен ементайы езіліп тұрған соншалық?

	– Төмен, – әйел қолын тілтеді, – Берішбай молданікіне дейді. «Мені бір іздер-сұрары жоқ деп жүр ме» дейді байғұс.

	– Ой-бұйи, Берішбай сағынып отыр еді жаманқатты!

	– Әй, бұл адам боп жарытпайды, ата. Түрі жаман. Мұндай сұмдықты кім көрген? Арақ ішіп алады екен дағы...

	– Болмайды. Қайдан адам болады. Әбден бұзылған неме ғой, қияли боп. Тойдық. Тауықсыз да таң атады. Кетсе одан әрі жоғалсын! – деп Бекбосын бір байламға бекінген сыңай танытты.

	– Енді, ата, бүйте берсе, барынан жоғы да...

	Көршілер әңгімесі осындай ойларға тірелді. Бекбосын өзі де бұл кемпірден күдер үзе бастаған. «Ертерек құтылған жөн-ау, аман-есенінде» деп қоятын. Кеткеніне қуанбаса, ренжіген жоқ. Бірақ көңілінде «қайдан кетсін, әшейін көрсеткен қоқанлоқысы шығар, қайда барар дейсің» деген күдігі тұрды.

	Ойлағанындай, кемпір оп-оңай кете қоймады. Ертеңіне сағат онда Бекбосынды ауылкеңеске шақыртты. Ойында бөтен ештеме жоқ.

	«Етке артық малыңды өткіз дейтін шығар. Одан басқа маған орден бере деймісің» деп келген шалды мүлде басқа жағдай қарсы алды.

	Кездескенде өтірік-шынды жалпылдап қал-жағдай сұрастыратын ауылкеңес бастығы Қабеннің қабағы қатулы, біртүрлі сұрланып отыр. Күбірлеп әрең сәлемдесті. Оң жақтағы тізілген орындықтардың бірінде тымпиып доғдыр әйел отыр.

	– Отырыңыз! – деді Қабен қатқыл үнмен кірген бойда сәл тұрып қалған шалға. Бекбосын үнсіз шеткі орындыққа отыра кетті.

	– Қалай ақсақал – деді Қабен әлден уақыттан соң терең дем алып.

	Үнінде зіл бар сияқты.

	– Құдайға шүкір! – деді шал қысқа ғана. Қабен мырс етіп, басын сәл қозғап отырып:

	– Түк білмегендей момақан бола қаласыңдар, ә! «Құдайға шүкір» дейді тағы, – деп ана әйелге қарады.

	– Не боп қалды, ашып айтсаңдаршы, айналайындар?

	– Не болып қалды дейді, істерін істеп алып. Міне, – Қабен алдында жатқан қағазды жоғары көтеріп сілтеп-сілтеп қойды, – Арыз түсті үстіңнен. Өтірік мүләйімсисің, түк білмегенсіп.

	Пәленің қайдан екенін іші сезе қойған Бекбосын бірнәрсе дегісі келіп ұмсына бергенде, есік ашылып екі-үш адам кіріп келе жатты. Берішбай молда мен Әшіркүл кемпірдің келетінін біліп отырғанымен қара мұртты Қабылбектің неғып жүргеніне түсінбейді. Өзі алдымен кіріп Қабенге қол беріп амандасты да, бұған селқос қана қолын суық ұсынды. Одан кейін Бекбосын Берішбай молдаға орнынан тұрып сәлем берді. Ол «иншалла» деп күбірледі де жоғарырақ өтіп жайғасты. Таяғын нұсқап кемпірге де орын көрсетіп жатыр. Бекбосын оған ақырын көз салып қойды. Өң-түсі өрт сөндіргендей, көзі алақ-жұлақ етіп, шатақ іздеп қарайды. Киімі де алба-жұлба бірдеңелер, әдейі мүсәпір бейшара болып көрінгісі келген сияқты. Төрде отырғандар оған «Келіңіз, келіңіз!» десіп қамқорси орын беріп жатыр. «Бәрінің жақсы кісі бола қалғандарын-ай, ә» деп ойлады ішінен Бекбосын. «Кит етсе өсти кететіні бар бұлардың. «Өп-өтірік мияттаса қалады».

	Алғаш кіргенде Қабылбекті «өзінше басқа шаруамен жүрген шығар» деп ойлап еді, олай болмады. Ол да Бекбосынның «мәселесін қарауға» қатысатын адам сияқты.

	Мұның үйімен тұспа-тұс көшенің арғы бетінде тұратын қамбашы Қабылбек соңғы уақыттарда не нәрсеге де киліге кетіп, жөн айтатын мінез шығарған. Көшеде, камбаның алдында, кеңсенің қасында, үш-төрт адамның басы қосылған жерде осы Қабылбек тұрады жөн айтып. Әнеукүні мектептегі ата-аналар жиналысында да мұғалімдерге тәрбие турасында біраз-біраз «ақыл үйреткен». Әлі-әлі орнынан ұшып-ұшып тұрып, сұқ саусағын сілтеп қойып: «Балалар оқымайды дейсіңдер, мұғалімдер өздерің қандайсыңдар? А, а! Бізде де көз бар. Не істеп жүргендеріңді біз де білеміз. – Жан-жағына масаттана көз тастайды. Қатырып тұрмын дегендегісі. – Бірігіп өздерің арақ ішесіңдер!» – деп шықты дейсің ақжүректеніп. Отырғандар «мұның мұндайы жоқ сияқты еді ғой» десіп іш жиып қалған сонда. Енді міне, мына жұмысқа тағы киліккелі отыр. Ол туралы осылай ойға кеткенімен, онысынан тез қайтты. «Не көрініпті! Қарап отырып қара саналы болғаным не? Қанша дегенмен түбі бір жамағайын ғой. Менің сөзімді сөйлегелі келген шығар».

	Өстіп отырғанда:

	– Иә, ақсақал! – деп сөз бастады жөткірініп алған Қабен. – Не үшін жиналып отырғанымызды білетін шығарсыз?

	– Айта беріңіз енді, білеміз ғой, – деді Бекбосын селқос қана.

	– Айтсам мынадай, – деп жаңағы арыз деп көтерген оқи бастады. Бәрі құлақ түріп тына қалған.

	Пәле іздеген кісі оңай-оспақпен қоя сала ма? Қара күйені жаққан үстіне жаға түспей ме? Мына арызды жазған адам да «өтірікті шындай, шынды құдай ұрғандай» етіп-ақ қисаңдатып тізген екен. «Бекбосын кемпірін бір бұл емес, талай рет сабапты. Ал өткендегі балаларының қуанышты тойында ел қатарлы ептеп ұрттаған екен, соған бола Алматыдан келген баласы екеуі жабыла боқтап ұрсыпты. Кет депті. Содан кейін де қоймай, Бекбосын ұрып-соғып, қамшымен сабап, үйден қуып шығыпты. Бұл үйге келгелі тек осылардың жағдайына қарап, осы үйдің шаруасын аяғынан тік тұрғызыпты. Жаздай картошка суарып, шөп жинасыпты. Сол еңбегінің бір де біріне рақымет жоқ, кит етсе, жейтіні таяқ...».

	Не керек, естіген адамның сай-сүйегі сырқырайды. «Үндемей жүріп мына Бекбосының да қиын адам екен-ау» дегізетіндей-ақ. Мына отырғандар да қозғалақтап, Қабен мен Бекбосынға кезек-кезек қарап, «апырай, сен де осындай ма едің, не деген сұмдық» дегендей сыңайда. Әсіресе, Қабылбек қабағын түйіп, түксиіп қарайды. «Оқып бітсін, қай жерден шығар екен» деп Бекбосын отыр төмен қарап.

	Арызды оқып біткен Қабен отырғандарға барлай көз тастап, сәл үнсіз қалды. Сосын тағы да тамағын кеней түсіп:

	– Мінеки, осындай жағдай болған. Рас па? – деп сұрақ қоя Бекбосынға қарады.

	– Өздерің осыны рас деп ойлайсыңдар ма? Мені қойшы, баланың не жұмысы бар мұнда, оны неге қосақтайды? – Шал даусы дірілдей күйіне сөйледі.

	– Ей, Бекбосын! – деді осы кезде Әшіркүл кемпір жұлып алғандай. – Мені өтірікші қылайын деп отырсың ба? Біріңнің сөзіңді бірің қостап, балаң екеуің не демедіңдер маған? Балаң «кет» деп кеудемнен итеріп жібергенде, қой деуге де жарамап едің ғой. Сенің сол жалғызың үшін, содан көрген алғашқы қуанышың үшін дарбаңдап жүгірдім мен бейбақ!

	– Кемсеңдеп дауысы бұзылып, жыламсырап шықты. – Сол үшін көппен бірге ептеп ұрттағаным рас. Сенің балаң да ішті сонда қисалаңдап... Ұрмасаң мынау не? Үстім көкала қойдай! – Өз киімін өзі жұлқылап, бешпетінің түймесін ағытып, жеңін түрініп, шешінбек сыңай байқатты.

	Бағанадан бері қабағы тырысып ешкімді жақтырмай отырған доғдыр келіншек осы кезде оқыс тіл қатып:

	– Болды, – шешінбей-ақ қойыңыз, көрдік қой апа, жаңа, – деді де Бекбосынға жаратпай бір көз тастап қойып, Қабенге қарап, – Шындығында солай, таяқталғаны рас, өз көзіммен көрдім, – деді.

	– Імм, – Бекбосын естілер, естілмес дыбыс шығарып, басын изеді.

	«Доғдыр келіншек неғып отыр десем... Бәрін сайлап келген екен ғой.

	«Өз көзіммен көрдім» деп тақылдауын қарашы... Алдымен соған барып көрінген болды-ау... Бір ақыл үйретуші табылған ғой. Арыздың жазылуының өзін көрмейсің бе!».

	– Мұныңыз қалай, ақсақал? – деді Қабен Бекбосынға, – қамшысыз сөйлесуге болмай ма? Қазіргі заманда әйел ұру деген сұмдық емес пе?

	– Ой құдай-ай, сонша басы жарылып, көзі шыққан ешкім жоқ қой. Ашумен адам не істемейді. Қамшымен бір-екі рет тартып кеткенім рас. Аты-жөні жоқ қол көтеріп жын ұрып кетті ғой дейсің бе? Міне көзі отыр, – Кемпірді нұсқап көрсетіп орнынан тұрып та кетті. – Он күн болды күнде қып-қызыл боп арақ ішіп алады. От басының берекесі кетті. Төрімнен көрім жақын, кәрі қойдың жасындай жасым қалғанда, аз күн болса да серіктесіп түтін түтетсек деп едім. Аштан өлетін күн жоқ, адамға адам керек екен. Бас ауырып, балтыр сыздайды дегендей...

	– Сен қолыңмен арақ беріп пе едің? Онысы несі-ей! – деп Әшіркүл жұлқына түрегеліп еді, Қабен қолын көтеріп:

	– Қоя тұрыңыз, апа! – деді де Бекбосынға қарап иегін көтере сөйледі,

	– Өзіңіз айтып отырсыз ақсақал «адамға адам керек» деп, сөйтіп аласыз да панасыз адамды үйден қуасыз. Бұл қалай? – Қабен шалқая беріп жан-жағына қарады. – Оның үстіне сабағасыз, тоғдыр анықтап көріп, айтып отыр.

	Ыңырана сөйлеп Берішбай молда сөзге араласты:

	– Бұл сорлыны аясаң болмай ма Бекбосын! Мен саған адам қыл деп бердім ғой. Қартайғанда бір-біріңе селбесіп жан бағыңдар деп едім ғой мен. Әйтеуір бізді қара тартып, ес көріп жүр. Бұл өмірден жақсыны да, жаманды да бір кісідей көрді. Ешкімге жамандығы жоқ. Арақ ішсе, қуанышқа ішкен шығар. Қазір кім ішпейді арақты. Үлкен-кіші бірдей ішетін бір уақ болды ғой. Өзіңмен қоймай, балаң неге тиіседі бұған? Бар жазығы сенің шайыңды қайнатып, бас-аяғыңа қарағаны ма?

	– Ой, бүйтіп қарағаны бар болсын! – Бекбосын түңіле қолын сілтеді. Берішбайдың тілін емізген майда сөзі ызыңдаған масадай жағымсыз естіліп барады. Бұрыннан-ақ осы молданың адамға тура қарамай, көзін мысықтай шала жұмып, төңірегіне жақсы кісі көрініп, сөзін әдемілеп созып, бипазданып отырғанын жаратпайды-ақ.

	– Сонда не істейміз енді? Бұл кісі, – Әшіркүл кемпірге қарап қойып,

	– Жәбір көріп, заң орнына арызданып отыр. Жәбір көріп, таяқ жегені рас. Доғдыр анықтап отыр. – Қабен Бекбосынға түйіле қарады. – Бұл мәселені қалай аяқсыз қалдырамыз?

	– Айналып келгенде мені жазалағалы отырсыңдар ғой. Қайтеміз? Не істесеңдер де өз қолдарыңда. Енді мен бұл кісімен адам болып, үй болып тұра алмаймын. – Бекбосынның бұндай ойға бекінгеніне көп болған. Бірақ өзін-өзі басып, «не көрмеген басым, көрген құқайым жалғыз бұл емес қой, кішкене шыдайын» деп жүретін. Ал бүйтіп, заңға жүгініп, сұраққа түсемін деп ойламаған еді. Ішінен «Мен көк ит, сендер көп ит» деп қойып отыр.

	– Бірауыз мен айтайыншы, Қабеке, – деді Қабылбек ұзын қара мұртын сипап-сипап жіберіп. – Бұл кісіні менен жақсы білетін адам жоқ.

	– Бекбосынды айтып отыр. – Өз бетімен біреуге бірдеме демейтін момын. Біреу бірдеме десе, қайта мақұл дейді. Ана кісі қайта тартыншақтап отырған сияқты. Барлық пәлені бүлдірген баласы. Мен бұл кісімен бәленбай жыл көрші тұрамын. Білемін. Өзімен өзі. Ана бес-алты қойын баққаннан басқа ештеме білмейді. Біреуге тиіспек түгілі адаммен жөндеп сөйлесе алмайды.

	Енді үндемей-ақ қояйын деп еді, Қабылбектің сөзіне шыдай алмады. Адам сияқты тура сөз айта ма деп еді, тіпті мұны түкке тұрғысыз етіп тастады ғой. «Қой баққаннан басқа ештеме білмейді. Адаммен жөндеп сөйлесе алмайды». «Ағайынның осындай шалғаны қалмайды, қашан болса. Қарашы айтып отырғанын. «Баласы, баласы» деп. Әдейі арандатайын деген ойы. Ол не істепті? Келді, кетті. Бәрін көріп, түңілгені рас.

	«Барынан жоғы» дегені рас. «Мұныңыз не, қойсаңызшы арақты!» деп қатты айтқаны тағы рас. «Мынау сұмдық қой» деп алғаш көргенде шошып кеткен.

	Осы Қабылбек бәле болды бәрінен тегі. Қит етсе күндеп шыға келеді. Баяғыда қой бағып жүргенде, сонадайдан көрсе, жүгіріп келіп шаужайыма оралып, жалпылдап амандасушы еді. «Шай ішіп кетіңіз» деп жата кеп жабысатын. Кейде шауып келіп тоқты-торымен үлкен қойға айырбастап та алатын. Ал көктемде, қой төлдеп жатқанда ғой хал-жағдай білмек болып келіп, баласына бәсіре ататып кететіні тағы бар. Сөйтсе, соның бәрі қолында бір нәрсе барда ғана екен-ау! Саламы да сатушы болды ғой. Енді менің өзімді кемсіте бастады. Өйткені, қазір менен оған пайда жоқ. Айырбастап беретін қойым, бәсіреге беретін қозым жоқ. Өзім әрең жүрген жетім шал болдым».

	– Сен, Қабылбек, сөйлесең жөніңмен сөйле. Адамды шалмай, қағытпай. «Баласы, баласы» деп бәрін көріп тұрғандай сөйлейсің. Сен қайдан білесің? Оның не істегенін? Мен, міне, ұрған, сабаған! Пісіріп жесеңдер. Менің өзімді, «түк білмейді» деп былай апарып тастадың. Өзің қолыңмен жаратып алғандай. Тегі, сенің кірісетін, бүйтіп сөйлейтін жөнің жоқ қой. Қайта басалқы істің жөнін айтпайсың ба? Бізді білетінің рас: Осы кемпірдің қандай екенін де білесің. Құдайшылығыңды айтсаң неғылады?!

	– Болды! Болды! – деп сөзге араласты Қабылбек, – балаңды қорғамай-ақ қой, білеміз ғой. Енді сөзді көбейтпе! Қой! – деп өзінше басын кегжеңдетіп, бәрін өз білетін адамдай шалқайыңқырап отырды.

	Бекбосын басын оқыс көтеріп алды. Қабылбекке:

	– «Білеміз ғой». Нені білесің ей? Айтпайсың ба, мына елге? Бәрі естісін. «Әкесі өлгенді де естіртеді». Былқылдатпай ашып айт, айтсаң...

	– Басы қалтаңдап сәл отырды да Қабенге бұрылып, – Айналайын-ау, мұның не араласы бар бұл іске? Сұрайтын өкімет өзің емес пе едің? – деді.

	– Бұл кісі біздің адамымыз, ақсақал! Араласы болады бұл жұмысқа. Әр көшеде біздің көше комитеттері дегеніміз болады. Қабекең сол сіздердің көшелеріңіздің бастығы, былайша айтқанда. Түсінікті ме, сізге?

	– Бопты, бопты! Өкімет екен ғой, бұл да. Қойдық ендеше. «Бәрінің ауыз жаласып, бірін-бірі қолдай қалуын қарашы. Бұларға да дауа жоқ.

	«Өзіңнен зор шықса, екі көзің сонда шығады». Аяқ астынан мына Қабылбектің белсенді бола қалғанын қарашы. Бәрінен бұрын «балаң, балаң» деп қанды қайнатқанын көрмейсің бе? Япырай, мұның несі бар-ей менде? Түбін қусақ, бір тұқым, бір атаның баласы емеспіз бе? Екі көзімнің бірі – ет жақыным еді ғой. Осындайда сөзімді сөйлейтін жөні бар емес пе, біле білсе. Туыс болмай, туа шөккір. Ағайынның осындайы қалмайды қашан болса. Әрберіден соң менің жалғыз баламның оқығанын көре алмайды. Қасымбегім оқуға түскенде, іші күйіп өліп кете жаздаған. «Оқуға түскені өтірік, Алматыда қаңғып босқа жүр екен» депті ел-жұртқа. Өзінің соқталдай-соқталдай үш ұлы да оқуға түсе алмай құлап келген. Екеуі әскерге де барып келді. Не оқыған емес, не үйленген емес жүр ғой әнеки, әр жұмыстың басын бір шалып. Кішісі жүрген бір итқуар, бұзық, төбелестен басқа білері жоқ. Соның бәрін ел біледі, жұрт көреді. Бірақ ешкім ешнәрсе деп жатқан жоқ қой. Қабылбек мықы болса, өз баласын неге жөндеп алмайды? Әй, құдай-ай, қазақтың үзеңгі күндестігі қалмай-ақ қойды, әйтеуір».

	– Ал, енді не істейміз, ақсақал? – деді әлден уақыттан кейін Қабен сөз бастап. – Өзіңіз жасыңыз келген үлкен адамсыз. Отыныңызды жағып, шай қайнатып беретін адам керек емес пе? Жоқ, жаңағы айтқаныңыз шын сөзіңіз бе? Әлі де ойлансаңыз қалай болады?

	– Жоқ! Ойланып болғанмын! Шын сөзім – сол. «Табанын жалаған ит те күн көреді». Құдай өлтірмес. Күнімізді көрерміз бірдеме ғып. Ризамын, тегі. Басы бос! – деп сөздің өлер жерін бір-ақ айтты Бекбосын.

	Мұндай кескін сөзді күтпеген Қабен үн-түнсіз отырып қалды. Басқа отырғандар да «алғаш ашумен айта салғаны шығар, бұл кемпірден айрылып Бекбосынға не көрініпті. Пшту артына қарасын!» деп ойлаған еді, мына сөзді естігенде аңтарылып қалысты. Берішбай да қозғалақтап, көзінің астымен Бекбосынға қарап қойды. Бірнәрсе дегісі келіп жұтынып, жұтынып отырып:

	– Бекбосын, – деп дауысын соза, – Керек кезінде адам ғып, керек емес кезін ұрып-соғып қуып жіберетін ол бір далада жатқан адам ба екен?! Оны да құдай жаратқан. Обал-сауап деген бар...

	– «Құмыртсқаның басқаны тәңірге аян» молдеке. Обал-сауапты біз де білеміз. Нақақтан біреуді күйдірсем, өз обалым өзіме, болмаса әр кімнің өз сауабы өзіне...

	Тағы аз-кем үнсіздік орнады. Сәлден кейін Қабен қаламын тықылдатып қойып:

	– Қария, заң бар, зәкүн бар дегендей, панасыз адамды олай қуып жіберуге болмайды. Оның үстіне қазір – күз. Суық түсіп қалды. Осыдан көктем шығып, күн жылынғанға дейін кімді де болсын тұрған жерінен қозғауға болмайды. Бұл – бір. Екіншіден, бір-екі жыл бірге тұрып қалдыңыздар, семья болдыңыздар. Енді ажырассаңыздар үй-ішіндегі дүние-мүлікті бөлуге тура келеді. Жайдан жай кете салмайды ол кісі. Ана қорыңыздағы жиылған шөпке, әгротыңыздағы картошкаға дейін бұл кісінің үлесі бар. «Бәріне көмектескем» деп отыр әнеки, – деді қабағын түйіп. Бұл сәт былайғы отырғандар, әсіресе, Қабылбек пен Берішбай «әп, бәлем, қалай екен» дегендей қораздана қозғалып, еңселерін көтере-көтере қалысты. Әшіркүл кемпір де «мен де оңай емеспін» дегендей тамағын кенеп, жөткірініп қойды. Ешкім ләм-мим демейді. Бекбосын не істерін білмей, тығылып отырды да қалды. «Нағыз пәлеге енді қалдым-ау! Құтылудың өзі қиын болды ғой. Бұлардың қолына түссең осы енді. Заңмен қорқытады. «Қатынға тисең, қаласы жұғады», Тиіспеуге, бірдеме демеуге болды ма?! «Дүние мүлікті бөлу керек» дейді. Не дүние бар менде бөлетін? Осы үйдің қатыны болғаннан кейін қора-жайдың шетіне шығысқан шығар. Соған-ақ...». Шарға шалдың шақшадай басы шарадай болып зеңіп жүре берді. Біреу-міреу құдайшылығын айта ма деп еді, ешкім үндемеді.

	– Қайта біз сізді сыйлағандықтан, – деп Қабен қайта сөйледі, – Әйтпесе, заң орны іс қозғауға да болар еді. Әйтеуір қазақшылықпен қойшы деп отырмыз. «Таяқ жедім, жәбір көрдім» деп арыз жазып, алдымызға адам келіп отыр. Қалай болады?

	– Арыз берсе, отырмыз ғой міне. Соттайсыңдар ма, неғыласыңдар? Қайта-қайта несіне езе бересіңдер? Заң солай ұйғарса, оған қалай қарсылық жасаймыз. Өздерің біліп отырсыңдар ғой. «Мен көк ит, сендер көп ит, талаңдар». Бұлармен айтысып береке таппайтынын мықтап түсінген Бекбосын осылай деді де тұқырып отыра қалды. «Қиуы қашып, қисыны кеткен бір берекесіз тіршілік болды ғой».

	– Ал енді, сіздер қалай ойлайсыздар? – деп Қабен айналасына қарады.

	– Өздерің білесіңдер ғой, енді. Заңға сыйғызып бір келісімге келсеңдерші, қарақтарым! – деп қойды Берішбай.

	– Сіз, өзіңіз не айтасыз? – деді Қабен айналасына жапақ-жапақ қарап отырған Әшіркүл кемпірге. Өзі де әрең отыр екен, қалбалақтай орнынан тұрды:

	– Қарағым, саған рақмет! Бәрін тура айтып отырсың, – деп Қабенге қарап жыламсырай сөйледі, – Үлкен кісілердің айтуымен келіп қалып едім, бұл үйге. Мұндай болады деп ойламап едім. Бәріне рақмет! Маған мұның дүниесінің керегі жоқ, өз дүнием өзіме жетеді. Ал енді менің де бұл үйге кәдімгідей еңбегім сіңді. Жаздай картошкасын күттім. Жалғыз басты болсам да ішіп-жем керек адамға...

	Қабен сөзін бөлді:

	– Енді соны айтып отырмыз ғой, апа! Ойыңыз түсінікті, еңбегіңізді ешкім жемейді. Алып береміз, алатыныңызды...

	Айтқанындай Әшіркүл кемпірге бұл үйден алатынын алып берді.

	«Құтырғаннан құтылған» деген, құрысыншы содан ары, бәрінен бұрын қорытынды үкімді Қабылбек шығарғаны қинайды Бекбосынды. Япырай, тіпті бұл жерде жоқ өзі. Кең танауы одан ары шелектей боп, мұрты едірейіп, шалқая отырып сөйлейді дейсің кеп. Осы ауылдың жалғыз биі өзі ғана сияқты. «Жаман атқа жал бітсе...». «Бал ұстаған бармағын жалайды» дегендей, колхоздың қамбасының арқасында кіммен жақсы болмады бұл! Кімдермен жең ұшынан жалғаспады Қабылбек! Бір кезде қаңырығы түтеп арба айдап, май тасып жүретін Қабылбек қазір Қабекең болған. Қымс етсе, «Қабекең айтсын», «Қабекең не дер екен?» деседі. Мінеки, бүгінгі билікті де осы «көше бастығы» Қабылбек айтып отыр. Бекбосын шалды бұл ауылда Қабылбектен артық білетін адам жоқ сияқты. Сондықтан да соңғы «қорытынды сөзді сол кісінің айтқаны әбден орынды» екен.

	– Ұзын сөздің қысқасы – бұл кісінің, – сұқ саусағымен Бекбосынды көрсетіп қойды. – Жалғызілікті жағдайына қарап қана жеңілдік жасап отырмыз. Әйтпесе сотталып кететін қылығы бар, – көзін ежірейтіп отырғандарға төне қарап шықты, – Иә, солай, заңмен ойнауға болмайды! Біз бұл кісінің сақалын сыйлағандықтан қазақшылыққа барып отырмыз. Сондықтан да Әшіркүл кемпірдің бұл үйге кеткен еңбегін толық қайтарып беруіміз керек. Сонда былай болады: Бұл үйде барлығы үш жан деп есептейміз де, картошканың, бидайдың, ұнның, т.б. нәрселердің үштен бірі Әшіркүл кемпірге тиесілі деп есептейміз. Ол кісі де қарасатын жақыны жоқ жалғыз басты адам. Оған да қазір оңай тиіп жатқан жоқ. Өзіне-өзі келіп, жайланып алғанша көжеқатықтық бірер қой берілсін!

	Қабылбек осының бәрін айтып шыққанша, Қабен үн-түнсіз жымиды да отырды. Соңынан «өте дұрыс шешім» деп қостап қойды.

	Ертеңіне таңертең Берішбайдың екі баласы Әшіркүл кемпірді ертіп әкеліп, белорусь тракторының тележкасына жүгін басып, көшіріп алып кетті. Олар кетер кеткенше тағы да Қабылбек «бас-көз» болып шығарысып салды. Қора-жайға, картошка сақтайтын ұраға дейін үңіле қарап «бүйтіңдер, сүйтіңдер» деп тықақтап жүріп алды.

	Бекбосын оныншы класс оқитын қызымен екеуі тағы да шошайып қала берген. Тым-тырыс өздерімен өздері күндерін көріп жатты. Былайғы жұрт неше түрлі өсекті өрбітті дейсің. «Бекбосынның Алматыдағы баласы мен келіні келіп кемпірін қуып жіберіпті» деді. «Ол кемпір де оңай емес екен. Өкіметке арызданып, Бекбосынның дүние-мүлкінің жартысын алып кетіпті» деді. «Енді сол жалғыз баласының бағып алғанын көрерміз. Қызы мектебін бітірсе, ол да жайына кетеді, содан кейін қайда барар екен? Байқұс Бекбосын қаңғып қалады-ау!» десті кейбіреу. Біреулер жаны ашығансып, өп-өтірік аяушылық білдірсе, ет жақын деген жамағайынның кейбірі: «Шоқ! Шоқ! Жүр солай өзіңе жақсы болса!

	«Қартайған шағында жалғыз қалмасыншы! Отын өшірмей, өз күнін өзі көріп отырсыншы!» десе... Саған енді он бес жасар қызды қайдан табамыз!» десті.

	Бұлардың ешқайсысына Бекбосын ләм-мим деген жоқ. Тіпті ешқайсысымен сөйлеспейтін де болды. Тек ауық-ауық күрсініп, өз-өзімен күбірлескен боп қоятын. Кейде бір ашуланып кеткенде: «Әй, қу жалғыз-ай! Сенің бүйтіп оқып адам болғаның құрысын да! Қай ата-бабаң қалада тұрып еді? Үйің жоқ, күйің жоқ, сонша жабысып қалғаның не Алматыға? Сен адам болып, ауылға келсең, мен бүйтіп дос-дұшпанның табасына қалар ма едім? Сен оқуға түскенде, төбем көкке жеткендей қуанып едім ғой. «Тезірек оқуын бітіріп келсе, сонда көрермін сендерді!» деп төңірегімдегілерге мақтанғандай болып жүруші едім. Енді міне, не болды? Өзіңмен өзің сен кеттің! Менің жүрісім мынау?» – деп бұрқылдап-бұрқылдап басылушы еді.

	Сонымен келер жылы қызы мектебін бітірген соң, Бекбосынның да құйысқаны көтеріле бастады. Баласына «ауылға келесің бе?» деп бір-екі рет қыңқылдап еді, ашып-жарып ештеңе демей, төмен қарап міңгірледі де қойды. Оның енді ауылға келмейтініне әбден көзі жетті Бекбосынның. Ары ойлап, бері ойлап, «қу жалғыз, сен келмесең, сенің артыңнан мен барайын» дегенге бекінді. Сөйтіп, жаз ортасында Алматыға келіп еді...

	* * *

	Не нәрсенің де қасында жүргенде қадірін білмейді екен ғой адам баласы. Келгелі бері бір нәрсеге қатты қайран қалады Бекбосын. Осы таудың қуысында өмірге келіп, осында есейсе де күндердің күнінде оны осылай қатты сағынармын, осыншалық көзіме ыстық көрінер деп ойлап па! Бүгін, тіпті ерекше көрінуін қарашы! Қызылұштың тұмсығын айналып, Байынқолдың кең аңғарына бұрылған кезде-ақ айналадағы алып таулар айдындалып шыға келді. Анықтап тартқан сурет дерсің тура. Тұп-тұнық аспанға шаншылған тау бедерлері сондай анық. Тіпті тауды белдеулей ораған қарағайдың соншалық қап-қара, қардың соншалық аппақ екенін жаңа, осы бүгін ғана көріп отырғандай. Қатты таң қалды. Бұрын осы таудың қойнауында қой бағып жүргенде қалай байқамаған. Жоқ, бүгін ғана осындай ерекше ме екен. Япырай-ә, осындай да көз қарықтырар айқындық, тайға таңба басқандай дәне бедер болады екен-ау! Автобус терезесіне төне жабысып отырған Бекбосын беті суық әйнекке тиіп кеткенде барып түзеліңкіреп отырды. «Сонша тау көрмегендей болғаным не? Таныс біреу-міреу байқаса, ұятты. «Мына байқұс, Алматыға кетерін кетіп алып, елді, жерді әбден сағынған екен-ау, сорлы» деп отырған шығар». Жайлап жан-жағына қарап қойды.

	Автобус ыңырана өрлеп келеді. Барған сайын аңғар тарылып, екі жақтағы тау жоталары биіктей түскен. Ауылға да жақындап қалды. Біртүрлі жүрегі алып-ұшып асыққандай ма, қуанғандай ма... Алысқа ұзатылған қыздың төркініне келгеніндей сағынышы бойын кернеп бара жатқан сияқты. «Қалай қарсы алар екен?! «Бекбосын немересін ертіп келіпті, Алматыдан» деп бәрі қызық көрер ме екен? Әрқайсысы бір-бірден бәсіре атар балама, не көрініпті! Біле-білсе Бекбосынның бар көрген қуанышы – жалғызынан көрген осы жаман неме емес пе?! Айналдырған төрт-бес айдың ішінде мұны есептеп шығара қоймаған шығар. Ескерер, сыйлар, құрметтер. Өзінің туып-өскен ел-жұрты емес пе!».

	Шындығында, Бекбосын ауылды қатты сағынып қалып еді. Әнеугүні Алматыдан алғаш келгенде «Әйтеуір ел шетіне келдім ғой» деп алып ұшқан көңілі жайбарақат қалыпқа түскен. Сөйтсе, ол да уақытша ма деп қалды. Сағынышы әлі басылмапты, оны мына ауылдың төбесін көргелі бері қатты сезініп келеді. Қанша дегенмен, өзің түтін түтеткен қарақонысыңдай, өзің өркен жайған өтеніңдей болмайды екен-ау! Бәрі көзге оттай басылып, ыстық тартып бара жатқанын қарашы...

	Өткен-кеткеннің бәрі ойына оралып, ет-бауыры елжіреп, көзі жасаурай отырып ауылға да жетіп еді...

	Автобус ауылды қақ жарған ортаңғы көшемен жоғарылап келіп, дүкеннің алдынан қайта айналып тоқтады. Бағана автобусқа қалай қысылып кірсе, қазірде солай қысылып әрең шықты Бекбосын. «Кірерде ғой қалып қоям деп жанталасады, ал шығарда, ауылға жеткеннен кейін, неге сонша бірін-бірі күтпей жапа-тармағай ұмтылысады екен?». Жол бойы байқамаған біреулер Бекбосынмен енді амандасып жатыр. Дүкеннің алдынан да таныстар кездесіп, жалпылдап жағдай сұрасып:

	«Қашан келдің, Бекбосын-ау?», «Өй, мынау Алматының шалы қайдан жүр-ей?», «Мына бір бала кімнің баласы екен, құдай-ау?» десіп кейбір кемпірлер еңкейіп Еркіннің бетінен сүйіп, көптен көрмеген Бекбосынмен шұрқырасып-ақ табысып жатыр. Жол бойы ой құшағында отырып, автобустан бұйығы түскен шал, бірден бұлай болады деп ойламаса керек, жүрегі алып-ұшып, алқына сөйлеп, сасқалақтады да қалды. Тіпті, көзіне жас келіп те қалып еді. «Ел-жұрттан айналайын! Көз көрген деген осы! Ұмытпаған екен ғой».

	Дүкеннен былайырақ шығып, сәл аялдады. Біртүрлі басы айналып, теңселіп кеткендей болды. Милығына түскен тымағын көтеріп, жағасын түсірді. «Ууһ» деп жан-жағына көз жіберіп, аспанға қарап еді, күн тау басынан сәл мұнартып көрінеді. «Түс болып қалған екен-ау!». Еңкейіп, Еркіннің үсті-басын жөндегенсіп тұрып: «Нағыз ауылымызға енді келдік, Еркін батыр. Көрдің бе, ауылдың кемпір-шалдарының қалай екенін. Е дегенше, екі-үш кемпір айналып-толғанып бетіңнен сүйіп жіберді. Сен емес, менің өзім жан-жағымнан қаумалағанда есім ауып қала жаздады. Өз аулыңа не жетсін, шіркін! Жүр, енді ағаңның үйіне» деп онымен біраз күбірлесіп алды да, қолынан ұстап ілгері қозғалды.

	Өзіне таныс шағын ауыл. Шыныдай таза ауа, аздап аяз білінеді. Әр жерден көк түтін көлбей ұшады. Көшеден ары-бері иінағашпен су әкеле жатқан, суға бара жатқан, шана сүйреткен балалар мен қыздар көрінеді. Бірен-саран аттылы адам өте шығады ары-бері. Талай жүрген таныс көшемен Сәлімнің үйіне қарай бұрылды.

	Сәлімнің еңселі үйі көрінгенде неге екені жүрегі лүпілдей соғып, өне-бойы шымырлап, біртүрлі болып кетті. Туыстан ең жақын деген осы Сәлімнің шаңырағы. «Үйлерінде шығар. Қайда кете қояр дейсің, қыс көзі қырауда. Мал бар. Оқитын бала-шаға бар дегендей. Сәлім не жұмыста жүр екен?!».

	Мұржасынан түтін будақтаған шатырлы үйдің ашық қақпасынан ақырын ішке кіріп сәл аялдады. Бір жағынан ит шыға келсе, Еркін шошып қалмасын деп, оны иығына ұстап тұр. Сүйткенше болған жоқ, қора жақтан үлкен қара төбет жайбарақат келе жатты. Бұларға жақындап келіп, «кімсіңдер?» дегендей өзінше қарап тұрды.Бекбосын «жат, жат» деп еркелетіп еді, ол да құйрығын бұлғаңдатып мүләйімси қарап жата кетті. «Мына байқұс таныды ғой деймін» деп күбірлеген шал бір-екі аттап жүре беріп еді, үйдің есігі ашылып, келіні Күлімхан шыға келгені. Сәл таңырқай тұрып қалып:

	– Ой, жәке, сіз бе? – деп баспалдақтан жүгіре түсіп келіп, жалпылдап амандасып жатыр, – Аман-есенсіз бе? Алматыдан қашан келдіңіз? Тұрмаңыздар, үйге кіріңіздер! Өй, мынау атасының баласы ма? – Еркінді көтеріп бетінен сүйді. Күлімхан сөйлей жүріп есік ашты. Лыпылдап жүгіріп жүр. Шалдың сырт киімдерін алып іліп жүріп те қал-жағдай сұрап қояды. Пеш жанып, үйдің іші қызып тұр екен. Күлімхан шай қамына кірісті.

	Біраздан кейін сабақтан қайтқан балалары бірінен соң бірі келіп, ересектері аталарына амандасып жатыр.

	Сәлімнің сегіз баласы бар. Үлкені былтыр әскерге кеткен. Одан кейінгі қызы биыл оныншы класта оқиды. Аралары екі жастан үйелмелі-сүйелмелі балаларының соңғы екеуінен басқасы мектепте.

	– Сәлім не жұмыс істеп жүр? Денсаулығы жақсы ма? – деді Бекбосын шай ішіп отырып келініне.

	– Жақсы, жәке. Жаздай шөп шапты. Күзден бері жылқыға шықты. Тауда. Үш жігіт кезектесіп бағады. Кеше ғана кетіп еді кезегіне. Ертең кешке келіп қалар, – деді Күлімхан.

	Кешке қарай мал жайғар кезде Бекбосын Еркінді ертіп есік алдына шыққан. Азын-аулақ қой-ешкісі қолдарында екен. Балалармен бірге мал жайғасып шал да қора маңында жүріп алды. Өзінің бір кездегі үйреншікті шаруасы көзіне ыстық көрініп барады. Бейуақ кеш, әсіресе осындай қысқы кеш ауыл тіршілігінің ең бір маңызды сәтіндей көрінетін Бекбосынға. Апақ-сапақтан ымырт үйіріліп, қараңғылық қоюланғанша малын жайғап, қора-қопсысын төңіректеп, жем-шөбін жинап, есік алдының қарын күреп, сақал-мұртына сүңгіленіп, қырау тұрып, мұз қатқанша қақырынып-түкірініп қойып, сірі қарды сықыр-сықыр басып жүріп алатын. Бар жұмысын бітірсе де үйге кіре қоймай, есік алдында ары-бері жүріп, жан-жағына көз жіберіп, мұнартып түн құшағына еніп бара жатқан өркеш-өркеш тау шыңдарына көзі бұлдырағанша қадала қарап алушы еді. Күндіз қанша құлақ түрсе де естіле қоймайтын ауыл іргесіндегі тау өзенінің сарыны қараңғылық қоюланған сайын зорайып, гүрілдей түсіп, күндізгі қарбаластан босап, бір сәт тыныстауға бет алып, шымырлай ұйып бара жатқан, тау аңғарындағы момақан ауылды баяу тербете бастайтын. Бұл кезде бұйығыланып, ит те үрмейді, ешқандай бір бөгде дыбыс естілмейді. Ел орынға отырып, қызыл іңірдің қызуы билеген отбасында өзінше бір мамыражай тіршілік орнайтын... Көптен бері бастан кешпеген, тек ауылда ғана болар мұндай сәтті Бекбосын қазірде сағына қауышқандай рахаттана еске алған еді.

	Ертеңіне түс әлетінде жылқыдан Сәлім келді. Ақ қар, көк мұзда түнімен далада жүру оңай ма, өңі қарақошқылданып түтіккен. Қабағы қату, көзі кіртиіп, сақал-мұрты тікендей боп өсіп кетіпті.

	Алғаш үйге кіргенде, Бекбосын келеді деген ойында жоқ Сәлім сәл таңырқап барып амандасты.

	– Салаумәликүм. И-иә, қайдан жүрсің? Бала-шаға аман ба? – деді сырт киімін шешіне беріп.

	– Құдайға шүкір, келіп қалдық.

	– Өй, мынау кімнің баласы-ей? – деп Еркінді көріп. – Түрін қара, мұрныңды ұрайын, – басынан сипап түпкі үйге өте берді. «Ағаңа сәлем бер, сәлем бер» деп қалбалақтап қалған Бекбосынның сөзін елеген де жоқ. «Шаршап келген адам балаға қараушы ма еді» деп ойлаған шал көңіліне ешнәрсе алмады.

	Сәлім шай ішіп, маңдайы жіпсіп, жайланғаннан кейін де көп ашыла қоймады. Әлден уақыттан кейін барып, жөткірініп қойып:

	– Үй алды ма балаң? Қайда тұрып жатсыңдар? – деп Бекбосынға барлай қарады.

	Ең бір жанына тиетін ауыр сұрақтан қайқаң ете түскен шал қозғалақтап отырып:

	– Жо-оқ, бір орыстың үйін жалдап тұрып жатырмыз, – деп төмекшіктей күрсінді. «Отырып-отырып жанды жерге бір-ақ тиіскенін қарашы».

	– Қай бір жетіскен тіршілік дейсің! – деп тыжырынды Сәлім, босаған кесесін Күлімханға ұсына беріп.

	– Қайтеміз енді? – Бекбосын күрсіне түсіп, тұқырып отырып қалды. Шайдан соң «түнімен ұйқтаған жоқпын. Кішкене мызғып алайын» деп Сәлім түпкі үйге кіріп жатып қалды.

	* * *

	Дабырлай сөйлескен дауыстан төр алдында қисайып жатқан Бекбосын басын көтеріп алды. Ұмсынып орнынан тұра бергенше, «Аам мінеки, мына үйде», – деп есік ашқан Күлімхан. – «Жоғары шығыңыздар», – деді де өзі шегініңкіреп келген кісілерге жол берді.

	– Қайда өзі? Кәнеки? Шалқадан түсіп жатыр ма? – деп даусын көтере сөйлеген Әбдірахман шал алдымен кірді. Екі қолын бірдей ұсынып. – Е, е, мінеки. Иә, ассалаумәликүм! Ат-көлік аман ба? – деді.

	– Ой, Алматының шалы, қалың қалай? Келіп алып, үндемей жатырсың! – деп іле-шала шарға бойлы Исабай да қабаттасты.

	Қалбалақтай орнынан тұрған Бекбосын да:

	– Әликіссалам! Құдайға шүкір! Келіп қалдық – деп жауап қайтара амандасып жатыр, – Өздеріңнің халдерің қалай? Бала-шағаларың тегіс аман-есен бе?

	– Құдайға шүкір, бізді қойшы, ел ішіндеміз. Өзің қалайсың? Өзің...

	Алматыға үйрендің бе?

	– Алматы жаққан ғой деймін өзіне. Ауылда өзіміз сияқты қара шал еді, қарашы енді, ағарып қалыпты.

	Шалдар бірінің сөзін бірі іліп әкетіп, жарыса сөйлеп тоқтар емес. Сөйлеп жүріп қорбиған сырт киімдерін шешіп, тымақ, бөріктерін былай алып қойып, төрге төселген құрақ көрпенің үстіне малдас құра отырысты.

	– Адам баласы дәм тартса, қайда бармайды? Алматыңызға да үйреніп қалдық, құдайға шүкір – деді Бекбосын басыңқы сөйлеп. – Алғашқы кезде екі қолымызды қайда қоярымызды білмей, зеріккеннен өліп кете жаздаушы едік... Оның үстіне мен Алматыға барған кезде шілденің орталап қалған уағы еді, құдай көрсетпесін, ыстықтан әуе айналып жерге түседі. Сәл жүрсең пора-пора терлеп қоя бересің...

	– Тегі, Алматы ыстық жер екен ғой. Барғандардың бәрі шыдай алмадық деп келеді осы. Тіпті, жел соқпайды дейді ғой, – деп еді Исабай, Әбдірахман да іліп әкетіп:

	– Өйткені, Алматының тұрған жері – ой, – деді алақанымен ауаны басып, – Бүк болады да тұрады. Ана жылы бір барып, үш күн әрең шыдадым, құдай сақтасын! Бірақ енді, үйренген адамға жан-тыныш, біз құсап отын-су, мал деп жанталаспайды. Жатып ішіп, көлеңкеде жатасың...

	– Ары-бері әбден аралаған шығарсың енді, Алматыны? – деп өмірінде ауылдан ұзап шықпаған Исабай қалалы жерді әлі таңсық көріп отыр.

	– Араламағанда... – деді қатарлары келіп көңілі көтеріліп қалған Бекбосын желпіне сөйлеп, – Талай жерін көрдік. Медеуге бардық, Көктөбеге шықтық.

	– Көктөбеге ме, әйтеуір, бір биік таудың басына аспалы жолмен шығады дейді ғой, – деп Исабай ұмсына жүгініп, айта түссе дегендей, әлі Бекбосынның аузына қарап отыр.

	– Ойпырай, сен де қоймадың ғой. Түк көрмеген байқұс-ау! – Әбдірахман Исабайға ежірейе қарады. – Бекбосын, осыны өзіңмен бірге ала кетіп, Алматыны аралатып бір сауабын алшы!

	– Жүрсін қалтасын қалыңдап! Аралатамыз! – деп Бекбосын көтеріліп қалды.

	– Ой, ақшасы жетеді мұның! Барасың ба ей? Аралатам дейді әне, Алматыны, – Әбдірахман күлді.

	– Ақшасы көп дейді, мынаны қара! – Исабай қолымен Әбдірахманды нұсқап, Бекбосынға қарап қойды.

	– Немене, ақшаң жоқ па?! Пенсияңды да жинап жүрсің. Осы күзде ғана сиырыңды өткіздің сельсоветке...

	– Ой, аз пенсия неге жетеді? Сиыр өткізгелі не заман...

	– Анаң қара, ақшаны айтсаң жолатпайды. Бұған сенбе, Бекбосын. Бұл ақшасын жинап, кемпір алайын деп жүр. Әлі естисің, мұның қызығын! – Әбдірахман Бекбосынға қарап көзін қысты.

	– Ой, сен де айтасың-ау! Мұның сөзі құрысын Бекбосын. Қайдағы кемпір? Еһ-еһ...

	– А, а, солай ма?! Бәсе, бәсе! – дей беріп еді Бекбосын, «ата» деген Еркіннің даусы көңілін бөліп кетті. Есіктен ақырын кірген немересі үйдегі танымайтын кісілерге таңырқай қарап, жүрер, жүрмесін білмей тұрып қалған.

	– Келе ғой, айналайын? Келе ғой, бері, – деп Бекбосын екі қолын бірдей созып өзіне шақырды.

	– Бұл кімнің баласы? – деді Әбдірахман.

	– Алматыдан келген бала ма, бұл? – деді Исабай.

	– Иә, Алматыдан келген бала, менің балам бұл – деді Бекбосын Еркінді қасына отырғызып.

	– Ой, айналайын, жақсы бала екен ғой, бері келші! – деп екі шал кезек-кезек өзіне шақырып, басынан сипап, бетінен сүйді. Әбдірахман құнжыңдап, қалталарын қарап, бір тал кәмпит тауып берді Еркінге.

	– Бұл «жігітті» ертіп келген екенсің ғой. Ой, бәрекелді! Көрсін ауылды, – деп Әбдірахман риза болып қалды. – Өзіңе ермек табылыпты ғой, Бекбосын! Жақсы болған екен. Құдай тірі қойса, ертең-ақ жігіт болады.

	– Бала бақшаға бара ма, өзіңмен бірге ме? – десіп шалдар қауқылдасып жатыр.

	– Күндіз бала бақшаға барады. Өкіметтің қарамағында ғой баланың бәрі, – деді Бекбосын.

	– Балаң мен келінің жұмыста ғой, сонда?

	– Жұмыста емей. Екеуі де қызмет істейді.

	– Бәрекелді! Жас кезде еңбек еткен жақсы.

	– Енді оқыған адамға өкімет қызмет береді ғой. Бекер тастамайды, – деп сәл үнсіз қалған Исабай, есіне бірнәрсе түскендей бір уақытта оқыс қозғалып, – Сонда сен үйде жалғыз қаласың ба, кеш батқанша? – Бекбосынға таңырқай қарап қалыпты.

	– Жалғыз қалмағанда, енді... Мен кемпір алып алды ғой дейсің бе?

	– Япырай, ә! Ұзынды күн қайтіп кеш батады, жалғыз адамға?

	Төңірегіңде бір уақ сөйлесетін кемпір-шал бар ма, өзің сияқты?

	– Е, соны айтам. Расында... – деп Әбдірахман да Исабайды қостай жөнелді.

	– Кемпір-шал қайда, өңкей орыс! Не тіл білмейді, құры былдырлап. Алматыңда, тегі қазақ аз болады екен ғой. Алматы, астана деп оны кәдімгідей дабырайтамыз. Бұл қазақ байқұстың бәрі мал бағып қырда жүреді екен ғой, ойлап қарасам... – деп Бекбосын ойлана сөйледі...

	– Енді... – Әбдірахман күрсінді. – Басқа ұлттардай емес, қазекем қалаға көп үйір болмаған сияқты ғой. Ал қазір соның дұрыс болмағанын байқап отырмыз. Бүгінде баланың бәрі қалаға қашатын болды. Естіп-біліп жүрміз, үй-жай жоқ, көрінгеннің босағасында жүреді дейді. Қазақ баяғыдан далаға қашпай, қалаға тартса, үй-жай салса, мұндай пәле болмайтын еді.

	– Әй, қайдам? Қалалы жерге қазақ үйренбеген ғой, өзі. Үлкен бір қызмет істемегеннен кейін, қайтіп отырасың қалада? – деп Исабай өзінше білгенін айтты. – Тегі, малсыз қайтіп күн көреді адам?

	– Оны енді екеуміз бірдейміз, Исабай. Бізден ешкім сұрамайды да. Балалар да тыңдамайды, қалаға кеткені – кеткен. Онан да ел-жұрттың амандығын, заманның тыныштығын тілейік те... – Әбдірахман әңгімені тұжырымдағандай болды.

	– Сірәдағысын айтамын да енді, – деп Исабай да үнсіз қалды. Шалдар осылай сәл үнсіз отырысты.

	Әлден уақыттан кейін Әбдірахман жөткірініп алды:

	– Ім, м. Алматының жағдайы солай де, Бекбосын. Адам бәріне үйренеді ғой, – деді сақалын саумалап қойып. Сөйтіп отырғанда, Күлімхан кіріп, шай дайын болғанын айтты.

	Шай ішіп отырып, әзіл-қалжың аралас әңгімені шалдар қайта жалғады. Өмірлерінің көп жылдарын бірге өткізген, тіршіліктің ыстық-суығын бірге татысқан қариялар, шындығында сағынысып қалған екен. Оның үстіне қартайғанда ауылдан алыстап кеткен Бекбосынның көңілін аулап отыр. Көбіне соған қарап әзіл тастап қояды.

	– Алматыға ғой үйрендім деп отырсың, – деді Әбдірахман күле сөйлеп, – Не көп, қалада жалғыз басты кемпір көп дейді ғой, соның біреуін неге алмайсың? Әркімнен естиміз осы, ештеме сұрамайды дейді ғой. Ет пен картошка жеткізіп тұрам десең, «әке» деп айналып кетер, кім болса да.

	Жүзіне күлкі үйіріліп, Бекбосын орнынан қозғалып-қозғалып қойды.

	– Соны айтам, е-е – деп Исабай да қосыла кетті, – естімеген елде көп деген, кейбір кемпірлер «маған мынандай шал керек» деп, бойы, жасын айтып казитке жазады дейді әуелі.

	– Әнеки! Япырай, осы Исабайдың білмейтіні жоқ ей? – деді Әбдірахман, – Қайда жүріп естисің-ей, осының бәрін? Не ауылдан қарыс жерге ұзап шықпайсың. Кешке дейін құла биенің шоқтығына отырып алып, сиыр қайырасың да жүресің?

	– Ой, сіздер де қызықсыздар! Біз деген казит оқимыз, арғы-бергі жақтан хабар алып тұрамыз! – деп Исабай кәдімгідей мақтана сөйледі.

	Бұл тұста сөзге Бекбосын да араласты:

	– Маған айтасыз, Әбеке! Нағыз кемпір алатын мынау Исабай ғой, көрдіңіз бе? Құдай біледі бұл да кемпір іздеп кәзитке жазып жүр-ау деймін, осы?

	– Солай ғой, дейім. Әй, сау емес. Алматының жағдайын сұрап, тұқымдап қоймауы жаман! – деп Әбдірахман кеңкілдей күлді.

	– Жоқ, сіздер әңгімені бұрмаңыздар! Біз естігенімізді айтамыз. – Исабай қызарақтап қалды. – Бекбосын өзіңе айтылған әңгімені маған аударма сен. Кемпір менен бұрын саған керек. Алматыда тұрасың. Өзің үйде жалғыз қалам деп отырсың... Алдымен осы сен алшы кемпірді. Біз сосын бірдеңе етерміз... – Бәрі де мәз-мәйрам күлісіп алды. Шайдан кейін де әр нәрсені бір сөз етісіп, бірқауым отырды олар. Ауылға келгелі Бекбосынның арқа-басы кеңіп әңгімелескені, жадырап күлгені осы шығар. Несін айтасың, бір жасап қалды. Кетерінде Әбдірахман:

	– Ал енді, Бекбосын ауылыңа келіп қалған екенсің, аунап-қунап жатырсың. Сен келді деген соң үйде тыныш жата алмадық. «Сәлемдесіп, жағдайын білейікші» деп. Ауылдың әңгімесін сағынған шығар деп, біраз қалжың айттық саған. Мына балаңды ертіп келген екенсің, тегі жақсы болды. Өз ауылың, өз үйің, жат. Ертең біздің үйге келіп дәм татып кет соғымнан. Күнде келіп жатқан жоқсың, жаның жүдемесін, көңілің арықтамасын, – деп арнайылап шақырды.

	– Оның арғы күні біздің үйге келесің. Шақырғаным, – деді Исабай. Бетіне қан жүгіріп, жүзі нұрланып, аппақ сақал-мұрты айрықша жараса қалған Бекбосын:

	– Рақмет! Рақмет, сендерге! – дей берді.

	* * *

	«Ел іші – алтын бесік». Туған ауылыңның түтініне не жетсін, шіркін! Бекбосынды да туған ауылы шетқақпай еткен жоқ. Қайта алақандарына салып, қолдарынан түсірмей, қошаметтеді десе болады. Әнеукүнгі Әбдірахман мен Исабайларды айтсаңшы. Бірінен кейін бірі шақырып, жандары қалмады. Соғым былай тұрсын, бір малдың басын мүжі деп, екеуі екі қой сойып берді. «Қартайғанда көрген мынау «жаман немең» үлкен жігіт болсын. Атасына ілесіп келіп қалған екен ел-жұртына. Қадамы құтты болсын! Біз сияқты аталарының үйінен құры қайтпасын. Амандық болса, биылғы төліміздің алдынан бір-бірден бәсіре алсын» десті олар уәделесіп алғандай. Бекбосын төбесі көкке жете қуанды. Мына қартайғанда көрген Еркінді ауыздарына алғанына жүрегі жарылып кете жаздады. Олардан кейін де бірнеше шаңырақтан дәм татты Бекбосын. Бәрі де қолдарынан келгенше сыйлап-ақ жатыр. Көзкөрген дегеннің аты – көзкөрген екен-ау! Көре қалған, ұшыраса қалған жерде бәрі де хал-жағдай сұрап, жалпаңдап қалады. Әсіресе, бір жағдайға Бекбосын айрықша көтеріліп қалып еді.

	Осыдан төрт-бес күн бұрын осы ауылда Ауғанбек шалдың кемпірі қайтыс болып, елмен бірге Бекбосын да соған барған. Баласы колхоздың бас зоотехнигі еді, содан ба, ауданнан тартып, көрші ауылдардың бастықтарына дейін ағылып түгел келді. Қалың нөпір келіп жатыр, кетіп жатыр. Солардың ішінен ауданның бір хатшысы, бұрын осы ауылдың бастығы болған, Сұлтан деген жігіттің Бекбосынмен топ ішінен бөле-жара жылы шыраймен амандасқаны жұртты кәдімгідей елеңдетіп кетті.

	«Мұны қайдан біледі-ей?», «Сұлтанның бұл ауылдан кеткеніне де бес-алты жыл болмады ма?!», «Бекбосынның бір жақындығы бар ма еді, Сұлтанмен!?», «Кейін болмаса, бұрын жоқ болатын, ондай ештеме» десіп, есік алдында аулада шоғырланып отырған шалдар күбірлесіп барып басылған.

	Алғаш бас-алты адам машинадан түсіп, аулаға кіргенде-ақ, олардың ішінен Сұлтанды бірден таныған Бекбосын. Әуелі отырғандармен бас изесіп қана өте шыққан болатын.

	Кейін қайтарда үйден дәм татып, көңіл білдіріп шыққаннан кейін бұлармен жақын келіп амандасқан. Жағалай қол беріп келе жатып, Бекбосынды көргенде Сұлтан таңырқай:

	– Ой, Беке, ассалаумәликүм! Иә, қалыңыз қалай? Сіз осындасыз ба, өзі? Денсаулығыңыз жақсы ма? – деп дауыстай сөйлеп, ықыласпен сәлемдескен. Тіпті, бүкіл жағдайын тәптіштеп сұрап, қасында біраз тұрып қалды. Отырған шалдар аң-таң... Бекбосынның қазір Алматыда екенін, басқа жағдайларын толық білгеннен кейін:

	– Е-е, солай деңіз, ақсақал? Алматыдамын деңіз, – деп сәл тұрып қалды да, Бекбосынмен қатар отырған шалдарға назар аударып, – Бұл Бекбосын деген қария, өздеріңіз білесіздер, өмір бойы қой баққан кісі. Және қандай бақыт десеңізші! Міне! – Оң қолының бас бармағын қайқайтып тұрып, алға сілтеп қалды. – Қой бағуды осы кісіден үйрену керек. Қой бағудың профессоры бұл кісі! – деді Бекбосынмен қол алысып қоштасты. – Қайыр-қош! Аман болыңыз!

	– Солай, солай. Тура айтады!

	– Ой, нағыз қойшы ғой, бұл Бекбосын!

	– Ойбай-ау! Қоймен көзін ашқан адам емес пе? Расында, пірәпессір бұл! – десіп шалдар біразға дейін дуылдасып қалған.

	– Ой, мұның қой баққанын айтпа! Бұл құсап, тегі ешкім баға алмайды! – деп әңгімеге араласты шеткерірек отырған, бұрын өзі де неше жыл қой баққан Дәулеткелді шал көкшулан сақал-мұртын сипап-сипап жіберіп, жұтынып қойып. – Мен бір-ақ нәрсе айтайын сендерге. Естеріңде шығар, алпыс тоғызыншы жылғы қыс. Ойпырай, ондай қар бұл Байынқол өңірінде мен көргелі болған емес, тегі. Қой қорадан шыға алмай қалды ғой. Қар дегенің аттың сауырынан келеді. Үскірік аяз қақап тұрып алды. Қарға адым жер мұң болды. Қораларға жем-шөп тасып жеткізу деген қиямет. Сонда осы Бекбосын жалғыз үй Жарқұлақты қыстайды. Тура Әулиешоқының түбі жарықтық. Екі күнде салт атпен әрең жететін жерге қатынау қайда, ол тұрмақ мына тұрған Қайшысайға жете алмай қалды ғой. Трактор, трактор дейміз, омбы қарда тракторың да түк істей алмайды екен. Онда мұндай үлкен трактор жоқ. Әшейінде нән қарағайды бұтағымен сүйреп келетін жойыт, қасат қарды құры бұрқыратып жүрісі өнбейді. Оның үстіне, осынша сай-салаға бірден трактор қайдан жетсін! Сонда мына Бекбосынға әбден көктем шыға қатынаған перме бастығы. Басқа жердегі, мына Ақкөл мен Асутөрдегі қойшылардың қойы қырылғанда Бекбосындікі дін-аман түсіп келді ғой. Міне, көзі отыр Бекбосынның өтірік десеңдер. Жаңағы Сұлтанның айтқаны, тегі тура. Шынында да қойдың прәпессірі бұл. Өкіметтің қалай ойлайтынын білмеймін. Кейде осы еңбекті дұрыс бағаламайды, әйтпесе мына Бекбосынға керой атағын баяғыда беретін-ақ жөні бар еді. Несін айтасың?

	Отырғандар қайта дуылдасып, әңгіме желісі біразға дейін созылып еді.

	Сол жиыннан Бекбосынның көңілі тасып қайтқан: «Ел-жұрттан айналайын! Кімнің кім екенін біледі олар! «Ұлық болсаң, кішік бол» деген. Мені танығанын айтсаңшы! Япырай, көрмегелі кемі бес-алты жыл болды-ау! Хал-жағдайымды түгел сұрап шықты. «Осы жаман шалды қойшы» деп мұрнын шүйіріп жүргендерге, көптің жиналған жерінде әй, бір сауап болды-ау!».

	Шындығында, көрмегелі талай уақыт өтіп кеткен, бүгінде ауданды басқарып отырған Сұлтан бүйтіп хал-жағдайымды сұрайды деген Бекбосынның ойы түгіл, түсінде де жоқ еді. Бар-жоғы он шақты жыл осы ауылда болған. Алғаш үш-төрт жыл зоотехник, одан кейін колхоз бастық. Бас-аяғы осы. Мал аралап жүргенде, үйінен талай кеп дәм татқан. Қолынан келгенінше, Бекбосын сыйлады, сыйласты. Кейінгі кезде ол туралы әр түрлі әңгіме де естіп жүрген. Онда Бекбосынның қандай жұмысы бар? «Көпке жағу оңай дейсің бе? Кім не демейді» деп қоятын. Бұған амандаспай кетсе де, келіп кетері жоқ, көңілі баяғыдай.

	«Мен сияқты қой баққан шал толып жатыр. Елеп-ескеріп, амандық сұрасқаны кісілігі. Рақмет онысына!».

	Осының бәріне ой көзін жіберіп отырып біруақ Бекбосын, Сәлімге келіп тірелді. «Япырай, бұған не боп кеткен өзі? Келгеніме он шақты күннен асты, адам құсап бір сөйлескен жоқ. Біресе ойға, біресе тауға кетеді. Бұл ауылда жұмыс істеп жүрген жалғыз өзі сияқты». Әуелде, «шынымен шаршап жүрген шығар, жата жастана сөйлесерміз» деп жүретін. Жылқының кезегін өткізіп келіп те бір жайбарақат отырмайды. Келе салып ұйқысын қандырып алады да, күн бата «іске» кіріседі. Әнеугүні кеш бата кетіп, түн жарымында бір машина қарағай алып келді. Күбірлеп түнімен жүріп алды. Кеше ғой тағы сол кеш кетіп, түн ортасында машинамен шөп алып келді. Оның өзін қайдан алып келгенін, құдай білсін, әйтеуір тегін емес, жымын білдірмей, қораның ішіне тығып тастапты. Бүгін түске дейін ұйықтап, күн еңкейе есік алдына шыққан. Бекбосын ананы, мынаны сұраған боп, өзімсіне сөзге тартып еді, күңкілдеп жөнді ешнәрсе айта қоймады. Қырыстанып өз шаруасымен қора жаққа бұрылып кеткен. Қайтып Бекбосын оған бата алмаған. «Қайтсін жұмысбасты болып кетіпті ғой. Бір үйде бір еңбек. Шиеттей бала-шаға дегендей». Қораға кіріп кеткен Сәлім көпке дейін күйбеңдеп жүріп алды. Бір-екі рет айқайлап, әйеліне шелекпен су алдырды. Қораның ең түпкі бөлігінде алакөлеңкеде көздері жалт-жұлт етіп үш қой байлаулы тұр. Көктемге дейін осылай семіртіп шығады. Жаңағы суды соларға ішкізді. Ат шаптырым кең қораны бұлың-бұлың ғып бөліп тастаған. Бұрыш-бұрышының бәрі жем-шөпке толы. Қыстай ешнәрседен қысылатын емес.

	Осылай кеш батқанша қора-қопсының төңірегінде жүріп алған. Сәлімғ ымырт үйіріле әйеліне үйіп-төгіп тапсырманы берді де, өзі атқа қонды. «Тауда бір қойшыда жолығатын жұмысым бар. Сол үйге барып қонамын да, ертесіне жылқыға кетемін» деді. «Япырай, бұған не болған өзі? Сонша қытымыр, пысықай болғанда ел алдына түсіп кете ме? Қайда барады? Бұдан жаман күнінде де көштен қалмай, ел қатарлы қыз ұзатып еді ғой». Бұрын қойда жүргенде арагідік әр кімнен «ой, сол інің сенің, тым дүниеге жақын» дегенді естіп қалып жүретін. Марқұм әкесі де оның сондай әрекетін сезетін. Кейде Бекбосын көңіліне сыймаған нәрсені айта бастаса, әкесі «қой, неғыласың, сен үндемей-ақ қой, өзім бір ақылымды айтып қоярмын» деп басып отырушы еді. Бекбосын Сәлімнің сондай әрекетіне бірде сеніп, бірде сенбей: «Әр кімге тіршілік керек, біреудің ала жібін аттап, кісіге қиянат жасамаса болды да. Көре алмаған жұрт не демейді?» деп ойлайтын. Енді міне, бәрін көзімен көріп отыр.

	«Баяғыдан бергі жұрттың сөзі тегін болмады. Не деуге болады?! Біреуге біреу ақыл айтатын заман емес. Ақыл тұрмақ, бір ауыз сөзіңнің өзін бөтен емес, ішіңнен шыққан балаң кейде тыңдап, кейде тыңдамайды. Оның қасында мына Сәлім өзімен терезесі тең, бір үйлі жанның бас иесі. Жаңа тіршілік құрған жас емес. Қалай оған мынауың былай деуге болады. Шындығында құдай өзіңе бермесе, біреудің айтқанымен біреудің көкірегі ашылар деймісің? Аман болсын. Қайтеміз! Бәрінен бар жақсы.

	«Бауырым бар» дегеннің өзі дәтке қуат».

	* * *

	Үлкен сәскенің кезі. Жаңағы бір әзірде Еркінді ертіп есік алдына шыққан Бекбосын қораның алдындағы ұзын қарағайдың үстінде отыр. Томпайтып киіндіріп алған немересі ананы бір, мынаны бір сұрап, былдырлап қойып, тып-тыныш ойнап жүр. Бұл да ауылға үйрене бастады. Алғаш келгендегідей емес, көп жыламайтын болды. Әйтеуір атасы қасында болса болды, басқа ешкімді іздей қоймайды. Атасы тұрса тұрады, отырса отырады. Тіпте түнде де ұйқылы көзімен қолын созып, атасын бар ма, жоқ па дегендей сипалап қоятыны бар. Ұйқысы да сергек болып алды. Атасы сәл қозғалса, көзін ашып алады. Таңертең де бала болып тұрғысы келмей жата бермейді. Атасы киінсе, бұл да ұйқысы ашылмаса да киімін іздеп киінуге асығады. Жата тұр дегенге көнбей, қыңқылдай бастайды. Тастап кетіп қалады деп ойлайтын болса керек бала көңілі. Осыны байқаған Бекбосын таңертең оянғанда бірден тұрып кетпей, қашан Еркіннің ұйқысы қанып оянғанша, қозғалмай жата тұратын. Бүгін де әбден кеш тұрды бұлар. Асықпай жуынып-шайынып, шай ішіп алған соң сыртқа шыққан.

	Күн ашық. Шығыс жақтағы биік таулардың ұшар басы күнге шағылысып жарқырап көрінеді. Біреу отын жарып жатыр ма, тарс-тарс еткен балта дыбысы тұнық ауада тынымсыз естіліп тұр. Арасында баланың жылаған дауысы да келеді құлаққа. Мұндайда бұрылып Еркінге көз тастап қояды Бекбосын. Көше жақтан екі аттылы адам дабырлай сөйлесіп өтіп барады. Бір кезде бұл дыбыстың бәрін басып-жаншып жоқ қылған, трактордың дарылы ауылды басына көтерді. Ышқына келіп дарылдайды. Бекбосын орнынан тұрып жан-жағына мойнын созып еді, көре алмады. Бір жерде тұра ма, кетіп бара ма белгісіз. Көпке дейін дарылы естілді де тұрды.

	Бұл үй де Бекбосынға жақын ағайын інісінікі. Екі-үш атадан барып қосылатын Базарбек қырықтың мол ішіне кіріп қалған жігіт. Бекбосынды жаны қалмай сыйлап тұрады. Сәлімнің үйіне келгенін ести сала жүгіріп келіп сәлем берген де осы Базарбек еді. Одан кейін де ертелі-кеш «қалай демалып жатырсыз» деп келіп тұратын. Осыдан екі күн бұрын бесін кезінде: «Бүгін сіз үшін әдейі жұмыстан ерте келдім. Біздің үйде де бір жатсаңызшы, апаммен әңгімелесіп» деп Сәлімнің үйінен осында алып келген болатын. Содан бері осы үйде. Үлкен-кішісі түгел бәйек болып, сый-құрмет көрсетті. Әсіресе, Бағила кемпір: «Қалалы жерде жағдайың болып жүр ме, болмай жүр ме? Қолдың тамағын сағынған шығарсың. Сақтап жүрген жақсы шайым бар еді» деп асты-үстіне түсіп қалбалақтап-ақ жатыр. Сәлімнің үйінде ертелі-кеш болсын, біруақ ешкіммен әңгімелесе алмай жүр еді, мына Бағила екеуі әбден бір шер тарқатысты. Әркімнің өз қатарына не жетсін десеңізші. Оның үстіне заманнан бірге жасасып келе жатқан Бағила ғой – бұл. Орыны бөлек – Бекбосынға. Арғы-бергіден әңгіме қозғап, жетісіп қалды. Осылай өзімен өзі отырған Бекбосынның ойын келіні Ұлбосынның салдырлай сөйлеген дауысы бөліп жіберді.

	– Далада отырғандарыңыз қалай? Суық емес пе, ата? – деп сөйлей келген ол, бұларға жақындай беріп имене тоқтады. – Ой мына жігіт ойнап жүр екен ғой. Тоңып қалмайсың ба, батыр? – Тізе бүгіп отыра қалып, Еркіннің қисайып кеткен тымағын жөндеп кигізіп, пәлтесінің жағасын көтеріп қойды.

	– Үйден жаңа ғана шықтық, күннің көзіне кішкене отырайық деп. Онша суық емес қой бүгін, – деді Бекбосын. – Өзің бір жаққа барып келдің бе?

	– Дүкенге барып келдім, ата. Мына «жігітке», – Еркінді нұсқап, – лайық бірнәрсе бар ма екен деп барсам, түк жоқ, құрып қалғыр. Әйтеуір, бір жейде алдым. Шақ келе ме, әуелі. Іздеген нәрсең табыла қоймайды бұл дүкеннен.

	– Ой, айналайын-оу, несіне әуре болдың оның!?

	– Неге, ата, еш әурелігі жоқ. Апасын, ағасын іздеп келген екен жігіт болып. Кисін. Қуанып қалады бала деген.

	– Рақымет, айналайын, – Бекбосын риза болып қалды, – Жасың ұзақ болсын!

	Ұлбосын орнынан тұрып Еркінге жақындады:

	– Жүре ғой, мен саған жейде әкелдім. Әй-әй жейде, – деп еңкейіп келіп оның қолынан ұстады. Еркін ешнәрсеге түсінбей, біресе атасына, біресе Ұлбосынға қарайды.

	– Бара ғой, – деді шал да қолын үйге қарай сілтеп, – Апаға баршы, апаға. Әй, бармайды ғой бұл. Маған қарайды. Бұзық.

	– Иә, сізге қарап қояды. Сізге неге жүрмейсің деп тұр. Бәрін біледі өзі, – деп күлді Ұлбосын. – Жарайды онда, ойнай тұрсын!

	– Менсіз қайдан барады ол. Мақұл енді ойнай берсін, – деп күліп қойды Бекбосын да.

	– Көп отыра бермеңіздер, ата. Үйге кіріңіздер, тоңып қаласыздар, – деп сөйлей барып Ұлбосын үйге кіріп кетті.

	«Өзі бір жарқылдаған жақсы адам» деп ойлады Бекбосын. «Бір қабақ шытуды білмейді, ашық-жарқын. Ізеті қандай? Үлкеннің алдынан қия өтпейді. Әй, айналайын-ай! Тектінің аты – текті ғой».

	Бекбосын бұл келінін осы үйге түскелі бері біледі. Ұмытпаса он сегізге толар-толмаста келген. Осы Бағиланың өзі көрші ауылдан құда түсіп алып беріп еді баласына. Өсіп-өнген текті жер деп мақтанып отыратын. Айтқанындай Ұлбосынның әлі күнге дейін бір бөтен мінезін көрген де, естіген де емес. Алты балалы болды. Қашан көрсең, қабағы ашық, аңқылдап жүргені.

	– Е, бәсе, үйге кірсеңдерші! Баланы тондырасың ғой, Бекбосын-ау! Отырып алдыңдар ғой, сонша, – деді бұлар үйге кіре бергенде Бағила, – Күннің көзі болғанымен қыстың аты – қыс.

	– Енді. Әбден үй күшік болып кеттік қой. Бүгін күн онша суық емес екен. Кішкене жүріп қалдық. Еркін деген мықты бала ғой. Тоңған жоқ, апасы, – деді Бекбосын төрге жайғаса беріп.

	– Ойбұй, ауыртып алма, әйтеуір. Аман болсын, – деп қойып Бағила келініне дауыстады. – Әй, Ұлбосын, жаңағы жейдесін кигізші Еркінге... Еркінді қызықтап, шай ішіп бұлар бірқауым уақыт отырып қалды.

	Бағиланың баптап құйған күрең шайы ішкен сайын таңдайына татып, маңдайы жіпсіп, арқа-басы босап, жадырап отыр Бекбосын. Оның үстіне Бағила әлсін-әлі «ыстықтай қанып іш, қазір балалар оқудан келсе, ту-талақай боп, не ішіп, не қойғаныңды білмей қаласың» деп ықылас танытып отыр. Шайдың соңына таман Ұлбосын: «Өздеріңіз асықпай іше беріңіздер» деп тұрып кетті де, дастарқан басында Бекбосын мен Бағила ұзақ отырып қалды.

	– Асықпасаң, жата тұр, ертеңдер Базарбек те келіп қалар, – деп Бағила сәл тоқтап қалды да, – Асықпасаң деппін ғой, кеше Базарбек кетерінде:

	«Көкем мен келгенше кетіп қалмасын. Бір-екі күнде қайтып келемін. Соғымның аты – соғым. Келген соң қой сойып берейік. Зәуімен келгенде бір малдың басын жеп кетсін» деді. Қазір болатын шығарсыңдар? – деді Бекбосынға.

	– Ой, шырағым-ай! Онысына рақымет! Бұйырғанын жеп жатырмыз ғой, қой сойып қайтеді...

	– Неге? Күнде келетін жерде емессің, бір келгенде... Бір малды кімге соймай жатырмыз.

	– Рақмет, Бағила, ниетіңе! Бұйырғанын көрерміз. Асықпайым ғой, қайда асығам? Ана қыздыкіне қайтпасам... – деп даусы дірілдей барып, қабағын шытына тоқтады.

	– Бәрін біліп отырмын Бекбосын! Қарыс-қарыс, сүйем-сүйем. Сол қыздың үйі ғой, емін-еркін келіп кететін жерің. Әйтеуір өзің болған соң білінбейді...

	– Ол байғұс та балалы-шағалы. Оның үстіне үйлері де тар екен. Басқа қайда барамыз енді... – Бекбосын осыны айтқанда кәдімгідей мұңайып қалды.

	– «Қайда барамыз?» деме Бекбосын! Құдайға шүкір, бұл да өз үйің. Келіп-кетіп тұр. Бұрынғыдай емес, алданышың бар, – Еркінге көз тастап қояды. – Қасымбек те үй алар, бәрі ертең-ақ ұмыт болады. Босаған тіс қайтып бекімейді, Бекбосын. Күлзейнеп байғұс тірі болғанда, мына жаман немелеріңді ортаға алып, ел ішінде-ақ отырмас па едіңдер! Қайтесің, алланың жазуы солай болды. Өйтіп төменшіктеме, – деп Бағила өзімсіне сөйледі.

	– Айтып отырғаныңның бәрі тура Бағила. Саған айтпағанда кімге айтам. Қартайғанда өстіп елден алыстаймын деп ойлап па едім? Кешелі бері іштегі шерді сен деп қана айтып отырмын. Затың әйел болғанмен, ескі көзден қалған өзіңсің. Менде сен білмейтін не сыр бар. Ендігісінің несін жасырайын. Ана қу жалғыздың тіршілігі анадай болды. Маған қарамақ тұрмақ, өз басын қайда қоярын білмей жүр. Уһһ! – деп толып кеткен кеудесін босатып, сәл тосылып қалды да қайта сөйледі, – Бұның бәрін басқа біреуге айтсаң «шоқ, шоқ» деп табалағалы тұр. Басқа-басқа Сәлімнің табасына қалам деп пе едім? Әнеугүні келмей жатып:

	«Үйге тура неге келмейсің? Байға кеткен қызыңның босағасына барып сығырайғанша» дейді ай-шай жоқ. Тура тұмсығыма бір қойғандай, жүрегім суып қоя бергені... Құдая тәуба! Ал келдік жарылқап тастаса. Келгеніме мінеки, он шақта күн боп қалды. «Көрмеген, білмеген жерде күй-жайың қалай боп жатыр?» деп жөндеп бір сөйлескен де жоқ. Қайта, әйтеуір ел-жұрттан айналайын! Күнде біреуі қошеметтеп, «келіп қалған екенсіз, үйден дәм татып кетіңіз» деп сыйлап жатыр.

	Сәлімнің түйеден түскендей мінезін бұрыннан білетін Бағила Бекбосынның сөзіне қосыла кеткісі келгенмен, өзін-өзі тежеп, жайбарақат қалып танытып, шалға басу айтты:

	– Ойбай-ау, Сәлімді жаңа көріп пе едің? Ежелден мінезі сол ғой. Ештеме жоқ, өз бауырыңның айтқанын көңіліңе ауыр алма! Оның жыны тілінің ұшында ғана ғой...

	Сәлімнің осындай қыршаңқы, қағытпа сөзінің талайын-ақ естіп жүр Бағила. Бекбосын Алматыға кеткенде де осы Сәлімнің: «Қаңғып жүрген жалғыз баласының артынан өзі де кетті қаңғып! Сорың құрғыр! Алып берген кемпірден былай айрылды, баласының тіліне еріп. Көрерсіңдер, осы шал көмусіз қалады» дегенін өз құлағымен естіп, жағасын ұстаған.

	«Япырай, басқа айтса да бұл сөзді Сәлім айтатын жөні жоқ еді-ау! Бірге тумаса да, Бекбосын екеуін бір-бірінен бөліп жармай, бағып-қағып өсіріп еді ғой, Нығымет марқұм. Тіпті кейде, «құдай-әруақ риза болсын, осы Сәлімімді жетімсіретпейін, әкесі жоқ дегізбейін» деп отыратын.

	«Бекбосыннан бұрын бар болса, Сәлім ішсін, Сәлім кисін» деп жүруші еді, жарықтық. Енді айтып отырғанын көрмейсің бе? Бекбосынмен бір қарыннан шықса, осындай сөз айтар ма еді?» деп есіне түссе түңіле жаздайтын Бағила.

	Қазірде Сәлімнің әр қилы мінезі есіне түсіп:

	«Құрысын! Құрысын! Мына шал оны естімей-ақ қойсын! Онсыз да шекесі қызбаған қамкөңіл байқұс, бүйткенше деп, буынып өлер! Қой-қой!» деп тілін тістеп іштен тынып отыр.

	Соның арасынша сыртқы есік ашылып, дабырлай сөйлеп, мектептен қайтқан балалар кіріп келе жатты. Төртінші, бесінші, алтыншы оқитын үйелмелі-сүйелмелі екі ұл мен бір қыз сумкаларын асынған күйінде жарыса сөйлеп бұлар отырған үйдің есігін ашқан. Ентігіп «апа, апа» дей берген үлкеніне Бағила: «Ау! Ау! Ақырын сөйле, ана баланы оятасың» деп дауысын бұқтыра сөйлеп, қолын көтере шайқап қойды. Бұл кезде бағанадан шай ішіп, бойы жылынған Еркін атасына сүйеніп ұйықтап кетіп еді. Шайға әбден қанған Бекбосын да дастарқаннан шегініңкіреп отырды.

	– Әй! – деді Бағила балаларына. – Тез-тез киімдеріңді ауыстырыңдар да шайға келе қойыңдар. Содан кейін су әкеліңдер, қора тазалаңдар, шырақтарым! Келіңдер, мына шай суымай тұрғанда.

	Басына жастық қойып, Еркіннің қасына қисайып жатқан Бекбосынның ойынан Сәлім шығар емес,

	...Әкесі Мұхамет соғыстан қайтпай қалғанда осы Сәлім төрт-бестер шамасындағы жүгіріп жүрген бармақтай бала еді. Ал бұдан үлкен тұңғыш қызы жеті-сегіздерде болатын. Өзінің артынан ерген жар дегенде жалғыз бауырының қазасы Нығыметке оңай тиген жоқ. Бірақ бұл Нығыметтің ғана басына түскен тауқымет емес, әлейім елге келген ауыртпалық – «көппен көрген ұлы той». Бәріне бір өзі бас ие болып қалған ол, белін бекем буды. «Артыңда пұл қалғанша, ұл қалсын» деген. Мына Сәлім тірі болса, Мұхаметтің аты өшпес, оты сөнбес деп, үміт етті. Көрші бөлімшедегі інісінің үй-ішін өзінің жанына көшіріп алды. Ешкімге көз түрткі қылмай, өз балаларынан кем көрмей бақты, қақты. Бертінірек келістіріп тұрып үй салып берді. Несін айтасың, ол кезде Байынқолдың қарағайы ен-тегін еді ғой. «Орнында бар оңалар» деген Мұхаметтің балалары да оң-солын танып, ел қатарына қосылды. Қызы бой жетіп, ұлы ер жетті. Ешнәрседен кем болған жоқ. Құдайға да, жұртқа да аян – бәрі Нығыметтің арқасы. Қызын қолымен ұзатты, ұлын қолымен аяқтандырды. Бұлардың, Нығыметтің інісі Мұхаметтің балалары екенін де мұндаға дейін біреу білсе, біреу білмейді. Көпшілігі-ақ Нығыметтің өз баласы деп жүр Сәлімді. Кейбіреу тіпті «қойшы Бекбосынның інісі» дейтін. Бұған Бекбосынның да кәдімгідей көңілі өсіп қалушы еді. Қайтсін, жалғыздық құдайға ғана жарасқан, екінің бірі болып, жал-құйрығың жалғасып жатса жаман ба?! Бекбосын көбіне малда, сыртта жүрді. Ауылдағы екі үйдің іргесі сөгілмей бірге отыратын. Анда-санда Сәлімнің кейбір қытымырлау әрекетін байқап та қалатын Бекбосын. Ондайда әкесі марқұм, ешнәрсе дегізбей, басып отырушы еді. «Біреудің айтқанымен біреу жөнделіп кетпейді, әркімнің құдай өзіне бермесе! Үндеме, неғыласың! Сен үлкенсің, анау-мынау ұсақ-түйекті елемей-ақ қоя сал! Енді жер ортасына келгенде жоқтан өзгеге араларың ашылып кетпесін!» деп ескерту жасап қоятын. Кейінірек Сәлімнің шешесі қайтыс болды. Өлер-өлгенше Нығыметке рақметтен басқа айтпай, көз жұмды-ау, марқұм! Сыйластық деген сол, әнеки... Содан кейін көп кешікпей, кемпір-шалдың өздері қайтыс болы. Одан бері де Бекбосынның басынан талай нәрселер өтті... Енді, міне.., жалғыз бауырының түрі. «Япырай, бұл неден осындай суық болды?!». Бұрынғысын қойшы, үлкендер барда көп ешнәрсе біліне қоймаушы еді. Енді екеуден-екеу қалғанда... Бірін-бірі іздейтін, біріне-бірі сүйенетін кез осы емес пе, білген адамға. Қара орман – қара шаңырағым деп қара тартып келмеп пе еді, бұл...

	Осылай ой тұңғиығына түсіп кеткен Бекбосын одан қайтып шыға алмай, малтығып, ұйқылы-ояу ұзақ жатты. «Қой, не болды сонша түңіліп» деп ойлап бір кезде басын көтерді. Үйдің іші тып-тыныш, өздерінен басқа ешкім қалмапты. Пыс-пыс етіп, Еркін әлі ұйықтап жатыр. Күн еңкейіп кеткен бе, үйдің іші ала көлеңке. Басы бір түрлі мең-зең. «Ойбай-ау, неге таусыламын сонша? Сәлім маған пәлен деген жоқ қой түңілетін. Шаршап жүрген шығар. Бала-шаға бағу оңай дейсің бе? Кімнің шекесі қызып жүр дейсің?! Келмей жатып маған бүйте қоймады дегенім қалай болады?! Кеше ғана кетіп едім ғой, ауылдан. Қой. Төбедей болып, менің бүйтіп бұртыңдағаным жараспас. Қандай болса да, маған одан артық бауыр табылмайды. Біреу жақсы бауырын берер деймісің маған, енді!». Жер таянып орнынан тұрған Бекбосын Еркінге қарап, «ұйқыны соқты ғой, батырың» деп күбірлей беріп, сыртқа беттеді.

	* * *

	– Әлгі Сәлім қашан келуші еді? Біз қайтсақ болатын еді, – деді Бекбосын шай ішіп отырып, келіні Күлімханға.

	Шалдың шынымен қайтуға бел байлап отырған Күлімхан:

	– Сәлім келсін, ата. Келіп қалатын шығар, асықпаңыз, – деді, – Оның да жұмыстан қолы босамай, сіздің жаныңызда да бола алмады, ең болмаса бір-екі күн.

	– Ештеме жоқ, менің қасымда болғанда не істейді, – деді Бекбосын жайбарақат пішін танытып. – Әркімнің тіршілігі бар. Қыс көзі – қырау. Сый-құрметті көріп жатырмыз ғой. Ел-жұрттан айналайын. – Шайға қандым дегендей шал кесесінің бетін басып, дастарқаннан шегініңкіреп отырды.

	Бекбосынның Бағила кемпірдікінен Сәлімдікіне келгеніне екі күн болды. Бірден қызының үйіне қайтып кеткісі келіп, өзін өзі тежеді. Үйде Сәлім болғанда кетіп те қалар еді, енді тұра қашпай, не болса да күтейін деген ойға келді. Бағила кемпірге риза. Жаны қалмай, шығарып салды, кетерінде де келіп жолығамыз деп қалды. Көнекөздің аты – көнекөз. Сый-құрметі, ықылас-ниеті бөлек қой олардың. «Апам бар» деп келді ғой, мына «жаман немеңе» құдай амандығын берсе, мал төлдегенде, төлбасы бір қозыны бәсіре ғып атаймыз. Сенің де толып жатқан ешнәрсең жоқ, қуанышыңның алды. «Бірге жасасқан, көпті көрген Бағиланың өзі түк білмегендей болды» деме. Риза болып аттан. Келіп тұр. Менің көнім отырғанда бала-шаға қайда барар дейсің. Сен айтпасаң да, жағдайыңның бәрін біліп жүрмін. «Басқа түссе – баспақшыл» дейді, алла-тағаланың жазуы солай болса, қайтесің. «Таудай байлық жиғанмен, бұйырғанын жейсің». Дәм-тұз, несібең солай болған шығар. «Соңына сор ергеннің бір бақыты болады» дейді екен бұрынғылар. Сол айтқандай, саған да құдайдың бір дегені бар шығар. Бұл күйіңде қалмассың. Бәрінен амандық жақсы. Денсаулық болсын де. Қалғаны бір нәрсе болар» деп кетерінде көп әңгіме айтты Бағила. Оның бәрі Бекбосынның көңіліне кәдімгідей медеу болды. Басқа не айтсын Бағила. Басынан жақсы да, жаман да өткен, көпті көрген оның білгендігі ғой, бұл. Кісілігі ғой оның. Әсіресе, Еркінді елегеніне шалдың төбесі көкке жете қуанды. Ауылға ертіп келгелі оны дәл үйдей, дәл Бағиладай ешкім елеп-ескерген жоқ. Әр-беріден соң оны елегені – Бекбосынды сыйлағаны емес пе! Бұған басқа көп дүние керек емес...

	Сәлім әбден ел орынға отырып, қас қарайғанда келді. Бүгін келмей ме деп отыр еді Күлімхан. Күйеуінің көңілді келісіне таңырқай қараған.

	– Иә, қарайсың ғой, – деді Сәлім күлімсірей әйеліне қарап, тоңын шешіп ұсына берді.

	– Енді, тойдан келгендей боп тұрсың, қызара бөртіп, – Күлімхан да күлді. Әшейінде мұндай сөзді айта алмас еді. Сәлімнің мына көңілді сәтіне орай сөз ретінің келіп қалғаны.

	– Той болмаса да тойдан кем емес. Бастықтың үйінен келе жатырмын.

	– Қайдағы бастық? – Күлімхан Сәлімнің аздап ұрттап алғанын байқады. «Е, бәсе» деп қойды ішінен.

	– Қайдағы бастық болушы еді, совхоздың директоры.

	– Е-е, директор да қонаққа шақырады екен ғой, – Күлімхан таңқалған сыңай танытты.

	– Ойбай-ау, оның шаруасы менсіз біте ме? Әнеугүні айтып еді, «тауда бір қойшыда күзден бері жемге байлаған бием бар еді, соғымға деп. Соны ала келіп, сойып берсең» деп. Соған айналып қалдық. Ерте шығып, түс болмай келгенбіз. Ой, семірген-ақ екен, жануар. Несін айтасың, тура табан қазысы!

	– Енді, директордың соғымы сондай болмағанда... Бір қыста қанша соғым сояды осы директорың. Алғаш қар жауғанда-ақ, сойды демеп пе еді.

	– Ой, сондай сөз не керек? – Сәлім қынжыла сөйлеген болды. – Бала-шағасы, келімді-кетімді кісісі бар дегендей. Бір жылқы не болады. Қаладағы балалары тағы бар.

	– Болды енді, қойдық, – деді Күлімхан қолын түпкі үйге нұсқап, даусын бәсеңдетіп, – Амандассаңшы барып...

	– Кім, кім? – Сәлім де иегін көтеріп-көтеріп қойып, бір кезде есіне түскендей, – Е, е, келді ме?! – деді.

	– Әнеу күні сен кете салып келген, – деп сыбырлады Күлімхан. Жөткірініп қойып, Сәлім түпкі үйге кіріп кетті. Төр алдында қисайып жатқан Бекбосынға ол келгелі алғаш рет ап-анық, ашық-жарқын амандасып:

	– Салаумаликүм! – деді қолын ұсынып. – Қалай жағдайыңыз? Бағила кемпірдің үйінде жатып алдыңыз ғой.

	– Енді, күнде келіп жатқанымыз жоқ. Қайда асығамыз? – деді де қойды Бекбосын. Ішінен Сәлімнің мына жайдары қалпына кәдімгідей көңілі көтеріліп қалды. Орнынан қозғалып, жөнделіп отырды.

	– Қалай? Жақсы демалып жатырсыз ба? – деп тағы да Сәлім Бекбосынның қасына жайғаса беріп. – Жұмыстан қол тимейді тегі. Қасыңызда да бола алмай жатырмын.

	«Мынаған ақыл кірейін депті ғой» деп ойлаған шал оған сәл таңырқап қарап қойды. «Әлде Күлімхан бірдеңе деді ме екен. Кеткелі жатыр, көңілін аулай сал деп. Әйтеуір, Сәлімде бір өзгеріс бар».

	– Жақсы дем алмағанда, «жан тыныштық жақсы екен, жатып ішер ас болса» деп, неге жаман болсын дем алған. Жұмыс істеп жатқан жоқпыз. Баламыз екеуміз туысқандарды аралап жүрміз, – деп күле сөйледі Бекбосын.

	– Жақсы. Жақсы. Аралаған жақсы! – деп Сәлім қисайып жата кетіп, Еркінді өзіне шақырды. – Келе ғой. Бері кел! Атасының баласы – жақсы бала екен ғой, өзі, – Ақырын жақындаған Еркіннің басынан сипап, маңдайынан иіскеді. «Е, бәсе. Өсти салса несі кетеді. Бәрі көңіл». Бекбосынның да сақал-мұрты жыбырлап, жүзіне күлкі үйірілді.

	– Бүгін кеш келдің ғой, өзің. Мына суықта ат үстінде жүру де оңай емес шығар.

	– Әй, бұл совхоздың жұмысының қайсысы оңып тұр ғой дейсің. Үйрендік қой, бәріне. Бүгін ерте келетін едік. Бастықтың бір жұмысымен осы уаққа дейін жүрдік, – деп жатқан жерінен басын көтергенде, арақ иісі мүңк ете түскен. Жақын отырған Бекбосын тыжырынып қалды.

	«Бәсе, алабөтен көңілді келіп еді. Әй, ақаңның қуаты-ай! Мақауға да тіл бітіреді, құдай біледі. Адамды кейде осылай жайдарыландырып жібереді».

	Біраздан кейін дастарқан жайылып, тамақ келді. Сәлім сол көңілді қалпы бөсіңкіреп сөйлеп отырды. Директордың соғымын сойып бергенін, бастықтың өзіне сенетінін, бар жұмысын осыған тапсыратынын айтып, былтырдан бері араларының жақсы екенін сөз етіп мақтаныңқырап қойды. Бір уақытта Күлімхан Сәлімге қарап:

	– Жәкем, ертең қайтсам деп отыр. Апамның үйінен келе сап қайтам деп еді, сен келсін, асықпаңыз деп тоқтаттым, – деді жайлап.

	– Ертең! Неге? – деп қалды Сәлім аузына басқа сөз түспей, – Асықпаңыз, жатыңыз!

	– Рақмет! Жаттық қой. Келгенімізге де бірталай уақыт болды. Ауылды кәдімгідей сағынып қалған екенбіз. Ел-жұрттан айналайын. Мауқымызды бастық.

	– Сағынсаң енді жатпайсың ба, көктемге дейін...

	– Ой, рақмет, Сәлім. Әлі талай келеміз ғой, амандық болса... Мына батыр да әке-шешесін сағынған шығар, – деп шал немересінің басынан сипады.

	– Ім-м, – деп Сәлім ыңырана сөйлеп, – Бұл – үйде ме, жоқ әлгі неде ме, не деуші еді? Дексат па?..

	– Иә, иә, барады. Соған барады.

	– Бәрі жұмысқа кетсе, үйде жалғыз қаласың ба, сонда?! – Сәлімнің көзі үлкейіп барып, төне қарады.

	– Жалғыз қалмағанда, енді..., – Бекбосын біртүрлі жаси қалғандай болды.

	– Төңіректе былай ертелі-кеш сөйлесетін мұсылман бар ма?!

	– Жоқ. Жоқ. өңкей орыс... «Неше күннен бері енді сұрағанын қарашы, түк қоймай».

	– Жә-ә, – деді Сәлім жақтырмай. – Өмір бойы қой бағып, далада жалғыз жүргенің аздай... енді қартайғанда...

	Сәл үнсіз қалған Сәлім қайта сөйледі.

	– Балаң не істейді? Жұмыс істеген адамға, тегі үй береді деуші еді, оған неғып үй тимейді осы?

	Баласының не істейтінін білсе де, Сәлімнің әдейі білмеген болып отырғанына Бекбосынның жыны ұстап, басына қан теуіп шыға келді.

	«Өстиді енді. Жап-жақсы отырып қарашы, әдейі білмеген бола қалуын».

	– Әй, білмеймін не болатынын? Үй дегенің қиын екен ғой қалады. Қайтеміз, кезегі келгенде берер, өкімет өзі, – деді Бекбосын ешнәрсесін білдірмей, жайбарақат.

	– Кезегі қашан келеді екен? Елдің балалары осы бара сап жұмысқа орналасып алады, бара сап үй ала қояды. Әй, оның өзінде ғой әленің бәрі. Адамға жұғымы, жақындығы жоқ. Өзімен өзі сол. Қоқайып. Әйтпесе, не... Жап-жақсы оқыған адам. Жұмысын істеп жүрсе. – Сәл басылып Бекбосынға қарап отырды. – Сол Алматыға босқа бардың ғой сен. Босқа. «Жалғыз балам! Жалғыз балам!» деп. Тып-тыныш отырған кемпірді былай қоя бердің. Енді міне, босқа қаңғу...

	Жан-дүниесі алай-дүлей буырқанып кеткен Бекбосын не айтарын білмей отырды да:

	– Енді әйтеуір жұмысын жұрт мақтайды, әнеу күні бір сурет салған екен, екінші орын алып, сыйлық беріпті... Кім біледі, енді... Бір нәрсесі болар. – Шал тағы да ішкі бұлқынысын жасырып қалды.

	– Ой, құдай! – деп тыжырынды Сәлім. – Кімге тұлға боп, ненің жарығын бітегелі жүр сенің балаң! Құмырсқаның илеуіндей қым-қуыт Алматыда. Айтып отырым ғой, босқа қаңғу. Баста үй, бауырда қазан болмағаннан кейін, не – ол? Үй-жайы бар мықтыларды да көргеміз Алматыдағы. Үш кісінің басын қосып шай бере алмайды.

	Бекбосын үн-түнсіз отырып қалды. «Мұның жыны неғып қозып кетті, құдай-оу! Жараңның аузын өстіп тырнайды ғой. Әйтпесе, өзі көріп, біліп жүрген нәрсенің несін қазбалай береді. Табалағаны ма?

	«Шарамның жоғынан шалға тиіп барамын» дегендей, мен де Алматыға қайбір жетіскенімнен барды ғой дейсің. Енді оның бәрі осы Сәлім айтатын сөз бе екен?».

	– Тамақ жесеңдерші, болды енді суып қалды ғой, – деді Күлімхан Сәлімге қарап сәл үнсіздікті пайдаланып.

	– Тамақ алыңыз, – деп қойды Сәлім де шалға қарап. Орнынан қозғалыңқырап қойған Бекбосын:

	– Ой, көп жедім, айналайын, – деді келіні ұсынған сорпа толы кесені ала беріп.

	– Өзі ауылға келмейім дей ме, тегі? Айтып көрдің бе? – деді біраз үнсіздіктен кейін тағы да Сәлім.

	Ол сөйлей бастағаннан-ақ шалдың жүрегі суылдап қоя берді. «Ойпырай, тағы нені қоңырсытар екен. Тақымдап қоймады ғой, тіпті. Бұл да бір болмайтын әңгімені айта береді екен».

	– Талай айттық қой. Келгісі жоқ ауылға. Несі барын әйтеуір, шыққысы келмейді ғой, Алматыдан.

	– Өзі келгісі келгенмен келін көнбейді ғой. Белгілі ғой. – Сәлім өз сұрағына өзі жауап бере сөйледі, – Алматыдан бергі жерден қыз таппағандай, жердің түбінен барып алғанын көрмейсің бе?! Ішкертін жақтың қызы біздің ауылды қайтеді, қала тұрғанда.

	– Соны айтам. Бұйрық қой. «Қуған жетпейді, бұйырған кетпейді» деген. Ешнәрсе адамның ойлағанындай болмайды, – деп Бекбосын күрсінді.

	– Мынаны Еркінге беріңізші атасы, ішер ме екен, – деп Күлімхан кесемен сорпа ұсынды. – Ой атасының баласы сорпа ішеді қазір, ертең мамасына барады.

	– Іше ғой, айналайын, – деді осы кезде Сәлім де сөзге араласып. – Мамаңды сағындың ба? А? Ой, Күшік!

	Еркін жапақтап атасына қарады.

	– Мұның нағашыларымен хабарласып тұрасыңдар ма? – Сәлім Бекбосынға назар аударды.

	– Өзіміз барған жоқпыз. Хат, хабар келіп тұрады.

	– Ой, алыс-ау, алыс. Жердің түбі, құдай көрсетпесін! – Сәлім басын шайқап-шайқап қояды.

	– Ештеме жоқ. Бүгінде жер алыстық қыла ма? Самолет тұрғанда. Зуу етіп жетіп барасың. Бұл, келінді алыстан алғаннын бір пайдасы – тұқым жаңарады екен дейді.

	– Тұқым жаңарады дегені не тағы? – Сәлім кәдімгідей таңырқап қалды, – Ол қалай, сонда?!

	– Енді, бәріміз бір қазақ дегенмен, бұрын аралас-құраластығымыз жоқ болды ғой, алыс жермен. Мыңнан бір жер ауып келіп қалғандар болмаса, құда жегжат болу да сирек еді ғой. Қазір ғой, қайта әйтеуір, оқудың арқасында балалар алыс-жақын демей, бірін-бірі тауып жатыр. Сонда сол бұрын өмірі араласпаған рулардың балалары қосылса, олардан туған бала жақсы, зерек болады дейді. Міне, тұқым жаңарды деген осы, – деп Бекбосын өзінің Алматыға барғалы естіген, алғаш өзі де таңқалған осы әңгімені айтты.

	– Ой, шіркінің-ай! Сөз-ақ! Айналып келіп, өз балаңды мақтағалы отыр екенсің ғой. Сонда жаңарған тұқым мынау ма? – Еркінді көрсетіп,

	– Кім айтып жүр оны? Оттаған!

	– Жо-жоқ! Шын сөз – бұл. Кәдімгі доғдырлардың өзі тексерген дейді.

	– Ойпырай, қалаға барып оқымысты болайын дегенсің ғой. Сонда осы жердегі, бір ауылдағы бірінің қызын бірі алғандардың тұқымы не болады? Нашар тұқым болды ғой. Еһе. Естімеген ел де көп деген. Айта береді екен ғой...

	– Енді сенбейсіңдер өстіп. Бостан босқа айтпайды ғой.

	– Айтқаныңа сенейік. Сонда мына Еркін – жаңарған тұқым болды ғой, – Ұмсынып келіп баланың басынан ары-бері сипаған болды. – Пшту. Жаңа тұқым дейді. Іштемесі жоқ. Шашын көрдің бе баланың? Ұстап көрші, жұп-жұмсақ. Өлі жүн сияқты, жасық, – Еңкейіп Еркінге қайта қол созды. – Міне, – деп шымшып көргендей болды. Сол-ақ екен Еркіннің кемсеңдеп қоя бергені.

	– Әнеки, – деп Сәлім қарқылдап кеп күлді, – Айттым ғой, жасық деп. Шыбық тимес шыңқ етер. Жаңарғаны осы ма, тұқымыңның. Әкесінің дәл өзі. Ол да кішкентайында қымс етсе жылап қоя беретін. Ұқсамасаң тумағыр. Ит не жесе – соны құсады дегендей, әкесіне айнымай тартуын қарашы...

	Немересінің көзінің жасын сүртіп:

	– Қоя ғой, ағаңның ойнағаны ол. Болды. Болды. Дәу жігіт деген жыламайды, – деп алдарқатып отырған Бекбосын, шындығында Сәлім қалжыңға сүйеп отыр деген. Соның арасынша, соңғы сөзі оқыстан атылған оқтай тура өңмеңінен қадалғаны. Сәлімге жалт қарады. Ырқ-ырқ етіп әлі күтіп отыр. Күле-күле көздері былшықтанып, бет-ауызы әжімдене қызарып кетіпті. Жымиысындағы айызы қанған аярлық бар. Жіпсіп, бусанып алыпты. Бекбосын бір түрлі жиіркене көзін тайдырып әкетті де төмен қарап отырып қалды. Қаны басына ыси шапшып, кернеп барады, Өз-өзінен тығылып, булығып барып, дүние астаң-кестеңі шыққандай, аударылып кеткендей болды. Көзі бір сәт қарауытып барып басылды. Терең күрсініп тыныс алды да, шегініңкіреп отырды.

	«Ал енді естиін дегенің осы болса. Екі күн бұрын кете бермей, күткендегі алар сыбағаң осы екен ғой. Әй, сені бауырым бар деп келген өзіме де обал жоқ-ау. Қой. Құдайдың таңы атса, жолымды табайын. Бәсе, келгеннен қыртысы сүймеп еді мені. Өзіме де обал жоқ. Ешкімнің ементайы езіліп тұрмағаннан кейін жатып алмай, неге кете бермедім». Біруақ баласына ыза болды. «Әй, қу жалғыз-ай! Сенің де көрсетпегенің қалмады-ау!».

	Бірте-бірте жаңағы бойын кернеген ыза тарай бастады, енді ішінен егіліп, таусылып отыр. Есіне неге екенін әкесі түсе кеткені...

	Бекбосын елуден асқан кезде қайтыс болды әкесі. Ол кезде де қойда, тауда. Осындай қыс. Хабар кеш тиіп, ауылға түнделетіп жеткен. Азан-қазан, у-шу. Ат қойып келген Бекбосын, өзін тоқтата алсашы енді. Көз жасы ағыл-тегіл, тиылар емес. «Асқар тауым! Сүйенішім! Ақылшым-ау! Мені қайда тастап кеттің?!» дейді қоймай. «Мынау Бекбосын ба?» дейді есік алдындағы қариялар. Әр-беріден соң бұл жұбанар болмағаннан кейін: «Әй, саған обал болды-ау! Бесіктен белің шықпай жатып жетім қалдың!» деді біреуі. «Енді әкесі ғой, құдай-оу!» деді екіншісі. «Ойбай-оу, сексенге келген әкесіне сонша... Өзі де шал болған жоқ па!» деді үшіншісі.

	Ал, енді кемпірлер жағы шынымен-ақ Бекбосынға аяушылық білдірген. Екі-үшеуі ортаға алып: «Шырағым, Бекбосын қоя ғой. Қайтесің... алланың жазуына ешкім араша түсе алмайды. «Болған іске болаттай берік бол» деген. Өздерің аман болыңдар» десті.

	Бекбосын болса егіліп-егіліп кетеді. Шын жылаған. Енді ойлап отырса, құдай-тағала білдірген екен ғой. «Мені қайда тастап кеттің?» деп босқа айтпаған екен. Шындығында мұны қайда тастап кеткен? Жалғыз қалғаны, жетім қалғаны енді білінді.

	Тұқырып отырып қалған Бекбосын ауыр күрсініп, естілер-естілмес

	«Мені қайда тастап кеттің?» деп күбірледі...

	Ертеңінде ерте тұрып, немересін жетектеп үйден үн-түнсіз шығып кетті...

	* * *

	Қызының үйінде үш-төрт күн болғаннан кейін Бекбосын Алматыға қайтуға жиналды. Бұлар жоқта мұнда баласы телефон шалып, «Басқа бір үйге көштік, бұрынғыға қарағанда жақсырақ, көкем қашан келер екен?» депті. Мұны естігенде шал: «Әй, көрген күндерің құрсын! «Жақсырақ» деп қояды. Көрерміз оны да. Осы заманның көшпелі қазағы болды бұлар» деген де қойған.

	Сәлімнің үйінен ренжіп қайтқанына құдағиына білдірген жоқ. Қызы Зияшқа ғана оңаша қалғанда «Сәлімнің үйінен жер боп қайттым. Сорлы басым, қайдан білейін! Оны «бауырым, туысым» деп жүрмін ғой, мен байғұс» деген. Қызы ләм-мим деген жоқ. Не болса да ішінде. Көзін төмен салған күйі бояу күрсініп қойып, тыңдап отырды. Бүгін, міне Зияш ерте тұрып, әкесі мен інісінің киім-кешгін жөндеп, жолға деп тамағын пісіріп, зыр жүгіріп жүр. Күйеу баласы кеше бұларға арнап бір қойын сойып, етін сорғытып қойған. «Қалалы жерде қайбір жөнді тамақ ішіп жүр дейсің? Бәрі сатулы. Қолдан сойған мал ғой, аз күн сорпа ғып ішіңіздер» деді. Қызы да кірген-шыққан сайын лыпылдап, «Ой, Еркін деген жігіт, енді мамасына, папасына барады ғой. Сағындың ба-ей?!» деп келін басынан сипап, бетінен сүйіп кетеді. Оған Еркін кәдімгідей елеңдеп қалады... Баланың көңілін қойсаңшы!

	Таңертеңгі шайдан кейін келіп жайғасқан терезенің түбінде әлі отыр. Ойдан ой туып, біріне-бірі ілініп-шатысып, таусылар емес. Дала бұлыңғыр. Аспан мен жер тұтасып кеткен сияқты. Әлсін әлі мойнын созып, сыртқа көз салып қояды. Шуылдай ойнап жүрген балалардың ішінен, томпайып шана сүйретіп жүрген Еркінді көріп қайтадан басылып отырады. Қылаулап қар жауып тұр.

	Осылай терезеден сыртқа телміріп, жападан жалғыз отырушы еді Алматыда. Жуғарақпанда кеш түсе қоймайтын. Іші пысқанда жарылып жаздаушы еді. Айдалада жалғыз өзі қой бағып жүргенде де бүйтіп зерікпеген... Таңертең көздерін тырнап ашып, оразаларын ашар-ашпастан баласы мен келіні жұмыстарына жүгіреді. Еркінді жұлмалап тұрғызатынын қайтерсің... Бірте-бірте бәріне үйренгендей, көнгендей болды ғой, қайта. Алғашқы кезде бәрі тосын, бәрі бөтен көрінетін. Әуелде үйде Еркін екеуі қалып жүрді. Ол кезде келіні де түсте келіп тамақтарын беріп кететін. Онда әйтеуір, былдырлап тілі шығып келе жатқан немересін қызықтап, біруақ есік алдына шығып, біруақ телевизор көрген болып, күн қалай кеш болғанын білмей де қалатын. Кейін келіні Еркіннің бақшаға керекті қағаздарын жөндеп болып, енді оны үйде қалдырмайтын болды. «Кішкене тәртіпке үйренбесе, сізге еркелеп, тіпті шолжаң боп барады» деді, «ертеңнен бастап балабақшаға барамыз» деген күні келіні. Қандай тәртіп үйрететінін білмеймін керісінше бала жылауық, ызақор болып бара жатқан сияқты. Барғанына үш күн болмай жатып, орысшалап бірдеңе дейді.

	Бекбосынның іші қазандай қайнайды. Айтып-айтып тастағысы келеді. Бірақ көбіне тілін тістеп, іштен тынады...

	Сондай үйде жалғыз қалған бір күн өте-мөте есінен шықпайды Бекбосынның.

	...Терезеден көшеге көз салып отырған Бекбосын мойны талып, жотасы құрысқандай болған соң кереуетіне келіп қисайған. Ұйқылы-ояу бірқауым уақыт жатты. Жата-жата бір кезде көзі ілініп барады екен, тарсылдаған дыбыстан басын жастықтан жұлып алды. Біреу есік қағып тұр. «Кім болды екен?!». Аядай бөлмеде екі-үш аттап барып есік ашты. Бірден дір етіп сескеніп қалды. Ұзын бойлы, арықша орыс жігіті. Шашы сабалақ-сабалақ, үсті-басы қалай болса – солай. Басын изеп «Іздрәсти» деді. Өзі ыржиып күледі. Әйтеуір, амандасуды түсінген шал да басын изеген болды. Анау тағы бірдеңе деп, қолын үйге қарай нұсқап-нұсқап қояды. Бекбосын оны үйге кіргізер-кіргізбесін білмей «үйде кім бар» деп тұр ма деген оймен: «Ешкім жоқ үйде. Жұмыста... Жұмыс... Жұмыс...» деп, тарбиған саусақтарын жайып, қолын ары-бері жайқады. Жігіт тағы бірдеңелерді айтты. Сұқ саусағымен көкті көрсетіп, қайтадан көкірегін нұқып-нұқып қояды. Әйтеуір жүзі жылы, ыржия береді. Шал сонысына тәуба деп тұр. Ымдап табалдырықтан бері аттады. «Бұл не деп тұр өзі?!».

	«Коля, Коля» деп қояды сөзінің арасында. Ол тағы да бірдеңелерді айтып кеудесін қақты. «Мені неге білмейсің?» дейтін сияқты. «Байқайыншы, не деп тұр?» деп ойлаған Бекбосын сәл бажайлап қарап тұрды. Анау жаңағы қимылдарын қайталайды. Екі қолын бірдей көтеріп «мынаның бәрі менікі» дегендей болғанда, шал күліп жіберді. «Білдім. Білдім. Түсіндім» дегенді білдіріп басын шұлғып-шұлғып жіберіп, бұл да ыржиып күлді. «Ой, жолың болғыр, солай демейсің бе? Үйдің иесі екенсің ғой. Жаңа таныдым». Әнеу күні келіні айтқан, «үйдің иесі келіп тұрады» деп. «Сол болды – бұл». Шал шегініп келіп, орындық ұсынып, отыр дегендей болып еді, жігіт қолын шайқап, азар да безер болды. Бір нәрсені түсіндірген болады. Бекбосын тағы да түк түсіне алмады. Жігіт «саған қалай ұқтырсам екен» дегендей бір сәт қинала тұрып қалды. «Не айтып тұр екен, ә? Бірнәрсе керек болды ма екен?» деп ойлап шал тұр. «Бұл қутабан үйімді босат деп тұрмасын, әуелі». Бүйтіп ойлағанда, шалдың зәресі ұшып, көзінің астымен ұрлана қарады оған. Одан ондай пиғыл байқалмайтын тәрізді. «Жоқ, мұның басқа шаруасы бар сияқты». Бір уақытта еңкейіп бірдеңе іздегендей болған жігіт «О, о» деп қуанып кеткендей болды. Бекбосын елеңдей қалған. Сөйтсе, ол кереуеттің астындағы бос бөтелкелерді көріп қойған екен. Соны көрсетіп, ымдап, ыржың-ыржың етеді. Алғаш «Бұл не көріп тұр?!» деп құнжыңдай еңкейіп кереуеттің астына үңілген шал да енді түсіне қойып, жігітке қарап күлген боп, басын шұлғып-шұлғып жіберді. Жігіт тағы да бірдеңе деп, қолымен біресе бөтелкелерді, біресе өзін көрсетіп, жүрелеп отыра қалып, қалтасынан мыжғыланған темекісін алып, қолы дірілдей отырып бір талын әзер тұтатты. Құшырлана сорып-сорып алып, «не дейсің?» дегендей мүләйімси шалға қарады. «Е, е, байқұс-ай, бөтелкелерді сұрап тұр екенсің ғой». Ымдап оған бөтелкелерді ала бер дегендей ишара жасады. Оның қуанып кеткені соншалық, отырған орнынан жылдам қозғалып, еңкейе еңбектеп барып, қолын созып, бөтелкелерді бір-бірлеп алып шықты. «Мұны неге салып алар екен?» деп тұрған шал сипақтап дорба, тор сияқты бірдеңе іздеп еді, анау оған тіпті қарайтын емес. Екеуін шалбарының екі қалтасына салды. Қалғандарын, әйтеуір қолтығына қысып, өйтіп-бүйтіп, әлі-әлі «Спасибо, спасибо!» деп, шалға қарап, ыржың-ыржың етіп шығып кетті. «Келгендегі бар жұмысың осы болды ма?» деп ойлаған Бекбосын терезеге жақындап сыртқа қарады. Әнеки, жаңағы жігіи алды-артына қарамай жүгіріп барады. Сәл жоғары ғана азын-аулақ дүкені бар. Соған тартты.

	«Алда, байқұс-ай, ә, басы ауырып келген екен ғой. Ойпырай, бөтелкелерді көргенде, көзінің жайнап кеткені-ай, тура!». Терезеден телміріп ұзақ отырып қалды Бекбосын. «Не істейтін адам екен бұл өзі? Осы төңіректе тұратын болды ғой. Басқа үйі бар ма екен сонда? Бұл қалаңның біз білмейтін құйтырқысы көп сияқты ғой. Біз бір үйге жете алмай жүрміз. Бұларда... көрмейсің бе? Екіден, үштен. Әйтпесе, жаңағы қайда тұрады? Басқа бір баспанасы болмаса, үйін бізге беріп неғылады? Е, е, біздің өмір қойдың соңында жүріп босқа өткен екен ғой. Мұндай боларын кім біліпті, бұл жалғанның? Енді міне, басы дардай, аяғы қылырықтай...».

	«Уһ» деп кереуетіне қисая кетті. Түс боп қалған шығар, бір сәт бөгде дыбыс естілмей тым-тырыс бола қалды. Денесі ауыр тартып, бұйығып жата берді. Қарны ашқаны да білінбейді. «Шай қойсам ба екен» деп бір ойлады да, «құрысыншы, жападан жалғыз, жалмауыз кемпір құсап, қайтіп шай ішіп отырайын. Күні бойы нәр татпай, қой баққанда да жүруші едім ғой. Өлмеспін» деп қозғалмаған күйі жатыр.

	Әнеу күні осындай түсте газға шай қоям деп сіріңке шаға бергенде газ лап ете түсіп, жейдесінің жеңін от шалып, әзер өшірген. Жең құрсын, қолының басы әлі ашиды. Содан баласы ток шәугім сатып әкелді.

	«Әшейін тоққа қоса салсаң болды. От жағып әуре болмайсың. Міне былай» деп оны да қайта-қайта көрсетіп кеткен. Оны да ойлап, бірақ тағы да қозғала қоймады. «Әй, қойшы, енді сығырайып сол ток шәугімнің қара шайын ішіп отырсам. Онан да ең тынышы – әлгі бөтелкедегі айранды ішіп, бір жапырақ нан жесем жетпей ме. Өзі де күн еңкейіп қалды».

	Біреу есік қақты. Шалдың тағы да селк ете түскені. «Маған не болды-ей, қайта-қайта селк-селк етіп? Құдая, тәуба!» деп күбірлей орнынан тұрып, біреу көріп қалғандай жан-жағына қарап, өзінен өзі қысылды.

	«Бұл кім болды екен тағы? Ашық тұр ғой, есік деген. Кім өзі бұл?» деп жақындап келіп, ақырындап есікті ашып еді, бағанағы жігіт тағы келіпті. Шалы көріп ыржиып күледі баяғы. Бекбосын да еріксіз жымиған болды. Есікті кеңірек ашып, ішке кірсеңші дегендей болды. Анау бағанағыдан әрмен риза болғандай ыңғайсызданғандай қалып танытып, кішіпейіл болғансып, масаңдау түрін өзінше білдірмегенсіп, иіліп-бүгіліп табалдырықтан әзер аттады. Шал отыр дегендей боп еді, қолын ары-бері жайқап, біресе кеудесіне қойып, кірген бойы босағада тұр. Бірдеме деп оң қолын алға созып, бас бармағын қайқайтып сілкіп-сілкіп қойып көзі жайнап, күле береді. Онысын өзінше Бекбосын да түсінгендей болды.

	«Е, е, байқұс-ай, ә! Басың жазылып, дүниең түгелденіп қалған екенсің ғой. Рахаттанып, риза боп тұр екенсің ғой» деп ойлаған шал да: «Бәсе, солай. Жақсы. Жақсы!» деп басын изеп-изеп қойды. Анау да шұлғып:

	«Жақсы, жақсы» дейді теңселіп тұрып.

	«Пәлесін қара өзінің! «Жақсы» деп қояды» деп ойлады Бекбосын.

	Жігіт теңселіп тұрып, екі қолын шалбарының қалтасына салып, біраз ойланғандай боп тұрды да, қайта тартып қалтасын айналдырып қоса алып шықты. Бір қалтасынан темекінің қоқымы төгілді.

	Бекбосын одан көз алмай қарапты да қалыпты.

	«Не істеп тұр өзі? Дені сау неме ме?!».

	Сыртқа шыққан екі қалтасын екі алақанымен ары-бері қағып-қағып жіберген жігіт шалға қарады да, алақандарын жайып, «жок» деді. Шал күліп кеп жіберді:

	– Не жоқ?

	Анау әлі теңселіп тұр босағада.

	– Жоқ, жоқ... ақша жоқ...

	«Ақшаны біліп алыпты өзі. Пәлесін қара! Ләйліп жүріп жоғалтып алды ма екен ақшасын» деп ойлады шал. Бір уақытта жігіт шалдан көз алмай тұрып-тұрып:

	– Ата! – деді.

	– Ау! – деді шал да одан көз алмай. «Мынауың қазақша сөйлеп келеді ғой».

	– Уш сом... уш сом... – деді жігіт оң қолының үш саусағын шошайтып. Шалды нұсқап, өзінің кеудесін қағып. «Сізде бар ма, маған беріңіз» дегені.

	«Тағы арақ ішкелі тұр ғой» деп ойлаған Бекбосын ақшаны берер-бермесін білмей тұр.

	Анау тағы да саусағын шошайтып:

	– Уш сом, ата! Уш сом! – деді қиылып. «Өзеуреуін-ай, мына байқұстың. Бұл кетпейді ғой, енді, үш сом алмай. Бере салсам ба екен!.. Қатты мас боп алып тағы мазаны кетіріп жүре ме? Кім біледі? Ал, Бекбосын саған ермек болатын жолдас табылды. Жападан жалғыз қайтіп отырам деп жүр едің?».

	Жалдырап анау әлі отыр.

	– Мә, – деп үш сом ұсынды Бекбосын, – Енді жоқ. Сұрама.

	Мақұл ма?!

	Жігіт орнынан ыршып тұрды. Көзі жайнап, ыржың-ыржың етеді.

	Ақшаны алып жатып, шалдың арқасынан қағып, иіліп-бүгіліп:

	– Ой, спасибо! Ой, спасибо! – деп кеудесін басып, басын шұлғи береді.

	«Ой, байқұс-ай! Үш сомға бола, әкеңді көргендей болдың ғой. Әй, қу арақ-ай!».

	Жігіт басын шұлғыған күйі шегіншектеп есіктен шығып бара жатты.

	«Ойпырай, қуанып кеткені-ай!» деп күбірлеген шал терезеден көшеге қарады. Жаңағы тағы да дүкенге қарай жүгіре басып кетіп барады. Бекбосын басын шайқап қойды. «Тағы қайтып келер ме екен? Дәндеп алатын болды ғой, бұл өзі».

	Терезеден сыртқа көз тастап Бекбосын біраз тұрып қалды. Әлгі жігіт қайтып көрінбеді. Сырт – сұрғылт тартып түнеріп тұр. Бір түрлі жүрегі сазып, қарны шұрылдады. Бірақ ешнәрсеге тәбеті тартпайды. Телевизордың үстінде тұрған сағатқа қарап еді, беске жақындап қалыпты.

	«Кеш болып қалыпты ғой. Енді аз шыдасам, бәрі келеді» деп ойлаған шал ақырын келіп телевизорды сырт еткізіп қосты. Біресе ағарып, біресе қарайып лып-лып етіп барып басылған телевизорда қым-қуыт атыс-шабыс, соғыс боп жатыр екен. Алғаш не болып жатқанын анықтап ажырата алмай, қадала қараған Бекбосын, мылтық алып жүгірген адамдарды, бомба тастаған самолеттерді көріп, телевизорды жалма-жан қайта сөндіріп тастады. «Ойпырай, не жетпейді екен-әй, ә!? Қашан көрсең, қырылысып соғысады да жатады. Бұ дүниеде соғыс көп екен ғой, өзі?».

	Бекбосын қайта барып кереуетіне отырды. Әр-беріден соң үйдің іші суық тарта бастағандай болды да, есік жақта ілулі тұрған пәлтесін әкеп жамылып, бүк түсіп жатып қалды...

	Ойша сонау Алматыда жатқан Бекбосынды сырттан кірген Еркіннің

	«Ата! Ата!» деген даусы селт еткізді.

	«Ой, айналайын! Тоңып қалған жоқсың ба?!» деп емірене құшағын жайды атасы...

	* * *

	...«Иә, құдай, жол амандығын бере гөр» деп күбірледі Бекбосын автобус орындығына жайғаса беріп. Еркінді де қолынан тартып әкеліп қасына отырғызды. Бұрынғыдай қыңқылдап мазаны алмайды. Атасы не айтса, соған көніп келе жатыр. Бағана ерте оятқанда да қыңқ еткен жоқ. Бала болса да әке-шешесіне баратынын іші сезсе керек.

	Тұсындағы терезені тықылдатып, шығарып салып келген жиені қолын бұлғайды. Бұл да қолын көтеріп қойды. Гүр-гүр етіп автобус қозғала бастады. Қалай екенін, автобус ішінде адам аз, артқы орындар мүлде бос. Бекбосын бұрылып қарап еді, жиені ыржиып күліп, екі қолын бірдей көтеріп қала берді. Өркештене тізілген таулардан көз айырмай қарап отыр. Ары-бері үңіліп іздеп еді, бұлыңғыр аспаннан Хантәңірі көріне қоймады. «Жарықтық Әулиешоқыны бұлт тұмшалап алған екен ғой. Ұзағанша ашылмас па екен?».

	Таулардан көз алмай отырып, оның әрбір сай саласы мен қойнау-қолатын көз алдына келтіріп, бір түрлі іші езіліп кеткендей болды. Анада ғана сағынып әзер жетіп еді. Қайтып оның қойнынан алыстамайтындай боп келген. Біраз күн мауқын басып, енді міне, тағы да кетіп барады. Бекбосын күрсініп жіберді. Бұ дүние адамның ойлағанындай болмайды екен ғой. Әшейінде бір құдай айдап, бір құдай жетектесе барар ма еді Алматыға. Аумалы-төкпелі, алшылы-тәйкілі тағдырға не дауа қыларсың!..

	Шыр етіп жерге түскен туған топырақ – алтын БЕСІГІҢ қанша аялап, әлпештегенмен – азды-көпті ғұмырыңда дәм-тұз, НЕСІБЕҢ қай қиырға жетелеп, қандай қиянға салмайды десеңші! Оған адам-жазғанның билігі келіп, пенде шіркіннің көзі жете ме?!

	Автобус бір қалыпты зырлап келеді. Айнала аппақ қар. Баяғы келген кездегідей аяз білінбейді, суықтың беті қайта бастағандай. Алыстаған сайын таулар айдындана түсетін сияқты. Біресе өзімен өзі ойға берілсе, біресе тауларға көз жібереді. Қанша қараса да Хантәңірін көре алмады. Аспанның ашылар түрі жоқ. «Төтеннің асуынан асқанша, бір көріп қалсам болар еді-ау» деп ойлады Бекбосын.

	Еркін де өзімен өзі, тып-тыныш. «Жолда қыңқылдап мазаны алар ма екен» деп еді, олай болмады. «Бәрін біліп отыр ғой, бұл. Періштесі білдіреді балаға. Қанша дегенмен – әке-шешенің орны бөлек қой».

	Есіне Сәлім түсіп еді, жүрегі шым етіп, шекесі шың ете түскендей болды. Көңілі жабығып, жаны жүдей қалды. «Әй, жетесіз ай, – деп күбірледі Бекбосын, – Сені дәл осындай деп кім ойлаған. Бірге тумасақ та – бір шаңырақтың астында өсіп едік қой. Емшек сүтін бірге ембесек те, елік сүтін бірге еміп едік қой. Бір жатырдан шықпағаныңды көрсеттің-ау, ақыры. «Туғаныңда көрмеген, өлгеніңде жыламайды» деген бұрынғылар. Басқа – басқа, дәл сенің табаңа қалармын деп ойлап па едім?! Қайта қартайғанда қара шаңырақтағы сүйенішім деп жүр едім ғой...». Өзінен өзі тыжырынып ешнәрсені есіне түсіргісі келмей, ешнәрсені көргісі келмей, тұқырып төмен қарап кетті. Сөйтсе одан сайын, қашып құтыла алмайсың дегендей, қайдағы-жайдағылар қаумалап, көз алдынан жанды елестер кетер емес. Қызының «Жүре тұрмайсыз ба, көктемге дейін. Еркін де ауылға үйреніп қалды» дегені есіне түсті. Оңаша-оңашада қызына да күбірлеп отырып барлық жағдайын айтқан.

	«Бүйтіп көрген күнім құрысын!» дейтін күрсіне отырып. Зияш та ешнәрсе дей алмай, көзі жасаурай түсіп үнсіз тыңдайтын. «Өз бауырыма қадірім болмағаннан кейін енді келіп күйеуге тиген қызымның қолына қарап сығырайғаным жөн бе? Тар үйде шиеттей бала-шағасымен өздерінің де шекелері қызып отырған жоқ. Қайтсін, Зияштікі де көңіл ғой. «Мына шалдың қартайғанда қаңғып келіп паналаған жерін-ай» демей ме, білмеген жұрт. Құдай пендем десе, ешкімге ауыртпалығымды көрсетпей алсын! Қайтеміз пешенемізге жазғаны осы болса. «Жазмыштан озмыш жоқ» деген...».

	Лабасы тауының етегіне ілінген автобустың гүрілі өзгеріп, жүрісі баяулай бастағанда, Бекбосын еңсесін көтеріп, түзеліп отырды. Алда

	– Төтенің асуы. Одан өтсе жол баспалдақтап еңістей береді, таулар да біртіндеп бұлдыр тартып алыстай түседі. Күн ашық кездері дәл осы асуға шыға келгенде көк тіреген Хантәңірі көзге оттай басыла кетуші еді. Бағанадан бері осы асуға үміт артып, не де болса ХАНТӘҢІРІН сол жерден бір көріп қалармын деп ойлаған шал, мойнын бұра терезеге жабыса түсіп, тауларға қадалды. Қанша қарағанмен ақмұнар басқан бұлыңғыр аспаннан ӘУЛИЕШОҚЫНЫҢ найза ұшы көріне қоймады. Көзі бұлдырап, жасаурағанына, мойны талғанына қарамай автобус асудан асқанша үмітпен қадалды да отырды. Бірақ сұрғылт дүниеге саңылау түспей, сазарған күйі қала берді. Бекбосын күдер үзе күрсініп, қалтасынан умаждалған орамалын алып, көзін сүртіп, терезеден басын тартып әкетті. Өзегін өкініш жайлағандай әрі-сәрі халде, көңілі орнықпай, жүрегі дірілдей соғып отырып қалды.

	Басы бір жағына қисайып, Еркін қалғи бастапты. Бекбосын оны оятып алмай, өзіне қарай сырғытып әкеліп, алдына алды да, аяғын көсілдіріп, орнықтырып жатқызып қойды.

	Асудан асқан автобус жылдамдығын үдете түскен...





