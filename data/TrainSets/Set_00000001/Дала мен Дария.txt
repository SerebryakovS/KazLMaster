	Сұлтанәлі Балғабаев

	Дала мен Дария





Повестер





КІНДІК ҚАНЫҢ ТАМҒАН ЖЕР





1




	Аурухана бөлімшесінің меңгерушісі жасы өзімен қатарлас, шашы аппақ, көзілдірікті кісі еді. Ертең шығамын деген күні Қалымбет сол кісімен оңаша барып сөйлесті.

	– Мені осынша уақыт емдегендеріңізге, өлімнен арашалап, жарық дүниеге қайта әкелгендеріңізге рақмет! – деген. – Ендігі жерде сізден сұрайтын бір-ақ тілегім бар – менің қанша өмірім қалды, соны жасырмай айтсаңыз екен...

	Ақ бас дәрігер жаңылыс естідім бе дегендей көзілдірігін алып, мұның жүзіне таңырқай қарады.

	– Қанша өмірім қалды дейсіз бе?! Мың демей-ақ қояйын, жүз жасауға шамаңыз әбден жетеді.

	Қалымбет ақырын ғана мырс етті.

	– Мұны емдеуші дәрігер де айтқан, бірақ ол қанша дегенмен жас қой, менің көңіліме қараған шығар, ал сіздің өтірік айтқаныңызға жол болсын.

	Ақ бас дәрігер бір түрлі ыңғайсызданып қалған тәрізденді.

	– Неге өтірік?! Кризистен аман-есен өттіңіз, қазір жағдайыңыз жақсы, ендеше неге жүз жасамайсыз?!

	– Жарайды, мені жұбатпай-ақ қойыңыз, – деді Қалымбет. – Бір емес, екі мәрте қайталанған инфарктен кейін не болуы мүмкін екенін мен де жобалаймын. Өзімнің құлантаза айығып кетпейтінімді жақсы білемін. Және бұл үшін пәлендей уайымдай да қоймаймын. Менің қазіргі білгім келетіні – енді қанша уақыт өмір сүре алатыным ғана...

	– Сіз мені түсінбей отырсыз, – деді дәрігер қабағын шытып, – Мен кімнің қанша жасайтынына бал ашып беретін көріпкел сәуегей емеспін. Мен бар болғаны дәрігермін. Және есіңізде болсын, сіздің қанша жасайтыныныз бізге... біздің қолданған емімізге ғана емес, сіздің өзіңізге де байланысты. Егер бүйтіп сары уайымға салына берсеңіз, жүз жастың маңайына да жуымайсыз.

	– Жүз жастың маған түкке керегі жоқ, – деді Қалымбет. – Оған жете алмай кетеді екенмін деп уайымдамайым да. Ал шынымды айтсам, сол өлім деген пәленнен де соншалықты қорқа қоймаймын.

	Дәрігер басын шайқады.

	– Мұныңыз енді жәй сөз. Өлімнен қорықпайтын адам болмайды.

	– Әрине, – деп келіскен шырай білдірді Қалымбет. – Менің еркіме салса, жарық дүниеде мәңгі-бақи жүре берген болар ем. Бірақ әр нәрсенің шегі болады; қорық, қорықпа, бәрібір сол шектен асып ешқайда бара алмайсың... Бұл бір. Екіншіден, мен, біле білсеңіз, осынша жасқа келемін деп ешқашан ойлаған емес едім. Кешегі қырғын соғыстың басынан аяғына дейін қатыстым. Менің көз алдымда жүздеген, мыңдаған жас жігіттер оққа ұшып, опат болды. Көбі жиырманың о жақ, бұ жағындағы жігіттер еді. Менің құрдастарым еді. Кез келген сәтте, кез келген сағатта мені де қарша бораған оқ қыршынымнан қиып түсуі әбден мүмкін еді. Төрт жыл бойы өлім менің айналамды тіміскілеп жүрді. Сонда мен алпысқа келемін, енді қырық жыл жасаймын деп мүлдем ойлаған жоқ едім. Қырық жыл ол кезде бізге сұмдық ұзақ уақыт, шексіз ғұмыр сияқты көрінетін. Жарық дүниемен жиырма жасында қоштасқан мыңдаған азаматтардың ішінде туған елге аман-есен оралып және қырық жыл жасағандар санаулы ғана. Сол санаулылардың бірі мен. Ал енді осыдан кейін де менің өлімнен қорқуым керек пе?! Баяғы қанды қырғындардан аман қалып, қырық жыл жасағаным аз: енді жүзге жетуім керек, маған және қырық жылға мұрсат бер деуім керек пе?! Жоқ, бір тойда екі жар болмайды, мен тағдырдың осы бергеніне де ризамын... Сондықтан да маған бәрін ашып айта беруіңізге болады.

	– Мұныңыз дұрыс шығар, – деді дәрігер, – бірақ қанша ғұмырыңыздың қалғанын білуге неліктен ынтызар болып отырсыз?

	– Сізге мынадай жағдайды айтайын, – деді Қалымбет. – Менің бір балам Алматыда тұрады; мүмкін білетін шығарсыз, әрегідік өткен заманның тарихы туралы мақала жазады. Былтыр соған бардым. Қайтарда самолетке билет алдым. Дәл ұшатын күні Алматыны қалың тұман бассын. Аспанның ашылуын күтіп аэропортта отырдық та қалдық. Самолеттің ұшуы қайта-қайта екі-үш сағатқа шегеріле берді. Сөйтіп бір жарым тәулік аэропортта отырдық. Осы бір жарым тәуліктің жалғыз маған ғана емес, бүкіл жолаушыларға бір жарым жылдай болғаны анық. Шынын айтқанда күтуден жынданып кете жаздадық. Егер әп дегенде қанша уақытқа кешігетінін білсе ешкім де бүйтіп қиналмас еді. Ал бір жарым тәулік бойы қазір ұшамыз... қазір ұшамыз деп иненің ұшында отыру деген... бұл сұмдық екен.

	Сіз дәрігерсіз ғой, түсінуіңіз керек, менің қазіргі жағдайым да осы сияқты. Мені енді қинаса ауру емес... осы белгісіздік қинайды. Сондықтан да өз жағдайым туралы нақты әрі дәл білгім келеді. Егер сіз соның бәрін жасырмай, ашық айтсаңыз маған үлкен жақсылық жасаған болар едіңіз...

	Дәрігер аппақ шашын сипап, ойланып біраз отырды.

	– Білесіз бе? – деді сосын әлден уақытта. – Үшінші инфарктан адамның тірі қалуы өте сирек. Ал сіздің жасыңызда тіптен қиын. Өзіңіз өтінгесін ашып айтайын сіздің өміріңіз қыл үстінде.

	– Оны өзім де сеземін, – деді Қалымбет. – Сонда мен қанша уақыт тірі жүруім мүмкін – бір ай ма, бір жыл ма, қанша?!

	Дәрігер мұның жанарынан бірдеңе іздегендей көзілдірігін киіп тіктеп қарады.

	– Мұны тап басып ешкім де айта алмайды, – деді сосын. – Бір ай болуы да мүмкін... Бір жыл жүруіңіз де ғажап емес. Тіпті он жыл жүрсеңіз де таң қалмас едім. Өйткені адам организмінің, оның күш-қуатының, мүмкіндігінің шешілмеген жұмбағы шексіз...

	– Сіз мені жұбатпақ болып тағы да өтірік айта бастадыңыз, – деп киіп кетті Қалымбет.

	– Сізді жұбататындай ештеңе де жоқ, – деді дәрігер. – Сіз мысалы тап қазір, менің алдымда отырып-ақ жүріп кете беруіңіз кәдік. Болмаса әлде де он жыл, он бес жыл, тіпті одан да ұзақ жасауыңыз мүмкін. Бұл ретте көп нәрсе өзіңізге байланысты.

	– Сонда мен не істеуім керек?

	– Сіз қателеспесем пенсиядасыз ғой, – деді дәрігер.

	– Иә...

	– Оған дейін не істедіңіз? – деп сұрады дәрігер.

	– Көп уақыт соғысқа дейін де, соғыстан кейін де кетпен шаптым. Сосын біраз жыл тракторшы болдым...

	– Демек елге, халыққа еңбегіңіз сіңді... Жұрт қадірлейді, сыйлайды – солай емес пе?!

	– Кім білсін?! Баяғыда осы өңірдегі ең мықты кетпенші болғанмын, кейін трактор айдағанда да жаман атағым шыққан жоқ.

	– Міне, көрдіңіз бе... Төрт жыл қан төгіп, Отан қорғадыңыз. Қырық жыл тер төгіп елге қызмет еттіңіз... Ендігі жерде өз денсаулығыңызды ғана ойлауыңыз керек.

	– Әрине, айтпасаңыз да сөйтемін, – деді Қалымбет күрсініп. – Енді тек осы ғана қалды ғой.

	– Е, мен сіздерді білем ғой, – деді дәрігер күліп. – Сіздер тек ауызбен ғана осылай дейсіздер. Ал ертең үйге барсаңыздар болды... шаруаның қамы, ауылдың қамы, ағайынның қамы деп ауруды ұмытып, шабуылдап кетесіздер...

	– Е, енді былай ғой, – деп қипақтап қалды Қалымбет. – Кеудеңде шыбын жаның бар, аяқ-қолың сау тұрғанда қалай, қарап отырасың?!

	– Жоқ, ендігі жерде бұл болмайды, – деді дәрігер. – Сіз бұдан былай дау-дамай шығатын жерге жоламайсыз... Ештеңеге қуанбайсыз... Ештеңеге ренжімейсіз... Ешнәрсені уайымдамайсыз... Ешкіммен сен деп сөзге келмейсіз... Жаныңызды бағып, өзіңізбен өзіңіз жүресіз...

	– Бар болғаны осы-ақ па? – деп сұрады Қалымбет.

	– Негізгілері осы, – деді дәрігер. – Сосын көбірек жаяу жүргеніңіз дұрыс. Әрине, жүрекке күш түсетіндей болмасын... Жұрттан оңаша... өзіңізбен өзіңіз оңаша қыдырасыз ғой. Бірақ есіңізде болсын, осы айтқандарымды жасаудың өзі оңай емес.. Әйтсе де оған сіз сияқты кәрі солдаттың ерік-күші әбден жетеді деп ойлаймын... Солай емес пе?!

	– Қайдам, – деді Қалымбет.

	Ертеңіне Қалымбет ауруханадан шығып, түстен кейінгі автобуспен ауылына, Құмжарғанға қайтты...





2




	Қалымбеттің ауылы үлкен тас жолдың бойында орналасқан «Сарысу» совхозының бірінші бөлімшесі еді. Осы күні бөлімше атанып, атағы кішірейгенмен баяғыда бүкіл облысқа мәлім «Құмжарған» дейтін дүрілдеп тұрған колхоз еді. Даңқының шығуына Тоқшылық атты каналдың қазылуы үлкен септігін тигізіп еді.

	Қалымбет ол кезде он жеті-он сегіздегі қылшылдаған жас жігіт болатын, кішкентайынан жұмыс істеп, кетпен шауып өскесін шығар, тым қарулы еді. Денесі қапсағай, бұлшық еттері тастай қатты, шаршау дегеннің не екенін білмейтін. Күші бойына сыймаған осы Қалымбет Тоқшылық каналын қазуда басынан аяғына дейін болып еді және көптің бірі емес, нағыз мықтылардың қатарына ілігіп еді.

	Ол кезде қазіргідей қаптаған техника қайда – ұзындығы отыз шақырымға жететін, тереңдігі төрт-бес метр үлкен канал түгелімен қолмен қазылды.

	Тоқшылық каналын қазу кезінде осы төңіректі бір дүрілдеткен үлкен оқиға болды. Оған бүкіл аудан қатысты...

	Каналдың болашақ арнасының бойына әр ауылдан, әр колхоздан сайдың тасындай іріктеліп шыққан кетпеншілер келіп қостарын тіге бастады. Кетпеншілер тек жігіттер ғана емес еді, олардың арасында жігіттерден де кем түспейтін не бір қарулы қыз-келіншектер бар еді (Арада үш-төрт жыл өтіп, бүкіл ер-азамат сыпырылып соғысқа кеткенде олардың орнын жоғалтпаған қайсар әйелдер, ең алдымен, міне, сондағы қыз-келіншектер еді.)

	Содан қар еріп, жер дегди бастаған ерте көктемде каналдың құрылысы бұрқырап басталып кеп берсін. Елу жылдай уақыт өтсе де сондағы істеген жұмыстары Қалымбеттің әлі күнге көз алдында. Ең алдымен таңқаларлығы – адамдардың құлшынысы, бір кісідей жұмылып еңбек еткен ынтымағы-тын. Тек қана қолдың күшімен, қара кетпеннің көмегімен бұл өңірде бұрын-соңды болмаған үлкен каналды қазу қаншалықты қиын болары ешқайсысының да қаперіне кірмеген сияқты. Бәрінің де көңіл күйі жер қазуға емес, тойға келгендей көтеріңкі. Қаз-қатар тұрып алып кетпендерін құлаштай сілтегенде қара жердің өзін шыдатпай, бұрқыратып қазып-ақ тастайды. Бірақ канал арнасы тереңдеген сайын жұмысы да қиындай түсті. Енді кетпеншілер екі қатар болып істеуге көшті. Бірінші қатар каналдың табанындағы топырақты құлаштары жететін жерге арнаның орта тұсына тастайды. Екінші қатар оны дереу сыртқа лақтырып тұрады. Канал тереңдеген сайын қатар үшеуге, тіпті төртеуге дейін жеткен кездері болды.

	Қалымбеттің алғаш рет жұрт аузына ілігіп, атаққа шығуы осы каналды қазуда еді.

	Қарымына, шама-шарқына қарай әркімнің ұстайтын кетпені де әр түрлі болады. Қалымбеттің кетпені өзге ешкімде жоқ өте үлкен, қара кетпен еді. Жүзі тигенін лып еткізіп алып түсетін алмастай өткір. Қалымбет екі жеңін түрініп, алақанына түкіріп іске кіріскенде қара кетпен қара жердің топырағын бұрқыратып аспанға ататын. Ауылдарында Тәңірберген дейтін атақты қобызшы болып еді, ол Қалымбеттің ең соңғы көрген көзі тірі қобызшысы еді, сол кісі қара қобызын алдына өңгеріп, тартуға кіріскенде көзінен от шашып, тұла бойы түгел селкілдеп кететін. Қалымбет те қара кетпеннің сабына қолы тигенде осындай бір күйге түсетін. Қара кетпеннің жылпылдап қолға тұрмайтын теп-тегіс сабынан алақанына ып-ыстық от тарайтын. Ол от ілезде денесіне өтіп, қанын қыздырғандай болатын. Қарулы жігіттің тұла бойында бұрынғыдан да орасан алапат күш оянатын. Шыдатпай әкетіп бара жатқан сол күштің әсерінен Қалымбет қара кетпенді барынша құлаштай сілтейтін. Жүзі жалтылдаған қара кетпен мыңдаған жылдар бойы адамның қолы тимеген, тусырап жатқан қатты топыраққа ұңғысына дейін сүңгіп кететін. Қалымбет кетпеннің сабын бір түрлі құшырланып, рақаттана жұлқи тартатын. Қара кетпен кішігірім ошақтың көлеміндей жердің топырағын бұрқыратып алып шығатын. Қалымбетке оның салмағы бір мысқалдай да сезілмейтін; сол бойда лып еткізіп жоғары лақтыратын. Өзгелерден әлдеқайда биікке, әлдеқайда жоғары лақтыратын. Мандайы терлеп, тұла бойы жіпсіп, бусанған сайын қимылы ширай түсетін. Бұлшық еттерінің бәрі қыз-қыз қайнайтын, кеудесінде екінші бір тыныс ашылған секілденетін. Ұзынды күні қимылдағанда шаруаның не екенін білмейтін.

	Көп ұзамай Қалымбет күндік нормасын үш, төрт, тіпті кейде бес есеге дейін асыра орындайтын болды; даңқы Тоқшылық каналын қазып жатқандардан асып, бүкіл облысқа тарады. Әрине, Қалымбет каналды жалғыз өзім қазып бітірдім демейді. Қалымбет сияқты аса қарулы болмағанмен, Қалымбет сияқты жанын салып істейтіндер жүздеп саналатын еді. Ең алдымен солардың келесі жанқиярлық еңбегінің нәтижесі екені даусыз – жылдың көктемінде Тоқшылық каналы түгелдей қазылып бітті. Сөйтіп қатар отырған үш-төрт колхоздың шөл даласына су келді. Ғасырлар бойы диқанның кетпені тимеген жерлер егістікке айналды. Бұл кетпеншілігімен даңқы шыққан Қалымбеттің беделін бұрынғыдан да көтере түсті. Енді ол қара кетпені жалтылдап арық қазды, жал тұрғызды, сыңсыған сексеуіл тоғайын отап күріштік жер дайындады. Балағын қара санына дейін түріп қойып су кешті, күріш екті.

	Қой үстіне бозторғай жұмыртқалаған бұл жағдайдың қаншаға созыла берері белгісіз еді – аяқ астынан бұрқ етіп соғыс басталды. Қара кетпен жайына қалды; Қалымбет енді қолына штығы жарқылдаған винтовка ұстап, ұрысқа араласты. Тоқшылық каналында қажыр-қайратымен жұртты таңқалдырған жігіт енді солдаттың ықшам күрегімен бұрқыратып окоп қазатын, блиндаж тұрғызатын болды. Тоқшылықтың табанынан жұрттың бәрін таңқалдырып топырақ лақтыратын жігіт енді жау танкілеріне гранат айдайтын болды. Винтовканың ағаш құндағынан алақанына қара кетпеннің сабынан тарайтындай қызу тарап, қаптап келе жатқан жауға өршелене оқ ататын болды. «Урадан» арқасы қозып, жауып тұрған оқты елең қылмай шабуылға ұмтылатын болды. Сөйтіп төрт жыл соғысты. Екі-үш рет жеңіл жараланып, санбаттан әрі ұзамай, алғы шепке қайтып оралды. Не бір қиын шайқастарды, ауыр шығындарды басынан өткерді: Тіпті бүкіл бір взводтан жалғыз өзі қалған кезі де болды. Ақыры соның бәрінен аман-есен өтіп, Жеңіс күніне ілігіп елге қайтты.

	Келісімен жүзін тат басып, сабын құрт жеп, шіруге айналып, сиыр қораның үстінде жатқан кетпенін тауып алды. Жүзін тас қайраққа салып мұқият қайрады, жақсылап қайта саптады. Күн жеп, тер сіңіп оңып кеткен солдат гимнастеркасының жеңін түріп, қайтадан күріш егуге шықты. Баяғыдай емес, бұл кезде колхозда адам жетіспейтін еді, Қалымбет сияқты жігіттердің басым көпшілігі соғыстан қайтпай қалған, енді солар үшін де жұмыс істеу керек болды. Бұрынғы бұрынғы ма, Қалымбеттің ендігі қайрат-күші әлденеше есе асып кеткен секілденді. Бір өзі колхоздың үлкен бір тірегіне айналды. Арық па, тоған ба, әйтеуір бірдеңе жығылып кетсе Қалымбетке ат шаптырылып, адам жіберілетін болды. Қалымбет қара кетпенін алып жетсе бітті, пәлен адам жабылып тоқтата алмай жатқан арығыңды да, тоғаныңды да жалғыз өзі бөгеп кетеді. Егістіктен егістікке қарай жаңадан арық түсетін болып, оның жұмысы өніңкіремей бара жатса да Қалымбет араласады. Ол араласса болды, әлгі табандап жүрмей қойған арық аяқ астынан жан біткендей жыңғылды, шеңгелді жазықтарды тіліп, құмдарды елең қылмай жылжи жөнеледі. Кейде көктемге салым дария тасиды, сай-салалар суға толып, ауылдың тасқын астында қалу қаүпі төнеді. Ел тайлы-таяғымен көтеріліп, тасқынның бетін қайтаруға аттанады. Олардың алдында тағы да қара кетпені жалтылдаған қапсағай денелі Қалымбет жүреді. Оның төбесі көрінген уақытта жер бетін түгел жұтып жібергендей болып бұрқ-сарқ етіп жатқан қара қошқыл тасқынның арыны басылып, мысық табандап шегінуге айналады. Қалымбет қалың киімнің бәрін лақтырып тастап, ашына қимылдағанда үстінен бу бұрқырайды, тоң мен қар араласқан топырақты судың жолына қарай көз ілеспес жылдамдықпен үстін-үстін лақтырғанда анау-мынау бульдозер сияқты әсер қалдырады. Ең аяғы қойшылардың өзі жабық қорасының көңін оюға жалынып-жалпайып Қалымбетті асарға шақырады. Қора қандай кең болмасын, көңі қандай қалың болмасын бәрібір Қалымбет бір күннен қалдырмай бітіреді. Бұл жақта ойылған көңді қораның төбесіндегі тесіктен ататын «әдіс» бар, Қалымбет те соны істейді. Әуелі шешініп тастап қара кетпенді қолға алады. Буырқана қимылдап, көңді дөңгелетіп аударып тастай береді... тастай береді. Қораның орта тұсына келді-ау деген мезетте кетпенді былай қойып, жуан сапты, төрт тармақты үлкен айырды алады. Сосын әлгі ойылған көңді бірінен соң бірін қора төбесіндегі тесіктен ытқыта бастайды.

	Мұндай жұмысқа адам шыдағанмен темір шыдамайды екен, қара кетпеннің жүзі бірте-бірте жұқарып, көлемі кішірейіп, ақыры Қалымбетке мүлік болуға жарамай қалды. Қалымбет енді ауылдағы Жиенбек дейтін ұстаға соқаның болат тісінен және бір үлкен кетпен жасатып алды. Бұл кетпен аман болса, өмірінің біраз жеріне жететін сияқты еді... бірақ...

	Елуінші жылдардың басында колхозға жаңа техникалар келе бастады. Уақыт өткен сайын олар көбейе түсті. Әуелі өгіз арбаларды арқырап-күркіреген пәлен тонналық автомобильдер ығыстырды; сосын төрт-бес жылдың ішінде мүйізі шаңырақтай өгіздердің, дөңгелегі сықырлаған не бір арбалардың түбіне жетіп тынды. Кейін жылан бауыр тракторлар, мойыны сорайған экскаваторлар көбейді. Белгілі бір мамандығы жоқ Қалымбет енді көбіне колхоздың шөп шаттау, қора жөндеу сияқты ұсақ-түйек жұмыстарын атқаруға көшті. Тұла бойында қайрат-күші тасқындап тұрған, отыздың ортасына енді ғана келген жігіт бұған қалай көнсін, Қалымбет енді бәрін қойып, күрішші болуды ойлаған, бірақ балапандай мәпелеп өсіруді қажет ететін күрішке тек қара күш қана емес, жер бетіне қылтиып шыққаннан бастап, қашан ораққа түскенге дейін бәрін біліп, көріп отыратын диқангершілік білім, зерде, тәжірибе керек екен; он жыл бойы аңқытып кетпен шапқаннан басқаны білмеген Қалымбетте мұның бәрі қайдан болсын – бұл талабы әп дегенде-ақ қожырай бастады. Ақыры бәріне қолды бір-ақ сілтеді – қара кетпенді баяғы орынына – қораның түкпіріне қарай қайта лақтырды; сосын жасы отыз беске келген жігіт аудан орталығына барып, он алты, он жеті жасар балалардың арасында өңкиіп отырып тракторшылар дайындайтын алты айлық курсты бітірді.

	Ауылға қайтып оралғасын бұған да арқыраған бір бульдозер тиді.

	Сөйтіп бір кезде аты аңыз болған қара кетпенді Қалымбет бульдозершіге айналды. Бұрынғы буырқанған күштің, кетпеннің сабына қолы тигенде арқасы қозып, алақаны қызып кетпенін шабатын Қалымбет енді ойды-қырды елемей тартып келе жатқан трактордың кабинасында газды реттеп, жылдамдықты ауыстырып келе жататын болды.

	Жаңа тірлігіне Қалымбет бірте-бірте үйреніп кетті. Баяғы атақ-даңқтан айрылып, қарапайым тракторшы болғанына пәлендей өкінбейтін болды. Өкінетін реті де жоқ еді – дені сау, жаны тыныш, балалары аман-есен, ауыл-аймақ, жақсы басқа не керек?! Баяғы өздері қазған Тоқшылық каналының екі жағы сыңсыған егістік, көк-жасыл шалғын. Адам қанша мықты болғанмен, кетпенмен көп нәрсе бітіре алмайды екен, машина, трактор келгесін бәрі өзгерді. Тоқшылық каналының арнасы кеңейді, одан сексеуілді, жусанды тың жерлерге қарай жаңа салалар бөлініп шықты. Егіс көлемі көп есе өсті.

	Диқандар күріш пен бидай ғана емес, жүгері мен тарыны да көптеп егетін болды.

	Бірақ алпысыншы жылдардың басында ауылда тағы бір өзгеріс болды. «Құмжарған» көрші жатқан бір колхозға қосылып, «Сарысу» дейтін үлкен совхозға айналды. Жаңа совхоздың негізгі шаруашылығы қой өсіру еді, соған байланысты егістіктің түрі біраз өзгерді, Күріш аз егілетін болды, оның есесіне жоңышқа көбейтілді. Тоқшылықтың екі беті енді ырғалған қош иісті жасыл жоңышқаға айналды, ойпаңдардың бәріне бақша егілетін болды.

	Ұзамай бұрынғы екі колхоздың ортасынан, темір жол жағасынан совхоздың жаңа орталығы салына бастады. Бұрынғы «Құмжарған» енді совхоздың бірінші бөлімшесіне айналды. Орталық көшкенмен, «Құмжарғанның» байырғы тұрғындары тыпыр етіп қозғалған жоқ. Бұрынғы тірліктерін істеп, қаймағы бұзылмай тып-тыныш жүріп жатты. Олардың ішінде баяғы қара кетпенді Қалымбет те бар еді...

	Жаңа совхоздың атағы да тез гүрілдеп көтерілді. Айналдырған екі-үш жылдың ішінде ол облыстағы ең таңдаулы шаруашылықтардың біріне айналды; даңқы баяғы соғыстың алдындағыдай қайта дүркіреді. «Сарысудың» ең таңдаулы еңбеккерлері тағы да Алматыға, Москваға шақырылатын болды; мақтау естіп, алғыс алып, құрметке бөленіп, орден, медаль тағынып қайтатын болды.

	«Сарысу» осы деңгейінде әжептәуір ұзақ, жетпісінші жылдардың басына дейін тұрды. Сосын ақырын-ақырындап төмендей бастады. Әуелі басшылар ауысты совхозды құрған директор өзге жаққа жаңа жұмысқа кетіп, орнына басқа біреу келген. Бірақ оның жібі бостау болып шықты, шаруашылық тізгінін берік ұстай алған жоқ. Ақыры бірер жылдан кейін қызметінен босатылды. Орнына осы күнгі Жұманазар Шайманов келді. Алғашқы екі-үш жылда Жұманазар тәп-тәуір істеген сияқты еді – совхозға жаны ашып, күні-түні шапқылап, босаңси бастаған жұмысты біраз ширатқандай болған; әйтсе де біртіндеп оның да бойы салғырт тартты. Бәлкім бұған табиғи жағдайлар да себеп болған шығар; соңғы жылдары дарияның суы төмендеп-төмендеп, ақыры мүлдем азайып кеткен. Бір кезде суды ауылдың төбесінен құйып тұратын Тоқшылық каналының табанына енді су шықпайтын болған; су азайғасын бұрынғы жайқалған шабындықтар да кеміген, жоңышқаның көлемі күрт төмендеген. Оның үстіне соңғы екі-үш жылда қатарынан қуаңшылық болып, шаруашылық жағдайын күрт қиындатып жіберген. Совхоз егіс тұрмақ бау-бақша, жоңышқа егудің өзін мүлдем доғарған. Тек егіншілік қана емес, мал басының өзі де біраз азайған. Ірі қара негізінен қалаға жақын шаруашылықтардың біріне өткізілген. Қуаңшылық жылы өлім-жітім көбейіп, қойдың басы да біраз азайған.

	Бұл жағдай «Құмжарған» ауылына да едәуір әсер етті. Біраз үй әлгі басқа совхозға өткізілген сиырлармен бірге көшіп кетті. Жастайынан диқандықпен айналысып келе жатқан біраз адам күріш егетін көрші совхоздарға ауысты. Біраз үй – әсіресе жастар ауданға, облыс орталығына қоныс аударды. Сөйтіп аз уақыттың ішінде «Құмжарған» тұрғындары әжептәуір азайды.

	Қалымбет ауруханада жатқан екі жарым айдың ішіпде «Құмжарғанның» жағдайы бұрынғысынан пәлендей көп өзгере қойған жоқ еді.





3




	Қалымбеттің өзі қарапайым бульдозерші болып қалғанымен үш баласын оқытып, қатарынан кем қылмай өсірген. Үлкен ұлы Сәлім облыс орталығында, кішісі Әлім тіпті сонау Алматыда тұратын. Сәлім темір жол институтын бітірген, қазір поездардың жүрісін реттеп отыратын диспетчер. Ол туралы ауылдағылар «Қалымбеттік үлкен баласы кез келген поезды қалаған жеріне тоқтататын мықты екен» деп күпілдеседі. Тіпті, «әлгі «фирменный» дейтін жүйрік поездар біздің ауылдың тұсынан ағып өте шығуын қашан доғарады. Айналайын, Қалымбет, ана балаңа айтып қойсайшы, қолынан келіп тұрған жақсылығын өз аулынан аяй ма, әлгі поездарды «Құмжарғанның» тұсынан бірер минут аялдайтын етсін де. Көрінген машинаға жалынбай, тас жолға шығып автобус күтпей, қалаған жағымызға заулаған поезбен барып тұрайық» деп өтініш айтқандар да болған. Қалымбет мұндай өтінішті, әрине, баласына жеткізбейді, бірақ кәдімгідей көңілі өсіп қалатын.

	Ал екінші баласының Әлімнің жағдайы бұдан өзгешелеу еді. Әлім о баста университетке түскен, жұрттың айтуына қарағанда университет институттан да жоғары оқу, оны бітірген адам кемінде совхозға директор болатын сияқты еді... Бірақ баласы совхозға директор да болған жоқ, елге келген де жоқ Алматыда қалды. Біраз жылдан кейін кандидаттық диссертация қорғаған. Көбіне тарих жағымен айналысады. Газет-журнал бетінде өткен заман туралы үлкенді-кішілі мақалалар, әңгімелер жариялап тұрады. Сондай мақалалардың бірі «Құмжарғанға» байланысты еді. Баласының айтуына қарағанда «Құмжарғанға» жақын жерде ертедегі бір қаланың орны болған. Өкінішке қарай, ол күріш егуге жер дайындағанда тегістеліп кеткен. Ал үшінші баласы Өмірбек оқу бітіргесін ауылға келген. Қазір совхоздың бас экономисі.

	***

	Инфаркт болып жығылардан бір аптадай бұрын Қалымбет совхоз директоры Жұманазардың кеңсесіне барды. Күн түске тырмысып қалған шақ еді, май айының ортасы енді басталғанмен ыстық күшіне мініп үлгерген. Арқа жақтан сыңсып аңызақ соғып, жер бетін отты тілімен жалай бастаған. Уыз жапырағына шаң тұнып үлгірген бірен-саран талдардан басқа ауыл арасында көзге ілінер жасыл бояу байқалмайды. Қайда қарасаң да шаңы шығып, бұрқырап жатқан жалаңаш дала. Кей тұстан ойдым-ойдым болып ағарған сор көрінеді. Көз ұшынан бұлдырап сағым ойнайды. Басқа ештеңе жоқ.

	Үш жыл қатарынан келген құрғақшылық бұл өңірді кәдімгідей өзгертіп жіберіп еді. Сағымданып жатқан сонау өңір бұрын жағасы шұбыра тоғанмен бекітілген айдын көл-ді. Тоған көлдің көктемге қарай шүпілдеп толған суын ауылға қарай лап беруден сақтап тұратын. Көлдің айналасы сыңсыған қамысқа, айдыны шулаған құсқа, күн сәулесімен жалтылдап ойнайтын балықтарға толы болатын. Енді соның бірі жоқ. Әуелі дарияның деңгейі төмендеп, көлге жетіп тоқтайтын Тоқшылық каналының суы азая берді. Сөйтіп бұл жерде туып-өскендердің бәрі атам заманнан бері білетін көл жұрттың көз алдында бірте-бірте тартылып, ақыры жоқ болып кетті. Енді құм басқан, ақбас өскен табанда айдын көлдің өткен күнгі елесі сияқтанып ақ мұнар сағым ойнайды. Тіпті көл түгіл, оның қан тамыры іспеттес канал да, әр жері құмға көміліп жоғалуға айналған. «Апырмау, неге сөйтті, неге солай болды?!» деген сауал Қалымбеттің жанын талайдан бері мүжіп, жеп келе жатқан. Бірақ оған өз басы пәлендей жарытымды жауап таба алмайтын. Сұрастырып байқағанда өзгелер де көңіл жұбатарлық ештеңе айта қоймайтын. Біреу бәрін дарияның суын бөліп-бөліп байлап алған жоғары жақтағы әлденендей теңіздерден көретін. Біреу бар кінәні соңғы кезде оң қабағын бір танытпаған ауа райына, құрғақшылыққа жабатын, бірақ көлді жоғалтпай аман алып қалудың, оны баяғыдай шалқып жатқан қалпына келтірудің нақты, дәл жолын ешқайсысы да айтып бере алмайтын. Ұзын аққан дария бойының екі жағында жатқан қалың елдің қайсысында болмасын Тоқшылық сияқты каналдар, айдын көлдердің бар екені анық, солардың бәрі бірдей жоғалып бара жатыр ма деп сұрастырып көрген. Жоқ, дария төмендесе де, құрғақшылық шалғайдан жабысса да арнасына сыймай буырқанған каналдар, айдыны ортаймаған көлдер бар екен. Жақында бір үйге қонаққа барып отырып өзі сияқты алпыстың ортасынан асқан бір шалмен кездесіп қалды. Екеуі баяғыда Тоқшылық каналын бірге қазысып еді. Содан үш-төрт жылда бір кездесіп қалып жүретін. Бірақ сапырылысып жатқан тіршіліктің қамымен кең отырып сөйлесуге, әңгімелесуге уақыттары болмайтын. Енді екеуі де пенсияға шыққасын, қолдары бұрынғыдай емес, біраз босаған. Дастарқан басында өткен-кеткенді айтып біраз ағылған. Сөзден сөз шығып отырып, Тоқшылық каналы әңгіме болды. Канал тағдырымен анау да біраз хабардар екен – жаны ауыра отырып, өкініш білдірді. Өздерінің ауылында да сонау отызыншы жылы қазылған осындай канал бар екен, суы азаятын емес, екі жағы көк шалғынға көмкерілген, толықсып ағып жатқан көрінеді. «Апырмай, дарияда бір тамшы су болса тартып алатындай төменде жатқан болды-ау» деп айтып қалған бұл. Ана шал басын шайқады. Совхозымыз «СНП» дейтін әйдік насос сатып алып, каналдың сағасына орнатып қойған; бізді ағыл-тегіл суға кенелтіп отырған сол.

	«Мынау шынында ғажап нәрсе екен, деп ойлаған сонда Қалымбет. – Сірә бұл біздің ауылдың басшыларының ойына келмей жүрген болды-ау».

	Содан көптен бері шыға алмай жүрген тұйықтан құтылудың жолын тапқан секілденіп кеудесіне қуаныш ұялаған. Түнде ұйқысы да шала болып, түсіне Тоқшылыққа қарай суды бұрқырата айдап тұрған алып насос елестей берген. Содан естіген жаңалығын айтқанша шыдай алмай совхоз директорын әлденеше рет іздеп барған. Бірақ ылғи таба алмай, орнын сипап қала берген. Директор не ауданға кетеді, не малшыларды аралап жүрген болып шығады. Соңғы рет сәті түсіп, директорды кабинетіне кіре берген сәтінде ұстаған.

	Жұманазар мұнымен салқын амандасып, алдында қобырап жатқан қағаздарға қарап, үнсіз біраз отырды. Кабинетінде кісі отырғаны әлден уақытта барып есіне түскендей бір кезде Қалымбеттің бетіне аңтарыла қарады. «Не айтасыз, нендей өтінішпен, қандай арыз-шағыммен келдіңіз» деген сауалды тілімен емес, көзімен білдіріп тұр еді.

	Қалымбет бір жөткірініп қойып, келген жұмысын айта бастады.

	– Жұманазар шырағым, өзің білесің, біз осы «Құмжарған» топырағында туып-өстік, бүкіл өміріміз сол ауылды көркейтсек, өркендетсек деумен өтті. Енді міне қартайдық.

	– Иә, оның бәрі түсінікті... Білеміз ғой, – деді директор орнынан қозғалақтап қойып. Қабағын тыжырынып, Қалымбеттің әңгімені тым әріден бастап келе жатқанын жақтырмай қалғанын аңғартты. Директор сірә ауыл шалдарының бәрі сөздерін осылай бастап, соның «Шөп таситын машина бер, үйімді жөндейтін адам бөл» деген сияқты толып жатқан мұң-мұқтаждарды айтуға тірейтінін біліп, әбден запысты болған сияқты. Соны байқаған Қалымбет әңгіменің төтесіне көшті.

	– Жұманазар шырағым, қартайдық дегенмен, құдайға шүкір, әзір қуаттымын. Сенен бірдеңе сұрап, мазаңды алайын деп келген жәйім және жоқ. Мені осында жетелеп келген шаруа мүлдем басқа.

	Осыны айтып директордың жүзіне көз жүгіртті. Жұманазар иығынан ауыр жүк түскендей демін терең бір алды. Онысын байқатпаған болып алдындағы қағазына бірдеңе жаза бастады.

	– Айта беріңіз, құлағым сізде, – деді сосын басын көтермеген күйі.

	– Айтсам, осы «Құмжарған» баяғыда бүкіл облыстағы ең маңдай алды, дүрілдеген колхоздардың бірі еді. Атағымыз талай жерге жеткен. Одан бергі совхозға айналған кезде де абыройымыз жаман болған жоқ. Оның шет жағасын өзің де жақсы білесің. Енді сол атақты «Құмжарғанның» қазіргі жағдайы, басқаны қайдам, әйтеуір біз сияқты жаман шалдардың көңіліне реніш туғызады. Жасыратыны жоқ, жер тозып барады. Баяғы көк шалғынды даланың шаңы шығып жатыр. Біз күріш еккен шұрайлы жерлер енді адамға да, малға да керек болмай қалған. Ауыл іргесіндегі көл тартылып, шөлге айналған. Отыз-қырық жыл бойы пәлен колхозды асырап отырған каналмен су жүрмейді. Елдің біразы қалаға, аудан орталығына; біразы суы мол, егіншілігі бар басқа совхоздарға көшіп жатыр. Осының бәрін көріп-біліп қарап отыра бересіңдер ме, жоқ бір шара қолданасыздар ма – соны білейін деп едім...

	Жұманазар бір қолымен маңдайын сүйеп, төмен қарап біраз ойланып отырды. Сосын ауыр қозғалып, орнынан тұрып, кең кабинетінің ішін әрлі-берлі кезіп жүріп кетті. Әңгімесін сол қалпында, төмен қарап жүріп айтты.

	– Қалеке, бұл айтқандарыңызды мен білмейді дейсіз бе?! Оның бәрі мені ойландырмайды, жанымды ауыртпайды дейсіз бе?! Көліміздің шалқып, каналымыздың буырқанып ағып жатқаны маған да абырой болар еді. Ондай жағдайда ең құрығанда шөп іздеп көрінген жерге шапқыламас едік. Жастар қалаға қашпаса; әркім жанының тыныштығын, қара басының пайдасын көздеп көшіп жатпаса біз құрылыс салу үшін кім көрінгенге жалынбас едік. Бірақ біздің дегеніміз болып жатыр ма?! Дарияның жағдайы анау; көктем бойы бір тамшы жауын тамызбаған ауа райының жағдайы мынау. Өзіңіз де көріп жүрсіз адамдарымыз да баяғы сіздер сияқты қандай жұмысты болса да былқ етпей атқара беретін адамдар емес. Көбі шаруашылықтан гөрі әуелі өз мүддесін ойлайды. Совхоздан біраз үйдің көшкені рас, бірақ олар жұмыс таба алмағаннан көшті ме?! Жоқ, жұмыс бар. Жыл сайын қозы айыратын кезде жаңа отарларды бағатын адам іздеп, табанымыздан тозамыз. Бір отар қойды шыр айналдыруға күші де, шамасы да жететін жігіттерге жалынамыз. Бұйырамыз. Үгіттейміз. Жоқ, мұнын бәрі шыбын шаққан құрлы әсер етпейді. «Қой бағу дегенді ауызға алмаңыз! Айдатып жіберсеңіз де бакпаймын. Мен өзімнің қалаған, өзімнің ұнаған жұмысымды істеймін». Міне жауаптары осы. Мен не, сиқыршымын ба, әулиемін бе; мына аядай совхозда әркімнің қалаған жұмысын қалай тауып бере беремін. «Бермесеңіз қойыңыз, совхозыңызды да, оның жұмысын да басыңызға шайнап жағыңыз. Сау болыңыз!» Содан ертеңіне көрсеңіз қалаға қарай бұрқыратып көшіп бара жатады. Мен жалынып-жалпайып, машинасының алдына көлденең жатып алуым керек пе? Жоқ, милиция әкеліп, аяқ-қолын байлап қамап қоюым қажет пе?! Не істеймін! Көпті көрген үлкен кісісіз, айтыңызшы, не істеуім керек?!

	Жұманазар, жүрісін доғарып, Қалымбетке қарай бүкіл денесімен бұрылып, жауап күтіп үнсіз тұрып қалды. Қалымбет мұндай сұрақ қойылар деп ойламаған еді, жауапты мүдіріңкіреп қайырды.

	– Қарағым, мен төрт жыл соғыста болып қайтқан адаммын, содан үйренген тәжірибемді айтайын, қиын-қыстау жағдайда командир солдаттарынан ақыл сұрап тұрмаса керек. Ол өз қарауындағыларға жеңіске апаратын ең төте жолды дәл көрсетіп беруге тиіс. Және өзінің бұл бұйрығының дұрыс әрі әділ екендігіне сендіре білуі қажет.

	Сен де сондай бір ауылдың командирі емессің бе?! Жұрттың бәрі директор не ойлап табар екен, қандай шара қолданар екен деп аузыңа қарап отыр; ал сен болсаң желкеңді қасып бізден ақыл сұрайсың...

	Қалымбет сөзінің аяғында ақырын ғана мырс етіп күліп жіберген, Жұманазар мұны естіді ме, жоқ па, белгісіз, бірақ, басып қайтадан темен салып жүріп кетті. Даусынан реніш табы сезілді.

	– Әне, ең аяғы сіздің өздеріңіз де осындайсыздар. Үлкен ғой, ақсақал ғой деп пікір алыспақ болсақ біз баяғыда өйткенбіз, бүйткенбіз деп отыз-қырық жылғы тарихты қозғап кетесіздер. Дұрыс, сіздердің еңбектеріізді ешкім жоққа шығармайды. Бірақ қазіргі заман, қазіргі уақыт дегенің мүлдем басқа емеc пе?! Тіпті адамдардың өзі жаңарды; өмірге деген түсінігі, көзқарасы бұдан отыз-қырық жыл бұрынғылардан мүлдем өзгеше жаңа ұрпақ келді. Олармен тіл табысып жұмыс істеу үшін сіз айтқандай емес, басқаша тәсіл керек...

	Қалымбет әңгімені тым тереңдетіп жібергісі келмеді.

	– Жарайды, – деді келіскен сыңай танытып. – Біз оқуымыз шамалы ескіліктің адамымыз; ондай тәсіл-пәсіліңнен хабарымыз аз. Әйтеуір білсең бопты, ретін тауып қолданасың ғой. Менің айтайын дегенім бір жақсы хабар еді. Көрші ауданның біз сияқты каналға қарап отырған совхоздары сағаға үлкен насостар орнатып, суды сонымен шығарады дейді. Біз де неге соның бір-екеуін сатып алмаймыз?! Сөйтіп Тоқшылық каналын суға толтырып тұрсаң бұл халқыңа да, совхозыңа да пайдалы болар еді.

	Енді мырс етіп күлген Жұманазар болды.

	– Қалеке, кейде сіз бала сияқтысыз, бәрін оп-оңай шеше салғыңыз келеді. Ондай насос бар екенін мен білмейді дейсіз бе?! Әбден білемін. Тіпті сізге шынымды айтайын, аудандағылар маған соның біреуін алсаңдар қайтеді деп ұсыныс та жасаған. Бірақ о заманда бұ заман арық – атыз емес, ұзындығы пәлен шақырым, тереңдігі, кеңдігі пәлен метр каналға суды насоспен айдау деген қияметтің қиыны емес пе?! Онсыз да совхоз қарызға белшесінен батып отыр. Ал енді осы аздай, пәлен мың сомға насос сатып алуымыз керек. Және ол күні-түні тынбай жұмыс істеп тұрсын. Басында адам отырсын. Жанармайы және бар. Ал мұның бәрінің шаруашылықка қанша шығынға түсетінін ойладыңыз ба?! Және ол шығынның өтелетініне сеніміңіз бар ма?! Экономикалық жағынан дәл есепке құрылған дәлеліңіз қане?! Жоқ қой, рас емес пе?! Бәлкім, маған көз жұмбайлыққа бару керек шығар?! Ал барайын, сосын не болады?! Техниканың аты – техника, қыруар ақшаға сатып алған, насосымыз ертең мылт болады, сылт болады; бұзылады. Сосын не істейміз?! Жарайды, бұзылмай-ақ қойсын, бірақ дарияның табанынан сарқырап аққан емес, қанша айтқанмен мүмкіндігі шектеулі насостың көмейінен шыққан cy қанша жерге жетеді?! Каналдың арнасына сыймай пәлен шақырым жерге ағып бара ма, жоқ әлде құмға сіңіп, ауаға ұшып рәсуа бола ма?! Онда Тоқшылықтың екі жағындағы тусырап жатқан жерге түк пайдасы жоқ, тек каналдың табанынан сылдырап ағуға ғана шамасы бар суға біз неліктен сонша шығындаламыз?! Әрине, мен сіз ді түсінемін, сіздің жерге жаныңыз ашиды; сол үшін де шыр-пырыңыз шығып жүр. Бірақ мені де түсініңіз! Сіздің жерге жаныңыз ашыса, менің бүкіл совхозға жаным ашиды. Оның қыруар ақшасын желге шашып жібергім келмейді.

	Қалымбет директормен бұдан әрі сөз таластырудың пайдасыз екенін ұқты да, сыпайы ғана қоштасып шығып кетті...

	***

	Осы әңгімеден кейін ертесіне баласы Өмірбек совхоз орталығындағы үйінен «Құмжарғанға» келген. Кешкі шайдың кезі еді, Өмірбек дастарқан басында қабағы кіржиіңкіреп, көңілсіз отырды. Шайдан да бір-екі ұрттады да кесені кері қайтарды. Әлсін-әлсін әкесі жаққа көзінің астымен қарап қояды. Бірдеңе айтқысы келіп, бірақ айта алмай отырған сыңайы бар. Мұны байқаған әке-шешесінің екеуінің бірдей есіне Алматыдағы Әлім түскен. Біраздан бері хат жоқ еді, бірдеңе болып қалды ма деген суық ой келген. Кемпірінің қалай екені қайдам, әйтеуір Қалымбеттің тұла бойы мұздап кетті, бірақ не болғанын ашып сұрауға батылы жетпеді. Өмірбек үндемей отырып-отырып, әлден уақытта барып сөзге келді.

	– Көке, осы үйде отыра-отыра әр нәрсені ойлап, уайымшыл болып барасыз ғой деймін. Алматыға, Әлімдердікіне барып қайтсаңыз қайтеді? Біраз күн көңіл көтеріп, бой жазғаныңыз дұрыс болар еді.

	– Не дейді? Жайшылық па?! – деп шошып кетті Қалымбет.

	Баласы тағы да қабағын кіржитті.

	– Айттым ғой, әне... Нервіңіз әбден жұқарып біткен. Сәл нәрседен қорқасыз, болмашыдан сары уайымға салынасыз.

	– Қайдан білейін, қартайып бара жатырмыз ғой, – деді көңілі орнына түсе бастаған Қалымбет.

	Баласы енді зорлана күлімсіреді.

	– Әне, өзіңіз де мойындап отырсыз қартая бастағаныңыз рас. Ендігі жерде немерелеріңіздің қызығын көріп; тып-тыныш отырғаныңыз жөн. Жұрттың сөзіне еріп, үкіметтің жұмысына араласып қайтесіз енді.

	Қалымбет енді ғана бәрін түсінді. Жұманазар қай күнгі әңгімені баласына жеткізген болды. Қаз-қалпында айта қойса бір сәрі, сөзге сөз қосып, әңгіменің өңін өзгертіп жеткізбесе не қылсын. Қартайған адам қиын ғой, ештеңеге түсінбейді, қай-қайдағыны қозғап мазаны алады демесіне кім кепіл. Соны ойлағанда Қалымбет кәдімгідей ашуланды.

	– Үкіметтің жұмысына аралассам билік сұрап жүргенім емес, сендердің бадырайып тұрған кемшіліктеріңді көрсеткенім. Үлкендік сөз айтқаным. Соны тыңдайтын шығар, құлақтарына бірдеңе кіретін болар десем араласпа, араласпа деп тықақтайды ғой, тегі. Көріп-біліп отырып қалай үндемейміз сонда? Бір елі аузымызға екі елі қақпақ қоюымыз керек пе?! Өз еңбегіміздің құм басып, өшіп, жоғалып бара жатқанын көре тұра бір ауыз сөз айтуға қақымыз жоқ де?!

	Әкесі мұншалықты ашуланады деп күтпесе керек, Өмірбек қипақтап қалды.

	– Неге олай дейсіз?! Айтқаныңыз әбден дұрыс, – деп жуып-шая бастады. – Жұмыс болғасын кемшілік болмай тұрмайды. Оны өзіміз де білеміз. Тек соның бәрін дер кезінде жоюға мүмкіндік жете бермейді... Уақыт таршылық етеді. Таң азаннан кетіп, ел орынға отыра сүріне жығылып жетіп жүргенімізді өзіңіз де білесіз. Сондағы алашапқын болып жүргеніміз осы ауылдың қамы; осы ауылдың өсіп-өркендеуі, енді не ғыл дейсіз бізге?!

	– Сендердің не істеп жүргендеріңде шаруам шамалы. Бәріңдікі құр айқай ма, жоқ шынымен бірдеңе бітіріп жүрсіңдер ме, оның бағасын беретін төреші табылар. Менің жанымды ауыртатын, сенің ана шіренген директорыңа сүйретіп апарып жүрген нәрсе біреу-ақ біздің «Құмжарған» ; сенің кіндік қаның тамған жерің «Құмжарған» неге тозып бара жатыр. Жел соқса бұрқырап көтерілетін ала құйын шаңның, жөңкіліп көшкен ыспа құмның астында неге көміліп барады. Анау каналды бүкіл ел болып қазып едік, енді біржола жоғалып кете бере ме?! Енді ешкімнің пайдасына жарамай ма?! Ол жүздеген адамның маңдай терінің ізі, олардың сендерге, сендердің балаларға қалдырған ескерткіші... мұрасы ғой. Директорды қойшы, ол бұл жерде туып-өспеген, басқа жақтан келген кісі; ал сенің жаның неге ауырмайды?!

	Осыны айтып баласының жүзіне қараған – даусыз шындықты мойындаған болар, өзінің қаншалықты, қателесіп жүргенін түсінер, сосын ыңғайсызданып, көзімен жер шұқып, күмілжір деген – жоқ; Өмірбек түк естіп-білмегендей бей-жай отыр.

	– Көке, сіз қызықсыз осы, – деді сосын күлімсіреген қалпы. – Совхоз орталығы мен «Құмжарғанның» арасы болғаны төрт-ақ шақырым. Бәрі – бір совхоздың, жері. Ал сіз, соның өзін бөлгіңіз келеді. Сонда қалай, совхоздың орталығын туған жерім деп айтуға қақым жоқ па?!, Жатсам-тұрсам ойлайтыным тек, «Құмжарғанның» қамы ғана болуға тиіс пе?! Бар күш-жігерімді, уақытымды соны көктетуге, соны өркендетуге жұмсап, басқа жер не болса, ол болсын деп көзімді жұмып жата беруім керек пе?!. Жоқ, көке, олай десеңіз қателесесіз. Маған совхоз жерінің бәрі бірдей.

	Қалымбет баласының бел алып бара жатқанын сезген. Сосын да шығар, сөзін аяғына дейін тыңдаған жоқ.

	– Мен саған бірдеңені бөліп-жар деп отырғаным жоқ. Бірақ «Құмжарған» құмның астында қала берсін, барлық жақсы үйлер совхоз орталығына салынсын, барлық жағдай соған жасалсын деп ешкім де айтпаған шығар.

	– Мұныңыз дұрыс, әрине, – деді баласы. – «Құмжарғанға» жеткілікті көңіл бөле алмай жүргеніміз, құрылысты негізінен совхоз орталығына салып, жатқанымыз рас. Бірақ бұл үшін біз де, басқалар да кінәлі емес. Бұл өмірдің талабы. Совхозымыз анау-мынау емес, бүкіл ауданның ең үлкен шаруашылықтарының бірі. Ал енді сондай шаруашылықтың орталығы, қандай болуы керек. Әрине, қазіргі күн талабына сай сәнді болуы керек. Ол үшін көптеген құрылыстар салу керек. Бұларды бітірмей тұрып «Құмжарған» сияқты бөлімшелерге жаппай, кірісе алмаймыз. Бәріне бірдей қаржы жетпейді. Жұмыс қолы кемшін етеді. Солай емес пе?! Қайта біз жоққа жүйрік жетпейді деп қарап отырғанымыз жоқ. Жалғыз «Құмжарғанға» ғана емес, бөлімшелердің қай-қайсысына болмасын шамамыз жеткенше жағдай жасап келеміз. Жылына үш-төртеуден болса да жаңадан үй салып беріп жатырмыз. Көшелеріне тас төсеудеміз. Оның бер жағында малшыларға шопандарға, жылқышыларға салған үйлеріміз, қора-жайларымыз қанша?!: Ал сіз болсаңыз соның бірін көрмейсіз... «Құмжарған» құрып бара жатыр деп уайым шегесіз.... Оныңыз бекер. «Құмжарған» ешқашан да құрымайды.

	– Құрымағаны қане, – деді Қалымбет. – Өзің де көріп жүрсің ғой, баяғы үйлердің бірі жоқ. Біреулері құлап біткен... құм астында қалған. Біреулерінің есік-терезелері жоқ, үңірейіп тұр.

	– Оған біз кінәлі емеспіз. – Баласы мұның сөзін бөліп кетті. – Рас айтамын... Біле білсеңіз, оған кінәлі мына сіздер... (Қалымбет баласына таңырқай қарады. Қате естіп отырмын ба деген.) Иә-иә, сіздер... «Құмжарғанның» негізін қалаған өзіңіз сияқты кісілер. «Құмжарғанды» о баста салғандар. – Баласы орнынан тұрып, әрлі-берлі жүріп кетті. – Кез келген үлкенді-кішілі құрылысты қолға алғанда алдын ала жүргізілген есеп болады. Архитектуралық жоба дейтін бар, сол дайындалады: Ауылдың бүгіні, ертеңі ғана емес, кемінде жиырма, отыз жылғы болашағы ескеріледі. Ал «Құмжарғанда» мұның бірі болған ба?! Мына жерге колхоз түседі, оған мынандай үйлер салынады деп бас қатырып жоба дайындаған адамдар ба ма еді?! – Қалымбет жауап қайырмады. – Міне, көрдіңіз бе, жоқ! Ондай жоба, есеп деген атымен болмаған. Әркім үйді өзінің көңілі қалаған жеріне салған. Біреу үш-төрт ешкі-лағына жайылым жақын деп құмның ішіне кіріп кеткен. Біреу арықтың сағасына жақындау отырайын деп тақырға жайғасқан. Пысықай біреулер, әлдеқалай топан су қаптай қалса аман болайын дегендей, төбенің басына шығып алған. Ағайын-туғандар бөлек отырамыз деп ауылдың жанынан өз алдына бөлек тағы бір шағын ауыл ашқандар да бар. Сөйтіп жүздің ар жақ, бер жағында түтіні бар «Құмжарған» анау-мынау бір қала еркін сиятын территорияға шашылып кеткен. Ауылдың ана шеті мен мына шетін аралап шығуға бір күн керек. Ал мұны колхоздың алғашқы үйлерін салып жатқанда неге ойламағансыздар?! Ертең кеңсеге, дүкенге, клубқа баруымыз қалай болады дегенді неге ақылдаспағансыздар?! Ең болмаса мектепті орталыққа салуға болар еді ғой, жоқ, ол да ауылдың бір шетінде. Қыстың сақылдаған сары аязында оқуға әрең барып қайтып жүргеніміз өзіңіздің де есіңізде: Ауылға электр шамы келгенде төбе-төбе қуып кеткен үйлерге бөрене жеткізе алмай басымыз қатқанын да білесіз... Айта берсем толып жатыр. Ойбай-ау, мұндай да орталық бола ма екен?! Құм-құмның арасында бұғып жатқан мұндай ауылда қазіргі жастар қалай тұрады? Бүгінгі заманның жүз талабы болса соның тоқсан тоғызын қанағаттандырмайтын мұндай ауыл білдей бір совхоздың әжептәуір бөлімшесі қалай атанады?! Ал о баста бәрі есептелініп, орталықтың пәлен жылғы алдыңғысын қамтитын, жұртшылықтың өскелең талабын ескеретін жоба жасалынған болса мұндай проблема тумас еді. Жұрт ескі жұртты тастап, жаңа үйге көшпес еді. Құм дегенің сусып көшіп жатыр, қалған үйлерді басуға айналды дейсіз... Бұл да о баста дайын жоба болмағанның кесірі. Апырмау, сексеуілді жазық тұрғанда қалың құмның ішінде орталық сала ма екен?! Ол кезде мұндай жел, мұндай сусыған құм болмайтын еді дейсіз бе?! Дұрыс, өйткені төбе-төбенің бәрі қалың жыңғыл, сексеуіл еді. Жусан, жүзген еді. Бірақ уақыт өте мұның бәрі өзгерді. Жыңғыл мен сексеуілді өздеріңіз түк қоймай отап алып, отқа жақтыңыздар. Жусанды ауылдың азды-көпті малы таптап, жоқ қылып жіберді. Мыңдаған жылдар бойы мызғымай жатқан құм жалаңаш қалды. Жалаңаш қалғасын қайтсін, жел үп етіп соқса сыңсып ән салып, жылжып көше жөнелетін болды. Басқаны былай қойғанда ең болмаса түбі осындай жағдайға ұшырайтындарыңызды болжауға болатын еді ғой. Солай емес пе?!

	Қалымбет жауап қайтарған жоқ. Не десін, біткен іске сыншы көп, отыз-қырық жыл бұрынғыға қазір баға беру, кемшілігін көрсету оңай. Егер сол күндерге оралар болса Қалымбеттің өзі қайтер еді – талай нәрсені басқаша жасар ма еді?! Қайдам?! Ол кезде бәрі дұрыс сияқты еді. Балшық илеп, кесек құйып тұрғызып жатқан үйлері жүздеген, мыңдаған жылдарға кететіндей көрінетін. Олардан жақсы, олардан биік үй тұрғызуға болады-ау деген ой қаперге де кірмеген. Өздері де мың жасайтындай көрінетін. Нені қолға алмасын, тезірек бітіріп тастауға құштарланып, жапыра істейтін. Қайсысы дұрыс, қайсысы бұрыс, несін жасырады, оған ой жүгіртіп жатпайтын. Оған уақыттары да болмаған бәлкім, ой өрістері, білім деңгейлері жетпеген шығар. Ол да мүмкін. Ең сауатты деген кісінің өзі арабша мен латыншаны араластырып шатып-бұтып бірдеңе жазатын, колхоз бастықтарының өзі іс қағаздарына қолды әрең қоятын. Сосын не болсын?! Баласы айтып отырғандай әлгі жобаны кім жасасын?! Пәлен жылдан кейін мынадай болады деп кім көрегендік танытады? Өмірбек әке көкейіндегі шиыршық атып жатқан осы толғаныстарды аңғарса керек, енді жұмсара сөйледі.

	– Бәлкім, бұға сіздерден гөрі сол кезең, сол уақыт кінәлі шығар?! Қазіргідей мүмкіндік, білім мен күш болмағандықтан да мұндай қателіктің кетуі заңды нәрсе болар. Ескі жұрттың орнын құммен көміп, жоқ етіп жіберу арқылы уақыт өз қатесін өзі түзеп жатса керек. Демек оған сіздің ренжитін ретіңіз жоқ.

	– Жарайды, мұның дұрыс-ақ болсын. Ескіге дауа жоқ тозады, жоғалады дейік. Ешқандай ілім-білімге сүйенбей, можантопайлап сала бергеніміз үшін біз-ақ кінәлі болайық. Бірақ канал ше? Қаналдың да жобасы болмаған ба, сонша жұртты әуре қылып, уақытын кетіріп, маңдай терін суша төгіп қаздырғанда ең болмаса бір елу жылдық алдағысы есептелмеген бе?! Тіпті сол адамдардың аты да ұмытылып, еңбегі еш болып, азды-көпті ғұмырларында бітірген бір шаруалары, кейінге қалдырған мұралары өшіп, жоғалып бара жатқаны ең болмаса сенің жаныңа батпай ма?! Ол каналды қазғандардың бірі мына сенің әкең екенін ұмыттың ба?! Түсіне білсең канал дегенің жалғыз сенің әкеңнің ғана емес, осыдан отыз-қырық жыл бұрын тірлік кешкендердің, сонау соғыста өлгендердің, анау ауыл жанындағы қорымда жатқандардың артында қалған ескерткіші емес пе?!

	– Туһ, көке-ай, қызықсыз осы, канал қалайша ескерткіш болады?!

	– Ескерткіш емес деп оның қазіргі жағдайына бейжай қарап отыра беру керек пе? – деді әкесі.

	Әкесінің райдан қайта бастағанын аңғарса керек, Өмірбек енді көңілдене сөйледі.

	– Бұл енді басқа мәселе. Таза есептің, нағыз экономиканың объектісі. Кәдімгі мен айналысатын жұмыс. Өзіңіз ойлап көріңізші, Тоқшылық каналының қазылғанына қырық жылдан асты. Осы уақыттың ішінде ол өз міндетін толық атқарды, кеткен шығынды толық өтеді. Баяғы шашырап жатқан пәлен колхозды асырады. Күрішке, жүгеріге, жоңышқаға су жеткізді. Жұрт Тоқшылықтың арқасында тоқшылыққа кенелді. Жағасынан шөп орды, қауын екті. Бұл бұрынғы әңгіме. Қазір жағдай өзгерді. Диқандықпен айналысатын шаруашылықтар бірыңғай қой өсіруге көшті. Бұл да өмірдің талабы. Екі қайықтың басын ұстаған суға кетеді дегеннің шындыққа айналғаны. Әрі мал бағып, әрі егін өсіріп отырудың тиімсіз екені дәлелденгені. Совхозымызды бұрынғыдан да нығайтудың, өркендетудің маңызды шарасы. Қазір біз бар күшімізді, қаржымызды жайылымдарды жақсартуға, қуаң даладан құдықтар қазуға, тоғандар тұрғызуға жұмсап жатырмыз. Одан қала берді қойшылардың қора-қопсылары, үйлері бар. Ал каналға қарауға уақыт та, мүмкіндік те жоқ. Тіпті оның қажеті де болмас деп ойлаймыз. Егін екпегесін, көл-көсір суды қайтеміз?! Пәлен шақырымдық каналды жыл сайын тазалап, оған су айдап несіне босқа шығындаламыз?

	– Неге бос шығын?! Анау шаңы шығып жатқан жайылымдарға су жайып, шөп шауып алмаймыз ба?

	– Ол мәселені де сан рет ойластырғанбыз, – деді баласы. – Шотқа салып есептегенбіз. Сонда көзіміз жеткені. – бұл бізге өте тиімсіз.... Қып-қызыл шығын. Каналдың сағасына насос орнатсақ, оған ұшан-теңіз жанар май керек. Күні-түні басында отыратын пәлен адам керек. Ең бастысы каналды бір емес, әлденеше насоспен күні-түні тынбай толтырып отыру керек. Бүйтіп жоңышқа егіп, шөп орып алғаннан гөрі, мал азығын жан-жақтан жинағанымыз әлдеқайда тиімді....

	Совхоз директоры мен баласының сөзі бір жерден шығып тұрғандай еді, Қалымбет не айтарын білмеді...

	***

	Міне, осыдан кейін бір аптадай уақыт өткенде, Қалымбет, аяқ астынан ес-түссіз жығылып еді. Әуелі жығылғанда жұрттың бәрі өледі деп ойлаған көрінеді: ойдағы-қырдағы ағайыны түгел хабарланып, біразы аурухананың есігін күзетіп, біразы үйде, отын-суын, сойысқа шығаратын малын қамдап, үрпиісіп, дайын отырыпты.

	Ал тіршіліктің заңы бойынша да, дәрігерлердің есебінше де әлдеқашан тоқтауы тиіс жүрегі ақырын-ақырын лүпілдеп соға беріпті... соға беріпті.

	Бәлкім, мұның таңқаларлық ештеңесі де жоқ шығар: ғұмырында ешқашан ауырып көрмеген, кішкенесінен кетпен шапқан, не бір ауыр жұмыстарды қыңқ етпей атқарған, сөйтіп отқа да, суға да түсіп әбден шыныққан адам емес пе еді – енді төтеннен келіп бас салған ажалға бірден неге мойынсұна қойсын, тіршілік үшін, қайта көруге тиіс жарық сәуле үшін қайсарлықпен күрескені анық еді. Және күрескен жалғыз жүрегі ғана емес, бүкіл жан-тәні, бүкіл сана-сезімі еді. Рас бұл кезде оның өзі ес-түссіз жатты, тіпті ауруының қалай басталғанын, қалай құлағанын да сезген емес. Әйтеуір, арада бірнеше күн өткенде санасында болар-болмас бір, елес пайда болған сияқтанды. Әлдеқайдан тынбай қоңыр салқын леп соғатындай.... Қараңғы түнектің арасынан кейде бұлдырап, кейде жарқырап қызғылт сәуле көрінетіндей. Тым таныс, ыстық сурет – бір жерден көргені анық. Қашан, қай жерден көрді – есіне түсіре алмайды. Ойланбақ болады – бірақ сәл ойланса құлағы шыңылдап, тарс бітеліп қалады, салқын леп сап тыйылады, қызғылт сәуле жоқ болады. Мұның қаншаға созылғанын білмейді, әйтеуір күндердің күні пәршек-пәршегі шығып жыртылған суреттерді қиқымдап отырып қайта құрастырғандай әлгі көріністерді біртіндеп еске түсіретін халге жетті. Салқын леп теріскейден аңыратып соққан жазғы түннің қоңыр самалы екен. Маужырап жатқан қара көлеңке даланың үстімен ақырын-ақырын уілдеп, сыңсып ән салып сырғып соғады. Күні бойғы аңызақтан өртеніп кете жаздаған дүние арқа-басы кеңіп, рақаттанып жатыр. Көкжиектен толған ай қып-қызыл болып көтеріліп келеді. Жер бетінде буалдыр күміс сәулелер төгіледі.

	Бұл оның инфаркт болып құлардан қас-қағым сәт бұрын көрген көріністері.

	Сол күні ол ертеден қара кешке дейін аттан түспей, жол соқты болып шаршап келген. Сондықтан ба екен, біртүрлі мазасы болмай тұрғанын сезген. Есік алдының у-шуын жақтырмай, ағаш көлеңкесіндегі күнде жатып жүрген сәкісінен безініп, төсегін түпкі бөлмеге салдырған. Қанша ұйықтағаны белгісіз... бір уақытта тұла бойын бір зіл қара тас басып, тұншығып бара жатқанын сезген. Демі таусылуға айналғанда барып әрең оянған. Алғашқы сезгені – үйдің іші моншаның іші сияқтанып күйіп тұр екен. Тұла бойы қарабақайына шейін борша-боршасы шығып тершіген. Басы мең-зең көтертпейді. Енді болмаса тұншығып өліп кететіндей. Тас қараңғыда есіктің қайда екенін ұмытып қалыпты – сипалап, сүрініп-қабынып жүріп сыртқа әрең шықты. Табалдырықтан аттай бергенде алдан қоңыр салқын леп лап қойған, тынысым бірден кеңіп сала берер деген, неге екені белгісіз, көкірегіне ауа жетпей қойды. Қараңғы үйдің ішінде тырп еткізбей басқан ауыр салмақтан құтыла алмады. Мac адам сияқтанып аяқ-қолы икемге келмеді. Ұйқым ашылмай тұр екен деп ойлаған. Шегенделген құдығы бар еді, кейде жұмыстан шаршап қайтқанда белуарына дейін шешініп тастап жуынса сергіп қалатын. Қазір де сөйтпек болды. Теңселе басып, құдыққа жетіп бір шелек су тартып алды. Шелектің ернеуіне дейін мөлтілдеп тұрған су мұздай еді. Бұл бір қолымен тұтқасынан, бір қолымен түбінен ұстап рақаттана көтере берді. Осы сәтте шарбақ қораның арғы жағынан, тізіліп өскен қарағаштардың арасынан қызарып көтеріліп келе жатқан айды көрді. Неге екені белгісіз, айға телміріңкіреп, ұзақ қарады. Сосын басына көтере ұстаған шелекті жалаңаш денесіне қарай көтеріп, жіберген... Сосын арғы жағы... арғы жағы бұлдыр... Әйтеуір денесін рақатқа бөлеп, сергітіп тастайтын салқын суды сезініп үлгірген жоқ... тек құлап бара жатқанын аңғарғандай болды...

	Содан кейін өң мен түстің арасындағыдай бұлдыр тұман, бас-аяғын ажыратып болмайтын түсініксіз өмір кешкен. Есін қашан, қалай жиғанын білмейді... Әйтеуір көзін ашса аппақ дүниенің ішінде жатыр. Қайда жатыр, неге жатыр, өзіне мүлдем жұмбақ. Және айналасынын бәрі құлаққа ұрғандай тып-тыныш. Қалымбет осы тыныштықта сарылып бір жарым айдай жатты. Бір жарым ай бойы аурухананың төрт адамдық шағын палатасынан сыртқа аттап шыққан жоқ, жарық дүниені – таңның атқанын, күннің батқанын, жұлдыздардың жымыңдағанын, айдың толысып туғанын, бұлттардың жөңкіліп көшкенін терезеден ғана көрді; сыңсып соққан желдің уілін, бұтақтан бұтаққа қонып сайраған құстардың үнін алыстан ғана естіді. Адам баласы үшін ең үлкен бақыт қара жердің үстінде аршындап басып жүру екенін сонда алғаш рет сезгендей болды. Дәрігерлердің тұруға тыйым салғанына қарамастан ауруханадан қашып шығып, ауылға тартып кеткісі келіп сан рет ойы бұзылды. Ауруханада бір жарым ай емес, бір жарым жыл жатқандай әрең шыдады. Содан үйге қайтатын күнге жетті-ау!

	***

	Ауруханадан келген Қалымбетті ауылда бір көңілсіздеу оқиға күтіп тұр еді...

	Қалымбеттің ең көңіл жақын адамы, өмір бойы бірге отырып келе жатқан көршісі Мизамбек «Құмжарғанды» тастап, көрші ауданға, күріш егетін совхозға көшкелі жатыр екен.

	Мизамбектің үлкен аталары Бақтыбай кезінде осы өңірге аты әйгілі мұрап болған кісі еді. Ол туралы ел арасында толып жатқан аңыз әңгімелер бар. Солардың бәрінде де Бақтыбай елден ерек жаратылған жан ретінде айтылатын. Оның мұраптық көрегендігі, тәжірибесі таңғажайып болған. Бақтыбай ондаған шақырымға созылатын үлкен арықтардың арнасын қалың құмдардың, тоғайлы, жынысты жондардың үстімен жер өлшейтін құрал жабдықсыз-ақ, тек көз мөлшерімен алып жүрген. Және ешқашан қателеспеген. «Құмжарған» ауылының сыртында Қамыстықақ дейтін сексеуілді жалпақ дала бар – жай көзбен қарағанның өзінде дария бойынан әлдеқайда биік секілді. Міне, сол Қамыстықаққа Бақтыбай осыдан жүз жылдай уақыт бұрын су шығарған. Білетіндердің айтуына қарағанда Бақтыбайдың жүргіш көк есегі бар екен, сол көк есекке мініп, қолына ұзын құрық ұстап дарияның жағасынан Қамыстықаққа қарай тартып берген. Өмірі адам жүрмеген не бір жықпылдардан өткен, өмірі кетпен тимеген белдерден асқан, содан бір уақытта Қамыстықаққа жетіп, жұртқа «Ал енді менің құрығымның ізімен арық тартсаңдар су мына жалпақ даланың төбесінен құяр» деп жар салған. Сонау ойда жатқан дарияның суы бұл биікке қалайша шығуы мүмкін – ел сенерін де, сенбесін де білмей жағасын ұстаған. Ақсақалдар әрі кеңесіп, бері кеңесіп, ақыры «Бақтыбайдың ауызы дуалы еді... бұрын-соңды қателеспеуші еді, осы жолы да бірдеңе біліп тұрған шығар, тәуекел етейік» деген тоқтамға келеді. Содан осы өңірдің бүкіл жатағы жиналып Бақтыбай жүрген ізбен «Иә, бақ!» деп арық тартуға кіріседі. Қазып... қазып, Қамыстықаққа жетіп, дарияның суын жіберіп қалса... су толықсып ағып Бақтыбай көрсеткен жоннан бір-ақ шығыпты. Ел ешқашан су көрмеген жерге тары егіп, бидай егіп, арқа-жарқа болыпты.

	Кейін жаңа заман орнағанда су мамандары Бақтыбай қаздырған арықтың арнасын зерттеп көргенде оның бірден бір дұрыс бағытпен қазылғанын анықтап, таңқалған.

	Міне, осы данышпан мұраптың ұрпақтарының бірі Мизамбек еді. Мизамбек бұдан он шақты жас кіші, елуді алқымдап қалған, орта бойлы, тарамыстай қатқан арық кісі. Бүкіл өмірі диқаншылықпен өтіп келе жатыр, көп жыл күрішші болды. Совхоз бірыңғай қой шаруашылығына ауысып, күрішті қойғасын жоңышқаға сушы болды. Соңғы бірер жылғы құрғақшылыққа байланысты су да мүлдем азайып кеткесін, ауылда әр түрлі қол жұмысын атқарды. Көзін диқаншылықпен ашқан адамға үйренген кәсібін тастау оңай ма, Қалымбет оның жаңа жұмысты әрең, амалдың жоғынан істеп жүргенін сезетін. Бірақ ол баз біреулер сияқтанып құм ішінде құр босқа отыра алмаймыз, бізге егісі, бау-бақшасы бар жер керек деп көше жөнелетіндей реті жоқ еді. Көшуге мына титтейінен өскен «Құмжарғанды» қимайтыны анық еді. Қалымбет, оның қандай жағдай болса да «Құмжарғаннан» қозғалмайтынына күманданбайтын.

	Енді сол Мизамбектің айналдырған бір-екі айдың ішінде кілт өзгеріп, жүгін буып-түйіп, көшуге дайындалып отырғаны Қалымбет үшін тым тосын жәйт еді.

	– Ау, ата-бабаңның жерін тастап, аяқ астынан көше жөнелетіндей саған не болды? – деген Қалымбет.

	Мизамбек әйелі Базаркүл екеуі Қалымбеттің көңілін сұрап келіп отырған, бірден жауап қайыра қоймады.

	– Е... енді былай ғой. Ауылдың мазасы кетіп бара жатыр ғой, – деп күмілжіді.

	– Жоқ, сен өйтіп бұлталақтатпа, мұның басқа бір себебі бар шығар, – деп Қалымбет те қадала түсті.

	Мизамбек күмілжуінен танбап еді, әйелі бір әңгіменің шетін шығарды.

	– Кішкентайымыздан бауыр басып өскен ел-жұрттан бөліне көшуге кім ықтияр дейсің?! Бәрін бүлдіріп, жұртқа іріткі салып жүрген ана құдай төбеңнен ұрғыр Сауранбай ғой, – деді.

	Сауранбай да Қалымбеттің жақын көршілерінің бірі. Совхоз орталығына қатынап, құрылыс жағында жұмыс істейді. Пысық, өз шаруашылығына мығым. «Құмжарғанда» ең жақсы тұратындардың бірі. Төбесін шатырлаған пәлен бөлмелі үйі бар; ішіне сықап толтырған әп-әдемі дүниесі бар, машинасы бар, жыңғылдың жас шыбығынан қиып жасаған үлкен қорасы бар, бұл ауылда сирек кездесетін жүзім, алмасы бар. Қазір қырықтың ішінде, бірақ өз қатарластарының көбі сияқты қолы босай қалса, қыбырлап шаруашылығының кем-кетігін жөндеп жүреді.

	Қалымбет оны біртоға, орнықты жігіт деп кәдімгідей жақсы көретін, мынаны естігенде таңданып қалды.

	– Е, Сауранбай не істеп жүр? – деді.

	– Құдығын құлыптап қояды, – деп күңк етті Мизамбек.

	– Құлыптағаны несі? – деді түкке түсінбеген Қалымбет. – Сенің көшуіңе құдықтың қандай қатысы бар?

	– Енді қайтесің... Қатысы болғаны ғой, – деді Мизамбек тағы да екі ұшты.

	Қалымбет қоймай отырып оқиғаны бүге-шігесіне дейін сұрап алған. Сөйтсе, Мизамбектің көшетіндей де реті бар екен.

	Құдық ауылдағы жұрттың бәрінде емес, санаулы үйлерде ғана бар: мұның себебі, ең алдымен судың тереңнен шығатыны және оның да бәрінің бірдей ішуге жарайтын тұщы бола бермеуінде еді. «Құмжарған», «Құмжарған» болғалы құдығы жоқтар құдығы барлардан емін-еркін су ала беретін. Бұл әбден қалыптасқан, заңды нәрсе болып есептелінетін. Міне, Сауранбайдың үйінің алдында да осындай бір құдық баяғыдан болатын және ол ауылдағы суы ең тұщы құдық деп есептелінетін. Мизамбек пен Қалымбеттен бастап осы төңіректегі он шақты үй баяғыдан бері сол құдықтан су ішіп келе жатқан. Тіпті арыққа су жүрмейтін болғалы азын-аулақ малдарын да сол құдықтан суаратын. Және күндердің күні бұл құдықтың аузына құлып салынады екен дегенді ешқайсысы да ойламайтын. Содан жақында Мизамбек өрістен шөлдеп келген ешкі-лағын суара қояйын деп айдап барса Сауранбай құдығына қарағайдан қалың қақпақ орнатып, аузына шоқпардай қылып қара құлып салып қойыпты, өзі есік алдында анау-мынау тірлігін істеп жүр. Мизамбек құдықтың басында тұрып:

	– Әй, мынауың не?! Ел аман, жұрт тынышта құдығыңды құлыптағаның не? – деп дауыстаған.

	– Мұным сол, – депті Сауранбай, оған жөнді назар да салмастан. – Бүкіл ауылдың иті-құсы менің құдығымның басына үймелейді де жатады. Тышқақ лағынан бастап мүйізі қақырайған қарасандарына дейін топырлап жиналады, үйімнің айналасын ластайды.

	Мизамбектің жасы үлкен. Сауранбайға, қатты сөз айтуға құқы бар, соны арқаланған шығар:

	– Әй, сен өйтіп былшылдама! Заманның қиын кезінде де біздің ауылдың құдығы түгіл есігіне құлып салынып көрген жоқ, мынауың сұмдық екен. Өзің де бала кезіңде көрдің, осы «Құмжарғанда» Маймақ дейтін әйгілі ұста болды. Он саусағынан өнер тамған шебер еді және адам баласының бәріне жақсылық ойлайтын ақ жүрек жан еді. Сол кісі қара жолдың бойына құдық қазып қоятын. Басына астау орнатып, шынжыр бауы бар қауға ілетін. Өткен-кеткендер көліктерін суарып, өздері шөл қандырып, Маймаққа мың да бір рақмет айтатын. Біз ортамыздан сондай ақ жүрек адам шыққан атақты ауыл едік, енді келіп мына тыныш заманда құдығын құлыптаған сараңдар шығып масқара болмайық. Мұныңды менен басқа ешкім көрмесін, ешкім естімесін, аш құлыпты, – дейді.

	– Ашпаймын! – дейді анау. – Құдық керек екен, өздерің қазып алыңдар. Малдарыңды топырлатып, үйімнің жел жағын шаңдатпай әрі айдаңдар!

	– Айдамаймын! Саған құдықты қайтсем де ашқызамын, – дейді бұл.

	– Ашқыза алмайсың! – дейді анау.

	Содан екеуі қызды-қыздымен біраз жерге барады, шаң-шұңдарына бірталай адам жиналады.

	Мизамбек жұрттың бәрі өзінің сөзін сөйлер деп үміттенген екен; жоқ, Сауранбайдың жағына шығып кеткендер де табылады. Бұлар негізінен құдығы барлар еді.

	– Әй, Сауранбай, сен жаман ырым бастама! Құдық та көптің несібесі, сен оны құлыптама! Жер бетіндегі дүниені үлгіріп алсаң да жетеді, жердің астындағы суды құдайы көршілеріңнен қызғанба! – дейді Мизамбекті жақтайтындар. Бұлар – құдығы жоқтар еді.

	– Қойыңдар! Сауранбайдікі дұрыс. Ауылдың бар малы күндіз-түні құдығының басына топырлап, есігінің алдын шаңғытып, ығыр етсе құлыптамағанда қайтеді. Әрине, құлыптайды. Ол үшін жігітті жазғырмаңдар. Одан да өздерің тездетіп бір-бір құдық қазып алыңдар, сөйтіп жұртқа тыныштық беріңдер, – дейді құдығы барлар.

	Сөйтіп Мизамбек пен Сауранбайдың айқайының аяғы құдығы барлар мен құдығы жоқтардың арасындағы дау-дамайға айналып, өршіп кетеді.

	Сауранбай құдығының құлпын ашпақ түгіл, Мизамбектің ешкі, лағын көшенің арғы бетіне қарай тырқыратып қуып тастайды.

	Мизамбек әбден ашуланып, бүйтіп біреудің құдығына телміріп, тәуелді болып отырған күні құрысын, басқа жаққа көшемін дейді. Көрші аудандағы күріш егетін совхоздардың бірінде туысқандары бар екен, соларға барып ақылдасады. «Ойбай-ау, құм басқан ауылда неменеге отырасың, келгенің әбден дұрыс» деп олар құшақ жая қарсы алыпты. Сол жерде жақында біреудің үйі босайды екен, Мизамбек енді соны күтіп отырған көрінеді. Үй босаған күні көше жөнелмек.

	– Апырмау, битке өкпелеп тоныңды отқа жақпа деген бар емес пе?! Сауранбайға ренжіп, туған жерінді тастап көше жөнелгенің қалай болады?! «Құмжарғанды» өстіп құм басып кете береді дейсің бе. Ел бар, үкімет бар – бір шарасын қолданар. Су да құрып кете бермес, келер. Тіпті болмай бара жатса үш-төрт жігітті жауып асарлатып, құдық қаздырып аларсың. Көшем деуіңді қой, – деген Қалымбет.

	Мизамбек басын шайқады.

	– Шындап келгенде мәселе суда да емес, құдықта да емес. Судың аздығына, құдықтың жоқтығына бірдеңе етіп төзуге болар. Мені ренжіткен, көшуге мәжбүр етіп отырған нәрсе – ауылдың бірлігінің, ынтымағының, татулығының, ауыз бірлігінің жоғалып бара жатқаны. Бүгін құдығын құлыптаған адам ертең есігін де құлыптар. Табалдырығынан ешкімді аттатпас, ешкіммен қатынаспас. Басыңа анау-мынау іс түссе аузына су тамызбас. Есің барда еліңді тап деген, оны көргенше, оған жеткенше қазірден көшіп кеткен әлдеқайда дұрыс емес пе?!

	– Қой, сонша түңілетіндей түк жоқ, – деді Қалымбет. – Бұл түсініспеушіліктен туған әншейін нәрсе ғой. Біз, шалдар, мықты болсақ Сауранбайлар қолда өскен бала емес пе, қайда барады. Мен онымен сөйлесіп көpейін...

	– Сөйлес... сөйлеспе, бәрібір одан, түк шықпайды, – деп Мизамбек қолын бір сілтеді.

	Ертесіне кешке Қалымбет аяңдап Сауранбайдікіне барған. Сауранбай қорасының бір бұрышында силикат кірпіштен тауық қора салып жатыр екен, Қалымбетті көріп, үсті-басын қаққыштап қарсы жүрді.

	– Уа, Қалеке, келіп қалдыңыз ба?! Денсаулығыңыз қалай, жазылып шықтыңыз ба?! Өзім де көңіліңізді сұрап, кіріп шығамын деп отыр едім... таусылмайтын жұмыс. Қол тимей жатқаны, айып етпессіз, – деп зуылдап барады.

	– Жарайды, ештеңе етпес... Ер жігіттің еңбек еткені, бейнеттенгені жөн ғой, – деді Қалымбет.

	– Әрине, оған сөз бар ма? – деп қуанып қалды Сауранбай. – Бірақ кейбіреулер соның өзін көре алмайды. Мені анау-мынау деп пыш-пыш сөз қылады.

	– Адамдар да әртүрлі ғой, – деп сипақтатқан болды Қалымбет.

	Екеуі есік алдындағы қарағаштың көлеңкесінде отырып біраз әңгімелесті. Қалымбет ауыл-аймақтың татулығы, бірлігі туралы әріден әңгімелей келіп, сөзінің соңын құлып салынған құдыққа әкеліп тіреді.

	Мұны естігенде Сауранбай от басқандай ыршып кетті.

	– Ойбай-ау, Қалеке-ау, мен құлыпты жетіскеннен салып отыр дейсіз бе?! Жұрттың адамы тұрмақ малына дейін басынып, күн көрсетпей бара жатқасын салып отырмын ғой. Өзіңіз де білесіз, баяғыдан бері осы манайдың бәрі ауыз суын менің құдығымнан алып отырды қыңқ еттім бе?! Енді соның бәрін азсынып, бүкіл малын менің есігімнің алдына айдап келеді. Құдығымның басына иіріп қойып, шаңын аспанға шығарып, маңайын былғайды. Бұған қашанғы төземін?! Баяғыда қып-қызыл ақша төлеп қаздырған өз құдығым... енді оған құлып саламын ба, әлде көміп тастаймын ба – еркім бар шығар.

	– Шет жағасын өзін де көрген шығарсың, – деді Қалымбет, – баяғы соғыс кезінде ауылға қанша семья көшіп келді. Сол кезде мына сенің үйің сияқты бір үйде пәлен семья отырып еді. Және ешқандай да құлып дегенді білмей, тату-тәтті отырып еді. Ал сенің мына бейбіт заманда құдығыңды қызғануыңа жол болсын?!

	Сауранбайдың қабағы кіржің ете түсті.

	– Ол енді соғыс қой. Ол кезде жағдай мүлдем басқаша еді. Қазір не... әркім өз күнін өзі көре алады. Әркім де біреумен таласып-тармаспай-ақ есігінің алдына құдық қазып алуға шамасы жетеді. Бірақ қазғысы келмейді. Ерінеді. Және сөйтіп жүріп мені дүние жинағыш, пысық деп сөз қылады. Көрдіңіз бе, адамдар қандай?! Түн ұйқыңды төрт бөліп құдық қаздырып жүрген мен жаманмын, ал құдық қазуға мойындары жар бермей жүрген олар жақсы... Сондықтан да мен оларға қарсы келмеуім керек... Құдығымның аузын ашып, олардың малының тұяғынан көтерілген шаңды жұтып, қарап отыруым керек... Жоқ, Қалеке, кешіріңіз, ол болмайды...

	– Бұл айтып отырғаныңның бәрі ұсақ-түйек, – деді Қалымбет. – Мұндай түкке тұрмайтын нәрсеге бола ренжи берсек біз ел боламыз ба, бұрынғыдай тату-тәтті ауыл болып отыра аламыз ба?! Әлде жұрттың бәрі бытырап, сен құлыпталған құдығыңның басында жалғыз қала бересің бе?!

	– Шынына келетін болсақ мұның бәрі бос сөз, – деді Сауранбай. – Өйткені бар болсаң көре алмайтын, жоқ болсаң бере алмайтын ағайындардың, ауылдастардың тату-тәттілігінен келіп кететін түк пайда жоқ. Бәрі де пыш-пыш әңгімеге мықты, ал өмір сүруге, тірлік етуге келгенде былқ-сылқ етіп шыға келеді. Оларды құдыққа құлып салып, жандарын қинап үйретпесең ешнәрсе үйренбейді.

	– Қой, өйтіп жұрттың бәріне топырақ шашпа, – деді Қалымбет. – «Көп қорқытады, терең батырады» деген, сен жалғыз өзің елден безіп қайда барасың...

	– Туһ, Қалеке-ай, алпыстан асқанша ел-жұрт деп далақтай беруіңді қоймайсыз-ау. Сондағы ел-жұртыңыз кім өзі?! Қараңызшы, осы ауылда сөзге түсінетін, алды-артын ойлайтын бір адам бар ма?! Совхоз басшылары «жоспар! жоспар!» деп ала өкпе болып шапқылаудан басқа не біледі?! Әлгі сіз айтқандай елдің, жұрттың ауызбіршілігі, ынтымағы, тату-тәттілігі туралы бірдеңе ойлай ма екен?! Сол үшін жаны ауыра ма екен?! Сол үшін бірдеңе істей ме екен?! Жоқ, жоспарды орындаса бітті, одан басқаның оларға түк керегі жоқ.

	Ал былайғы жұрт ше?! Әлгі сіз айтқандай ел болайық, жұрт болайық деп жатқан қайсысы бар?! Көбі қолы кит етіп босай қалса не істейді?! Тұрмысымызды түзетейік, ел қатарлы жақсы тұрайық, халық қатарына ілігейік дей ме?!

	Әлде сіз айтқандай «Құмжарғанды» құм басып бара жатыр, ел жан-жаққа тарай көшіп жатыр деп түн ұйқысын төрт бөліп уайымдайтын шығар?! Қолдарынан келгенше соған қарсы күреске шығатын болар?! Кешіріңіз, мұның бірі жоқ. Әлгіндей ой олардың ешқайсысының қаперіне кірмейді. Ауылдың бас көтерер азаматтары қит етіп, қолдары босай қалса ішетіндері арақ, ойнайтындары карта. Одан қалса бірін-бірі пыш-пыш өсектеу... Соның біреуі әне келе жатыр, – деп қуана дауыстап жіберді Сауранбай. – Әй, Аңғареке, мұнда бұрыла кет, – деп дауыстады сосын.

	Анадай жерде көшенің шаңын бұрқ-бұрқ еткізіп кешіп, ауылдың шағын гаражының күзетшісі Аңғарбай өтіп бара жатыр екен. Әуелі әлгі дауыстың қайдан шыққанын байқамай селк етіп тұра қалды. Сосын Сауранбайды көріп, көшенің шаңын және бір бұрқ еткізіп, бермен бұрылды.

	Бұл орта бойлы, беті әжім-әжім, сирек сарғыш сақалы тікірейіп өсіп кеткен, көзі мөлиген арық кісі еді. Қалымбеттен жеті-сегіз жас кішілігі бар, қазір сол алпысты алқымдап жүр, бірақ үлкен демей, кіші демей кім көрінгенмен оп-оңай әзілдесе кететін, кім көрінгенмен оп-оңай ұрсыса салатын мінезі тұрақсыздау жан. Ішкенді жақсы көреді және ішіп алса аяқтыға жол, ауыздыға сөз бермейді.

	Сол Аңғарбай анадайдан айқайлап сәлемдесіп келеді.

	– Ассаламағалайкум, Қалеке! Қаліңіз қалай, аман-есен жазылып оралдыңыз ба?! – Сосын жауап күтпестен Сауранбайға бас салды.

	– Әй, жай шақырдың ба?! Жоқ, бірдеңең бар ма?!

	– Әне, бұлардікі осы. Қит етсе бірдеңең бар ма деп тамақтары жыбырлап шыға келеді. Сен одан да бәрін қойып мынаны айтшы. Мына Қалекең құдығыңды құлыптап қойдың деп маған ұрысып отыр, қалай дейсің менікі дұрыс па, бұрыс па?!

	Шақырған себебі сол ма дегендей Аңғарбайдың қабағы кіржің ете қалды.

	– Туһ, дүкен жақта кім бар екен деп асығып бара жатсам, болмайтын нәрсеге адамды әуре ғып... Жолынан қалдырып, – деді ренжіп... – Әрине, ел аман, жұрт тынышта құдығын құлыптап қойған сенікі дұрыс емес. Оның үстіне, кезінде сол құдықты қазғандардың бірі мынау алдында тұрған көкең болатын. Енді соның өзіне де су бергің келмейді.

	– Маған құдық қазып бергенің дұрыс, – деді Сауранбай. – Бірақ сол мықтылығыңды неге өзіңе жасамайсыңн?! Одан бері қанша уақыт өтті, есігіңнің алдынан жөні түзу неге бір құдық қазып алмайсың?!

	– Ау, оған енді уақыт қайда?! Қол тие ме?! – деді Аңғарбай күмілжіп.

	– Маған құдық қазғанда да ерігіп жүргенің белгілі еді, – деді Сауранбай. – Жұмыс бастан асып жатыр деп қара аспанды суға алдырғансың, бірақ екі-үш бөтелке алып қоямын деп емеурін білдіріп едім, қасыңа біреуді ертіп, екі өкпеңді қолына алып, ұшып жеткенің қайда?! Бәлкім, өз үйіне құдық қазу үшін де менен бірдеңе дәметіп жүрген шығарсың?! Онда ойлануға болады...

	– Е, обалына не керек, сенің кей-кейде ондай жомарттық жасайтының да бар. Бізге құдық қазу деген не тұрады, екі-үш күнде-ақ бұрқ еткіземіз. Бірақ сен өйтіп азаматтық жасайтын болсаң; давай, алдын ала «залог» беріп қой. Магазинге әуре болмай осы жерден үйге қайтайын.

	– Оны тәртібіне қарай көреміз, – деп күлді Сауранбай. – Бірақ сен алдымен менің әлгі сұрағыма толық жауап қайтар. Сонымен дұрыстап айтшы, менің құдықты құлыптап қойғаным оң ба, теріс пе?! Қалекеңнің маған ұрсуы жөн бе, қате ме?!

	Аңғарбай ойланған жоқ, мөлиген жанары енді жылт ете қалды.

	– Қалекеңдер үлкен кісілер ғой, не болса соны айта береді... Құдықты қазған мен... қаздырған несі сен, құлыптамақ түгіл көміп тастасаң да еркің бар... – Дұрыс айттым ба дегендей, Сауранбайдың бетіне жәутеңдеп қарап қойды.

	– Міне, көрдіңіз ғой, – деді Сауранбай Қалымбетке қарап. – Аңғарекең де әлгі сіз айтқан халықтың өкілі. Ал оның пікірі сізге мүлдем қарама-қайшы. Ендеше менікі дұрыс емес деуге қақыңыз жоқ. Қайта мен бүгінгі күн сіз алдымен осы жағын ойланып байқаныз...

	Қалымбет бұдан әрі сөз таластыргысы келмеді. Екі қолын артына ұстап, үн-түнсіз асықпай басын үйіне қарай аяңдады. Шаңды көшені кесіп өтіп бара жатқанда жүрегі ақырын-ақырын шаншып ауырып кеткен секілденді. Апырмай, орта жолда... шаңдақ жердің үстінде гүрс етіп құлап түспесем жарар еді деген ой ми түкпірінен жарқ ете түскен. Әншейінде мың өтіп жүрген көше оған соншама жалпақ, шеті жеткізбейтіндей көрінген. Содан есігінің алдына барып, көлеңкедегі сәкіге отыра кеткесін ғана «уһ» деп бір-ақ дем алды.

	Қыр соңынан қалмай, басқан ізін аңдып жүрген ажал бұл жолы да оның дәл қасынан өте шыққандай болып көрінді.

	***

	Осыдан кейін Қалымбет біраз күн әнеукүнгі қасқабас доктордың айтқанын істеп, ешқайда шықпады, ешкіммен араласпады. Терезелердің бәрін тас қылып қымтап, еденге құдықтың мұздай суын сеуіп тастады, далада күн қайнап тұрғанда қаракөлеңке бөлме қоңыр салқын. Қалымбет у-шудан оңашалау төргі бөлмеге құрақ көрпені қалың төсеп, екі-үш құс жастықты шынтағына басып, етек-жеңі шұбатылған ұзын пижама киіп, жатты да қойды. Ұзынды күні бітіретіні үйге кіріп кеткен бірен-саран қара шыбын болса бөлмеден бөлмеге қуып жүріп, ақыры далаға айдап тынады. Бір мезгіл газет қарайды, телевизор көреді, ара-арасында құс жастыққа қисайып көз іліндіріп алады. Сосын бір уақыт ауыз үйге шығып, әйелі Бейсенкүлдің быжылдап қайнаған ақ самаурынынан терлеп-тепшіп шай ішеді. Кешке жақын төсегін сыртка, үйдің көлеңкесіне алып шығады. Кеудесін теріскейден соққан қоңыр салқынға төсеп, рақаттанып отырады. Түнде есік алдындағы қара-ағаштың түбіне жатады. Су азайғалы маса да жоғалған, баяғыдай масахана құрып әуреге түспейді. Мың сан жұлдыз жымыңдаған қара мақпал аспанға қарап, шалқасынан жатады да қояды. Күнімен қараңғы тамда әлденеше ұйықтап алған оның кірпігі айқаса қоймайды. Көрпесін тізесіне қарай ысырып тастап, денесін түнгі жібек самалға қытықтатып, рақат күй кешеді. Ойына қай-қайдағылар келеді. Кейде бүкіл өмірі көз алдынан өтеді. Көрген қиындығы, шеккен бейнеті түгелімен еске түседі. Солардың бәріне төзіп, барлығын жеңіп, енді қартая бастаған шағында дәл мынадай уайым-қайғысыз, салулы төсек, салқын үйде жату нағыз бақыт тәрізденеді. Қалған ғұмырында бұдан өзгеге алаңдаудың мүлде қажеті жоқ тәрізденеді. Тіпті «Құмжарғанның» бытырап, жұрттың жан-жаққа көшіп жатқаны да соншалықты ренжитін нәрсе сияқты сезілмейді. Жұманазардың айтқаны дұрыс, жалғыз бұл «Құмжарғанда» ғана емес, барлық жерде де жұрт қалаға көшуде; бұған ешкім кінәлі емес және оған алаңдаудың да қажеті жоқ; бұл заманның, уақыттың дамуынан туған заңды құбылыс дегенге сенгісі келеді. Бұл ой Қалымбетті кәдімгідей сабасына түсіреді. Және ең қуанарлығы осындай тыныш, уайымсыз тірлікке ауысқалы денсаулығы да жақсы. Бұрынғыдай емес, жүрегі мазалауды қойды, қимыл-қозғалысында жеңілдік пайда болды. Сәл нәрсеге шырт етіп ашуланбайды, ұйқысы тыныш.

	Енді әлгі ақ бас дәрігердің айтқанына шындап сене бастады – өзін-өзі күтсе енді қайтып ауырмайтынына күдіктенбейтін болды. Ал жарық дүниеде аман-есен тірі жүрумен салыстырғанда «Құмжарғаннан» көшіп кету деген түк емес сияқтанды. «Апырмау, менің уайымым түкке тұрмайтын екен ғой» деген ойға келді. «Бір балам Алматыда, бір балам облыста, бір балам совхоздың орталығында. «Құмжарғанға» мені байлап қойған біреу бар ма?! Күні-түні құм суырған көңілсіз ауылға өзімді өзім қамап отырғанша сол үш баламның арасында шалқып қыдырып жүрмеймін бе?! Қалада да мен сияқты шалдар аз емес, солардың бірі болып тып-тыныш тірлік кешпеймін бе?! Болмаса мынау тұрған совхоз орталығындағы Өмірбектің қолында тұрмаймын ба?!» Қалымбет осы шешімге біржолата мойынсұнғандай еді. Сөйтіп мүлдем тынышталғандай болып жүрген, бір күні түс көрді. Түсінде Тоқшылық каналын көрді. Баяғыдай екі жағы көк шалғын екен дейді. Шілденің ортасы болса керек, күн шақырайып, аңызақ ұрып тұр. Кенет каналдың төменгі жағынан бұрқыраған шаң көрінді. Әуелі құйын сияқтанған, бірте-бірте ұлғайып, тұтаса жақындай берді. Кенет каналды жағалап келе жатқан қапсағай денелі, қазақ көрінді. Көйлегінің жеңін шынтағына дейін түріп алған. Қолында әйдік қара кетпен, соны көз ілестірмес жылдамдықпен сілтеп, каналды көміп келеді. Бір лақтырғанда каналдың арнасын бір-ақ толтырады, ұшқан шаңы екі беттегі көк шалғынды әппақ қылып басып қалады.

	– Әй, тоқта! Мұның не?! Каналды неге көмесің? – деп Қалымбет айқайламақ болады. Бірақ үні шықпайды. Жақындайын десе қозғала алмайды. Қара кетпенді қазақтың жүзі бұған соншама таныс, бірақ кім екенін ажырата алмайды. Қанша ойланса да есіне түспейді.

	– Әй, жұрттың несібесін көметін сен кімсің?! Қандай оңбағансың?! – деген бұл жан ұшырып.

	Анау қара кетпенін бұрқырата сілтеп тұрған күйі бұған көз қиығын тастаған секілденді.

	– Каналды құртқан – сен!.. Сенің тап өзің! – деп ызалана дауыстағандай болды.

	Қалымбет тағы да бірдеңе демек еді, шошып оянып кетті. Ең бірінші байқағаны, тұла бойын мұздай тер жауып, жүрегі тарс-тұрс соғып жатыр екен. Басын әрең көтеріп, түрегеліп отырғасын барып біртіндеп өз-өзіне келе бастады. Сонда барып әлгі түсінде көрген қазақтың өзі екенін аңғарды. Қалымбет осы жасына дейін өзін басқа біреудің кейпінде көрмеген еді, бір түрлі тіксініп қалды. Адамның түсіне не болса сол кіреді екен-ау деп өзін-өзі жұбатқанмен көңілі орнына түспеді.

	Содан таң алдына дейін ұйықтай алмай, дөңбекшіп жатты.

	Ертеңіне бұрынғы әдетімен есік-терезені тас қылып бітеп, салқын үйде рақаттанып тұрып ұйқысын қандырып алмақ болған, бірақ көзін жұмса бітті, қара жердің шаңын бұрқыратып келе жатқан қара кетпенді адам, дәлірек айтқанда өзі әлдеқайдан шыға келетін тәрізденді. Мына қара көлеңке бөлменің бір бұрышында қара кетпенін ыңғайлап ұстап, мұның әрбір қимылын аңдып, бақылап тұрған секілденді. Ақыры жата алмай далаға шығып кетті. Бірден есік алдындағы мал қораға барған, бір бұрышта, қаңылтырдың арасында жатқан қара кетпенге көзі түсті.

	Көптен ұсталмаған кетпен жүзін тат басып, сарғыш түске ауысыпты. Сабы да қуаруға айналыпты. Қалымбет кос қолымен сығымдап ұстап көрген, кенет алақаны баяғыдай дыз-дыз етіп дулай жөнелді. Тұла бойында ыстық от жүгіріп өткендей болды. Тура он жасқа жасарғандай, қимылына жеңілдік кірді. Кетпенді иығына салып, қораны әрлі-берлі аралады. Бұрын қауын, жүгері егілетін жер екі-үш жылдан бері су шықпағасын құрғақ топыраққа айналып, тусырап жатыр еді; Қалымбет әр жеріне кетпен батырып көрген, жұп-жұмсақ екен, бұрқырап аударылып түсті. Су жіберсең бітті, көк шалғынға айналып жүре берер түрі бар.

	Қалымбет түске шейін кетпенін қолынан тастамай, түртінектеп, анау-мынау істеген болып, үйге кірмей сыртта жүрді де қойды. Шай ішкесін де күндегідей қараңғы, салқын бөлмеде жатып алған жоқ, сарайға барып анау-мынауды шұқылаған болды. Кешкісін, күн еңкейіп салқын түскесін аяңдап ауыл сыртындағы боз төбенің басына шықты. Бұл төбенің бауырында бір кезде колхоздың үлкен астық қабылдау пункті болған. Соғыстың алдында «Құмжарғанның» ұшан-теңіз астығын сыйғыза алмайтын пункт осы еді. Сонда мына боз төбенің маңайы ұзынды күні қарақұрым адамнан арылмайтын. Кейін бұл пункт бұзылып, орнына совхоздың гаражы салынған. Ішіне бүкіл орталыққа жарық беретін электр моторы орнатылған. Сол кезде де боз төбенің басынан ертелі-кеш адам арылмайтын. Енді сол боз төбе жетімсіреп, жым-жырт жатыр. Орталық басқа жаққа көшкесін гараждың ауқымы қусырылып, мүлдем кішірейіп қалған. Келімді-кетімді кісілер азайған, дабыр-дұбыр басылған. Тек әрегідік күзетші Аңғарбай ғана боз төбенің басына шығып, бейсеубет жүрген біреу-міреу көрінбес пе екен деп дүкен жаққа қарауыл қарап тұрады. Кейде іздеген адамдарын табатын болса керек, төбеден домалап түсіп, дүкенге қарай бүкеңдеп тарта жөнеледі. Бүгін ол да көрінбеді. Қалымбет төбе басында ұзақ тұрды.

	Төбе басынан ауылдың ана шеті мен мына шеті алақандағыдай көрінетін.

	Осы «Құмжарған» колхоз болып ұйымдаса бастаған кезде Қалымбет он екі-он үштегі бала еді. Әкесі Күмісбек колхозды ұйымдастыруға белсене ат салысқандардың бірі болды... Ал Қалымбеттің өзі бала болса да сол кездегі қым-қуыт тіршілікке кәдімгідей араласып еді. Ол уақытта бұл маңайдың бәрі – бір жағы құмға тірелетін сексеуілді шабыр. Бұрын әр жерде «ТОЗ» болып, артель болып жүрген жұрт енді біртіндеп бас құрап, осында көшіп келе бастаған. Біраз үй дарияның ар жағынан, Қызылқұм жақтан келген. Азын-аулақ қарақұл қойлары бар екен, бәрін қосқанда бір отарға жетер-жетпес мал болыпты, оны бала күнінен қой баққан Бөрібай деген кісінің алдына салып берді. Кейін осы бір отар жалпы саны елу мыңнан асатын жүз отарға айналды. Бөрібай омырауы орденге толы атақты шопанға айналды.

	Біраз үй Сарысу жақтан келіп қосылды. Олардың ата-бабалары сонау Қостанай, Қызылжарға дейін барып-қайтып жүретін көшпелілер еді, кейін колхоздың мыңғырған жылқылары мен түйелері солардың колхозға өткізген малынан көбейді.

	Біраз үй осы төңіректегі баяғы заманнан бері мекендеп келе жатқан жатақтар еді: олардың малы шамалы, мықтағанда бір ат, бір сиыр ғана. Бірақ олар да баға жетпес үлкен байлық болды; бәрі дерлік аты аңызға айналған Бақтыбай мұраптың ұрпақтары еді; көзін егін егумен, кетпен шабумен ашқан диқандар еді. Сөйтіп, күні кешеге дейін кәсібі, тіршілігі әр алуан болып келген, қырық рудан құрылған жұрт енді елсіз шабырдың ортасына жиналып, жаңа өмір құруға кірісті. Күш көліктері, құрал-жабдықтары тапшы болды, әйтсе ертеңгі күнге деген сенімдері, өз істеріне деген құлшыныстары, ынта-жігерлері шексіз зор-тын. Ауыз біршіліктері, тату-тәттіліктері дос қуанатындай, дұшпан күйінетіндей еді. Қатын-қалаш, бала-шаға демей іске жарайтындардың бәрі ит тұмсығы батпайтын қалың шабырдың ортасын тазалап, болашақ колхоздың орталығын салуға кірісті. Ең әуелі «кірпіш зауыттың» іргесін тұрғызған. Қазіргі күнгі завод деген ұғымға мүлдем сәйкес келмейтін, бір үйдің көлеміндей ғана кірпіш күйдіретін мұндай пеш кезінде «Құмжарған» үшін аса маңызды құрылыс болды. Сыртқы бейнесі киіз үйге келіңкірейтін үлкен пешке қам кесекті үйіп, қара сексеуілді толтырып жаққаннан кейін ертеңіне қып-қызыл кірпіштер дайын болар еді. Бірінен соң бірі салына бастаған мектептің, клубтың, кеңсенің, тұрғын үйлердің ірге тастары, төбесінің жиегі осы кірпіштерден өрілді. Бала Қалымбет кезінде сол кірпіштердің біразын өз қолымен тасыды. Қазірге дейін аман-есен тұрған үйлердің қызыл кірпішін көргенде Қалымбеттің жүрегі шым ете қалатыны да сол себептен. Ол үйлерді салғандар, ол кірпіштерді күйдіргендердің бәрі дерлік қазір жоқ, тіпті «кірпіш зауыттардың» өздері де құлап кетті. Бірақ қызыл кірпіштер мызғымаған бойы, тозбаған, мүжілмеген қалпы әлі тұр. Егер адамдар шыдаса... адамдар бұзбаса әлде де тұра беретін түрлері бар, бірақ...

	Қалымбет тағы да ауылдың арғы-бергі басына көз жүгіртіп шықты. Ең алдымен мен мұндалап көзге шалынатын ауылдың екі жағына тізіліп қарағаштар өскен жалғыз көшесі еді. Қарағаштарды егіп, өсірген Ефим дейтін жалғыз басты бағбан бағбан еді. Соғыстың алдында басқа бір жақтан келген. Қателеспесе жасы сол кездің өзінде елуден асып кеткен болса керек-ті, бірақ қимылы ширақ, ертеден қара кешке дейін дамыл таппайтын кісі. Бұған дейін ауылда ағаш, әсіресе тал сирек болатын; бірлі-жарым, адамдардың отырғызған шыбықтары жөнді көктемей, жаз ортасына жетпей қурап қалатын. Енді Ефим келіп, ұзын көшенің бойына түгел ағаш егемін дегенде жұрттың біразы күлген, бірақ Ефим өз дегенінен қайтқан жоқ. Мектептің ересек оқушыларын жауып көше бойына қаз-қатар шұқыр қаздырған, әрқайсысына өзі қадағалап тұрып шыбық отырғыздырған, топырақ салдырған, айналасын шеңгелмен қоршаттырған. Колхоз басшыларымен айтысып-тартысып жүріп жағалата арық жүргіздірген. Содан шыбықтарды нәрестеден бетер мәпелеп күткен. Көктеп келе жатқан ағаштың бірінші «жаулары» – ауылдың қара сирақ балалары мен сумаңдаған ешкілеріне қарсы «аяусыз күрес ашқан». Қолында сылдырмақ байлаған үлкен таяғы бар, даусы шаңқылдап ертеден қара кешке дейін ұзын көшенің арғы, бергі басын жағалайтын да жүретін. Енді ғана көктеп келе жатқан шыбықтың маңына әлгі еріккен бала мен қаңғыған ешкінің бірі жақындап кетсе болды... аңдып тұрғандай сарт ете түсетін. Сылдырмағын сылдырлатып, дауысын шаңқылдатып, әлгіні құмнан асырып қуып тастайтын. Жұрт Ефимнің түкке керегі жоқ ағашты шаршап-шалдығып соншалықты неге қоритынын түсіне қоймайтын.

	Ефимнің шыбықтары сөйтіп соғыс басталар жылы кәдімгідей солқылдап, бой салып өсіп қалған еді, Қалымбет төрт жыл майданда болып қайтып оралғанда бәрі де жапырағы қалың, діңі жуан, кәдімгідей үлкен қарағаштарға айналыпты. Енді олардың тентек балаларға да, сумаңдаған ешкілерге де бой беретін түрі көрінбейді, көше бойына көлеңкесін жайып, мәуелеп өсіп тұр. Ал Ефимнің өзі жоқ, аласапыран кез ғой, қайда кеткенін ешкім нақты білмейді. Біреулер туған еліне қайтқан дейді, біреулер облыс орталығында тұрады дейді. Әйтеуір содан қайтып Ефим бұл жердің топырағын басқан емес, қазір есептеп отырса жасы жүздің о жақ, бұ жағында екен, бір ғасыр жасайтын кім бар, әлдеқашан жарық дүниемен қош айтысқан болар, бірақ артына қалдырып кеткен ағаштары әлі күнге көктеп, жапырақ жайып, жайқалып тұр. «Құмжарғанға» келе жатқан адамға алыстан ең алдымен солар көрінеді. Баяғы шыбық кезінде талай рет «көз сұғын қадаған» ешкілердің тұқымдары енді қит етсе солардың көлеңкесіне тығылады. Баяғыда сындырып әкетуге сан рет ниеттенген, тентек балалар, енді Қалымбет сияқты шал болып, ертелі кеш соның астында сыбдырлаған жапырақтың, сыбырлаған желдің үнін тыңдап, рақат күй кешеді. Ағашты қорып әуреге түскені несі деп Ефимге күлгендердің көбі артына еске түсірер белгі қалдырмай дүниеден өтті. Осылардың бәрін ойлай-ойлай келгенде Қалымбет Ефимнің балапан шыбықтарды шыр-пыры шығып, неге қорығанын ептеп түсінгендей болады.

	Қарағаш тізілген ұзын көшенің арғы басында мектеп үйі көрінеді. Қалымбет ол мектепті де өз қолымен салысқан және де сонда бірер класс оқыған. Осыдан үш-төрт жыл бұрын мектеп өзінің елу жылдық тойын атап өткен, сонда Қалымбет те құрметті қонақтардың арасында, төрде отырған. Көңілі толқып, сөз сөйлеген.

	Мектептен берірек үлкен клуб. Іргесі баяғыда өздері күйдіріп, өздері тасыған қызыл кірпіштен салынған осы клуб Қалымбеттің бүкіл жастығының, бүкіл қызық дәуренінің куәсі болды. Сонау бозбала кезінен үйленгенге дейін Қалымбет қыздармен кездесу үшін үнемі осында келетін. Осында қыздармен әзілдесетін, әңгіме-дүкен құратын, кездесуге шақыратын. Сосын олармен қатар отырып кино көретін, концерт тыңдайтын. Жаңа жылдарды осында қарсы алатын, мейрамдарды осында атап өтетін. Үйленгеннен кейін де клубқа баруын азайтқан жоқ, енді көбіне қыз көруге, не концерт тыңдауға емес, колхоздың толып жатқан жиналыстарына қатысуға келеді, әйтпесе тағы бір себеп табылады, әйтеуір аптасына кемінде екі-үш рет табалдырығынан аттайды. Тіпті қазірдің өзінде әлдеқалай жақсы кино болады екен десе, әйтпесе артистер келіпті дегенді естісе, кемпірін ертіп барып тұрады.

	Клубтан әрмен қарай, көшенің екі жағы қатар-қатар тізілген тұрғын үйлер, біразы сол соғыстан бұрын, колхоз ұйымдаса бастаған кезде салынған. Көбі кейін жөнделіп, жаңа бөлмелер қосылған, шатырланған, бірақ негізгі сүйегі сол бұрыңғы, ірге тасы баяғы қызыл кірпіш.

	Көшенің орта тұсында шағын парк. Ортасында соғыстан оралмай қалғандарға арналған ескерткіш. Парктің іші сыңсыған балапан тал. Бұл баяғы Ефимнің қарағаштарынан кейін бірінші рет жаппай көктеп шыққан ағаштар. Мектеп оқушыларының еңбегінің нәтижесі.

	Ауылдың бұл тұсы кәдімгідей көрікті, көз сүйсіндіреді, бірақ ұзын көше таусылғаннан кейін көңіл жүдетер көріністер басталады.

	Колхоз ұйымдасып, орталық салына бастаған кезде бұл жер етегіне жыңғыл, үстіне жусан, сексеуіл өскен бұйрат төбелер болатын. Ойпаңның бәрі көктем мен күздің жауын-шашынында тізеден батпақ болып жатады, ал құмды төбелер қашан болса да құп-құрғақ, таза күйінен айнымайды. Мұндағы үйлерді су алмайды, іpгеcі шірімейді. Және қолдағы малға да жайлы. Осыны ойлаған біраз жұрт үйлерін әлгі төбе-төбенің беткейіне салған. Кейін мұндай төбені қолайттағандар көбейіп, колхоз орталығы біраз жерге созылып кеткен. Құм-құмның арасында. «Әбіш ауылы», «Мырзахмет ауылы», Дастан ауылы» « деген сияқты алты-жеті үйден тұратын шағын ауылдар пайда болған. Және бұл ауылдар күні кешеге дейін іргесін бұзбай отырды. Осы екі ауылдың ортасында, құмның арасында Ащыкөл дейтін көл бар еді. Ащыкөлге ауылдың қауындығынан артылған су құйылатын, кейде күріштіктен қашқан су да жететін, сөйтіп қысы-жазы тартылмай, айналасы қалың қопа, көк құрақ болып, жайқалып тұратын.

	Жылына әлденеше рет келетін мейрамдарды осы Ащыкөлдің жағасында, төбе бауырында өткізу дәстүр болды. Мейрам деген күні атқа мінгендер, есекке мінгендер, машинаға отырғандар, жаяу-жалпылағандар осылай қарай ағылатын. Ащыкөлдің жағасы шалқыған әнге, сыңқылдаған күлкіге көмілетін. Ең әуелі күрес басталатын. Күреске кішкене балалардан бастап Қалымбет сияқты күш-қайраты бойына сыймаған қарулы жігіттерге дейін шығатын. Тіпті әйелдер де күресетін. Әйтеуір осы Ащыкөлдің жағасында күшін сынамаған балалар, жігіттер «Құмжарғанда» жоқтың қасы еді. Жасырақ кезінде Қалымбеттің өзі де күреске шығып, әлденеше рет бәйге алып еді. Күрестен кейін кезек бәйгеге келетін. Құнан бәйге, ат бәйге, кейде жорға бәйге болатын. Аттар Ащыкөлді айналып шабатын, жұрт жүйріктер өткен сайын дуылдасып, делебелері қозып, айналаны басына көтеретін. Озып келген жүйрікті жұрт ауыздан ауызға таратып, көпке дейін аңыз ғып айтып жүретін.

	Мейрамның соңы көкпармен бітетін. Енді Ащыкөлдің жағасындағы ойпаңға пәлен күн ат жаратып, сайланған шабандоздар шығатын. Төбе басында ызың-қызын айқайласып тұрған жұрттың алдында өздерінің шалымдылықтарын, жылдамдықтарын көрсетіп, қара матау дода бастайтын. Содан қараңғы түскенше «Құмжарғанның» үстінен қалың шаң көтеріліп, көкпардың делебе қоздырар айқайы, дүрсілі естіліп жататын.

	Мұндай мейрамды бір көрген адам оны ешқашан ұмытпайтын.

	Міне, біраз жыл болды, Ащыкөлдің жағасындағы осындай дүбір тоқталған. Тіпті, Ащыкөлдің өзі де тартылып кеткен. Әлгі Әбіш ауылы да, Мырзахмет ауылы да жан-жаққа көшкен. Өздеріне салса көшетін ойлары да жоқ еді, бірақ бұған судың азаюы себеп болды. Төбелердің іргесіндегі ойпаңдарда қауындықтары, жоңышқалықтары болатын. Тоқшылық каналымен сарқырай су келіп тұрғанда есіктерінің алды гүлдеп тұратын, ерте көктемнен қара күзге дейін совхоз жұмысынан қолдары босай қалса қауын егіп, жоңышқа орып, тірлік кешіп жататын. Бірақ Тоқшылықтың суы тоқтағалы әлгі қауындықтар да, жоңышқалықтар да құрып кетті. Жұрттың енді алаңдайтын ештеңесі қалмады. Әуелі совхоз орталығына көшетіндер шықты; бірте-бірте суы мол көрші ауылдарға қоныс аударғандар көбейді. Сөйтіп, айналдырған екі-үш жылдың ішінде аядай «Құмжарғанның» жартысына жуығы жан-жаққа кетті. Отыз-қырық жыл қыбыр етпей отырған Әбіш ауылының, Мырзахмет ауылының жұрты ғана қалды. Үйлері бұзылған, адамдары көшіп кеткен, жусаны мен сексеуілі баяғыда тып-типыл болған жалаңаш төбелер енді сәл жел көтерілсе гулетіп құм суыратын болды. Сосын ол құмдар ақырын-ақырын жылжып ұзын көшенің басындағы ескі қораларға келіп тірелді.



	Міне, осының бәрі Қалымбеттің көз алдынан өтіп жатқан; кенет ойын біреудің тырп-тырп еткен аяқ дыбысы бөліп жіберді. Жалт қараса Аңғарбай екен, үстінде әр жеріне май жұққан, түсі бозарып оңып кеткен пенжағы бар, мыжырайған қамыс қалпағын шекесіне қарай баса киіп, төбенің үстіне тырмысып шығып келеді.

	– Ассалаумағалайкүм, Қалеке! – дейді ентіге дем алып. – Алыстан қарасам құм басында қалқиған бір шал көрінеді. Біздің ауылда мұндай шал жоқ еді, бұл кім екен деп келе жатқам, сөйтсем сіз екенсіз ғой.

	– Е, біз де шал болдық... Қартайдық қой, – деді Қалымбет күрсініп. Аңғарбай басын шайқады.

	– Өтіп бара жатқан заман-ай, ә? Сіздің қара кетпенді Қалымбет атанып, «Құмжарған» өңірін дүрілдетіп жүргеніңіз күні кеше ғана сияқты еді. Қайрат-күшіңізді неше алуан аңыз ғып айтушы еді... Пай-пай, шіркін, сөйткен сіз де қартайдым дейсіз...

	– Алпыстан асқасын не, қартаймағанда жасарам дейсің бе?! Шал болдық, үлкейдік деген осы, ендігі қалғаны ертелі-кеш мына төбенің басына шығып, қалқиып тұру ғана шығар. Сен де қайда құтылармын дейсің, енді бір үш-төрт жылда біздің қатарымызға қосыласың ғой.

	– Ойпырмай, ә, шынында солай-ау, ә? Осы бар ғой, Қалеке, – Аңғарбай сирек сақалы тікірейіп, әжімді жүзі бір уыс болып күлген рай танытты. – Сенсеңіз, мен қартаймайтын, шал бола алмайтын сияқтымын. Өзіңіз де білесіз ғой, баяғы біздің жас күніміздегі шалдар қандай еді?! Сөз қандай?! Келбет қандай?! Ағып тұрған шешен, жол-жобаға сайрап тұрған көсем емес пе еді?! Ал біз не білеміз?! Екі адамның басы қосылған жерде сіз айдаған бульдозеріңізді айтасыз... Мен күзеткен гаражымды айтамын...

	– Сосын ішкен бөтелкемді айтамын де, – деп әзілдеген болды Қалымбет.

	– Ол да рас, – деп келісе кетті Аңғарбай. – Баяғыда жас кезімізде пәлен бөтелке арақ ішкенде мас болмадық, құламай аман-есен кеттік деп көкірек ұрушы едік. Соны кәдімгідей ерлік, мақтаныш санайтынбыз. Қазір қарап отырсам содан басқа бітіргенім де шамалы сияқты... Қартайған шақта кейінгілерге соны айтып мақтанбасам, басқа мақтанатын ештеңем жоқ.

	– Әлде де кеш емес, – деді Қалымбет. – Жас болып жетістірмеген екенсің, енді қария болып жұрттың ауызына ілік, үлкендік үлгі-өнеге көрсет.

	– Қайдан? – деді Аңғарбай. – Біз не оқығанда жоқ, не оқымағанда жоқ... екі ортада қаңғып қалған бірдеңеміз ғой. Бұрынғының бәрін жоққа шығардық, жаңаны түгел қабылдай алмадық, шөре-шөре болып қалдық та қойдық. Солай емес пе?! Ал енді кейінгі балаларға нені үйретеміз... нені айтамыз?.. Өзім құдайға сенбеймін... балаларым оның ар жағында, демек біреулер сияқтанып қартайған кезде молдалық құрып ұшпаққа шыға алмаймын. Бәлкім, шежіре айтуым керек шығар?! Оны өмірі құлағыма қыстырмасам қайдан айтамын?! Білетінім әкемнің әкесі, өзімнің аты-жөнім. Мендегі шежіре сонымен тамам. Оның балаларға несі қызық?! Күлме! Сенің де жетісіп тұрғаның шамалы.

	Бәлкім, он сегіз мың ғаламның сырын, құпиясын айту керек шығар, дүниенің арғы-бергі жаңалығын қозғау керек болар, жоқ, өйтейін десең орта мектепті бітірген, алды институт тауысқан жастар аяғыңды басқан сайын сүріндіріп, өзіңді күлкі қылады.

	Жол-жоба көрсетейін десең, бұл ескіліктің қалдығы, біз бәрін жаңаша жасаймыз, өзімізше істейміз деп бет бақтырмайды. Міне, содан кейін шал болдың не, болмадың не – бәрі бір...

	– Сонда не, осылай көрінгенмен бөтелкелес болып, көрінгенмен тәжікелесіп, шалдықты мойындамай жүре бергің келе ме?! – деді Қалымбет. Аңғарбай үндеген жоқ. – Түсіне білсең шежірең де жәй нәрсе. Шәриғатың да солай. Тіпті жақсы шал болу үшін дипломыңның да қажеті жоқ шығар. Әйтеуір шалдықтан қашсаң да құтыла алмайтының анық. Мына аядай «Құмжарғанда» үлкен дейтін кім қалды қазір?! Біздің алдымызда жүрген бес-алты шал... Сосын біз... Бізден кейін сен... Енді бір он жылда шалдардың бәрі таусылып, мүйізің қарағайдай болып төрде өзің отырасың... Жастардың бәрі үлкен деп сенің аузыңа қарайды... Сенен үлгі-өнеге болар сөз күтеді. Сонда не дейсің?! Қане, балалар, мынаны алып жіберейік, – деп бөтелкеге жүгінемісің?! Жоқ, кейінгілердің есінде қалатын бірдеңе тауып айтамысың?!

	Аңғарбайдың көзі жыпылықтап кетті.

	– Құдай сақтасын, не деуші едім, – деді. – Оған шейін кім бар, кім жоқ, енді он жылда бұл «Құмжарғанда» адам қалмайтын шығар...

	– Неге қалмайды? Мысалы, мына сен... Мен... Ана шалдар... Олар қайда кетеді? Жер басып тірі жүрсе осында отыра бермей ме?!

	– Кім білсін... Қазір жұрт бірдеңе болса дүр етіп кеше жөнелетін болды ғой. Тіпті кейде менің өзім де кеткім келеді. Қарайлайтын нем бар, мына гараж сияқты қарауыл болатын бірдеңе қай жерден де табылар..

	– Сонда кіндік қаның тамған жерді, мына «Құмжарғанды» (Қалымбет сонау мектептен бастап бір жағы жалаңаш құмдарға дейін созылып жатқан ауылды нұсқады) қалай тастап кетесің?! Қалай қиясың?!

	– Қимайтындай не бар?! Бұрынғыдай шалқып егін егіп отырсам екен. Есігімнің алдында сылдырап су ағып жатса екен. Ащыкөлдің жағасында баяғыдай думан, той болып жатса екен. Оның бірі жоқ, ең аяғы өзім қазған Сауранбайдың үйінің алдындағы құдыққа жалынышты болып отырғаным мынау. Бұдан аш құлақтан тыныш құлақ деп көшіп кеткен әлдеқайда жақсы емес пе?! Ойланбай-ақ көшер едім, бірақ өзіме сенбеймін. Үйреніп қалған мінез біреуге олай дейсің, біреуге былай дейсің – өз ауылың болғасын жұрт мұныңды елей қоймайды. Ал бөтен жер мұндай еркелігіңді көтере ме, жоқ па, кім біледі. Ал сіз сияқты баламның бергісі облыста, арғысы Алматыда тұрса мұнда бір күн де қалмас едім...

	– Е, сен де ешкімнен кем емессің балаларың жетілді ғой, – деді Қалымбет.

	– Әй, қойшы соларды. – Аңғарбай жақтырмағандай қолын сілтеп қойды. Сосын мойнын созып, өкшесін көтеріп көшенің арғы басындағы дүкен жаққа қарады. Іздегенін тапса керек, тышқан көздері жылтылдап, жайнап шыға келді.

	– Ой, дүкен алдындағы столбыда байлаулы екі-үш ат көрінеді. Қай күні жайлаудан тоқты баққандар келді деп еді... мынау дәу де болса сол қойшылар шығар. Шәй-қант алуға келген ғой, сірә. Қалтасы қалың немелерді жақсылап бір түсірейін. Сау болыңыз, Қалеке! – деп тұра жөнелді.

	Қалымбет үйіне келіп көлеңкеде демалып отырғасын біраздан кейін көшенің төменгі жағынан біреудің барқыраған даусы естілді. «Айла.., ла... ла...лай» деп бір сөзді қайталап, сұңқылдап келеді.

	Бұл қойшыларды бірер бөтелкеге «түсіріп», жолы болып, көңілі көтеріліп келе жатқан Аңғарбай еді...

	***

	Қалымбет үйден ешқайда шықпай бір күн жатты, екі күн жатты, сосын мүлдем шыдай алмады. Бойы сергігендей болғасын ауылдың сыртына шығып қыдырып жүріп қайтқысы келді де тұрды. Содан бір күні таң бозынан жолға шықты, астында Мизамбектің күрең қасқа аты бар, бет алысы Тоқшылық каналы, ойы біраз бой жазып, үш-төрт айдан бері көрмей, сағынып қалған даланы аралап қайтпақ. Әйелі Бейсенкүл мұның жолға жалғыз шығатынын білгенде без-без етіп қарсы болған. «Ойбай, аурудан тұрғаның кеше ғана, бір жерде құлап қаларсың, жаныңды бағып үйде отырсайшы» деген. Қалымбет келіспеді: «Мен өлсем үйде омалып отырғаннан өлемін. Далада қыдырып жүргеннен маған еш пәле келмейді. Доғдырдың өзі солай деп айтқан» деп бой бермей қойды.

	Содан ертелетіп тұрып күрең қасқаны ерттеген. Үзеңгіге аяғын салғанда жүрегі біртүрлі лүпілдеп кеткен. Бірақ оған көңіл аударған жоқ, атын қаттырақ тебініп, шаңдақ көшемен аяңдап барып, каналға апаратын жолға түсті.

	Канал ауылдың шығыс бетінде еді, біраз жүргесін аспанның етегінен қызғылт шапақ жүгірді. Әлі шыға қоймаған күннің сәулесі заңғар биіктегі ұлпа бұлттарға шағылысты. Шөл даланың бой тоңазытар таңғы ызғырығы білінді.

	Күрең қасқаның майда бүлкіл жорғасы бар еді, айдау жолға түсіп алғасын қамшы салдырмай тайпала жөнелді, тұяғынан ұшқан ақ ұлпа шаң кісі бойындай ғана көтеріліп, ауада тұрып қалып жатты.

	Мезгіл август айының ортасы, таңғы ауа тап-таза, дүние түгел мөлдіреп тұр, жол жиегіндегі күйреуіктер мен жантақтардың күлдей майда жапырақтарына шық тұрғаны аңғарылады – дымқыл.

	Енді бірер сағаттан кейін, күн арқан бойы көтерілгесін дүниенің апшысын қуырып, мазасыз аңызақ соғатыны мүмкін емес сияқты, тәтті ұйқыдан енді ғана оянған жер рақат күй кешіп жатыр.

	Жол бір жалаңаш құмнан асып түскенде ар жағынан жалғыз жиде көрінді. Жиденің оң жағы бір кезде көл табан болған сияқты – аппақ соры шығып жатыр; сол жағы төбе-төбенің арасын қуып кеткен ойпаң, ойпаңнан есек мия өскен арық-атыздардың ізі көрінеді.

	Бір кезде бұл жердің бәрі сыңсыған қауындық болатын. Мына жалғыз жидеден әрмен қарай шеңгелмен қоршалған жап-жасыл пәлектер жайқалып жататын. Шеңгел қораларға тырмысып өскен асқабақтардың сары гүлдері көз жауын алатын, собықтарынан күміс шашақ төгіліп жүгері ырғалатын. Құм-құмның арасын қуып қазылған арықтармен сылдырап су ағатын; жағасында қалың ши өсетін. Ауадан көк шалғынға тән жұпар иіс аңқитын. Енді соның бірі жоқ, тек есек қия өскен арықтардың орны ғана жатыр.

	Қалымбеттің көңілі құлазыды. Жалғыз жидеден тезірек ұзап кеткісі келгендей күрең қасқаны қаттырақ тебінді. Ат жүрісін бұрынғыдан да үдетіп, шайқатыла жорғалап, сәлден кейін жазықтың шетіне ілікті. Жазық тым жалпақ еді, ар жағынан тізіле өскен ағаштар көрінеді. Ол Тоқшылық каналының жағасына өскен ағаштар еді. Міне, осы жазық бір кезде сонау талдарға дейін миялы, құрақты шабындық болатын. Ішінде пырылдап қызыл қанат қырғауыл ұшатын. Қалың-қалыңда дамыл таппай бөдене ән салатын, Батысында суы қысы-жазы тартылмайтын екі-үш шүңет болатын. Жағасы қалың қопа еді, арасында қара мойын қасқалдақ жүзетін, айдынында сары сазандар ойнайтын. Биіктеу жерлерге қоңырауы сылдырап қызыл шеңгел өсетін, іші ит тұмсығы батпайтын қалың жыныс болатын. Сонда мына жалпақ жазық шетсіз-шексіз таңғажайып әлем сықылды сезілетін. Дүниедегі бар сұлулық, бар рақат осында жиналған секілденетін. Шүңеттен әрірек жүрсең үлкен құмдардың етегін жанай қазылған каналдың жaғaсынa шығатынсың. Каналдың екі беті үкілері жайқалған құрақ, тек мал су ішетін құмшауытты тұстары ғана ашық, каналдың суы тұнып аққанда тереңінде бұлтыңдап ойнаған ақ шабақтары ап-анық көрінетін. Бетінде қанаты мөлдіреген әсем инеліктер мың бұрала билейтін. Жағасындағы талдардың көлеңкесінен қоңыр салқын соғатын. Шөп шабуға, күріш оруға келген Қалымбет шілденің қайнап тұрған ыстығында осы мұздай суға шомылатын. Әрлі-берлі жүзіп, әбден салқындағасын тал түбіндегі жұмсақ, салқын құмға қисаятын. Қалымбет дүниеде рақат дегеннің бар екенін сондайда бір сезінетін.

	Енді сол көк шалғынды, қоңыр салқынды жазықтың орнында ақбас, әрегідік тырбық жантақ өскен қуаң дала жатыр. Қыбыр еткен тіршілік жоқ, көңілсіз, сұрықсыз. Әріректен суы кеуіп кеткен шүңеттердің орны қарауытады. Қопалы жағасын құм басқан, табанына сораң өскен; сары сазандар құрыған, қара мойын қасқалдақтар келмеске кеткен. Қырғауылдар да қоныс аударған, бөденелердің әні естілмейтін болған. Қызыл шеңгелдер селдіреп, қоңыраулары қураған. Баяғы жасыл шалғынды өңір енді ақшыл тартып, оңып кеткен. Тіпті ақбастардың жасыл реңі де селт еткізбейді, қайта көңілге жұтаң сезім туғызады.

	Қалымбет осы көңілсіз даланы қақ жарып өтетін жолмен үн-түнсіз жүріп отырып, бір кезде канал жағасына жетті. Алдында баяғыда, каналдың суы толып ағатын кезде салынған қарағай көпір жатты. Қалымбет көпірге жете бергенде атын биік талдардың біреуінің түбіне қарай бұрды. Тал түбіне жеткесін көлігінен түсті. Бұл кезде күн ұясынан шығып, едәуір көтеріліп қалған еді. Енді салқын ызғар басылып, жер-дүние ыси бастаған. Қалымбет көлеңкеде тұрып, айналасына көз жүгіртті. Ең бірінші байқағаны каналдың табанының тайыздалып, арнасының кішірейе бастағаны еді. Кей тұстары ыспа құммен көмілген. Баяғы сыңсып өскен құрақтардың ізі де көрінбейді. Екі беткейі қалың жыныс болатын, енді шаңы шығып жатыр. Тіпті кейбір талдардың ұшар басы қурап, құлауға бет алыпты.

	Каналдың кез келген жері өткелге айналғасын көпірдің де қадірі кеткендей тозып, жетімсіреп жатыр.

	Қалымбет күрсінді. Көз алдына өткен күндер елестеді. Каналдың тап осы көпір салынған тұсын қазуға өзінің де қатысқаны есіне түсті. Қара кетпенді қолға ұстайтын кездегідей тұла тұла бойымен ыстық діріл жүгіріп өтті. Құлағына канал қазып жатқан жұрттың бірін-бірі қайраған, дем берген айқайы естілгендей болды. Каналдың екі жағының жайқалған егінге, жасыл шалғынға айналып жатқанын ап-анық көрген секілденді...

	Осыны ойлағанда жүрегі тағы да сыздап ауырды, Қалымбет тізесін ақырын бүгіп, құм үстіне жантайып жатты. Тынысы тарылып бара жатқандай болғасын көйлегінің түймелерін ағытты. Ашық омырауын тал түбінен соққан қоңыр салқын желге тосып біраз жатты. Сәлден кейін маңдайынан бұрқ етіп суық тер шықты. Тынысы кеңіп, бойы жеңілейіп қалды.

	Осылай біраз жатты. Күрең қасқа да жүгенін сылдыратып, тал төңірегінен ауызға ілінер ештеңе таба алмағасын көлеңкеге тығылып, басы салбырап мүлгіп тұрды.

	Қалымбет осы жерден тура үйге қайтқысы келіп бір ойланған, бірақ ыстықтан қаймығып, есік-терезесін тас қылып бүркеп алып тым-тырыс жатқан ауыл көңілсіз сияқтанды. Ыстық-суықты, ауыр-жеңілді елемейтін думанды жастық шағы мына каналдың бас жағында ма, аяқ жағында ма, әйтеуір бір тұсында әлі жүрген секілденді. Күрең қасқаға мініп, жортып кетсе соған қалай да жолығатын тәрізденді.

	Сәлден кейін атына қайтадан мініп, каналды жоғары қарай өрлеп жүріп кетті. Шаңы шығып жатқан жағалаумен ұзақ аяндады. Қайда қараса да өшіп, жоғала бастаған арық-атыздар, көк шалғындардың орнына өскен ақбастар, тартылып кеткен көл табандар ұшыраса берді. Төрт-бес шақырымдай жүргесін шаршауға, шөлдеуге айналған; ауылға апаратын жол кездессе бұрыла салуға дайын келе жатқан, кенет құлағына бір таныс айқай шалынды.

	– Әуппа! Қане.... қане, жабыл!

	Баяғыда Тоқшылық каналын қазып жатқанда жұрт осылай айқайлайтын. Біріне-бірі дем беріп, бірін-бірі көтермелеп кимылдағанда топырақты бұрқыратып аспанға ататын. Енді сол айқай әлсіз жапанда естілгенде Қалымбет кәдімгідей селт ете қалды. Әуелі жай бірдеңе елестеген шығар деген, атының тізгінін тартып тың тыңдап еді, жоқ, қателеспеген сияқты. Алдындағы әудем жерден каналдың Итатқан деген құмға қарай кететін бір тармағы бар еді, әлгі айқай сол тұстан естіледі.

	Қалымбет каналды кесіп өтіп солай жүрді. Сәлден кейін тіркемесі бар «Беларусь» тракторы көрінді. Ар жағында, кішкене шлюз бар екен, екі-үш адам сол шлюздің үстіне салынған бөренелерді бұзып жатыр. Жақындай келе таныды, Сауранбай, Аңғарбай және әлгі тракторды жүргізетін Болат деген жігіт.

	Қалымбет атын тіркеменің жетегіне байлап, шлюзді бұзып жатқандардың қасына келді. Үшеуі де бой-бойы шығып терлеген, жуан бөренелер болат темірлермен құрсауланған екен, сүйменге де, дәу балғаға да босамай жатқан сияқты.

	Қалымбетті көргесін үшеуі де жұмыстарын қоя салып, сәлем берді.

	Сауранбай мұның аяқ астынан сап ете түскенін жақтырмай қалғанын жасырмады.

	– Мұнда не... жай жүрсіз бе? – деп сұрап қалды.

	– Жоқ қарап шығып едім, – дей салды Қалымбет, – сендердің дауыстарыңды естіп бұрылғаным ғой. Ал мыналарыңа жол болсын, тал түсте шлюзді бұзып жатқандарың қалай?!

	Аңғарбай мен Болат қипақтап Сауранбайға қарады. Сауранбай жөткірінді.

	– Бұл каналмен енді ешқашан су ақпайды, шлюздің керегі не?! Сосын бұзып алайық деп жатырмыз.

	– Совхоз басшыларынан рұқсат алдыңдар ма? Кейін ұят болып жүрмесін, – деді Қалымбет.

	– Совхоз басшылары мұны қайтеді? – деп күлді Сауранбай. – Шлюз түгіл, сол шлюз салынған каналдың өзін есептен шығарып тастаған жоқ па, несіне рұқсат сұраймыз.

	– Тіпті олардың мұндай шлюз бар екені туралы ештеңе білмейтініне мен бәс тігемін, – деп қосарлана кетті Аңғарбай. – Ауылдың қаңғырған малынан басқа ештеңе жүрмейтін жерге шлюздің не керегі бар? Одан да біреудің пайдасына жарағаны әлдеқайда жақсы емес пе?!

	– Шынында солай ғой, – деді Сауранбай. – Қазір құрылыс материалдарының таптыра қоймайтынын өзіңіз де білесіз. Айналдырған екі-үш сиырымның жөнді қорасы жоқ. Соған пайдаланайын деп... Босқа шіріп жатқан нәрселер ғой, ала салайын деп... Дегенмен де Қалеке, мұны андай-мұндай деп жұртқа әңгіме етпей-ақ қойсаңыз да жақсы болар еді... Қазіргі адамға дауа бар ма, бірдеменің шетін құлағы шалса құрыққа сырық жалғап, гулете жөнеледі.

	– Қалекеңе ауыз бастырық бер, сосын айтпайды, – деді Аңғарбай. – Үйден ала шыққан бірдеңең жоқ па еді, әкелсейші енді.

	– Қалекең ішпейді ғой, – деп қипақтап қалды Сауранбай.

	– Қалекең ішпесе біз ішеміз, – деп шап ете түсті Аңғарбай. – Солай емес пе?! Давай, әкел.

	– Қанша ішсең де бөренелерді түгел тиеп, үйге апарып түсірген соң ішесің, әлден ішсең бөрененің орнына өзіңді тиеп масқара болармыз. Қылқылдамай қоя тұр, – деді Сауранбай.

	Аңғарбай баласындай адамның қатты сөздермен бетін қайтарып тастағанына намыстанған да, ренжіген да жоқ.

	– Қой әрман. Сенің жаман-жұман бір бөтелкеңе жығылатын мені кім деп жүрсің?! Құдайға шүкір, бұл көкең өйтіп әлі күнге ешкімді «подводить» еткен емес, – деп кеңк-кеңк күлді.

	– Жарайды, екеуің кейін дауласа жатарсыңдар, – деп әңгімеге Қалымбет араласты. – Ал мына каналмен енді қайтып су ақпайды деп кім айтып жүр? Мүмкін су тағы да келер, шлюз керек болып қалар, әуелі осы жағын ойладыңдар ма?!

	– Қайдағы суды айтып отырсыз?! – деді Сауранбай. – «Құмжарғанның» тағдыры біржола шешілген жоқ па? Қой өсіретін совхозға мұндай каналмен ағатын ағыл-тегіл су неменеге керек?! Тіпті керек болған күннің өзінде Тоқшылыққа енді қайтып су шықпайды.

	– Әрине, қарап отыра берсек шықпайды. Бірақ біз де елміз, жұртпыз, бір әрекетін жасамаймыз ба?! – деді Қалымбет.

	– Ойбай-ау, не жасаймыз?! Біз деген қарапайым адамдармыз... Біздің қолымызда не тұр. Ана совхоз басшылары болса бір сәрі, ең алдымен солар ойлансын. Солар басын қатырсын! Халықтың қамын солар ойласын! Қой, әңгімемен тұрып қалыппыз, – деді сосын Сауранбай. – Ал жоғыңыз алдыңыздан шықсын, біз іске кірістік.

	Үшеуі қабаттап салынған бөренелердің шегесін суыра бастады. Босаған бөренені жабыла айқайлап жүріп, жағаға қарай сүйреп тастауға кірісті.

	Қалымбет үн-түнсіз тұрып, тұрып, қоштаспастан атына барып мінді. Артына бұрылып қараған жоқ, күрең қасқаның басын ауылға қаратып қоя берді. Бұл жермен талай жүріп, кәнігі болып қалған ат көп ұзамай бір соқпаққа келіп түсті. Сол бетімен бүлкілдей жорғалап, тартып кетті.

	Қалымбеттің құлағынан Сауранбайдың Тоқшылыққа енді қайтып су шықпайды... су шықпайды деген сөзі жаңғырып кетпей қойды...

	***

	Екі-үш күннен кейін «Құмжарғанға» астында машинасы, қасында күнге, желге тимей аппақ болып өскен екі баласы бар Сәлім келді. Қалымбет өзінің ауруханадан шығуы мен баласының келуін бір сылтау етіп, бір қойын сойып, ауылдың кісілерін тамаққа шақырды. Дастарқан басындағы гу-гу сөз сәлден кейін «Құмжарған» аулының бүгінгі жағдайына келіп тірелді. Талай рет айтылып, жұрттың бәрінің көкейінде жүрген мәселе емес пе – жиналғандардың бәрі қызынып сөйлеп жатты.

	– Апырмай, біздің осы жағдайымызды аудандағылар, облыстағылар біле ме екен, – десті біреулер.

	– Е, білгенде не істейді?! Дарияда жоқ суды қайдан табады. Құрғақшылыққа не қылады? – десті екіншілер.

	– Дарияның жоғары жағында ма, төменгі жағында ма біз сияқты каналға қарап отырғандар бар. Бірақ олар ыдырап көшіп жатқан жоқ. Қаналдарының сағасына бір-бір әйдік насос орнатып, суды көл-көсір ағызып отырған көрінеді, – десті үшіншілер.

	– Мәселе басшыларда ғой, – деді енді біреулер. – Соларға істету керек! Талап ету керек.

	– Қоя ғой, басшың анау директор Жұманазар ма?! Бөлімше меңгерушің Орманбек пе?! Оларға айттың не, қара тасқа айттың не, бәрібір, «көрермізбен» діңкеңді құртады. Ең тынышы кетіп жатқан жұртқа ұқсап басқа жаққа қоныс аудару, – дегендер де болды.

	Шалдардың әңгімесін Сәлім де тыңдап отырған, бір уақытта сөзге сол араласты.

	– Дарияның суының азаймаса көбеймейтіні анық. Қалай десеңіздер де «Құмжарған» аулы енді баяғыдай арқа-жарқа болып егін салып, шалқып отыра алмайды.. Оның қой совхозына айналуының да бір сыры осында. Сондықтан да диқаншылықпен айналысам дегендердің басқа жаққа ауысуы абзал.

	– Оқыған көзі ашық балалар біледі ғой, біздің туған жер, туған жер деп тыпыр етпей отыруымыз сандалбай тірлік шығар, – деп біраз шалдар оны қоштап қойды.

	– Әй, Сәлім, сен мына түріңмен аулымыздың ұйтқысы болып отырған Қалымбетті қалаға көшіріп әкететін түрің бар ғой, – деп ренжігендер де табылды.

	Шалдар тарап, оңаша қалғасын Сәлім әкесіне реніш білдірді.

	– Өз жағдайыңыз өзіңізге аян, ешқандай дау-дамайға, әңгімеге араласпаңыз деген дәрігердің сөзін тыңдап, үйде тыныш жатсаңызшы. «Құмжарғанның» қамын жейтін сізден де басқа біреу табылар. Ал ауылдың ырың-жырың әңгімесін көріп-біліп тұрып тыныш отыра алмайды екенсіз – онда көшіңіз, қалаға алып кетемін.

	– Оны кезінде көрерміз, – деді әкесі...

	***

	Мизамбек, ақыры көшетін болды, туысқандарының ауылына барып, екі әйдік жүк машинасын алып келді. Бір тоқтысын сойып, ауылдағы шалдардың батасын алды, сосын бір машинаға үйін, бір машинаға малын тиеді. Қашар кезінде осы Қалымбеттен сатып алған сүтті қызыл қасқа сиыры бар еді, сол жануар көшіп бара жатқанын сезетін сияқтанды; машинаның қауынан басын қылтитып, айналасына жалтақ-жалтақ қарап, көзі мөлиіп, қайта-қайта мөңіреумен болды. Мизамбектің әйелі Меңдіқыз онсыз да көңілі босап тұрған, мынаны көргенде кәдімгідей жылап жіберді. «Уа, ағайын, ел-жұрт, пәлен жыл дәмдес-тұздас болып едік, артық-кем айтқан жеріміз болса сөге жамандамаңыздар» деп көзінің жасы мөлтілдеп жиналғандармен жағалай қоштасып шықты. Мизамбектің де жанары суланып, кәдімгідей босап тұрды. Жұрт та көшті оңайлықпен жібере қойған жоқ, жақсы сөздерін үйіп-төгіп жатты.

	– «Құмжарғанды» ұмытып кетпеңдер, қолдарың тигенде келіп-кетіп тұрыңдар!

	– Жаман айтпай жақсы жоқ – бір жағдайға душар болсандар, хабар айтыңдар.

	– Барған жерлерің ұнамаса ұялмаңдар, қайтадан көшіп келіңдер!

	– Ал көштерің оң болсын!

	– Жарайды, енді қойыңдар! Көшкен үйді жолынан қалдырмаңдар, – деп әңгімеге бір жағынан Сауранбай да араласты. – Әй, шопыр, жүргіз машинаңды!

	Жүк тиелген екі машина тізіліп шаңдақ көшеге түсті. Кабинадан артына жалтақ-жалтақ қараған Меңдіқыздың жаулығы көрініп бара жатты. Гүрілдеген машиналардың дауысына араласып қасқа сиырдың мөңірегені де біразға дейін естілумен болды. Жұрт Мизамбектің бос қалған ауласынан үн-түнсіз ақырын тарай бастады. Кейіндеңкіреп қалған біреулерді Сауранбай: «Ал енді шығыңдар... Иесіз үйде қарайлайтындай не бар, дарбазаны жабамын» – деп асықтырумен болды.

	Сауранбайдың бүйтіп қожалық етуінің де себебі бар еді...

	Мизамбек көшемінге бел шешкелі бері үйін сатпақшы болып маңайдағыларға хабар салған еді, ең болмаса совхоз орталығында болса бір сәрі, «Құмжарғанда» кім үй сатып алсын, ешкім табыла қоймапты. Содан затын тиейтін машина келіп, енді көшкелі отырған Мизамбекке Сауранбай жетіп келген.

	– Ау, Мизеке, қайтесің... үйіңді иесіз тастап кетесің бе?! Жоқ, өткеніне сатасың ба?!

	– Көшкен адамға ақша керек, өткеніне сатамын, – депті Мизамбек.

	– Ендеше мен аламын, – депті Сауранбай.

	– Қаншаға?

	– Бес жүз сомға.

	– Ойбай-ау, бес жүз сомың не?! Қалалық жерде болса, өлгенде он мың сомның үйі. Сен ең болмаса мың coмғa ал.

	– Е, қаланың аты – қала, «Құмжарғанның» аты – «Құмжарған». Берсең осы, бермесең өзің біл.

	Содан екеуі әрлі-берлі саудаласып, ақыры жеті жүз сомға келіседі.

	Сөйтіп Сауранбай Мизамбектің төрт бөлмелі әжептәуір үйіне ие болып қалады.

	Жұрт әуелі Сауранбайға бұл үйдің неменеге керек болғанын түсінбеген. Бірақ оның мәнісі кейінірек белгілі болды.

	***

	Мизамбек көшіп кеткеннен кейін төрт-бес күн өткенде таңертеңгісін Аңғарбайды Сауранбай іздеп келді. Аңғарбай бұл кезде түнгі күзеттен келіп, ауыз үйде теріс қарап жатыр еді. Қай күні ғана айлық алған, соның әйелі Айғанымнан жырып алып қалған бес-алты сомын кеше кешкісін құртқан. Содан енді бас жазайын десе түк жоқ, Айғанымға жағдай айтып көріп еді, ол шапылдап бет бақтырмады. Қызыңқырап алғанда сөзі өтуі мүмкін еді, басы әңкі-тәңкі болып, мәңгіріп бейшара күйге түсіп тұрған еркектен кім тайсақтасын, әйелі ақша бермек түгіл үйден айдап шыға жаздады. Дүкен жаққа мойнын созып әрлі-берлі қарағыштаған, таңертеңгілік болғасын шығар, бейсәубет жүрген ешкім көрінбеді. Осындайда қол ұшын беретін адам көршісі Мизамбек еді, ақшасы таусылып, қысылып бара жатса Аңғарбай салып ұрып соған баратын. Мінезі ақ жарқын, алақаны ашық Мизамбек мұның бетін қайтармайтын.

	Енді сондай жомарт көршіден айырылу тапқан-таянғанын ілезде жоқ қылып жіберетін Аңғарбайға қайдан оңай болсын, енді теріс қарап бүк түсіп жатудан басқа амалы қалмады.

	Айналайын Сауранбайдың дәл осы кезде кіріп келгені.

	– Ау, Аңғареке, тал-түске дейін бұл не жатыс? – деді сәлем берудің орнына.

	Сауранбай жағдай айтсаң төрт-бес сом суырып беретін Мизамбек емес, өлдім десең бір тиын көрсетпейді, Аңғарбай қозғалған жоқ.

	– Түнімен күзетте болып, ұйықтамаған адам... жатқаным да демалайын деп, – деді жаратпай.

	– Пах-пах, шіркін-ай, шынымен көз шырымыңды алмаған шығарсың! Түн ортасына дейін барқырап әндетіп, гаражды көшіріп жібере жаздап, сосын құрдымға кеткендей жым-жылас болып едің... сонда ұйықтамағанда не бітірдім дейсің...

	Аңғарбай аударылып түсіп басын көтерді.

	– Әй, не оттап тұрсың?! Мен сенің құрдасыңмын ба, не керек өзіңе?! – деді көзі шақшиып.

	Сауранбай былқ еткен жоқ.

	– Жарайды... жарайды. Біреу мұның басы ауырып, балтыры сыздап жатқан жоқ па екен деп жағдайын білуге келеді. Ал бұл болса жаман қатындарша шаптығып, қарсы ұмтылады.





– Не, басым ауырса жазайын деп пе едің? – деп дүңк ете қалды Аңғарбай.

	– Е, жазса несі бар.., інісі сіздей ағасынан не аяйды – жазады, – деп жымың ете қалды Сауранбай.

	– А, солай ма?! Рас айтасың ба?! – Аңғарбайдың көзі иесіне еркелеген иттің көзіндей мөлтеңдеп кетті. Дір-дір еткен қолдарына сүйеніп жүрелеп отырды. – Шынымен бірдеңең бар ма өзі?!

	– Болады ғой, – деді Сауранбай, екі қолын қалтасына салып, мұның төбесінен қарап тұрып. – Бірақ бір шаруа бар, алдымен соны бітіріп алу керек.

	– Ол не шаруа?!

	Мизамбектен қалған үйді бұзбақпын, соған көмектесесің.

	– Қашан?! Қазір ме?! – деді Аңғарбай ойланбастан. Сауранбай басып изеді.

	Аңғарбай кебірсіген ернін жалады.

	– Жоқ, алдымен екі жүз грамм болмаса менде дәрмен жоқ, – деді.

	– Оған келістік, – деді Сауранбай мұртынан күліп. – Бірақ сосын кешке дейін анау-мынау деп қиқаңдап жүрмейсің. Қалғанын кешке... жұмысты бітіргесін ішесің.

	– Әрине, оған дау бар ма, – деді Аңғарбай қуанып кетіп.

	Сәлден кейін Аңғарбай шала-шарпы киініп, Сауранбайдың соңынан жүгіре басып еріп бара жатты.

	Мизамбектің үйі сонау ертеде үш бөлмелі болып салынғанмен оған кейін дәліз қосылып, есік-терезесі жаңартылып, біраз жөндеулерден өтіп еді. Сауранбай мен Аңғарбай мұның бәрін бұрқыратып бұзып алды. Төбесіне салынған ағашты, еденіне төселген тақтайды, есік-терезесін түгел сыпырды. Кәсегін сындырмай бір бөлек жинады. Сосын арада үш-төрт күн өткенде ағаштарды қалаға апарып, үй салып жатқан біреулерге сатып қайтты. Кесегін совхоз орталығындағы құрылысшыларға өткізді. Сөйтіп, ілезде Мизамбектің пәлен жыл отырған үйінің жұрты ғана қалды.

	* * *

	Августың аяғында шығыстан мазасыз жел көтерілді. Бұл желдің қайдан басталатыны, қайда баратыны, ең бастысы не себептен, нендей күштің әсерінен көтерілетіні басқаға кім білсін, ал Қалымбет үшін мүлдем түсініксіз еді. Таңқаларлығы оны табиғаттың әр түрлі құбылыстарынан, кездейсоқ жағдайларынан пайда болады деп айту қиын сияқты. Бұл желді бір құдіретті күш поездің жүретініндей, самолеттің ұшатынындай алдын ала жасалған қатаң графикпен айдап тұратын секілді. Желдің бұл қатал графигі мынадай.

	Әуелі түн тып-тынық тыныш болады. Аспанда бір шөкім бұлт жоқ, жұлдыздар мөлтілдеп тұрады. Ақырын ғана желпіп жанға жайлы қоңыр самал соғады. Дүниенің бәрі рақат күй кешіп жатады. Таң атуға айналып, төңірек жап-жарық болып қалған кезде әлгі қоңыр самал сап тыйылады. Жердің беті бір сәт ақшыл мұнарға оранып, маужырап кетеді. Сосын шығыстан шашырап қызыл сәулелер көрінеді, дөңгеленіп күн көтеріледі. Осы сәтте әлгі қызыл сәулелерге еріп ақырындап жел тұрады. Әуелі жусандардың басына қонған үпелектерді көтереді, қоян сүйектердің майда, күлгін жапырақтарын сыбдырлатады; дүзгендердің солқылдаған бұтақтарына ызың-ызың ән салдырады. Бұл кездегі жел жұмсақ, жайлы; дүниені ақырын-ақырын тербетіп оятып жатқандай әсер қалдырады.

	Күн көтеріле жел мінезін өзгертеді. Енді әлгі жібектей жұмсақтығы жайына қалады; жердің беті тасыған дарияның ағысындай көзге көрінбейтін толқындарға айналады. Жел күшейіп, гуілдеп соғып, жусандардың түбін ырситып ашуға, қоянсүйектерді әрлі-берлі майыстырып сілкілеуге кіріседі. Дүниенің бәрі толассыз гуілге, ызыңға, сыңсыған әуенге толады. Ұшы-қиырсыз шөл даланың үстіндегі ысыған ауа енді аңызаққа айналып, от болып соғады. Ақ тақырлардың үстімен дедек қағып қаңбақтар жарысады. Бір кезде су шыққан, егіншілік болған алқаптардан қорбаңдап түйеқарындар ұшады. Жалаңаш төбелердің беткейімен ық-ықты қуып, мың бұралып билеп, сусылдаған ыспа құм көшеді. Ауылдың үстінен көтерілген аппақ шаң бір сәт толастамайды.

	Сөйтіп қозғалуға, ұшуға, домалауға жарайтын нәрселердің бәрі ыққа қарап жөңкіліп көшуге айналады.

	Бұл кезде сыртқа шығудың өзі қиын – мазасыз жел қойын-қонышты қуалайды, шалғайды жұлқылайды, үсті-басқа, шашқа, кірпікке шаң тұнады, тістің арасына шықырлап құм тұрып қалады.

	Дүниенің апшысын қуырған, тірі жанның мазасын кетірген осы жел күн ұясына қонып, қараңғылық үйірілген сәтте сап тыйылады. Айналаны енді мамыражай тыныштық басады. Түн көрпесін жамылған шексіз даланың үстінде жымыңдаған жұлдыздардың, жаңа туған айдың күміс сәулелері дірілдеп жүзеді. Күндізгі аласапыран дауыл, құмды, шаңды жел мүлдем болмаған секілденеді. Осы рақатты шақ таң атып, күн көтерілгенше созылады. Таң атып, күн көтерілгесін жел тура сол кешегі уақытында, сол күшпен, сол екпінмен қайта гуілдейді.

	Міне, осы жел көтерілгелі Қалымбет те сыртқа көп шықпайтын болған. Үйде жатады. Жалғыз адамның жайы белгілі – көбіне ұзақ сонар ойға кетеді. Дені сау кезінде жарық дүниемен ешқашан қоштаспайтындай, мәңгі жасайтындай алаңсыз, уайымсыз жүре береді екен. Ал басына бір жағдай туса, онда... онда көп нәрсенің басқаша болатынын, басқаша сезілетінін Қалымбет енді аңғарып жүр.

	Баяғыда, соғыстан аман-есен келгенде алдында таусылып бітпейтін ұзақ, шексіз ғұмыр жатқандай-ды. Қалымбет қара кетпенін талмай сілтеп, жас, қайратты күйінде мәңгі жүре беретіндей, қартаймайтындай, шал болмайтындай еді. Содан бері көп емес, қас қағымдай ғана уақыт өткен сияқты, бірақ енді байқаса қырық жылдан асып кетіпті.

	Науқасқа душар болып, ауруханаға түсіп, өмір мен өлімнің арасында жатқан алғашқы күндері өзін сондай бакытсыз сезінген. Өмір бойы таусылмаған жұмыстардан арқасы босап, уайым-қайғысыз тынығатын, жанын бағып, дүниенің рақатын көретін кезге енді жеттім дегенде тіршілікпен қоштасу... мәңгілікке, енді қайтып келмейтіндей болып біржолата қоштасу оған сұмдық әділетсіздік, қатігездік болып көрінген.

	Бірақ кейін бірте-бірте ауруға бойы үйреніп, өз-өзіне келгесін бәрін басқаша қабылдай бастады. Өзгелерді кім білсін, ал мұның Қалымбеттің тағдырдан зәбір-жапа шеккен, оның қырын қабағына ұшыраған жанмын деп айтуына мүлдем қақысы жоқ екен. Басқаны былай қойғанда сонау қанды қырғынның ішінен, жүздеген, мыңдаған адамдарды баудай түсіріп жатқан оқтың астынан аман келгенінің өзі неге тұрады. Жоқ, бұл бақытсыз адамның талабына жазылатын нәрсе болмаса керек. Рас, бұл ел бастаған көсем, жұртты аузына қаратқан шешен болған жоқ, жұрт таң қалатын атаққа да шықпады, біреулер қызығатын байлық та жинамады. Бүкіл ғұмыры ұлан байтақ жердің бетіндегі бір титімдей тозаң сияқты «Құмжарғанда» өтті. Және сол бүкіл ғұмыры жарық дүниенің қызығын көрумен емес, тынымсыз еңбекпен, күйбең тіршілікпен өтті. Тіпті соғысқа барғаннан кейін осы «Құмжарғаннан» ұзап шыққаны да шамалы. Бірнеше рет облыс орталығына, сосын Алматыда тұратын балаларына барды. Бірақ соның өзінде бұл жоқта үйдегі шаруасы тозып кететіндей шыдамсызданып, қайтқанша асығып бітеді. Егер біреу-міреу осынша жасқа келген ғұмырында дүниенің қандай қызығын көрдің десе Қалымбет мүдіреді. Бәсе, қандай қызық көрді?! Жас кезінде қайда жиын бар, қайда той бар – шалқып сонда жүрді ме?!. Жоқ! Мұның жастығы әуелі кетпен шабумен, сосын соғыспен өтті. Бәлкім, дүниені оңды-солды шашып, байлықтың қызығын көрді ме екен?! Жоқ! Қалымбет тапқан-таянғанының бәрін отының басына – үш баласын асырауға, оқытуға, адам қатарына қосуға, ең аяғы үйлендіруге жұмсағаны қайда. Рас, жасырақ кезінде көңіл көтеру үшін ептеп ішетіні бар еді, бір күні үйге қызыңқырап қайтқан, кішісі Өмірбек ол кезде төрт-бес жаста, алдынан сол жүгіріп шыққан. Әкесінің теңселіп келе жатқан қалпын көргенде состиып тұрып қалды. Қалымбет тілі күрмеліңкіреп: «Кел... келе ғой, айналайын», – деп еді, баласы жақындаудың орнына жалт бұрылып, тұра қашты. «Сен массың! Массың! Жамансың!» деп безіп барады. Енді Қалымбеттің өзі состиып тұрып қалды. Бұған әзірейіл көргеннен бетер жалтақ-жалтақ қарап, үйдің бұрышына барып қалған баласына не дәлел айтарын, қандай жауап қайтарарын білмеген. Содан қайтып әлдеқалай аузына бірдеңе тиіп қызыңқырап қайтса есік алдынан балам ұшырасып қалмас па екен деп қуыстанып келе жататын болды. Соның көзіне түспей, ішкенін байқатпай тезірек жатып қалғанша асығатын болды.

	Осы жағдай әсер еткен шығар, көп ұзамай ішуді де мүлдем доғарды.

	Қалымбеттің содан бергі өмірі бір қалыпты, бір сарынды өтіп келеді. Енді міне қартайды, жазылуы екі талай ауыр дертке шалдықты. Бүгін болмаса ертең мына жарық дүниеден жоқ болып кетуі мүмкін. Бұл өкінішті ме?! Қорқынышты ма?!

	Қалымбетке әуелі бәрі солай көрінген. Оған өзі өлсе, жарық дүниеден кетсе, жер бетіндегі тіршілік қоса құритындай, қосыла өлетіндей болған. Бұдан кейін күн батпайтындай, таң атпайтындай, бәрі... бәрі тынатындай секілденген. Сосын тәуекелге бел байлап, сабырға келіп ойланып көрсе бәрі басқаша екен. О баста өмір мен өлімді бірдей етіп ойлап тапқан табиғат аса данышпан әрі өте әділетті екен. Егер ұрпақ өзгермейтін, жанармайтын болса Қалымбет ешқашан да жарық дүниеге келмейді екен. Адам болып жаралған алғашқы адам мәңгі өлмей, мәңгі жоғалмай мыңдаған, миллиондаған жылдар бойы жер бетінде сайрандап жүре береді екен. Онда Қалымбетке... Қалымбет сияқты қазір жер басып жүргендерге жарық дүниенің есігі біржола жабық болады екен. Сөйтіп Қалымбет ешқашан да туылмайды екен, мына күнді, мына жұлдыздарды, мына аспанды, мына даланы... бәрін... бәрін ешқашан көрмейді екен. Балалықтың қызығын көрмейді, жігіттік дәурен сүрмейді, қазіргідей артына ұрпақ қалдырып, немере сүймейді. Жалпы, ештеңе болмайды. Ал бұл дегенің сұмдық әділетсіздік емес пе? Құдіретті табиғат бұл әділетсіздікті болдырмау үшін өмірді ғана емес, өлімді де ойлап тауыпты. Сөйтіп Қaлымбет дүниеге келгенше алдынан сан миллион ұрпақ өтіпті. Олар бірімен-бірі алмасып, неше миллион жылдан кейін, мұның да кезегі келіпті. Ұшы-қиырсыз жылдар тізбегінен бұған да арнап біраз уақыт бөлініпті... Әлгі күнді... жұлдызды... жерді... аспанды, бір сөзбен айтқанда, жарық дүниені көруге, қызықтауға мүмкіндік беріпті. Бірдеңе бітірсін, жаман болсын, жақсы болсын әйтеуір артына мұра қалдырсын деп көз беріпті, ақыл беріпті, қол-аяқ беріпті. Дүниеге жаңа ұрпақ әкелсін деп кеудесіне махаббат дейтін шам жағыпты... Сезімін оятыпты. Не, бұл аз ба?! Осыншалықты мүмкіндік, күш-қуат берген табиғат қара қылды қақ жарған нағыз әділ қазы емес пе?! Соны көре-біле тұрып Қалымбеттің өз тағдырына риза болмауына қандай қақысы бар. Рас, өлгісі келмейді, жарық дүниені қимайды, қара жердің бетінде мәңгі-бақи алшаңдап жүре бергісі келеді. Жасыратыны жоқ, егер мұның еркіне салса, қолына құдіретті күш берсе, ең алдымен өлімнің көзіне құм құяр еді; ең болмағанда өзін мәңгі жасайтын етер еді, сөйтіп табиғаттың, тіршіліктің сансыз миллион жылдарға созылған дамуын, әділетті заңын жоққа шығарар ма еді, кім білсін. Бірақ, қарап отырса бұдан артық қатігездік, бұдан артық эгоистік болмаса керек. Өйткені жарық дүниеге келу үшін, оның ауасын жұтып, суын ішіп, жарығын көріп қайту үшін өз уақытын күтіп тұрған миллиондаған ұрпақ бар емес пе? Олардың арасында Қалымбеттен әлдеқайда артық не бір данышпандары, аузымен құс тістеген не бір шешендері, не бір дарындылары мен ғұламалары бар шығар. Қалымбеттен әлдеқайда төмен, бейшаралары, қолынан түк келмейтін дарынсыздары, тіпті не бір оңбағандары мен жауыздары болуы да мүмкін. Бірақ олардың бәрінің де өмірге келуге қақы бар. Ал Қалымбет күндердің күні өлмейтін болса, мәңгі жасайтын құдіретке жетсе, әлгі кейінде жатқан сан миллион ұрпақ ешқашан да жарық дүниеге келмеуге тиіс. Ал бұл да барып тұрған әділетсіздік емес пе?!

	Егер жер бетіне келген ұрпақтардың бәрі тек өз қамын өз қызықтарын ғана ойласа, кейінгі заман не болса ол болсын деп қолды бір-ақ сілтесе адамзат қазіргідей дамыр ма еді, жер қазіргідей гүлденер ме еді?! Рас, өткен ұрпақтың ішінде де не бір зұлматтары, іс-әрекеттері тірі пенденің аза бойын қаза қылатын қанқұмарлары да болғаны анық, бірақ тіршіліктің қамын ойлаған, келер ұрпақтың мүддесін көздегендер оларға қарағанда әлдеқайда көп болса керек. Егер бір адам үйлерді өртесе, қалаларға ойран салса, екі адам сол өртті сөндірген, қираған қалаларды қалпына келтірген. Ниеті бұзық біреу ормандарды отаса, гүлдерді таптаса, екі адам сыңсыған шыбық отырғызған, жайнаған гүл-бақша еккен. Бір адам опасыздық жасаса, асыл жанды екі адам берген сертін орындау үшін шыбын жанын құрбан еткен.

	...Адамдардың санасынан адалдықтың, мейірімділіктің, сүйіспеншіліктің, татулықтың тағы... тағы сондай жақсы қасиеттердің жоғалмауы да сол себепті шығар.

	...Өзендердің арнасынан асып толқып ағуы, көк шалғында далалардың құлпырып жатуы жасыл ормандардың сыңсып тұруы, желдің уілі, құстардың сайрауы тағы... тағы сол сияқты айналамыздағы ғажап сұлулықтардың құрып кетпей күні бүгінге бүгінге дейін аман-есен жетуінің де себебі сонда шығар.

	...Қасиетті жұмыр Жердің Күн жүйесіндегі ешқашан жаңармайтын, жасармайтын, өзгермейтін мәңгілік өлі планеталардан басқаша болуы да, міне, сол себептен шығар.

	...Жұмыр Жердің шетсіз кеңістіктегі саналы, әрі соншама дамыған тіршілік бар, бір сәт тоқтамайтын, өзгеріп, жаңарып жататын қайнаған өмір бар жалғыз ғана планета болуының да басты себебі осы – бір ұрпақтың келіп, екінші ұрпақтың кетіп, үнемі алмасып жатуынан шығар.

	Осының бәрін ойлағанда адамның дүниеге келуіне қуанып, бірақ кететініне соншалықты өкінбеуі керек шығар. Ең құрығанда мұны соншалықты қайғы-қасірет деп қабылдамау керек болар...

	Әйтеуір Қалымбеттің ойынша жарық дүниеде аяқ-қолы бүтін; ден-қары сау алпыс жылдан аса ғұмыр кешкен адамның қалай болғанда да өзін бақытсызбын деп есептеуге ешқандай қақысы жоқ. Ол өкінсе, қайғырса өзінің жарық дүниеден кететініне емес, сол жарық дүниеге келгенде өзіне алтын бесік болған жұмыр Жер үшін, өзінен жүз бе, мың ба, әйтеуір көп жылдардан кейін келетін ұрпақ үшін не тындырды, не қалдырды соны ойлануы керек. Өкінсе соған өкініп, қайғырса соған қайғыруы тиіс.

	Осыны ойласа Қалымбеттің бүкіл өмірі қас қағым сәтте көз алдынан өте шығады. Өзінің дүние дейтін думанды көшке енді көп ілесе алмайтынын, барар жеріне жақындап келіп қалғанын еріксіз мойындайды. Бірақ бұған соншалықты өкінбейтін секілденеді. Кеудесін мұң емес, мүлдем басқа сезім – мазасыздық билейді. Енді осынша уақыт қайтып келмейтін жарық дүниеге, өзін асырап баққан қара жерге... мұның атынан да, затынан да... тіпті Қалымбет дейтін осындай бір адамның өмір сүргенінен мүлдем бейхабар келер ұрпаққа не қалдырып бара жатырмын деген ой жанын жегідей жейді. Сондайда есіне қара кетпенінің жүзі күнге шағылысып канал қазғаны түседі, винтовкасының штыгы жалтылдап, қаптаған жауды кейін қуғаны түседі. Тоқшылық каналының екі жағының көкорай шалғын болуына, «Құмжарған» ауылының дүркіреп даңқы шығуына маңдай терімен, қайрат күшімен үлес қосқаны түседі. Бұл аз ба?! Кез келген адам туған жері үшін осыншалықты тер төксе, қан төксе, осыншалықты күш-жігер жұмсаса ондай жер жұмаққа айналмай ма?! Бірақ Қалымбетке мұның бәрі аз... түкке тұрмайтын аз сияқтанады. Бәлкім, Тоқшылық каналы баяғыдай толқып ағып жатқанда, айналасы баяғыдай көк майса шалғын болып тұрғанда, «Құмжарған» аулының іргесін құм суырып, тұрғындары жан-жаққа бытырап көшіп, жүдеп, кішірейіп кетпегенде мұндай мазасыз ойға ерік бермес пе еді, кім білсін?! Бірақ қазір бәрі басқаша болды ғой. Сонда Қалымбет баяғыда қара кетпенді текке шапқан ба?! Маңдай терін босқа төккен бе? Жалғыз Қалымбет болса бір сәрі, қазір көбі жер бетінде жоқ жүздеген адамның соншама еңбегі осындай шелге айналуға, құмның астында қалуға жұмсалған ба?! Мүмкін, Жұманазардың анадағы айтқаны дұрыс шығар – бұлардың істеген ісі, қазған каналы, салған ауылы өз міндетін әлдеқашан атқарған шығар?! Әр уақыттың өз міндеті, өз талабы бар – ендігі жерде бір шағын канал үшін аядай ауыл үшін жан ауыртудың қажеті жоқ болар. Бұл да мүмкін?! Бәлкім, басқа біреуге, мысалы, бұл жердің өткен тарихынан хабарсыз Жұманазардың өзіне солай көрінер. Бірақ Қалымбет үшін «Құмжарғанның» орны бөлек емес пе?! Қалымбеттің бойындағы қадір-қасиет, күш-қуат, сезім, күйініш пен сүйініш бәрі-бәрі осы «Құмжарғаннан» дарыған емес пе?! Адам жер бетіндегі ең құдіретті күштің, ең ұлы ақылдың иесі деп танылады, мұның шынында осылай екені рас, бірақ сол құдіреттілік пен ұлылық оған қайдан дарыған?! Әрине, аспаннан түскен жоқ, ғайыптан пайда болған жоқ, мұның бәрі сол қасиетті туған жерден дарыған. Адам есін білген кезден бастап сұлулықты тануды, бағалауды және оған қуануды күннің жарығынан, айдың сәулесінен, гүлдің шырайынан, тағы-тағы сондай толып жатқан қасиеттерді табиғаттан үйренген. Тіпті адам бойындағы лыпылдап аққан ыстық қан, шиыршық атқан бұлшық ет, ми, сана-сезім бәрі-бәрі бұрын... әлгі адамның өзі... өзі түгіл анасы да, әкесі де жоқ кезде қайда болғаны?! Иә, қайда болғаны?! Қалымбет бұрын бұл туралы мүлдем ойланбағанына шексіз таңырқайды. «Бәсе, соның бәрі бұрын мұның өзі жарық дүниеге келмей тұрған кезде қайда, жүрген? Бәлкім, түк болмағаны ма?! Қалымбет дүниеге келісімен аяқ астынан пайда бола кеткен бе?!» Ақылға жүгініп көрсе бәрі басқаша сияқтанады. Қалымбеттің өзі жарық дүниеге келмей тұрған кезде оның бәрі жер бетіндегі сылдырап аққан суда, жел болып көшетін ауада, буырқанып жөңкілген бұлттарда, бусанып жататын топырақта, қылтиып көрінген қызғалдақта, күннің сәулелерінде, ағаштардың жапырақтарында, әйтеуір тіршілікке, табиғатқа қатысы бар нәрселердің бәрінде көзге көрінбес тамшыларға айналып көшіп жүргенге ұқсайды. Қалымбет дүниеге келерде осының бәрі қосылып жұдырықтай тіршілік иесіне айналған. Иә, сөйткен! Адамның туған жерін соншалықты ыстық махаббатпен сүюі, оны өмір бойы есінен шығармауы, ұмытайын десе де ұмыта алмауы, күндіз ойында, түнде түсінде көруі тегін емес... мүлде кездейсоқтық емес. Бұл – адамның қанына араласқан, миының ең нәзік талшықтарына сіңген, санасының ең терең қалтарысынан орын алған сезім. Сондықтан да ол ешқашан өшпейді, жоғалмайды. Басқаларды кім білсін, Қалымбеттің өзі бұған қалтқысыз сенеді. Жерге шыр етіп түскелі жұтқаны «Құмжарғанның» ауасы, ішкені «Құмжарғаннын суы, жегені «Құмжарғанның» наны, көрген сұлулығы «Құмжарғанның» май айының басында қаптап шығатын қызғалдағы, «Құмжарғанның» ағарып атқан таңы, қызыл шапақ шашып батқан күні, гүлдеген кезде хош иіс аңқытатын тоғайы, сағымды даласы. Ал Қалымбет болса ет пен сүйектен жаратылған адам емес, әлгі сұлулықтың, табиғаттың көзге ілінбес кішкене бөлшектерінен жаратылған жиынтығы. Дәлірек айтқанда өзі де бір кішкене «Құмжарған». Ал ертең дәм-тұзы таусылып, жарық дүниемен қоштасар болса Қалымбет құрып кетпейді, тұла бойын құраған әлгі тозаңдар қайтадан ыдырайды. Сөйтіп о бастағы күйіне яғни, суға, гүлге, сәулеге, даланың күміс сағымына, жиделі тоғайдың аңқыған хош иісіне қайтадан айналады.

	Бұл не?! Адамның өлуі ме?! Жоқ, бұл сірә, тіршіліктің қайта тууы, мәңгі жасайтын құбылыстың тууы шығар?! Өмірге жаңадан келетін ұрпақтың санасына, сезіміне, қанына, жанына айналу шығар.

	Міне, осының бәрі Қалымбеттің өлім туралы қорқынышын көп сейілтетін еді. Енді оны өлімнен гөрі басқа уайым мазасыздандыратын еді.

	Жоқ, жұмыр жер аман тұрса көк шалғынды далалар, жасыл ормандар, толқып аққан дариялар, буырқанған теңіздер – әйтеуір тірі табиғат аман болса адамдардың өлуі, жоғалуы мүмкін емес. Рас, адам құдіретті, данышпан, санасы жетік, білімі терең, оның қолынан келмейтіп керемет жоқ; ол әлгі асау өзендерге бұғалық салады, қаласа бар теңізді жоқ қылады, жоқ теңізді бар етеді, ит тұмсығы батпайтын сыңсыған ормандарды жарып жол салады, адам аяғы тимеген меңіреу түкпірлерге қала тұрғызады, өмірі қылтанақ шықпаған баябан шөлдерді мәуелі бақтарға айналдырады. Әйтеуір осыдан бір ғасыр бұрын... тіпті елу-алпыс жыл бұрын өмір сүрген адамдарға ғажайып болып көрінетін нәрселерді жүзеге асырады. Ақылы, ойлау жүйесі адамның өзінен бетер неше түрлі машиналарды дүниеге келтіреді. Бірақ осынша дәрежеге жеткен, құдіретті күшке ие болған адам өзінің табиғат төлі екенін, дәлірек айтқанда табиғаттың бауыр етінен жаралған бір бөлшегі екенін ұмытпауы тиіс. Табиғат ана – жомарт; ол миллиондаған жылдар бойы жинаған байлығын қойынын ашып таратып беріп жатыр, бірақ кез келген байлықтын да, кез келген жомарттықтың да шегі болатыны анық. Табиғат ана кешірімшіл; ол әлгі шашып-төгіп беріп жатқан байлығының өтеуін әлі сұрап отырған жоқ, адамзат дейтін перзентінің кейбір артық кеткен іс-әрекеттеріне, еркелігіне кеңпейілдікпен қыңқ етпей төзіп отыр. Бірақ кешірімшілдіктің де, кеңпейілділіктің де таусылатын кезі болатыны анық. Сондықтан да жарық дүниеге келген адам ең алдымен өзін табиғатты бағындыратын, бас идіретін құдіретті күштің, ақыл-ойдың иесі ғана емес, өзін қоршаған табиғаттың гүлдің, жапырақтың, судың, жердің бір кішкене бөлшегі ретінде қарағаны абзал. Ол өз тәніне жара түскенде қандай ауырсынатын болса, табиғатқа түскен кішкене кінаратты да солай сезінетін болуға тиіс. Және табиғатқа төнген қатер, табиғатқа жасалған шабуыл айналып келгенде өзіне қарсы жасалған шабуыл екенін түсінуге тиіс. Жаман айтпай жақсы жоқ, егер әлденендей себеппен табиғат – әлгі дариялар, теңіздер, көк шалғындар, сыңсыған ормандар, гүлді алқаптар құритын болса онда адамзатты ешқандай ақылды, құдіретті, қуатты машина да, техника да құтқарып қала алмауы мүмкін.

	Келер ұрпақ қазіргіден он есе, жүз есе әсем қалалар салар, қазіргіден он есе, жүз есе қуатты машиналар ойлап шығарар, бірақ бәрібір тұқымы құрыған жан-жануарларды қайтадан жер бетіне әкеле алмас, жоғалып кеткен өсімдіктерді қайтадан көктете алмас. Реңі қашқан табиғаттың сұлулығын қайтадан құлпырта алмас! Сондықтан да олар үшін ең асыл мұра, ата-бабаларынан қалған ең қымбат қазына – әсем де сұлу табиғат болары анық. Қазіргі ұрпақтың ең басты міндеті жер бетінің сұлулығын жоғалтпай, бояуын қашырмай, реңін бұзбай, мөлдіреген күйінде келер ұрпаққа табыс етуі екені сөзсіз!

	Ендеше мына «Құмжарған» да сол жұмыр Жердің титімдей бір бөлігі емес пе?! Қасиетті табиғаттың титімдей бөлшегі емес пе?! Оның каналындағы судың тартылуы, көк шалғынды даласының шөлге айналуы, жусанды, жыңғылды төбелерінің жалаңаштанып көшпелі құмға айналуы сол табиғаттың сұлулығына түскен кішкене сызат емес пе?! Ендеше соны елемеу керек пе?! Көрсе де – көрмеген болуы қажет пе?! Ана шеті мен мына шеті бір-екі көштік алақандай «Құмжарған» осындай болды екен . деп соншалықты уайым шегудің қажеті жоқ шығар. Бірақ Жер дегенің өзі де осындай алақандай «Құмжарғандардан» құралмай ма?! Әркім өз «Құмжарғанын» сақтамаса, оған жаны ауырмаса, болашағын ойламаса, шетсіз-шексіз кеңістіктің ішінде титімдей ғана тозаң сияқтанып, ақырын ғана айналып жүрген Жер дейтін планетаның тұтастай тағдырына кімнің жаны ауырады, болашағын кім ойлайды?! Тіпті табиғатта бәрі байланысты емес пе аңырап соққан жел, сыңсып көшкен бұлт; буырқанып аққан дария, дүниенің апшысын қуырған аптап, ыңыранған боран шекара дегенді біле ме; ендеше «Құмжарғаннын» ұшқан шаңы, суырған құмы, шөлге айналған тақырлардың үстімен соққан аптабы ақырын-ақырын ұлғая бере ме, кім білсін?!

	Осының бәрін ойлағанда Қалымбет жүрегінің ауруын ұмытатын. Жан сарайында бұдан әлдеқайда күштірек, әлдеқайда қауіптірек басқа бір ауру пайда болғандай сезілетін.

	Міне, осының бәрін Қалымбет кейде біреуге айтқысы келетін. Бірақ кімге айтады?! Қалай айтады?! Мынау өзінің туған баласы Өмірбекке ме? Анау Жұманазарға ма?! Бірақ олар түсінер ме? Күн сайын барып құлақтарына құя берсе, қоймай айта берсе, бәлкім, түсінер ме еді, бірақ оған уақыттары қайда?! Қашан көрсең мұрындарынан шаншылып, ала сүргіннің ішінде жүргені. Күн жылт етіп көктем шығысымен қой төлдетеміз деп қырға кетеді. Содан таусылмайтын жұмыс. Қой қоздатудың бұл аласапыран тірлігі бітер-бітпесте қырқым басталады. Одан кейін шөп дайындау маусымы келеді. Баяғы заманғы ұлан-ғайыр көк шалғынды шабындық жоқ – жұрт анда-мында шапқылап шөп іздейді. Шабуға жарайтын жер аз, ал жоспар үлкен; үлкен болмасқа да лаж жоқ, совхоздың пәлен мың малын қыстан қалай да ашықтырмай, жүдеп-жадатпай аман алып шығу керек. Бұл үшін осы бастан мал азығын мол дайындау керек. Соны ойлағанда Жұманазардың да түн ұйқысы төрт бөлінеді. Міне, тынбай жүріп жинаған шөптің жоспардағы төбесі көрінгенде қозы айыру, қой қашыру деген жұмыстар келеді. Мұны бірыңғайлағасын да дамыл жоқ – мал қыстату маусымы бар. Қаһарлы қыс күшіне мініп, совхоздың басшыларының да, малшыларының да екі аяғын бір етікке тығады. Бұл кезде кеңседе кең отырып сөйлесу түгіл бір ауыз арыз-шағымыңды айтатын адамды ұстаудың өзі қиын. Міне, осыдан кейін олардың «Құмжарған» сияқты кішкентай ауылдың ұсақ-түйек жағдайын ойлап жатуға уақыттары да болмайтын тәрізді. Сондықтан да олар Қалымбеттің әлгіндей өмір, тіршілік, кіндік қаның тамған туған жер туралы ұзын сонар ойларын, «Құмжарғанды» қайта гүлдендіру секілді ертегіге ұқсас әңгімелерін тыңдауға да, түсінуге де мұршалары келмейтін секілденеді.

	Соларды ойлағанда Қалымбет өзін жегідей жеген ойларды біржолата ұмытып, уайымсыз, тыныш жүргісі келеді. Бірақ жаны бәрібір тыншымайды. Ақыры болмағасын осының бәрін қағазға түсіріп жоғарғы орындардың біріне жазуға бекінді. Өмірінде мұндай нәрсемен айналысып көрмеген адам – қалай жазарын, не деп жазарын білмеді. Сөйтіп басы қатып жүргенде бір күні Аңғарбайдың келе қалғаны. Шәй ішіп болып, екеуі оңаша қалғасын Қалымбет көңіліндегісін шет жағалатып айтып көрген – Аңғарбай жанып түсті. Мойнын толғап созып, Қалымбетке қарай жылжып-жылжып қойып, зуылдатып жатыр.

	– Қалеке, дұрыс айтасыз! Жазу керек! Сондай қатырып жазу керек!

	– Сонда қалай жазамыз? – деді Қалымбет.

	– Кәдімгідей, – деп Аңғарбайдың көзі жайнап кетті. – Менде факт жетеді.

	– Қандай факт? – деді Қалымбет түсініңкіремей.

	– Сұмдық фактілер! – деді Аңғарбай сыбырлай сөйлеп. – Тіпті бұлтартпайды. Жұманазардың аяғын аспаннан келтіреді, тырапай асырады.

	– Мысалы? – деді Қалымбет.

	– Мысалы, туған-туысқандарын жинап отырғаны әйдік бір том арыз болады. Соңғы үш-төрт жылда совхоз орталығына сырттан он-он бес үй көшіп келді. Соның бәрі Жұманазардың туысқандары, ағайындары, ең болмағанда жерлестері.

	– Оны қайдан білесің? – деді Қалымбет.

	– Білмегенде ше? – деді Аңғарбай. – Ел құлағы елу деген, жұрттың бәрі айтады. Директордың совхозға өз ағайындарын жинап жатқанын осы ауылдың итіне дейін біледі.

	– Мұның «Құмжарғанға» қандай қатысы бар? – деді Қалымбет.

	– Неге қатысы жоқ, – деді Аңғарбай таңырқап. – Сіз өзі арызды кімнің үстінен жазбақсыз директордың ба, жоқ «Құмжарғанның» ба?!

	– Мен ешкімнің де үстінен жазбаймын, – деді Қалымбет. – Мен тек ауылдың бүгінгі хал-жағдайын түсіндірсем деймін.

	– Бұл болмайды, – деді Аңғарбай. – Арыз болғасын ол қалайда біреудің үстінен жазылуы керек. Кім кінәлі соны көрсету қажет.

	– Ондай болса дарияны көрсету керек шығар, – деп күлді Қалымбет. – Мәселенің бәрі соның төмендеп кеткен кінәсінен болып тұр ғой.

	– Жоқ, ақыры жазғасын Жұманазардың үстінен жазғанымыз дұрыс, – деп қайтпай қойды Аңғарбай. – Мәселенің бәрі басшыға байланысты дегенді естіген шығарсыз. «Құмжарғанды» осынша жүдетіп жүрген де ең алдымен директордың қырсыздығы. Солай емес пе?!

	– Ол да мүмкін... – деді Қалымбет екі ұштылау.

	– Мүмкінің не, – деп баж ете түсті Аңғарбай. – Анық солай. Сондай қырсыз, қолынан түк келмейді. Жоғары жақта қолдаушысы бар-ау деймін, әйтпесе директор болатын адам емес. Соның бәрін дұрыстап айтып, көрсетіп жазсаңыз болды, бір күн де тұрғызбай жұлып тастайды.

	– Жұлмай-ақ қойсын! Істей берсін, – деді Қалымбет. – Бірақ «Құмжарғанға» да көзінің қырын салсын. Біз осыны айтсақ дейміз!

	– Болмайды, – деді Аңғарбай. – Ақыры жазған соң тұқымын тұздай құртатындай етіп жазу керек. Соғыс ардагерісіз, өзіңіз бас болып жиырма-отыз адам қол қойсақ омақастырамыз.

	– Туһ, сен тіптен тереңдетіп бара жатырсың ғой, – деді Қалымбет ыңғайсызданғандай болып. Аңғарбай оны естімеген тәрізденді.

	– Қалеке, бар ғой, мұны мен де баяғыдан ойлап жүргенмін. Бірақ қостайтын ешкім шықпай ма деп тартына беретінмін. Енді тайынбаймын. Қане, арызыңызды дайындай беріңіз... мен қол қоятын адамдарды жинай берейін, – деп тіптен желпініп кетті.

	Әңгіме мұншалықты жылдамдап кетер деп Қалымбет мүлдем ойламаған еді.

	– Ойбай алпыстан асқанда арызқой атанып мені қара басты дейсің бе?! Әншейін айтамын, – деп әрең құтылды.

	Бірақ Қалымбет сол күні сыртқа аттап шыққан жоқ; қағаз, қаламын дайындап өмірінде бірінші рет арыз жазуға отырды. Бәлкім, мұны арыз деп те айтуға болмайтын шығар, Қалымбет ол жағын да бажайлай алмады. «Құмжарғанның» кешегісі, бүгінгісі туралы көкейінде жүрген запырандай ащы ойды ақ қағаздың бетіне құйылта берген.

	Ойы не де болса аудан жаққа бір барып қайту еді.

	***

	Қалымбет аудан орталығына түс қайта келген. Автобустан түскенде аудандық партия комитетінің үйі анадай жерде еді, аяңдап солай қарай жүрді. Жан қалтасында «Құмжарған» туралы жазған арызы бар, енді көшедегілердің бәрі соны көріп тұрғандай. «Әне арызқой келе жатыр. Арыз жазғыш шал келе жатыр» деп саусақтарын шошайтып, кекетіп, мұқатып күліп тұрғандай болды. Өз-өзінен қуыстанып, басын көтеріп айналасына қарауға батылы жетпеді. Тіпті бәріне қолды бір сілтеп, жан адамға көрінбей, келген ізімен кейін қайтып та кеткісі келген. Сол оймен артына қараған, сөйтсе өзі мініп келген сары автобус жолаушыларды ішіне лықа толтырып, едәуір жерге барып қалыпты. Енді, амал жоқ, келесісін күту керек; оған дейін талай уақыт бар. Сосын ойланып-ойланып, ақыры келгесін кіре шығайын деп ойлады. Сол қалпымен аудандық партия комитетінің табалдырығын жасқана аттаған. Ішке кіргесін де біраз кідірді. Бірінші секретарьды танымайтын еді; бұл ауданға келгеніне бір жыл да толмаған, фамилиясы Әбдіхалықов, жасы қырықтың ол жақ, бұл жағында болса керек. Жұрттың айтуынша өте шешен, сөзшең кісі, бірақ мінезі тік, нені болса да тура айтатын қатал адам көрінеді. Қалымбет ауруханада жатқанда совхоз орталығына бірнеше рет келіп қайтқан, малшылардың қыстауын, жайлауын аралаған. «Ойбай, көрмейтіні, байқамайтыны жоқ. Әсіресе өтірікке жаны қас екен, қайдан сезетіні белгісіз, бір ауыз өтіріктің өзін қалт жібермей біліп қояды екен» деп жұрт таңқалып айтып жүретін. Енді сондай кісінің арызданып келген адамды қалай қабылдары Қалымбетке жұмбақ еді – сондықтан да неде болса атқару комитетінің председателіне кіруді жөн көрді. Ол кісіні бұрыннан жақсы білетін. Көріп жүрген басшы ғой, түсінуі қиын болмас деп ойлаған. Қабылдау бөлмесіне кірсе, әншейінде топырлап отыратын жұрттың бірі жоқ, жалғыз секретарьша қыз ғана бар екен, «Председатель командировкада» – деді Қалымбеттің дәл сол кісіге арыз алып келгенін біліп отырғандай.

	Қалымбет үнсіз коридорға шығып кетті. Председательдің жоқ болғанына, арызын көрсетіп әуреге түспегеніне кәдімгідей қуанып қалған еді. Соның әсерінен болар, есіктен қаттырақ екпіндеңкіреп шыққан – сол сәтте біреумен соқтығысып қалды. Кәдімгідей қатты соқтығысқан, теңселіп барып қабырғаға сүйене берді.

	– Кешіріңіз, – деді әлгі бейтаныс кісі. Сосын екпінімен бір-екі қадам жүріп барып, кері бұрылды. – Бір жеріңіз ауырып қалған жоқ па?!

	– Жоқ, – деді Қалымбет.

	– Маған біреулер телефон соғуы керек еді... соған асығып бара жатыр едім, – деді бейтаныс кісі. Ұзын бойлы, құс мұрынды қара торы кісі екен. Жанары өткір көрінді.

	– Ештеңе етпейді... Менің өзім де байқамай қалыппын, – деді Қалымбет. Сосын өзі де байқамай: – Нұрғалиев жолдасқа келіп едім, жоқ екен, – дегенді айтып қалды.

	– Ол кісі командировкада, – деді бейтаныс кісі әлгі қыздың сөзін қайталап. – Шаруаңыз бар ма еді?

	– Жай, әншейін... Бір кішкене нәрсе еді, – деді Қалымбет, күмілжіңкіреп. Бейтаныс кісінің өткір көзі қалтасындағы арызды байқап қалғандай ыңғайсыздана берген.

	– Алыстан келіп пе едіңіз? – деді әлгі кісі Қалымбеттің үсті-басына бір қарап қойып.

	– Алыс емес, – деді Қалымбет. – Жақын жер. Мынау тұрған «Құмжарған».

	Мынаны естігенде әлгі кісі таңырқап қалғандай болды.

	– «Құмжарған» дейсіз бе?! Ол қай жер? – деп қайыра сұрады.

	– «Сарысу» совхозының бірінші бөлімшесі, – деді Қалымбет. – Біз оны ескі атымен «Құмжарған» дейміз.

	– Е, онда біраз жерден келіпсіз ғой, – деді әлгі кісі. Шаруаңыз тек председательдің өзінде ғана ма еді. Мүмкін басқа жігіттер бітіріп жіберер.

	Қалымбет осы кезде ғана кезде ғана жобалай бастады көрмейтіні, білмейтіні жоқ деп жұрттың бәрі аңыз ғып айтып жүрген бірінші секретарь осы болса керек.

	– Бір арыз әкеліп едім, – деді Қалымбет, не де болса айтып қалайын дегендей мәселеге тікесінен көшіп.

	Секретарь өткір көздерін қадап, мұның жүзіне тіке қарады. Көзқарасында «Ау, ағайын, сіздің ауданда сіз сияқты арызқой адам жоқ еді ғой» дегендей таңданыс бар еді.

	– Қандай арыз?! – деді сосын даусы қатқылдау шығып.

	– Кәдімгідей арыз, – деді Қалымбет. – «Құмжарған» туралы... соның мұң-мұқтажы туралы.

	Секретарь Қалымбеттің әңгімесін соңына дейін тыңдаған жоқ.

	– Жүріңіз онда, – деп екінші қабаттағы кабинетіне қарай бастай жөнелді.

	Қабылдау бөлмесінде бір топ адам отыр екен, Қалымбет біразын шырамытты; бір-екі совхоздың директоры, әр түрлі шаруашылықтың басшылары тәрізді.

	– Сәл күте тұрыңыздар, – деді секретарь оларға. – Мен қазір мына кісінің жұмысын бітіріп жіберейін. Кіріңіз, – деді сосын Қалымбетке есікті ашып. Екеуі үлкен кабинетке қабаттаса кірді.

	– Ал қандай арызбен жүрсіз? Айта отырыңыз, – деді секретарь орнына жайғасар-жайғаспастан.

	Қалымбет костюмінің жан қалтасынан төрт бүктелген бірнеше парақ арызды үн-түнсіз секретарьға ұсынды. Секретарь арызды әуелі асығыстау көз жүгіртіп қарай бастаған, сосын біртіндеп мұқият оқуға кірісті.

	– Аты-жөніңіз қалай? – деді кенет қағаздан басын көтеріп, – Сіздің кім екеніңіз мұнда көрсетілмепті.

	– Жаңбыршиев, – деді бұл. – «Құмжарған» аулында тұратын Қалымбет Жаңбыршиев деген азаматпын.

	Секретарь қайтып ештеңе сұраған жоқ, бірнеше бет арызды аяғына дейін қадалып оқып шықты. Оқып болғасын да біраз уақыт басын көтермей, үнсіз отырып қалды.

	– Иә, – деді сосын Қалымбетке қарап. Жанарында әлгіндегідей жалтылдаған ұшқын емес, өкініш секілді бірдеңе білінгендей болды. – Сіздің арызыңыз тек осы ма?! Басқа ештеңе жоқ па?! – деді орнынан тұрып.

	– Иә, – деді Қалымбет, сәл ыңғайсызданып. Көңіліне жазған арызым ұнамай қалған екен дейтін суық ой келген. – Басқа ештеңе жоқ. Бар болғаны осы ғана.

	– Қалеке, сіз асығыс емессіз бе? – деді секретарь Қалымбеттің жанына келіп.

	– Жоқ, сағат жетідегі автобусқа үлгерсем болды, – деді Қалымбет.

	– Ендеше сәл күте тұрсаңыз, – деді секретарь даусын жұмсартып. – Мен әлгі кісілермен жарты сағаттай жиналыс өткізіп жіберейін... Сосын асықпай сөйлессек... Жарай ма?!

	– Е, мейлі, – деді Қалымбет.

	Секретарь Қалымбетті есіктің аузына дейін шығарып салды. Бұл шығысымен қабылдау бөлмесінде отырғандар ішке лап берген.

	Қалымбет жарты сағат емес, одан әлдеқайда көбірек күтіп қалды. Іштегілердің мәжілісі бітетін емес, әлденендей үлкен мәселені шеше алмай жатқан сыңайлары бар, кейде екі қабат есіктің ар жағынан қатты сөйлеген дауыстары естіліп қалады. Мәжіліс созылған сайын Қалымбет те тынышсыздана бастаған, бастаған, әсіресе секретарьдың «асықпай сөйлесейікші» деуінің ар жағында не жатқаны бұлдырлау болған. Есіне ертерек кезде ауылдарында болған бір колхоз председателі түскен. Жасы да ол уақытта осы Әбдіхалықовпен қатар шығар; зуылдап ағып тұрған сөзшең кісі; бірақ ешкімге дауыс көтеріп ұрыса да қоймайды. Кім барса да асты-үстіне түсіп қарсы алады. Не шаруа айтсаң да ықыластана тыңдайды. «Ойпырмай, ә?! Солай ма еді, қап, әттеген-ай, а?» деп қайта өзіңмен қосыла күйініп, өкініп отырады. «Е, мұны біз білмей жүріппіз ғой, айтқаныңыз сондай жақсы болды. Қайтсек те бір шара қолданармыз» деп, рақметін айтып, арқаңнан қағып, есікке дейін шығарып салады. Тіпті сөзінің арасына неше түрлі әзілдер де қыстырып жібереді. Мұның бәрін көргенде айтқан арызыңның, келген жұмысыңның бәрі орындалғандай риза болып шығасың. Бірақ кейін қарасаң әлгі мәселеңнің біреуі де шешілмейді, шешілмек түгіл сол қозғалмаған күйі тұра береді. Сосын ашуланып, ренжіп председательге қайта барасың. Болмас, не де болса қырғын дау туғызайын деп табалдырықтан ызалана аттайсың; қарасаң ұзын столдың басында түк кінәсі жоқ, сондай кішіпейіл, ақжарқын адам отыр. Сені көргенде орнынан ұшып тұрып: «О, Бәке!» (болмаса «Сәке!» ) келіңіз! Төрге шығыңыз!» деп жік-жаппар болады. Сені қашан келер екен деп сағынып күтіп отырғандай, сені көргенде шын жүрегімен шексіз қуанып қалғандай. Мұндай кісіге қатты сөз айтуға қалай ауыз барады. Ең ары кеткенде «Ойбай, Басеке-ау, ана жолғы жұмыс сол күйінше тұр, уәдеңіз орындалмай жатыр» – деп күмілжіңкіреп шағым айтқан боласың. Мұны көргенде колхоз бастығы сізден бетер күйіп кетеді. «A, солай ма?» деп столды алақанымен сарт еткізеді. – Мен ол жұмысты пәленшеге айтқан ем, түгеншеге тапсырып едім... Қап, ол оңбағандар орындамаған ғой... Көрсетейін қане оларға тапсырманы орындалмаудың қандай боларын... Жұртшылықтың сөзіне құлақ аспаудың неге апарып соғарын «Шақырыңдар қане пәленшеевті! Әпкеліңдер бермен түгеншеевті!» Бірақ табан астынан Пәленшеев таптыра қоя ма?! Түгеншеев қолға түсе ме?! Бірі – бригадир, екіншісі – ферма бастығы. Егіске бару керек... малды аралау керек, таң азаннан тұрып сонда кеткен. «Ой, әттеген-ай! Бірақ сіз абыржымаңыз! Босқа ренжімеңіз! Тірі болса кешке келеді осында. Сосын сыбағаларын беремін! Сіздің жұмысыңызды тап-тұйнақтай етіп орындатам! Жарай ма?!» Мұны айтып тұрған басқа біреу емес, колхоз бастығының тап өзі, не істейсің, әрине келісесің. Тіпті жұмысым осы жолы шынымен-ақ орындалар деген кәдімгідей үміт пайда болады. Сол үмітіңнің сөзсіз жүзеге асатынын дәлелдегісі келгендей, колхоз председателі қолтығыңнан демеп, әдемі сөздерін айтып, қарқ-қарқ күліп шығарып салады. Сыртқа жұмысыңыз түгелімен орындалған секілденіп кәдімгідей мәз болып шығасыз! Сосын бір күн күтесіз, екі күн күтесіз, апта күтесіз, тіпті құрысын, шыдай тұрайыншы деп ай күтесіз – әлгі жұмысыңыз болса сол баяғы орнынан бір сүйем жылжымай, қолға алынбай тұра береді. Содан шыдамыңыз таусылады; ренжіп, ашуланып колхоз председателінің кабинетіне жетіп барасыз. Кірсеңіз – о ғажап, колхоз председателі тура баяғы қалпы, сізді сондай жақсы көріп, сағынып отырғандай құшақ жая қарсы алады. Сіз жұмысыңызды айта бастасаңыз ол енді денсаулығыңызды, амандығын сұрап кетеді. Бала-шаға ауызға алынған соң бала-шағаңыздың қайтесің басыласыз, әлгі ашуыңызды, ызаңызды ұмытуға айналасыз.

	Әлгінде секретарь өзін есік аузына дейін шығарып салғанда Қалымбеттің есіне осы оқиға түскен. Көңілінде бұл да сол сияқты біреу болып жүрмесе жарар еді деген күдік оянған. Соны ойлағанда жиналыстың аяғын күтпей-ақ кете берсем қайтеді деп кәдімгідей толқи бастаған. Жиналыс тап осы сәтте біткен. Жұрт папкаларын құшақтап шығып жатыр... шығып жатыр, сосын әлдеқайдан қоңырау сыңғыр етіп, секретарьша қыз абажадай ауыр есіктің ар жағына жып беріп кіріп кеткен. Іле қайта шықты да Қалымбетке қарап сызыла сөйледі:

	– Сізді күтіп отыр... Кіріңіз.

	Секретарь столындағы әлденендей қағаздарды реттестіріп жатыр екен, Қалымбетті көргенде алдындағы орындықты нұсқады.

	– Қалеке, сіз не істейсіз? – деді әлден уақытта.

	– Ештеңе де істемеймін. Әлгінде айттым ғой, мен пенсионермін, – деді Қалымбет.

	– Ал оған дейін... пенсияға шыққанша не істедіңіз?

	– Әртүрлі жұмыстарда жүрдік қой, – деді Қалымбет. – Колхозшы болдық, кетпен шаптық, трактор айдадық дегендей...

	– Соғысқа қатыстыңыз ба? – деді секретарь.

	– Енді қатыспағанда ше?! – деді Қалымбет. – Басынан аяғына дейін болдым.

	Секретарь алдындағы қағаздарын былай ысырып қойды.

	– Сосын! – деді Қалымбеттен бір үлкен әңгіме күткен сыңаймен.

	– Сосын не болсын?! Соғыстан кейін қайтадан ауылға келіп жұмыс істедік.

	– Сіз асықпаңыз? – деді секретарь. – Бүкіл өміріңізді, көрген-білгеніңізді, бастан кешкеніңізді түгел айтыңыз...

	Мұның өмірбаянының әлгі арызға, «Құмжарғанның» қазіргі жағдайына қандай қатысы бар екендігі түсініксіз еді – Қалымбет күмілжіді.

	– Сіз іркілмеңіз, – деді секретарь Қалымбеттің бұл ойын аңғарып қалғандай. – Мен жай... былай білейін деп едім.

	Даусынан шын жүректен шыққан өтініш аңғарылған, Қалымбет бір сәт ойланып қалды. Бүкіл өмірі көз алдына келді – бала күнгі қызық дәурені, жігіт болып қара кетпенді Қалымбет атанғаны, соғысқа барғаны, қайтып келіп бульдозер айдағаны, бәрі-бәрі жыр болып төгіле жөнелетін секілденді. Оның бәрі күні-түн айтса таусылар ма?! Сондықтан да әңгімесін Тоқшылық каналын қазған кезінен бастаған. Әуелі кібіртіктеп, бара-бара қызды. Осы күнгі өміріне келгенде «Құмжарғанның» қазіргі келбеті, жер, су, тоғай, айдын шалқар көлдер туралы көкейінде жүрген ойлары есіне түскен; даусы жарықшақтанып, толқып сөйлеуге көшкенін өзі де аңғармаған, бірақ іркілген жоқ. Секретарь да сөзін бөлмеді Қалымбет қашан айтып болғанша қыбыр етпеді.

	Қалымбет әңгімесін аяқтағанда абажадай кабинетте тағы да тыныштық орнады.

	– Иә-ә, – деді сосын, секретарь әлденендей тоқтамға келгендей. – Сөйтіп сіз өмір бойы сол «Құмжарғанда» тұрып келе жатырсыз ғой?..

	– Иә... Басқа ешқайда табан аударған жоқпын, – деді Қалымбет. – Әлде де қозғалмайтын шығармын деп ойлаймын.

	– Әрине, – деді секретарь. – Ендігі жерде қайда барасыз, тұра бересіз.

	– Бірақ жұрттың бәрі көшіп кетіп, бір күні жалғыз қаламын ба деп ойлаймын, – деді Қалымбет.

	– Неге жалғыз қаласыз?! – деді секретарь. – Біз оған жол бермейміз. Бұл мәселемен дұрыстап айналысатын боламыз. – Секретарь орнынан тұрып кетіп, абажадай бөлмеде әрлі-берлі жүре бастады. – Сізге шынымды айтайыншы, менің өзім әлі күнге сіздің ауылды көрмеппін. Совхоз орталығында сан рет болдым, малшыларды араладым, кеншілерге соқтым ал «Құмжарғанға» жолым түспепті. Тек үлкен жолмен өтіп бара жатқанда байқайтынмын қалың ағаштың ішінде отырған ауыл сияқты еді.

	– Ол орталық көшедегі баяғыда Ефим деген кісі еккен ағаштар ғой, – деді Қалымбет. – Бұрын бұдан да қалың болатын. Қазір қайта жүдеп, едәуір тозып кетті.

	– Солай ма?! – деді секретарь бір сәт кідіріп. – Жасыратын несі бар, біз өзі кейде мұндай мәселеге көңіл аудара бермейміз ғой. Шаруашылықтың негізгі көрсеткіші жақсы болса, малды көбейтіп, егіннен мол өнім алып жатса бітті – бәрі дұрыс деп есептейміз. Әсіресе жердің, судың, жалпы табиғаттың сұлулығын көздің қарашығындай қорғауға шорқақпыз.

	– Мен де үнемі соны айтып жүрмін ғой, – деп қуанып қалды Қалымбет.

	– Жалпы, бұл тек сіздің ауылға ғана емес, бүкіл жер бетіне тән жағдай, – деді секретарь. – Қазір дүние жүзі бойынша экологиялық проблемаға айрықша көңіл бөлініп отырғаны да сондықтан. Шынына келсек табиғаттың бар қадір-қасиетін түгелдей ұғынып, түсініп, бағалап отырмыз деп айта алмаймыз. Кейде тіпті ұғынуға, түсінуге де тырыса қоймайтын тәріздіміз бе, қалай.

	– Неге? – деді Қалымбет, секретарь бұл мәселені табан астында шешіп тастайтындай үміттене қарап. – Мұның өзі ап-айқын, көрініп тұрған нәрсе емес пе?! Ендеше неге бұлай болады?!

	– Бұған бір сөзбен жауап қайтару мүмкін емес, – деді секретарь. – Бәлкім, бұған табиғат байлығы ұшан-теңіз, ол ешқашан таусылмайды дейтін ұшқары ойға үйреніп кеткеніміз әсер еткен шығар. Табиғаттан өзімізді жоғары қойғымыз келген тәкаппарлығымыздың салқыны тиген де болар?! Мүмкін, судың да сұрауы бар дегенді естен шығарып алдық па екен?! Күнделікті жұмыстың, шаруашылықтың айқай сүреңімен шапқылап жүріп, айналамыздағы сұлулықты қызықтауға, оны қорғауға көңіл бөлуді ұмытып кеттік пе?! Кім білсін?! Мысалы менің өзімді алайықшы, осы ауданға келгеніме бір жылға жақындады, содан бері «Құмжарғанның» жағдайынан хабарсыз екенмін. Неге?! Айтар болсам, оған себеп көп. Күнделікті жұмыстан – шөптен, малдан, егістен қол тимейді. Күні-түні осы мәселені ойлаумен ғана жүрдім. Мұны енді ғана түсініп отырған секілдімін. – Секретарь тағы да біраз үнсіз қалды. – Мен сізге бір нәрсе айтайын ба? – деді сосын жымиып. – Сіздің мына жазғаныңыз мені ойландырып қана қойған жоқ, сонымен бірге қуандырып та отыр. Иә-иә, рас. Қуандырып отыр. Бұл өзі сирек болатын нәрсе ғой, солай емес пе?! – Қалымбет осы кісі шын айтып отыр ма дегендей секретарьдың жүзіне аңтарыла қарады. Секретарь қызулана сөйледі. – Жасыратын не бар, қызметте жүрген соң арыздың түрлі-түрлісін көреміз ғой. Біреуді біреу қаралау, біреуді біреy жамандау, шындығынан өтірігі, жанашырлығынан жаласы көп арыздар. Ал сіз болсаңыз көкейкесті мәселеге барған екенсіз. Жалғыз «Құмжарған» емес – егер әңгіме бір «Құмжарғанға» тіреліп тұрса оңай ғой, дұрыстап қолға алсақ оған су да келтіреміз, елді де орнықтырамыз – бұл арыздағы жағдай бүкіл аудан болып ойланатын мәселе. Әрине, бұл бүгін болмағанмен ертең бәрібір қолға алынатын жағдай. Мені қуандыратыны – сонау алыстағы ауылда жатып соны сіздің де сезіне, түйсіне білгеніңіз... Демек мұны бір сіз емес, бүкіл жұрт, ел түсіне бастады деген сөз. – Секретарь сағатына қарап қойды. – Ал, Қалеке, бұл кездесуіміз соңғы кездесу болмас деймін. Мен жақын уақыттың ішінде ауылыңызға барамын. «Құмжарғанның» жерін, суын жақсылап аралаймын. Сонда тағы да әңгімелесеміз... Жарай ма?!

	– Жақсы, – деді Қалымбет орнынан тұрып. – Сау болыңыз.

	Секретарь оны тағы да есік алдына дейін шығарып салды...

	***

	Мұны бір жарым ай емдеген ақ бас дәрігер науқасқа туған жердің ауасы анау-мынау дәріден кем әсер етпейді деп отыратын еді, ауылға келгесін Қалымбеттің көзі бұған анық жеткендей болды. Есік-терезесі тас бүркеулі ала көлеңке үйде сарылып жата бермей, бір мезгіл анда-мында шығып, бой сергітіп жүретін болғасын ауруды кәдімгідей ұмытқан. Тіпті кейінгі кезде ауылдан ұзаңқырап, таңертең кетіп, кешке бір-ақ қайтатын болып жүр. Әйтеуір бітіретін шаруасы шамалы бірер күн көрінбей кеткен баспақ-торпағын іздейді, бірер машина шөп алатын жер қарастырады, әйтпесе тағы бір сылтау табылады, әйтеуір ыңғайы келсе, өзін сәл ғана сергек сезінсе жолға шығып кетеді. Осындай күндердің бірі Қалымбет Жоласқанға барған. Жоласқан кішкене көлдің жағасындағы ұзынша төбе еді, төбенің оңтүстік шығысы сексеуілді, шеңгелді қалың шабыр. Шабырдың ара-арасына қалың күйреуік, балықкөз, жантақ өсетін. Көл табанға жақындаған сайын торсылдақ, мия тұнып тұратын. Бір кезде осы өңірді қыстайтын мал шабырға жайылып, көлден су ішетін. Енді сол көл де жоқ, қалың шабырдың орны да, теп-тегіс тақырға айналған. Көлдің тартылуына себеп дарияның төмендеуі болғанда, шабырдың жоғалуына себеп – Жоласқанды өңі түгіл түсінде көрмеген, тек оның атын аудан картасынан білетін жобалаушылар еді...

	Бұл осыдан жиырма жылдай бұрын болған оқиға еді; дария бойына күріш орналастырумен айналысатын жобалаушылар Жоласқанның жалпақ шабырын күріштікке айналдырмақ болған. Жобалаушылардың ниеттері әбден дұрыс еді: ешқашан су шықпаған, кетпен тимеген шабыр егістікке айналдырылса өнімді шаш етектен беруі анық еді, бірақ бұл үшін дарияның деңгейі өзінің атамзаманғы қалпынан төмендемей, толықсып ағып жатуы керек еді. Жоласқанды игерудің барлық мүмкіндіктерін – игерілетін жердің көлемін, оған кететін шығынның мөлшерін және ол шығынның өтелу мерзімін, тіпті қанша, шлюз, қанша көпір салу керектігіне дейін дәлме-дәл есептеп, тап-тұйнақтай етіп көрсетіп берген жобалаушылар енді аз уақыттан кейін дарияның суының төмендеп кетерін болжай білмепті; мұндай жағдайдың болуы мүмкін екенін есепке алмапты. Бұл Қалымбет үшін түсінуі қиын таңқаларлық жағдай еді. Жоласқанның шабырын игергенде оның әр гектарына жұмсалатын шығын, түсетін пайдадан бастап, оның жиырма жыл, отыз жыл ішінде қанша тонна күріш беретініне дейін алдын ала жобалап, көріп, біліп отырған мамандардың көздерінің майын тауысып, күш-қуатын сарп етіп, үкіметтің ақшасын шашып дайындап жатқан жобаларының жүзеге асуына жол ашатын ең басты шартты аңғармағанына таң қалмағанда неге таң қалуға болады. Кейін Қалымбет Алматыға барғанда осы туралы Сәлімнен сұрап көрген, сонда баласының жауабы бұрынғыдан да бетер ғажап жаңалық болды. Сәлімнің айтуына қарағанда, дарияның суының азаюына әсер ететін құрылыстарды жобалаушылар мен Жоласқан өңірін суландыруды жобалаушылар бір жерде, бір үйде жұмыс істейді екен. Айырмашылықтары жалғыз – біреулері бірінші қабатта, екіншілері екінші қабатта. Сонда әлгі бірінші қабаттағылардың екінші қабаттағылардан: «Ау, ағайындар, біз мынандай жерді игерейік деп жатырмыз, осының болашағы қалай болады?» – деп сұрамағаны; екінші қабаттағылардың: «Жолдас әріптестер, біздің жобамыз жүзеге асқанда дария төмендейді, сіздердің Жоласқандарыңызға су шықпайды» – деп бір ауыз сөз айтпағаны шынында ғажайып нәрсе еді.

	Сонымен бірінші қабаттағылардың Жоласқанды игеру туралы дер кезінде дайындап берген жобасы көп ұзамай жүзеге асып кеп кетті. Жоласқанға облыстағы үлкен ПМК-ның бірі көшіп келді. Шабырда арқырап-дүркіреген бульдозерлер, скреперлер қаптады. Мойындары сорайып, канал қазатын экскаваторлар жетті. Асфальт жол мен екі араны ала шаң етіп машиналар ағылды. ПМК-ның басшылары өздеріне бекітілген үлкен істі тезірек бітіруге жандарын салып, ұйқы-күлкіні азайтып, шапқылап жүрді. Осындай қызу қарқынның нәтижесінде айналдырған бір жаздың ішінде Жоласқанның асты үстіне шықты. Баяғыдан бері қыстың суығында малға әрі пана, әрі жайылым болып отырған жусанды, күйреуікті, жантақты шабыр айнадай тегіс тақырға айналдырылды. Дариядан бермен қарай әні мен тереңдігіне анау-мынау кеме жүруге жарайтын үлкен канал қазылды. ПМК өзіне берілген міндетті абыроймен асыра орындап, алғыс пен сыйлықтың астында қалды. Енді тек каналмен арқыратып су айдап, әлгі тегістелген жерге жал тұрғызып, күріш егу ғана қалып еді. Бірақ Жоласқанды игеруге бөлінген қаржының бәрі жұмсалып, енді пайда түсетін кезге келгенде жұмыс пышақ кескендей кілт тоқтады. Өйткені іске жобалаушылар елемеген ең басты шарт араласқан еді – дарияның суы төмендеп, әлгі кеме жүретіндей каналға су шықпай қалды. Бұған «Сарысудың» қой өсіретін шаруашылық болып қайта құрылғаны қосылды. Сөйтіп Жоласқанның тақтайдай тегістелген жазығы қайтадан жым-жырт тыныштыққа бөленді. Бұдан жобалаушылардың ештеңесі кеткен жоқ, Жоласқанды игеру туралы жасаған жобаларын дер кезінде бітіріп, өткізгендері үшін тиісті сыйлықтарын алып, енді Жоласқаннан да бетер үлкен бір өңірді суландыру, игеру туралы жоба дайындауға кіріскен. ПМК-ның өкілдері де соншама уақыт күш жұмсап жасаған еңбектерінің далаға кеткеніне пәлендей өкіне қойған жоқ – бөлінген қаржыны игергендеріне, бәйге алғандарына қуанып, дарияның басқа өңіріне қоныс аударды. Айналып келгенде зардап шеккен «Сарысудың» малы мен малшылары болды. Күн суыта қыстауларына көшіп келген қойшылардың алдында жылдағыдай отқа тұнып тұрған қалың шабыр емес, үстінен безілдеп қаңбақ қана жүгірген мидай тақыр жатты.

	Міне, содан бері қанша жыл өтті, Жоласқанның тегістелген тақыры егіс егілмеген күйі әлі жалтырап жатыр. Әр жеріне қылтиып өскен балапан сексеуілдерден өзге ештеңе жоқ. Бұрын ауылдың жайылымға шығып, ұзап кеткен малы көбіне осы шабырдан табылатын, енді олар да мидай тақырға бір сәт кідірмей, сонау дария жағасындағы қалың шеңгелдің ішінен бір-ақ шығатын болды.

	Қалымбет осы боз тақырмен жүріп отырып, құрғап қалған көл табанға қарап келе жатты. Көлік пен жүрмей, өше бастаған жол айналасындағы топырағы әлі күнге тау-тау болып үйіліп жатқан каналдың құрғақ арнасын кесіп өтетін еді; Қалымбет соған келгенде бірден өтіп кетпей, әлгі биік үйіндінің басына шықты. Айналасына күн салып қарап тұрған – біреудің айқайлаған даусы шыққандай болды. Қараса, баяғыда осы өңірді түп-түгелдей тегістеп жіберген бульдозердің табанына түспей, әлденендей себеппен аман қалған бірер түп жиде бар екен, соның көлеңкесінде біреу бұған қарап қол бұлғап тұр. Қалымбет жолдан шығып, жидеге қарай жүрді; жақындай келе таныды, көлеңкеде тұрған адам – Жұманазар екен.

	– Ау, Қалеке, қайда жүрсіз?! Сізді іздеп бармаған жеріміз жоқ, – дейді анадайдан айқайлап.

	Қалымбет таңданып қалды, «директордың соншама шабылып іздейтіндей не жұмысы болды екен» деп ойлаған.

	– Сізді бірінші секретарь Әбдіхалықов жолдастың өзі көргісі келіп еді... Үйіңізге соққанбыз... сосын осылай кетті дегенді естіп...

	– Не?! Жайшылық па?! – деді Қалымбет.

	– Жай. Әбдіхалықов жолдас жер көремін, жайылым аралаймын деп шығып еді, өзіміз де Жоласқанға келе жатқанбыз; енді сізді қай жерден кездестірер екенбіз деп ойлап келе жатыр едік.

	Сәл әріректен, үлкен төбенің беткейіндегі биік тораңғылдың көлеңкесінен «Уазик» машинасы көрінді. Екеуі солай беттеді.

	Бірінші секретарь машинаның жанында жанында тұр екен. Костюмін желбегей жамыла салған, биіктің басынан дарияға дейінгі ұланғайыр далаға әлдене іздегендей тінте қарап тұр. Қалымбет жақындап келгенде бермен бұрылды.

	– Ау, Қалеке, қалыңыз қалай? Денсаулығыңыз мықты ма?! – деп анадайдан сәлемдесіп жатыр.

	Тораңғылдың көлеңкесіне үлкен одеял жайылған екен, үшеуі соның үстіне отырды. Шофер жігіт машинадан бір адам әрең көтеретіндей үлкен қарбыз алып келді. Жұманазар ұзын пышақты қарбыздың бүйіріне салып жіберіп еді, қарбыз дар етіп қақ бөлінді. Іші өрттей қып-қызыл екен, ауаға тәтті, қош иіс жайылғандай болды.

	– Жарықтық әбден піскен екен, – деді Қалымбет.

	– Оу, мұны өздеріңіз өсірдіңіздер ме?! – деді секретарь таңданыс аралас дауыспен.

	Жұманазар күмілжіді.

	– Жоқ, бізде су жоқ қой, бақша өсіре алмаймыз. Мына көрші ауылдан алып тұрамыз.

	– Солай ма?! – деді секретарь көңілі толмағандай.

	– Біздің ауылда бұрын бұдан да үлкен, бұдан да тәтті қарбыздар өсетін, – деп әңгімеге араласты Қалымбет. – Әсіресе көл табандарға еккенде айрықша бітік болатын. Тіпті біреуін бір адам көтере алмайтын еді десем өтірікші бола қоймаспын.

	– Қойыңызшы, – деді Жұманазар сенбегендей болып.

	– Рас айтамын, – деді Қалымбет қызуланып. – Осы Жоласқанның айналасы қауын-қарбызға сыңсып жататын.

	Секретарь соры шығып, шаңғытып жатқан көл табанға қарап қойды.

	– Қалай ойлайсыз, ексе қазір де шығар ма еді? – деп сұрады.

	– Неге шықпасын, – деді Қалымбет. – Тек су болсын деңіз, су болса бұл өңірге өспейтін нәрсе жоқ.

	– Ал жоңышқа ексек ше?! Онда қалай болар еді; еңбегіміз далаға кетіп, зиянға отырып қалмаймыз ба? – деп секретарь бір нәрсені анықтап алғысы келгендей қадала сұрады.

	– Зияныңыз не, бұл дегеніңіз қып-қызыл пайда ғой, – деді Қалымбет. – Бұл жерге өскен жоңышқаны жылына үш рет, тіпті төрт рет орып алуға болады.

	– Ал сіздер неге екпей жүрсіздер? – деп сұрады секретарь директорға қарап.

	– Ойбай-ау, Сәке-ау, су жоқ қой, – деді директор.

	– Дарияға насос орнатыңдар... Сөйтіп су шығарыңдар!

	– Өйтуге де болар еді, – деп келіскен ыңғай танытты директор. – Бірақ малдан қалай қоримыз. Бұл маңайға жоңышқа ексек, ауылдың бар малы осылай жөңкіледі. Ал оны қору, күзет қою тіптен мүмкін емес. Біресе ана жақтан, біресе мына жақтан жаудай тиіп, шаңын шығарып, тып-типыл етіп жібереді. Бұл талай көрген нәрсе ғой...

	– Айналасын қоралап, қоршап қойса ше?! – деді Қалымбет. – Сөйтіп тірлік етіп, тау-тау жоңышқа жинап жүрген шаруашылықтар да бар көрінеді...

	Директор қолын сілтеді.

	– Ол жай сөз ғой. Ұшан-теңіз жерді қалай қоралайсың? Оның үстіне жайқалып тұрған тұрған жоңышқа жоңышқа көрсе мал қораңды қайтсін, быт-шыт қылып бұзып кетеді...

	Қарбыз жеп болғасын Қалымбет бірінші секретарьмен бірге төбе басына шығып тұрды. Секретарьдың оңаша сөйлескісі келген ыңғайын аңғарды ма, Жұманазар машинаның жанында қалып қойды.

	– Ұшы-қиырсыз дала бос жатыр, – деді секретарь тағы да әлгіндегі қалпымен иен даладан бірдеме іздегендей үңіле қарап.

	– Бұрын мұның бәрі сыңсыған тоғай, үйрек ұшып, қаз қонып жатқан айдын шалқар көл болатын. Қамысын, миясы мен торсылдағын ат жарып жүре алмайтын, – деді Қалымбет. – Көріп тұрсыз, енді соның бірі жоқ. Шыныңызды айтыңызшы, мұның бәрі осылай болып кете бере ме, жоқ, тоқтайтын кезі бола ма?!

	– Нені айтасыз? – деді секретарь.

	– Мына сияқты көлдер құрғап, шалғындар, тоғайлар қурап, жер азып барады. Соны айтамын, – деді Қалымбет. – Осыларды тоқтатудың бір шарасы бар ма?!

	Секретарь бірден жауап қайыра қоймады. Жанарын Қалымбеттің иығынан асыра, әлдеқайда алысқа қарады.

	– Неге болмасын. Тоқтатуға болады ғой, – деді біраздан кейін.

	– Ендеше нені күтіп отырмыз?! Егер ондай мүмкіндіктер бар болса, тезірек жүзеге асырмаймыз ба?! Ал мына қалыппен кете берсе, енді бір он бес, жиырма жылда дарияның бойы түгелімен тақырға айналып кетер...

	– Мұныңыз енді артықтау, – деді секретарь, – су қанша төмендегенмен дарияның аты дария, соншалықты жоқ болып кете қоймас.

	– Қалай жоқ болмайды? – деді. Қалымбет қызуланып. – Өзіңіз де көрген шығарсыз, біздің ауылдан әрі, Бетпақдалаға баратын жолда Нәнсай дейтін құрғап қалған сай бар. Жағасында төбе-төбе болып үйіліп қалған ескі қалалардың, қорғандардың орны әлі күнге жатыр. Алматыда тұратын балам бір келгенде айтып отырды – сол Нәнсай дарияның осыдан жүздеген жылдар бұрынғы негізгі арнасы екен. Бір кезде ол толықсып аққан өзен болған, екі бетінде қалың тоғай өскен. Аң, құсқа бай, жанға жайлы, рақат мекен екен. Кейін дария ауып, басқа арнаға түсіп кеткесін бәрі өзгерген. Қазір қарасаң қалың тоғай да, жасыл шалғын да, ештеңе де жоқ. Тек жалтыраған мыс тақырлар, жал-жал жалаңаш құмдар ғана жатыр. Қирап кеткен қала-қорғандардың орны – шашылған қызыл кірпіштер ғана жатыр. Дариядан айырылсақ, онда бұл өңірдің бәрі сондай шөлге, тақырға айналмасына кім кепіл?!

	– Е, ол баяғы заман ғой, – деді секретарь. – Қазіргі кезде оны болдырмауға күшіміз әбден жетеді.

	Қалымбет басын шайқады.

	– Қайдам?! Күштіміз, құдіреттіміз деп төс ұрғанда жақсымыз, бірақ көлді шөлге айналдырып жіберу құдіреттілік пе, жоқ, әлсіздік пе, кім білсін?! Тіпті, осы Тоқшылық каналына су шығаруға мүмкіндік жоқ сияқты... «Құмжарған» ауылының іргесінен құм суырып тұр, оны тоқтатудың жолы да көрінбейді. Сонда мықты болғанымыз қайсы?!

	– Бұған кім кінәлі деп ойлайсыз?

	Қалымбет бірден жауап бере қойған жоқ, секретарь өз сұрағына өзі жауап беріп кетті.

	– Әрине, совхоз басшылары, аудан басшылары кінәлі деп есептейсіздер. Бәрі де соларға байланысты деп ойлайсыздар. Дұрыс. Бірақ бәрін солар шешсін деп қарап отыра беруге бола ма?! Сонда былайғы жұрт, ел не бітіреді?! Айталық, дарияның бойы шөл болып бара жатыр дейсіз, алаңдауыңыз орынды. Бірақ осыны тоқтатуға, болдырмауға өздеріңіз, құмжарғандықтар не істедіңіздер?! Қандай үлес қостыңыздар?!

	Секретарь сөзін доғарып Қалымбеттің жүзіне қарады.

	– Біздің қолымызда тұрған не бар? – деді Қалымбет.

	– «Біздің қолымызда тұрған не бар?!» Көрдіңіз бе, мұны жалғыз сіз емес, сол ауылдың кез келген азаматы айтады. Рас, сіздер дарияның суын баяғыдай арнасынан асырып ағыза алмайсыздар. Бірақ ауылдарыңызға қарай лықсып келе жатқан құмның бетін қайтаруға, құрғақшылықтың әсерін азайтуға азды-көпті болса да үлес қосуға шамаларыңыз жетеді ғой. Ең құрығанда әрбір үй есіктерінің алдына ағаш отырғызып, ауласын көгалға айналдырса қайтеді?!

	– Ойбай-ау, су қайда?! – деді Қалымбет.

	– Судың азайғанына шамалы-ақ жыл, ал одан бұрын, дария тасып, көл-көсір болып жатқанда не бітіргенсіздер?! Бүгін аралап көрдім, ауылдағы үйлердің оншақтысының ғана есігінің алдында көгерген ағаш бар. Неге бұлай?!

	– Қол тимеген, мүмкіндік болмаған шығар, – деді Қалымбет.

	– Егер шындап кіріскенде бәріне де уақыт табуға болатын еді, – деді секретарь. – Оның үстіне, қазір ауылға қарай жөңкіліп көшіп жатқан құм бір кезде қалың жыңғыл, сексеуіл, жусан өскен төбелер болған. Ал солардың бұтасын тамырымен отап отқа жаққандар, қора соққандар кімдер?! Ол өздеріңіз – сол «Құмжарғанда» тұрғандар. Шабырдағы сексеуілдің бәрін шынжыр табанды тракторға байланған темір троспен тартып, тып-типыл отап алғандар кімдер?! Ол сол құмжарғандықтар. Суы азайған көлдердің қопасын өртеп, қамысын шауып алып, тезірек құрып кетуіне жағдай жасағандар да сырттан келген жоқ – өздерініз. Тоғайы сиреп, панасы азайған жердің қырғауылын балапанынан бастап атып, қоянын бұта-бұтаның түбінен қуып жүріп, қырып азайтқан, енді қыстың боранында күнін көре алмай қаңғалақтап келген көтерем ақбөкендерге дейін аямай жүрген браконьерлер де аспаннан түскен жоқ өздерініздің жігіттеріңіз. Осының бәріне, яғни қара жердің бетінен пайда алуға келгенде уақыт табылады, қол да тиеді, ал енді сол жерге өз тарапыңыздан бірдеңе беруге... ең болмаса бір түп ағаш отырғызуға келгенде толып жатқан кедергі кездесе кетеді.

	– Бұл енді ұсақ-түйек нәрселер ғой, – деді Қалымбет. Секретарь басын шайқады.

	– Қателесесіз, – деді сосын. – Қазір біздің жанымызды ауыртып отырған мәселе ең алдымен осы ұсақ-түйектен басталған. Өзгені былай қойып, қарапайым бірер мысал келтірейік. Қазір жер бетінде жүздеген миллион адам бар, егер солардың бәрі жерден тек ала беретін... ала беретін болса оның аяғы неге апарып соғады?! Жердің байлығы: ауасы, суы, көк шалғыны, жасыл орманы, жан-жануарлары шексіз емес қой. Оларды мәпелемесе, сақтамаса, көбейтпесе, өсіріп-өндірмесе күндердің күні таусылып бітпей ме?! Өкінішке қарай, жұрттың бәрі бірдей бұл жөнінде пәлендей ойланып-толғана қоймайды. Ең асып кеткенде «Ойпырмай, дария төмендеп барады, жер тозуға қарады, ауылды құм басуға айналды» деп уайымдаған болады. Бірақ бұларды болдырмауға өз басым қандай үлес қоса алар едім дегенді қаперіне де алмайды. Тек бұл құбылыстар қашанға созылар екен, қайда жетіп тоқтар екен дегенді сырттай бақылап отыра береді. Тіпті болмаса, бәріне қолды бір сілтеп қалаға ма, ауданға ма, әйтеуір басқа жаққа көше жөнеледі.

	– Демек, басты қателік жұрттың өзінде; ал басшыларда, мысалы, совхоз директоры Жұманазарда ешқайдай кінә жоқ болғаны ма, – деп сұрады Қалымбет. – Мысалы, менің өз басым директордың ауылға, жұртқа жаны ашымайды, ең басты мақсаты совхоз міндеттемесін орындап, көрсеткіштерін жақсартса болды, басқаны қаперіне де алмайды деп ойлаймын.

	– Бұл пікіріңіздің жаны бар, – деді секретарь. Совхоз басшыларынан да кеткен кемшіліктер жеткілікті. Мысалы, совхоздың директорынан бастап барлық маманы дарияның ағыл-тегіл суына, оның жайқалып өсетін көк шалғынды жайылымына әбден үйреніп алған. Енді сол дарияның деңгейі аяқ астынан кілт төмендеп кетті, шабындықтарға шығатын су азайды, оған қатарынан бірнеше жыл келген құрғақшылық қосылды. Мұның бәрі төтенше қиындықтар туғызды. Енді осы ерекше жағдайға бейімделе білу керек еді, жаңадан туындаған қиындықтарды жеңетін жаңа тәсіл, жаңа әдіс, жаңа күш, жігер керек еді. Бірақ мұндай қасиет совхоз басшыларынан табыла қоймаса керек.

	– Сонда мұның бәрі бұрынғы қалпынша қала бере ме? – деп сұрады Қалымбет.

	– Неге қала береді? – деді секретарь. – Енді шұғыл шаралар қолданатын боламыз. – Сосын әңгімесін кілт үзіп, ұлан-ғайыр ақ тақырларға қарады. – Шіркін, мына жерге жоңышқа ексек... Сосын жаңа сіз айтқандай кемінде үш рет орып алсақ...

	– Үш ретке дау жоқ, – деді Қалымбет. – Тек су болсын деңіз.

	– Суды келтіреміз. Бірақ ең басты мәселе суды келтіруде ғана емес, оны дұрыстап пайдалана білуде де ғой, – деді секретарь. Сосын баяғы ПМК қазып тастап кеткен каналға қарады. – Қалай ойлайсыз, мынаған су салып жіберсек, анау мидай жазыққа шыға ма?!

	Қалымбет бір сәт ойланып қалды.

	– Шығады ғой, тек бұған анау-мынау бір дарияның суы керек шығар.

	– Рас айтасыз, – деді секретарь. – О баста тым артық есептеп қазылған нәрсе болса керек. Бізге мынандай шағын каналдар болса...

	Бұл көрсеткені тораңғылды төбенің етегіндегі жіңішке арық еді. Атам заманда Сыр бойы диқандарының қолымен қазылған, қазір біраз көміліп, айналасын шеңгел, жыңғыл басып, кей жері мүлдем көмілуге айналған арық... Осыны көргенде Қалымбеттің есіне мұндай арықтарды өзінің де талай қазғаны түсті. Қара кетпені күнге шағылысып, топырақты жоғары қарай лақтырып жатқаны көз алдына келді...

	– Дегенмен өзінің біраз жерін пайдалануға да болатын сияқты, – деді секретарь, арықтың ескі сорабын көрсетіп. – Мысалы, мына тұстарын аршып, су салып жіберсе зырлап кетпей ме?!

	– Сонда суды қайдан әкелесіздер? – деді Қалымбет.

	– Дарияға насос орнатамыз, – деді секретарь. – Жақында ауданымызға шет елден бірнеше насос келеді. Солардың екі-үшеуін осы «Сарысу» совхозына бөлеміз.

	– Оның біреуін Тоқшылық каналының, сағасына орнатса, шіркін! – дегенді Қалымбет еріксіз айтып қалды.

	Секретарь ақырын жымиып қойды.

	– Әлбетте, ең алдымен сол жерге орнатамыз. Сосын Тоқшылық каналының суы баяғыдай толықсып ағатын болады. Суы «Құмжарғанның» төбесінен құятындай дәрежеге жетеді.

	– Рас па? – деді Қалымбет сенбегендей қалыппен.

	– Әрине, – деді секретарь. – Бұл мәселені шешілді деп есептей беруіңізге әбден болады. – Сосын есіне бірдеңе түскендей. Қалымбеттің бетіне сынай қарады. – Шыныңызды айтыңызшы, осы Жұманазарды қандай басшы деп ойлайсыз?!

	Бұл күтпеген сауал еді, Қалымбет не айтарын білмей тосылып қалды.

	– Жаман емес қой... Совхоз жоспарын үнемі орындап келеді...

	– Жоспарды айтпаймын... ол енді белгілі нәрсе. Былай... жалпы, халықтың жағдайына қалай қарайды.... Көңіл бөле ме?!

	Қалымбет секретарьдың нені меңзеп отырғанын енді түсінгендей болды.

	– Ашығын айтсам, онша емес сияқты, – деді көкейіндегісін жасырмай. – Көбіне төл деп, ет деп, жүн деп шапқылап жүретін сияқты. Жұрттың «Құмжарғаннан» кетіп жатқанының мәнісі де осында болар...

	– Неге бұлай етеді деп ойлайсыз? – деді секретарь.

	Бұл жағы Қалымбетке бұлдырлау еді.

	– Қайдан білейін... Бәлкім, жұмысы көп, қолы тимейтін шығар.

	– Жұмысы көптіктен, қолының тимегендігінен де емес болар, – деді секретарь енді өзімен өзі сөйлескендей болып. – Менің ойымша, диқангершілікті білмейді-ау деймін. Дұрысын айтқанда, бұл кәсіп қанына сіңбеген. Қара жердің қадірін жете түсінбейтіні де сондықтан шығар. Шаруашылықты бір жақты жүргізетіні де осы себепті болар. Совхоз мал өсіреді екен деп бүкіл көңілді тек соған ғана аударатын болса керек... Ал бұл жердің халқы ежелден диқан емес пе?!

	– Әрине, – деді Қалымбет. – Мына арықтарды қазған біздің ата-бабаларымыз болатын...

	– Ендеше қуана беріңіз, ұзамай бұл арықтармен қайтадан сылдырап су ағатын болады. Мына жапан далаға қайтадан тіршілік келіп, көк шалғын қайтадан жайқалатын болады...

	Секретарь жанарынан тағы бір өткір сәулелер байқалып, ұлан-ғайыр далаға қарап қойды...

	***

	Жоласқанның бойында секретарьмен кездескеннен кейін Қалымбет тура жиырма үш күн өмір сүрді. Жиырма үш күн! Бұл көп пе, аз ба?! Әрине, аз еді. Тіпті адам ғұмыры үшін көзді ашып-жұмғандай ғана сәт еді. Қалымбет те бұл жиырма үш күннің қалай өте шыққанын аңғармаған шығар. Тіпті көрер жарығының таусылып, ақырғы сәтінің жақындап келе жатқанына сеңбеген де болар. Бәлкім, түбі өлімнің жеңілерін: тіршіліктің, өмірдің үстем шығарын көңіліне медеу етті ме екен, кім білсін: әйтеуір осы соңғы жиырма үш күнді айрықша сабырмен, болашаққа деген сеніммен өткергені анық. Жүзінен де, сөзінен де уайым, күдік, қиналыс аңғарылған жоқ. Қайта бұрынғыдан әлдеқайда ашылып, жарқын-жарқын әңгімелесіп, әзіл-қалжың айтып жүрді.

	Қалымбет қайтыс болардан екі күн бұрын ауылда: «Ой, не айтасың, совхоздың бүкіл басшыларын ауданға, бюроға шақыртыпты, сірә, бір тықыр таянса керек» деген хабар дүңк ете қалған... Бюроға кеткендердің ішінде Қалымбеттің баласы да бар еді... содан олар ел орынға отыра бір-ақ оралды. Қалымбет үйде еді, баласының жүзін көргенде шошып кетті, қап-қара болып түтігіп тұр екен.

	Не болғанын сұрауға Қалымбеттің батылы жетпеді.

	Баласы түнеріп, екі қолын қалтасына салып, бөлмені кезіп біраз жүрді.

	– Жақсы болды! Өте жақсы болды! – деді әлден уақытта дауысы жарықшақтана шығып.

	Қалымбет бұл сөздің ар жағында үлкен зіл жатқанын бірден аңғарып еді.

	– Нені айтып тұрсың? – деді сосын батылсыздау ғана.

	– Мені жұмысымнан алып тастады, – деді баласы ызбармен.

	– Не деп алды? – деді Қалымбет.

	– Не деп алушы еді?! – Баласы ащы мысқылмен мырс етіп қойды. – Білмейтін шығарсыз?! Әкесі баласының үстінен арыз жазады, сосын баласын жұмыстан алып тастайды... Қандай тамаша!

	Қалымбет мән-жайды ептеп түсіне бастағандай болды.

	– Қателесесің, – деді сосын дауысы дірілдеп. – Арызда сен туралы бір ауыз сөз жоқ болатын.

	– Бәрібір, – деді баласы ызаланған күйі. – Мені жазбасаң, директорды... Жұманазарды жаздың... Оған сілтенген шоқпардың маған да тиетінін біле тұрып жаздың...

	– Жұманазарда жұмысым жоқ, – деді Қалымбет. – Мен жазсам «Құмжарғанның» жағдайын жаздым. Онда тұрған не бар?!

	– Қайдағы бір «Құмжарғанға» жаның ашиды... Ал маған... өзіңнің балаңа жаның ашымайды, – деді Өмірбек.

	– Қайдағы «Құмжарғаның» не?! – деді Қалымбет. – Ол сенің кіндік қаның тамған жерің емес пе?! Туған, өскен ауылың емес пе?! Оған жаның ашымағанда неге ашиды?!

	– Әр нәрсенің өз реті бар, – деді баласы. – Жарайды, мені босатты... Жұманазарды да босатты. Ал осыдан «Құмжарғанға» қандай пайда келеді?!

	– Жұманазарды да босатты ма?! – деді Қалымбет.

	– Иә, – деді баласы. – Екеумізді де босатты.

	– Дұрыс болған екен, – деді Қалымбет.

	– Әрине, – деді баласы күйініп. – Сізге әсіресе мені босатқаны өте жақсы болған шығар. Ал енді мен не іcтеймін?! Бала-шағамды қалай асыраймын?!

	– «Қолың көтере алмайтын шоқпарды беліңе байлама» деген сөзді білесің бе? – деді әкесі. – Саған осы бастық болып не керек?! Сен туа бітті диқан емессің бе?! Ата-бабаң кетпен шапқан, арық қазған, астық өсірген. Мен де сөйткем... Сен де сөйтесің...

	– Ол қолымнан келмейді, – деді баласы. – Оның үстіне пәлен жыл оқыған оқуымды қайтемін: пәлен жыл істеген мамандығымды қайда қалдырамын?! Мұның бәрін тастап, кетпен шауып кетсем жұрт жата қалып күлмей ме?!

	– Күле берсін, – деді Қалымбет. – Жұрттың сөзінде, күлгенінде тұрған дәнеңе жоқ, адал еңбегіңмен нан тауып жесең болды...

	– Әй, қойыңызшы, – деді баласы, сізге сөз түсіндіру мүмкін емес деген сыңаймен. Сосын үн-түнсіз төргі бөлмеге кіріп кетті.

	Ертеңіне бүкіл ауылдың әңгімесі Жұманазар мен Өмірбектің орнынан алынғаны туралы болды. Біреулер қуанды, біреулер таңырқады, тіпті сауап болды деп табалағандар да шықты. Қалымбеттің мұнысы несі, қартайғанда қарап жүрмей, өз баласына зиянын тигізгені қалай деп пыш-пыш әңгіме айтқандар да болды. Мұның шет жағасы Қалымбетке де жетіп жатты. Және неше түрлі өзгеріп жеткен. Қалымбет бір түрлі ыңғайсыз күйге түскен. Жұрттың бәрі мұның сыртынан «Анаң қарашы, анау арызқойды қарашы!» деп мырс-мырс күліп тұратындай көрінген. Содан тұла бойы бір түрлі ауыр тартып, жүрек тұсы сыздаған секілденген. Осы екі ортада тағы бір әңгіме гу ете қалды. Бұл жаңадан келген директор туралы әңгіме еді. «Несін айтасың, бұрын егіні де, малы да бар үлкен шаруашылыққа көп жыл басшылық жасаған, тәжірибелі маман екен. Сосын «Сарысуды» көтерсін деп әдейі жіберіпті» деп жұрт желпініп жүр. Осы сөздердің әсері шығар, Қалымбет үйде отыра алмай, сыртқа шығып кеткен. Аяңдап, гараж алдындағы биік төбенің басына көтерілген. Қасында ешкім жоқ, жалғыз өзі. Күн батып бара жатқан кез – дүние тып-тыныш. Аспанның батысы қып-қызыл: неше түрлі бояумен жалтылдап, нұрланып тұр. Ал шығыс жақ қап-қара: көлеңке қоюланып, түн түнеріп келе жатқандай. Төбе басындағы Қалымбет осы екі дүниенің – қою қараңғылық пен жалтылдаған қызыл жалқын сәуленің арасында қолын ұстап, ұзақ тұрды. Көңілін әлденендей мұң, сағыныш билеген тәрізденді. Теріскейден сыңсып соққан желге араласып, әлденедей бір әуен жеткендей болды. Қайта оралмас балалығын, жастық шағын еске түсіретіндей қимас әуен еді. Тұла бойы бір түрлі шымырлап, бар дүниені ұмытып, үнсіз тұрған. Кенет анадай жерден екі-үш «Уазик» шыға келді. Біреуі Жұманазардың машинасы, сірә жаңа директорға жұмысын өткізіп жүрсе керек. Алдыңғы машиналар төбе басында тұрған Қалымбетке назар аударған да жоқ, зулап өте шыққан тек Жұманазардың «Уазигі» ғана анадай жерге барғанда кілт бұрылды. Құмды бұрқыратқан күйі Қалымбеттің қасына келіп, кілт тоқтады. Жұманазар есікті сарт еткізіп ашқан. Жерге түскен жоқ. Сәлемдеспеді де.

	– Иә, не ғып тұрсыз?! – деді дауысы жарықшақтана шығып. – Директорды құрттым, мақсатыма жеттім деп мәз болып тұрсыз ба?! Жоқ, мен құрымаймын. Құрыса анау сенің өз балаң құриды. Күнін көре алмай, бөз теріп кетеді. Ең болмаса соны ойламадың ба?! Ақымақ!

	Осыны айтты да есігін сарт еткізіп қайта жауып алды. «Уазик» орнынан оқша атылып жүріп кетті.

	Мұның бәрінің қас-қағым сәтте болғаны сонша, Қалымбет ауызын ашып, бірдеңе деуге үлгере алмай қалды. Тек ұзап бара жатқан машинаның артынан қарап, сілейіп тұра берді. Құлағында Жұманазардың әлгі сөзі зың-зың естіліп тұрғандай. Қаны басына шауып, тұла бойы әлсіреген секілденді. Сосын үн-түнсіз үйіне қайтқан. Келсе, кешкі ас дайын болып, дастарқан жайылып, самауырын қайнап тұр екен. Қалымбет шайдан бір-екі кесе ішті де, төргі үйге барып, қисайып жатып қалды.

	Содан қайтып басын көтерген жоқ...

	Мүмкін, Жұманазардың әлгі сөзі әсер етті, бәлкім қыр соңына түскен аурудың ақыры жеңген жері болды, әлде тіршілік үшін күрескен қайрат-жігерінің біткен шағы дәл осы күнге тура келді, кім білсін, әйтеуір Қалымбет ертеңіне кешкісін жарық дүниемен коштасты.

	Жер бетінде тағы біреудің жұлдызы сөнді.

	Тағы бір жақсы адам қайта оралмайтын мәңгілік сапарға аттанды.

	Жым-жырт тыныштық құшағында жатқан түнгі ауылды әйелдің жоқтау айтып жылаған зарлы дауысы селк еткізді.

	Бірақ біз өз әңгімемізді қайғымен де, мұңмен де аяқтағымыз келмейді.

	Өйткені ертеңіне жарқ етіп тағы да таң атып еді: дүниені ыстық, қызыл сәулеге бөлеп күн шығып еді...

	Жарқыраған таң дүниеге қуаныш нұрын таратып еді... сөйтіп оның сәулелері терезе әйнектерінен көлеңкелерді ғана емес, қайғы біткенді де түк қоймай айдап шыққысы келгендей мөлдіреп құйылып еді...

	Бұл құдіретті сәуле Қалымбет мәңгілік ұйқы құшағында жатқан бөлмеге де жетіп еді.

	Сәуле бірте-бірте ұлғайып, бүкіл үйді жайлап алғанда өлімнің суық сесі бірте-бірте ығысып, жоқ болып еді.

	Таң сәулесі Қалымбеттің жақындарының жүзіндегі қайғы көлеңкесін де ерітіп еді: енді олар туған жердің адал ұлын соңғы сапарға жақсылап аттандырып салудың қамына кірісіп еді.

	Бұл да өмір еді.

	Түске таман жақын-жуықтары, ауылдастары Қалымбетті кіндік қаны тамған жерге қайта тапсырды.

	Қорым ауыл шетінде, қалың сексеуілдің ішінде болатын: ескі дәстүр бойынша қабір басында ешкім жылаған да, сөйлеген де жоқ.

	Қалымбеттің денесін қабірге түсіруге ыңғайлана бергенде анадайдан екі машина көрінді.

	– Мынау бірінші бірінші секретарь ғой... Әбдіхалықов қой – деп біреу күбір ете қалды.

	Жұрт не істерін білмегендей бір сәт ошарылып тұрып қалды.

	Машиналар әудем жерге келіп тоқтады.

	Алдыңғысынан Әбдіхалықов, соңғысынан совхоздың жаңа директоры түсті.

	Әбдіхалықов шляпасын қолына ұстапты, жүзі қуқылдау секілденді, асығыстау жүріп келе жатты.

	Жерлеудің басы-қасында жүрген жігіттердің бірі Әбдіхалықовтың алдынан шығып, мән-жәйды түсіндіргендей мезірет жасады.

	Секретарь қабірдің басына жеткенде ентігін басқысы келгендей бір сәт үнсіз тұрды...

	– Айып етпесеңіз бір ауыз сөз айтайын, – деді сосын дауысы дірілдеңкіреп шығып.

	– Айтыңыз, – деді әлгі алдынан шыққан жігіт.

	– Біз бұл жағдайдың үстінен кездейсоқ, жолда жүріп келіп қалдық, – деді секретарь. – Бірақ алыстан ат арытып, арнайы келсек те артықтық етпес еді. – Сосын тағы да бір сәт үнсіз қалды. Әлденені есіне түсіргісі келгендей, қорымның ар жағында жатқан ұлан-ғайыр далаға тесіле қарап қойды. – Өйткені бүгін қайтпас сапарға туған жердің қарапайым, бірақ жан-жүрегі барынша таза, адал ұлы аттанып барады. Өкінішті емес өлім жоқ – әйтседе Қалекеңнің тағдырын ойлағанда көңілде аз да болса жұбаныш оянғандай болады. Өйткені бұл кісі жарық дүниеден туған жер, туған ел, келер ұрпақ алдындағы барлық борышын, парызын өтеп аттанған адам. Ал енді орындалмай қалған арманы, мақсаты болса оны алға апару, жалғастыру біздің... осы тұрған бәріміздің міндетіміз...

	Әбдіхалықовтың дауысында тағы діріл пайда болған секілденді... Корым басына жиналған жұрттың көзіне мөлтілдеп жас келіп қалды...

	Ал алыстан, жусанды төбелердің ар жағынан әлденендей тынымсыз гүріл естіліп тұрды...

	Бұл баяғыда Қалымбет қазған Тоқшылық каналын қайта тазалауға бара жатқан экскаваторлардың гүрілі еді...





ҚИЯНДА, ҚАРАСУДЫҢ ЖАҒАСЫНДА




	Сарысудың бойында Қызылжыңғыл-Байғана деген жер бар: сол жағы тұтасып жатқан қалың құм, сыңсыған, жыңғылды тоғай, тоғайдың ортасында ойдым-ойдым бидайық өседі, қияқ, құмсағызы кездеседі. Әсіресе құмсағызы керемет. Жаз ортасы ауа сабағы тырсылдап аппақ сүтке толады; осы сүтті ақырындап ағызып алсаңыз жұп-жұмсақ, әрі ғажайып тәтті ақ сағыз шығады. Тоғайдың ішінде қоян бықып жүреді; түлкі, қасқыр кездеседі. Осы құм, осы тоғай созылып-созылып барып, сонау қызылды-жасылды Таңбалы нұрасына жалғасады.

	Кітап "Қазақша кітаптар" арнасынан алынды

	Қызылжыңғыл-Байғанадан сәл жоғарырақ тұстан Таңбалы нұрасына қарай Сарысудың бір саласы бөлініп шығады. Бұл сала Боқтықарын деп аталады. Боқтықарын Сарысу кемеріне сыймай буырқанып таситын бір замандарда пайда болса керек; арнасы анау-мынау өзенге бергісіз, қалың құм мен нұраның түйісер тұсынан жік тауып, ирелеңдеп ұзақ ағады. Бірте-бірте құм таусылады, енді көкпекті жондар, ажырықты, ақбасты, жазықтар көлденеңдейді. Таңбалы нұрасы да бірте-бірте аласарып, аяғы ұзын жалдарға айналып кетеді. Міне, осы тұс – Қарасу деп аталады. Бұл жерді көп жылдан бері қошқар бағатын Қайырлап жайлайды.

	Жалпы, адам өмірі деген қызық қой, жас кезінде Қайырлап қошқар бағамын, Қарасу деген жерді бір емес сан жылдар жайлаймын деп мүлдем ойлаған емес еді. Ол ең құрығанда ел жағалап өлең айтып жүретін Қызылотаудың меңгерушісі болармын, әйтпесе «наным көтеріліп кетіп» артистіктен бір-ақ шығармын дейтін. Және бұған әжептәуір бейімдігі де бар еді. Ән айтатын, домбыра шертетін. Жап-жас болып, қай жерде той, қай жерде жиын бар, үнемі сонда жүретін. Жұрттың бәрі «әнші бала келді» деп кәдімгідей құрметтеп қарсы алатын, үлкен кісілер жағы «Тіфәй, тіфәй, осы бала тірі болса бір жерден шығады» деп, бастарын шайқап, ризалығын білдіріп отыратын. Қайырлап бүкіл ғұмырын қошқар бағумен өткізеді-ау деген ой ешқайсысының да қаперіне кірмейтін.

	Бірақ өмірде – кездейсоқтық деуге бола ма, әлде тағдыр деп атала ма – әйтеуір еріктен тыс бір күш барға ұқсайды, ол күш адамды байқатпай-байқатпай мүлдем басқа бір қиырларға алып кететін тәрізденеді. Қайырлаптың өмірінде осыған ұқсастау бірдеңе бар...

	Ең әуелі өкпесіне суық тиіп ауырды. Бұл сонау елуінші жылдардың басы, мектеп бітірер жылы еді... Оқушыларды «Зімберлі» деген көлге қамыс дайындауға апарды. Қыс қой, көлдің суы машина көтеретіндей болып сіресіп қатып қалған. Айналасы ит тұмсығы батпайтын қалың қамыс. Оқушылар мұздың үстінде тұрып осы қамысты өткір кетпенмен шаба бастаған. Аса қиын жұмыс емес еді, оның үстіне мұз үстінде сырғанап жүріп істейсің, бір түрлі қызық. Қамыстың арасы ық, жылы. Біраздан кейін бәрі де бусанып терлей бастаған. Қайырлап әнге «мықты» болғанмен, жұмысқа жалқаулау еді, түске қарай шаршады. Сосын жұрттан бөлініп, қамыстың қалыңдау ортасына кіріп қисая кеткен, кішкене жата тұрмақ еді, мызғып кетіпті. Сірә, бір сағаттан астам ұйықтаса керек, дірдектеп тоңып оянды. Содан жылына алсайшы тұла бойын түгел суық жайлап кеткендей. Кешке қарай ыстығы көтеріліп, түнімен сандырақтап шықты. Ұйықтап жатқанда тер қатып қалса керек – ақыры ауруханаға жатуға тура келді...

	Бір емес бірнеше рет... және әр жатқанда айлап жатады. Өкпең қарайған дейді, қолқаңа суық тиген дейді. Туберкулезге айналып кетуі мүмкін дейді. Бүйтіп жүргенде оқу бола ма... Оныншы класты кейін, бірнеше жыл өткенде экстерно әрең бітірді... Ән жайына қалды, баяғы сыңғырлаған дауыс қырылдап, жарықшақтанып шығатын болды. «Әнші бала» енді «ауру бала» атанды. Бұл кезде Қайырлаптың қатар құрбылары мектепті бітіріп, жан-жаққа тарап кеткен; біреулері оқуға түсті, біреулері әскерге шақырылды, тіпті қыздардың алды күйеуге де тиіп үлгерді. Ал Қайырлап болса денсаулығына байланысты оқуға да түсе алмады, әскерге де шақырылмады. Бірде ауылда, бірде ауруханада ілдалдап жүріп жатты... Әкесі ауылда қоймашы еді, әжептәуір тұрмысы бар, біреуге күні қарап отырған адам емес, обалына не керек, Қайырлаптың емделуіне барлық жағдай жасады. Ауруханадан шыққанда шөп басын сындыртпады, үпілеп алақанға салып отырды. Осылай жүргенде екі-үш жыл өте шықты. Қарайған өкпе жазылайын деді, жастық қажыр-қайрат ауруды жеңуге айналды, дәрігерлер «жағдайың жақсы, енді сені әзірге мазалай қоймаспыз» деген қорытынды жасады. Бірақ өзіңді-өзің күтіп, сақтанып жүргейсің деген ескертуді және білдіріп қойды. Әрине, «өзін-өзі күтіп, сақтанып жүруі үшін» жұрт сияқты қалаға, далаға кетпей, өз үйінде болғаны дұрыс. Әке-шешесіне де, Қайырлаптың өзіне де осы дұрыс көрінді. Ешқайда бармай, ауылда қалды. Жеңілдеу, жанына тыныштау деп почтальон болды. Ауылдың ішіне емес – малшыларға. Сумкасын газет-журналдарға толтырып алып, қыстауларды, жайлауларды аралайды. Жақындау болса, күн жылылау болса атпен не мотоциклмен шығады. Әйтпесе су таситын, жем таситын машиналарға ілеседі. Күн сайын шықпаса да тергеп-тексеріп жатқан ешкім жоқ, жанына тыныш.

	Осылай жүргенде үйленді. Ұзамай бірінші қызы, сосын екінші қызы дүниеге келді. Екінші қызының шілдеханасын өткізгесін көп ұзамай, аз ғана күн ауырып әкесі дүниеден қайтты...

	«Жақсы әке балаға қырық жыл азық» дейді ғой – бұл, бәлкім, басқаларға осылай шығар, ал Қайырлаптың әкесінің жинап-тергені бұған бір жылға да нәпақа болмайтыны анықталды. Қайдан нәпақа болсын – артында өсіп келе жатқан үш қарындасы бар, өзінің шиеттей екі баласы бар – почтальондықпен тапқан аз ғана айлығы жете қоймайтыны аңғарылды. Оның үстіне, денсаулығы да кәдімгідей түзеліп қалған – пайдалы, дұрыс жұмыс қарастырайын деп ойлады. Дәл осы кезде колхозда қошқаршының орны босай қалған. Бұрын колхоздың қошқарын Байеке деген кісі бағатын. Мінезі шатақ, өлеңді суырып салып айта беретін ақын кісі еді, сол шатақ мінезінен жақпай қалған ба, әйтеуір ферма бастығы оны «қызметінен алып», орнына басқа адам іздей бастаған екен. Дәл осы кезде газет-журналын арқалап, жайлауға Қайырлаптың бара қалмасы бар ма, ферма бастығы жата кеп жабысты. Қошқарды мақтап жатыр... «Ой, несін айтасың, қошқар бағу деген бұл дүниенің рақаты, жоғалмайды, өлмейді. Оның үстіне ақшасы да жақсы. Жасалатын жағдайы да жақсы. Шүкір, денсаулығың түзелді ғой – осы қошқарды бір жыл айналдырып берсейші», – деді. Қайырлап ойланды: «Ақшасы жақсы болса, шынында неге бақпайды? Шал Байекеңнің істеген жұмысын жап-жас болып бұл неге атқара алмайды?» Осыны ойлағанда, «жарайды» деген сөз аузынан еріксіз шығып кеткен. Сол-ақ екен, ферма бастығы мұның аяқ-қолын жерге тигізбей алды да жөнелді. Байекеңнің қошқарын табанда санап, алдына салып берген. Астына көлік, үйің көшіп келгенше ілдалдай тұр деп басына қос тігіп берген. Сөйтіп жиырма беске да жете қоймаған қылшылдаған жас жігіт Қайырлап бір-ақ күнде қошқар бағып, қойшы болып шыға келген.

	***

	Міне, содан бері жиырма бес жыл өтіпті. Аз ба, көп пе, кім білсін, әйтеуір бұл бір адамның өмірі ғой. Жер бетінде енді осындай жиырма бес жыл жүре ме, жоқ па, бұл жағы Қайырлапқа бұлдыр, бірақ әйтеуір білетіні әлгі жиырма бес бес жыл – ширек ғасырдың зу етіп өте шыққаны; осы уақыт бойы Қайырлаптың қошқар бағып, жаз болса табан аудармай Қарасуды жайлап келе жатқаны.

	О баста жиырма бес жыл қошқар бағамын деген ой қаперінде де жоқ еді, тіпті біреу-міреу сен енді сөйтесің, бүкіл өміріңді осы қошқардың соңында өткізесің десе, дүниеден баз кешіп, екі қолын төбесіне қойып, безіп кетуі де мүмкін еді; бірақ ол кезде мұның бәрі уақытша ғана нәрсе секілденген. Бала-шағалы болып отырса да жас жігіт емес пе, арманы қандай асқақ еді, болашақта оны неше түрлі ғажайып қызықтар күтіп тұрғанына күмәнданбайтын. Сондықтан да ферма бастығының тілін алып бір жыл қой баққанымнан ештеңем кете қоймас деп есептеген. Ал оның есесіне, бұдан кейін әлгі қиялдап жүргеніндей қызықты, думанды ғажайып өмір басталды. Шынын айтса, бұл ғажайып өмірдің не екенін, қандай болатынын өзі де анық ажырата қоймайтын – әйтеуір болашақтың қазіргіден әлдеқайда жақсы боларын сезінетін.

	Әйелі болашақты Қайырлаптан гөрі әлдеқайда көрегендікпен болжады ма, қайдам – әйтеуір күйеуінің қошқар алғанына сұмдық қарсы болды. Бұл кезде ол Сырда, орталықта ғой – жайлауға почта алып кеткен күйеуі бір күн жоқ, екі күн жоқ, қайтатын уақыт әлдеқашан болған, «Апырмау, бұл қайда кетті, ауырып-сырқап дегендей бір пәлеге ұшырап қалған жоқ па екен» деп уайымдай бастаған, содан бір күні «Ойбай, не айтасың, Қайырлап қошқар бағатын болыпты» деген хабар дүңк ете түскен. Әйелі Дәрігүл бұған сенбеген, алып-қашты сөз, шығар деген, сөйтіп көңілі күпті болып отырғанда ферма бастығы келді.

	– Әйда, дайындал, Сарысуға көшесің, – дейді, аты-жөні жоқ.

	– Неге көшемін?! – деп баж ете қалды Дәрігүл.

	– Күйеуің, қошқар бағатын болған, пәлен күннен бері қос тігіп далада жатыр. Не шайы жоқ, не суы жоқ, соған көшесің, – деді бөлімше меңгерушісі.

	Дәрігүл мынаны естігенде талып қала жаздады, өйтетін де реті бар; ол ата-бабасы Сыр бойында егін салумен ғана айналысып келе жатқан диқанның қызы еді, қойшының әйелі боламын деу өңі түгіл түсіне кірмеген нәрсе. Қой бағу, жапан далада жалғыз үй отыру – дүниеде бұдан асқан қиын тірлік бар деп есептемейді. Сондықтан да барған, келген адамнан: «қошқарын көзіме көрсетпесін, жан керек болса, қатын-бала керек болса, бәрін тастап, тезірек үйге қайтсын», – деп, сәлемді үстін-үстін бұрқыратып ауылда жата берді; сірә, бір отар қошқарды көрінген жерге тастап кете беруге болатын почтальонның жыртық сумкасы деп ойласа керек. Қайырлап қайтсін, алар малды алып қойған, ветесебінде пәлен жүз қошқары бар деген актіге нәштеп «бармағын басқан», енді ол қошқардың біреуі жоғалса ферма бастықтың сөзімен айтқанда «басымен жауап беретін» болған. Қошқарды санап өткізіп, алыс-беріс актісіне қол қойдырып алғанша ферма бастық жалпылдап, асты-үстіне түсіп тұрған, өткізіп болғасын күшейейін деді. Кетерінің алдында ат үстінде шіреніп тұрып, мынандай сөз айтты. «Ал, Қайырлап, бүгіннен бастап сен үлкен жауапкершілікті мойныңа алып тұрсың. Қоғам малы деген бұл оңай емес. Әсіресе оның ішінде – қошқар. Колхоз малының өсіп-өнуі тікелей осы қошқарға байланысты. Қошқар нашар болса қашырым дұрыс өтпейді, сосын төл дұрыс алынбайды, осыдан барып бүкіл колхоздың атына кір келеді. Колхоз оңбаса аудан да жақсы болмайды. Аудан төмендесе әсері облысқа тиеді... Ал облыс...» Ферма бастық осылай шұбыртып бара жатыр еді, Қайырлаптың жүрегі су ете қалды. Ауданның, облыстың жағдайы мына бір отар – бес жүз қошқарға қарап тұр деп кім ойлаған.

	– Түсінсең өте жақсы! – деді ферма бастық. – Күндіз-түні мына қошқарыңды көзіңнен таса қылма. Дұрыстап семірт, күйекке түсер кезде қойға қарауға шамасы келмей қисалаңдап тұрмасын. Сосын есінде болсын – бұл тегін қошқар емес, шетінеп асыл тұқымды қошқар, біреуінің бағасы жүз қойдың бағасына тұрады – жоғалтсаң басыңмен жауап бересің. – Сосын осы айтқаным да жеткілікті ме дегендей одырая бір қарап, тайып отырды.

	Қайырлап мүйіздері иір-иір бес жүз қошқарға қошқар емес, бес жүз пәле жатқандай күдіктене қарады.

	Міне, осыдан кейін әйелім көнбеді екен деп, қошқарды далаға тастап ауылға қалай қайтып кетесің? Әрине, қайта алмайсың. Қайырлап та сөйтті, әйелінің әлгіндей қоқан-лоққы жасаған сәлеміне шамасы жеткенше сыпайы жауап қайтарып, Сарысуда қостап қошқар жайып жүре берді. Бірер айдан кейін күзеуге қарай мал айдап, өзге шопандарға ілесіп Сырға құлады. Қошқарын айдай орталықтағы үйіне келді. Әдетте Сырға құлаған қойшылардың ешқайсысы малын орталыққа айдап келмейтін, ең жақындағанда ауылдан қозы көш жерден өтетін; Қайырлаптың өйтуге мүмкіндігі болмады, бірер айдан бері үй көрмеген, үсті-басы кірлеген, шаршап-шалдыққан адам нені тыңдасын, қошқарын орталық көшеге салды да жіберді. Бұл өзі екі жағына тізіліп қарағаш өскен, әжептәуір тегістелген көше еді – осының бойында, кеңсе де, мектеп те, клуб та осының бойында. Колхоздың председателі бастаған бүкіл активінің үйі де осының бойында – енді сол көшемен мүйіздері шаңырақтай бір отар қошқар шұбырып келе жатыр. Бұл өзі күнде бола бермейтін (дұрысы, колхоз құрылғалы болмаған) жағдай еді – ауылдың бала-шағасынан бастап кемпір-шалына дейін түгелімен есіктерінің алдына шығып, ғажап қалып, қарап тұрды. Тіпті колхоздың председателі, ферманың бастығы да тап сол күні үйінде екен, біреуі мәйкішең, біреуі көйлекшең сыртқа атып-атып шықты. Бірақ қошқарлар жұрттың таңырқағанын қайтсін, бастықтардың есік алдында атып-атып шыққандарын не қылсын, өздерімен өздері ешкімді менсінбей, маң-маң басып жүре берді. Тек бір-екі қошқар ғана бүкіл ауылдың осынша ықыласын жерге тастамайық дегендей кішкене «өнер» көрсетіп қалды. Көшенің қақ ортасына келгенде өзгелерден бөлініп сүзісуге кірісті. Әуелі ойнап бастаған, сосын ескі кектері естеріне түсті ме, шындауға көшті. Отыз-қырық қадамға шегініп барды да, бастарын шайқап-шайқап қойып бір-біріне тұра ұмтылды. Маңдайларын аямай періп-періп жіберді. Қошқардың бірі төбесі жұп-жұмыр тоқал қара еді де, екіншісі мүйізі шаңырақтай боз еді. Мынаны көргенде жұрт шуылдасып, қошқарларға дем беруге кірісті. Әсіресе мүйізі жоқ тоқал қошқарға жаны ашығандар көбірек еді. «Үйбай-ай, бейшара-ай, өледі-ау! Ана пәле шаңырақтай мүйізімен бір қойғанда, мандайы ойылып дымы қалмайды-ау» деген сөздер де естіліп қалған. Бірақ тоқал қошқар мәселенің бәрі мүйізге тіреліп тұрмайтынын іспен дәлелдеп берді; үшінші, төртінші соққанда боз қошқардың тірсегін дірілдетіп тастады. Жұрттың делебесі қозып, айқайлары мүлде күшейе түсті. Қошқарлар да енді қызып келе жатыр еді, биік шарбақтың арғы жағынан ферма бастық жүгіріп шықты. Келген бойда қошқарларды тырқыратып қуып тастады.

	Қайырлап қойының алдын серкештеп айдап бара жатқан, мұның бірін де байқаған жоқ. Сол бетімен тура есігінің алдынан бір-ақ шықты. Үйінің артында ана шеті мен мына шеті ат шаптырым қауын қорасы бар еді, балалар қауынды қазан қылған екен – жақсы болды. Қораның есігін аңқитып ашты да, бүкіл қошқарды ішке айдап жіберді. Сосын үйіне келген. Әйелі сыртта жүр екен, бірнеше ай көрмеген күйеуін алақайлап қарсы алудың орнына айқайға басты. Қазіргідей емес, ол кезде мінезі жаман шатақ. Тілі удай ащы. «Әй, неғып келдің-ей?! Қошқарың да құры, өзің де құры. Көзіме көрінбе» деп шаңғытып жатыр.

	Дәл осы кезде алқын-жұлқын болып ферма бастық, сосын колхоз председателі жетіп келгені. Сірә, «ел аман, жұрт тынышта адам қойын ауылға айдап келе ме екен?! Көшеге қамап, шаңдаққа иіріп, қошқарды қырайын деп пе ең?» деп ақыл үйретейін десе керек. Келгендері өте жақсы болды – Дәрігүлдің айқайының, ашу-ызасының біразы соларға қарай ауды. Айтып жатыр: «Ойбай, мен өліп қалсам да қойға бара алмаймын. Бұл кісі (Бұл кіcіcі – әрине, Қайырлап) не менімен болады, не қошқарымен болады – екінің бірі». Ультиматум өте қатал еді, екеуінің арасынан сыналап шығып кететін үшінші жол мүлдем жоқ сияқты еді, соны сезсе керек, түтігіп келген бастықтар жым болды. Қайырлапқа ұрыспақ түгіл, ерлі-зайыпты екеуін татуластыратын сөз іздеп желкелерін қаси бастады. Содан небір жақсы сөздер айтылды, адамның ойына келмейтін уәделер берілді ақыр соңында Дәрігүл жібіді. Қайырлаптың үйге кіруіне рұқсат етті. Үйге кіргесін белгілі ғой – шай ішіп, терлеп, жан шақырып алғасын Қайырлап ақырын-ақырын әйелін үгіттеуге кірісті. «Ойбай, қойшының әйелдерінің өмірі рақат екен, ештеңе істемей жайлауда қыдырып жүреді екен» деді, «бір-ақ жыл бағамыз, сосын қоямыз» деді ақыры көндірді.

	Сосын ертеңіне үйін дарияның жағасына, қыстауға көшірді.

	***

	Сөйтіп Қайырлап қойшы болды, бала күнгі әнші болам деген арманы өткен күндер секілді бірте-бірте алыстап, ұмытылды. Осы еске түскен сайын ойлайды: «Баяғыда оқушылармен бірге қамыс оруға бармасам ғой, барған күнде де терлеп тұрып, ұйықтап қалмасам ғой, сосын ауырмасам ғой осы күні кім болып жүрер едім». Бәсе кім болып жүрер еді?! Оған тіпті өзінің де қиялы жетпейді. Тек үнсіз бас шайқап қояды. Бірақ бұл өкінгені емес. Құдай сақтасын, неге өкінеді. Дені сау, отбасы аман, балалар өсіп жатыр. Басқа не керек? Қойшы болсаң да, әнші болсаң да ең алдымен тілейтінің осы емес пе. Шүкір, абыройы да жаман емес, міне, елуді алқымдаған жасында Қайырлап сөйтіпті деген жаман аты шыққан жоқ. Ел қатарлы жүріп жатыр. Баяғыда қошқар отарын алғаш қабылдап алғанда өзі бекер қорқыпты, әйелі бекер байбалам салыпты. Шопандардың тірлігінің қиындығымен қатар өз қызығы да бар екен. Алғашқы жылы дария бойын, Сырықты деген жерді қыстаған. Биік төбенің етегіндегі жалғыз қыстау. Бір замандарда мыңғыртып мал айдаған бай отырған дейді. Кейін жер аударылған ба, жоқ өз ажалынан өлген бе, ол жағын Қайырлап біле қоймайды, бірақ мыңғырған малдан қалған жалғыз із-төбе бауырындағы қалың көң, әр жерде шашылып жатқан сүйек-саяқ, байдан қалған белгі – екі бөлмелі қоржын там. Терезесі кішкене. Төбесі тапал. Сылағы тозған, іргесінен атжалман ін қазып тастаған. Бірақ пешке от жағып, ішке кілем тұтып, көрпе төсеп еді, әжептәуір үй болып шыға келді. Әсіресе алыстан қарағанда жақсы – төбе басындағы жалғыз үйдің мұржасынан бұратылып түтін шығып жатады, алдында бала-шаға қараңдап ойнап жүреді. Бір үй болғанымен ауыл сияқты. Әйелінің о баста безілдеп шошып жүргені жалғыз үй отыру еді. Сөйтсе мұнда тұрған дәнеңе жоқ екен. Қайта үйрене келе осы жалғыз үй отырудың өзі жақсы тәрізденді. Өзіңмен өзің. Тыныш, көз жетер көкжиекке дейінгі бүкіл дала, тоғай, сексеуілді шабыр, қоянсүйекті жондар – бәрінің иесі өзің сияқтысың. Қарап тұрсаң, бәрі де саған серік бола алатын тәрізді. Шеңгел басындағы қоңыраулардың сыңғырлағаны, төбе баурындағы кәрі тораңғылдың сықырлағаны, дария жағасындағы жиде, тал аралас өскен қалың тоғайдың шуылдағаны, арқа жақтан соққан желдің гуілдегені... бәрінде де тірі пендені зеріктірмес әуен бар. Бәлкім, Қайырлаптың өзі бір кезде әнші болғасын осылай сезілетін шығар. Кім білсін? Әйтеуір ұзақты күн қой соңында жүргенде өзін жалғызбын деп ойлаған емес. Қайда көз салса да мөлдіреген сұлулық. Таңертең қошқарын құмға қарай өргізсе алдынан қызылжалқындана күн көрінеді. Күн бірте-бірте көтеріліп, дүниеге ыстық, нұрлы, ақ сәулесін төгеді. Жер жүзінің бәрі нұрға бөленіп маужырап тұрады. Әсіресе қырау түскенде, қар жауғанда керемет. Айналаның бәріне дүниенің не бір асыл тастарын шашып тастағандай мың түрлі сәуле көз қаратпай жалтылдап ойнайды. Бұтақтардың бәрі тізіліп моншақ тағып алғандай, тиіп кетсең сау-сау етеді. Аспан көгілдір күмбез сияқты. «Ай-й» деп айқайласаң даусың күңгір-күңгір етіп, әлдеқайда алысқа кетеді. Сондай кезде кеудеңді рақат, қуанышты сезім билейді. Беу, шіркін-ай, өмір сүру деген осы екен-ау, табиғаттың тылсым үнін, дыбысын естіп, шуағын, нұрын сезініп жүру екен-ау деп ойлайсың. Сосын ақырын әндете бастайсың, бүкіл жан дүниеңмен беріліп әндетесің, әннің жөнді емес екені, даусыңның қырылдап шығатыны... бәрі-бәрі ұмыт болады. Бұрын Қайырлап қой баққан адам тек ақшасына қызығатын шығар, қысы-жазы далада сол үшін жүретін болар деп ойлайтын сөйтсе мұның басқа да себебі, әлгіндей себебі де бар екен. Қой баққан адамды табиғатқа, иен далаға ынтызар ететін бір сезім болады екен.

	***

	Осылай жүріп қойшы болған жылының алғашқы қысын артқа тастаған. Көктем шығып, қар еріп, жер дегди бастағанда қырға – Сарысуға қарай қозғалған. Бұл кезде саулық отарының бәрі қой қоздататын жеріне көшіп алған, ал Қайырлап асыққан жоқ. Ықтасыны көп құмдарды жағалап отырып, бір аптадай уақытта Телікөлге жетті. Сосын ферма бастығынан биыл қайда жайлайтынын сұраған. «Боқтыққарынның аяғындағы Қарасуға барасын» деді ол. Қойды жаңа бағып жүрген Қайырлап Қарасудың қай тұста екенін біліңкіремейді екен ферма бастық жер түбінен мұнартып көрінген Таңбалы нұрасын көрсетті. «Сонау жақта», – деді. «Ойбай-ау, ол жақты ел жайлай ма екен?» – таңырқай сұрады бұл. «Өзгелер жайламаса сен жайлайсың», – деді анау... «Неге жалғыз мен?..», – деп ышқынып кетті Қайырлап. Ышқынатын да реті бар еді – Сарысуға келген қойшылардың бәрі жаз бойы өзеннің екі бетінде қатар отырады. Жері от – көк шалғын тізеден келеді, мал ұзап жайылмайды, жұрттың қолы босайды, екі күннің бірінде той болады, көкпар шабады. Қызық, думанды өмір. Қайырлап та жаздай осы қалың елдің ортасында отырармын, қызық думанның ішінде жүрермін деп есептеген. Енді міне, аяқ астынан көз ұшында мұнартқан құба жонға барасың деп отыр.

	«Жалғыз жайлайтын себебің бар, – деді ферма бастығы. Сосын мүлдем күтпеген бір сұрақ қойды. – Сен өзі арамза дегеннің не екенін білесің бе?!

	«Арамзаның» жобасы түсінікті болғанымен, тап нені білдіретін сөз екені Қайырлапқа бұлдырлау еді төмен қарады. «Білмесең айтып қояйын арамза деген бұл қысты күні, мезгілінен ерте туған қозы.»

	– Иә, дұрыс, – деді Қайырлап. – Солай-ақ болсын, бірақ мұның Қарасуға қарай көшуіме қандай байланысы бар?

	– Тікелей байланысы бар, – деді ферма бастық. – Айтшы, сен Қарасуға көшпей, жаз бойы Сарысудың бойында, саулық отарларының ортасында отыра бердің сонда не болады?!

	– Ештеңе де болмайды, – деді Қайырлап сеніммен.

	– Е, шіркін... – деп мырс етті ферма бастық. Әлі қошқар бағудан тәжірибең жоқ екені көрініп тұр. Жарайды, сен саулық отарларының арасында отырсың дейік. Сосын жаз ортасы ауады, күз жақындайды. Сол кезде сенің қошқарларың саулықтарға «көз сала бастайды». Алда-жалда қосыла кетсе бітті ол отардан қыстың күні арамза қозылар топырлап туа бастайды. Ештеңе болмайдының көкесін сонда көресің. Түсіндің бе енді?!

	Қайырлап шынында түсіне бастаған еді, басын изеді.

	***

	Сонымен, Қайырлап Қарасуға қарай көшті. Үйін машинамен апарып тастаған, өзі отарын таң азаннан, айдады. Қалың елдің ішінен жапан далаға жалғыз кетіп бара жатқанын қиын екен – көпке дейін артына жалтақтап қараумен болды. Соны сезгендей қошқарларының да жүрісі өнбеді, әдетте иелерінің айқайы шыққаннан шұбырып тарта жөнелуші еді, енді бастарын жерден алмай бытырап жайылып келе жатты. Осы мимырт жүріспен Қарасуға ымырт үйіріле жетті. Ертеңіне үй тігіп, жайласып болғасын айнала төңіректі шолып қарауға шықты. Қонған жерлерінің Сарысу жағы көкпеңбек өскен жалпақ жон, теріскейі көз ұшынан қызыл-жасыл болып көрінетін Таңбалы нұрасы.

	Жон мен нұраның шектелер жері сазды ойпат. Ойпаттың, дәл ортасында қысы-жазы тартылмайтын, дөңгеленген қарасу. Қарасу ешқашан лайланбай, үнемі мөлдіреп жататын сияқты. Сірә, астында бүлкілдей шығып жататын бұлақ болса керек.

	Қарасудың айналасы отқа тұнып тұр екен. Сазды ойпатта ажырық, жыра-жырада жабайы жоңышқа, бидайық өседі...

	Қарасудың шетінен, сазды ойпаттың қақ ортасынан ирелеңдеген үлкен арна көрінеді. Бұл Боқтықарынның арнасы еді. Енді осы арнаны жағалап Таңбалы нұрасына дейін біраз жер жүріп қайтты. Арнаның әр жеріне шоқ-шоқ жыңғыл өскен, табаны құрғақ, кей тұсы сазды сор, кей жері құмдауыт, бірақ талай замандардан бері су жүрмеген сияқты. Арпа біраздан кейін нұраның етегіне шейін жақындап барады екен Қайырлап қиялап нұраның басына шықты. Нұраның үсті ұшы-қиырсыз теп-тегіс жазық. Сыңсып киік оты, ебелек өскен. Күн салқындау болса қошқарын осыған дейін әкеліп жаюға болатын тәрізді. Атам заманнан бері тұяқ тимеген бұл жайылымға келген малдың шайлап қалатын түрі бар. Қайырлап ферма бастығының айтқанын істеп, Қарасуға көшіп келгеніне шынымен риза бола бастады.

	***

	Міне, содан бері Қайырлап Қарасуды жайлап келеді. Бұл уақыттың ішінде ауылда талай өзгеріс болды. Баяғы колхоз енді совхозға айналды. Басшылардың да лауазымы өзгерді, председательдің орнына директор келді. Баяғыда Қайырлап қой бағуға жаңадан келгенде атағы дүрілдеп тұрған шопандардың біразы құрметті демалысқа шықты, біразы қайтпас сапарға аттанды. Енді олардың орнына жаңа ұрпақ – кейінгі толқын жастар келді. Қайырлап болса совхоздың тәжірибелі, байырғы шопандарының біріне айналды. Қошқарды бір-ақ жыл бағамын, сосын қоямын деген сөзі ұмыт болды. Шынында да бір жылдан кейін, күздігүні колхоз басшыларына, «ал енді болдым, қошқарды қабылдап алыңыздар» деп екі-үш рет барған. Олар ат-тонын ала қашты. «Айналайын, Қайреке, және бір жыл ылаждасайшы... сосын саған айтқызбай өзіміз-ақ аламыз» деген. Қайырлап әйелімен ақылдасып көрген, былтыр қой бағасыңдар дегенде қырғын ұрыс салған Дәрігүл биыл жуасиын депті. «Жарайды... бір жылға қоян терісі де шыдайды, ылаждасақ ылаждайық», – деген. Сөйтіп екі жыл бағып еді, қойшылық өмірге кәдімгідей үйреніп қалды. Қыстауда да көңілсіз емес. Жазда да жақсы. Қарасуға жетіп алса төрт-бес ай тыныш өмір кешеді. Тіпті Сарысудағыдай матақан сияқты шыбын-шіркей жоқ. Қоңыр салқын. Бір інген сатып алып еді – сол боталаған, енді Қайрекең шұбаттың дәмін татып мүлдем жетісіп қалды. Тіл үйіретін тәтті шұбат, қоңыр салқын самал – жайлаудың не екенін енді білгендей болды. Содан былтырғы айтылған мерзімінде колхоз басшыларына малымды аласыңдар ма деп Қайырлап барған жоқ, алайық па деп олар келген жоқ – екі жақ та түк білмегендей жүріп жатты; сөйтіп Қайырлап біржолата шопан болып кетті. Және бұл жұмысына біржолата риза еді, көңіліне көлеңке түсіретін бір-ақ нәрсе бар еді, қой баққасын жалғызылікті болған қанша айтқанмен қиын. Өзі сияқты шопандардың бәрінің балалары өсіп, адам болып, қолғабыс жасап кетті. Бірі бас шопан болса, екіншісі көмекші. Ал Қайырлаптың әйелі кілең қыз туды. Алты қыз. Қыз бала қанша айтқанмен әкесіне көмекші бола алмайды екен – бәрі мектеп бітіргесін оқимыз деді, жұмыс істейміз деді, әйтеуір ақырында күйеуге тиіп таусылды. Енді анда-санда күйеулерін ертіп, балаларын шұбыртып келіп қайтады. Әйтеуір жоқ емес қой, Қайырлап пен Дәрігүл осыған шүкір етеді....

	***

	Енді міне Қайырлап биыл да үйренген жері Таңбалы нұрасының етегі, Қарасудың бойында отыр. Жағдайы жақсы, тек көңілінде жалғыз өкініші бар. Ол елден жырақ отырғаны. Және сөйтіп елден жырақ жүргенде еңбегі еленіп, аты ауызға алынса кәне. Қайдан? Озаттардың тізімінде мұның фамилиясы жүрмейді, «Қоныстау» совхозының маңдай алды шопаны Қайырлап Орманбаев мүйізі қарағайдай бес жүз қошқарды аман-есен өсіріп жатыр деген сөз, неге екені белгісіз, газет-журналға жазылмайды, радиодан айтылмайды. Тіпті астанадан келген артист, ауданнан келген өкіл де мұның үйіне ат басын бұрмайды.

	Осының бәрін ойлағанда Қайырлаптың көңілі кәдімгідей орта түседі. Былтыр сондай бір қиялдың үстінде жүргенде совхоз парторгі Жанұзақтың келе қалмасы бар ма? Қайырлап қошқарын қырқымға айдағалы тұрған. Қырқым пункті бір күндік жерде еді.

	Қайырлап бөлімше меңгерушісі Өмірғалидан қой айдайтын, көмекші сұраған. Меңгерушісі уәдеге байытып кеткен, содан ізім-қайым жоғалсын. Қайырлап ерегісіп, жүннің жоспарын орындағың келсе өзің-ақ келерсің бәлем деп жатып алмақшы еді, Өмірғали алыста жатып ататын тәсілмен діңкесін құртты. «Қырқымның өзіне адам жетпей жатыр. Алдындағысы бойдақ мал ғой, жеткізсін», – деген дұғай сәлемін үсті-үстін жаудырумен болды. Амал жоқ, қой бақтың екен жүн де керек, абырой да керек, меңгерушінің жағдайын түсіну де керек, Қайырлап қабағын кіжіңдетіп сіркесі су көтермей жүріп қошқарын тоғытты. Бірер күндік тамағын қамдап, түйесіне мінді. Парторгтің төбесі осы сәтте көрінген. Өзі көңілді екен, машинадан күле түсіп, айқайлап сәлемдесіп еді, Қайырлап түйесінің үстінде шіреніп отырып, бір сілкінді дейсің:

	– Әтесіне нәлет, қошқар баққан елдің қоры ма екен: қырқым барсам да жалғыз, жайлау көшсем де жалғыз, ең болмаса жұртқа ұқсап бәйге алып, мақтау естіп те жатқаным жоқ. Анау сендердің жер-көкке тигізбейтін удәрніктеріңнің жүзінен жүз пәленбай қозы алып жүргені кімнің, ненің арқасы екен. Менің мүйізі шаңырақтай қошқарларым болмаса көрер едім олардың әуселесін. Сөйте тұра мені көздеріңе ілгілерің келмейді, ә?! Жер түбіндегі қырқымға жалғыз өзіме қой айдатасыңдар, ә?!»

	Жанұзақтың аузы ашылып қалыпты. Қайырлап іштегі шерін тарқатып-тарқатып, жапырық атанды борбайға бір тартып, мал соңынан желді де кетті.

	Осы әңгімеден кейін он күн бе, он бес күн бе, әйтеуір. біраз уақыт өткен, қошқарын қырықтырып, көңілін демдеген Қайырлап бөлімше меңгерушісіне деген қыжылын, парторгке айтқан өкпесін ұмытып кеткен. Қышқылтым жусанға тыңқия тойып алған отарын сәске түсте суатқа құлатып, үйге келсе – төрде қос жастықты құшақтап, қызыл күрең шайды сораптап Өмірғали отыр. Қайырлап табалдырықтан аттай бергенде қырық жыл көрмеген бауыры келгендей құшағын жайып, орнынан атып тұрды. «Ә, Қайреке, халің қалай, бала-шаға, мал-жан аманшылық па?», – деп қолын құшырлана қысып, сілкіп-сілкіп қойды. Бұрын болмаған ықылас танытып, арқасынан дүрс-дүрс қақты. Қайырлап таңырқап үн-түнсіз тұрып қалған. Бөлімше меңгерушісі болса оған қарайтын емес, бастырмалатып барады:

	– Ой... бой...и, бұл жұмыс дегенді қойсайшы, өмірі таусылмайды-ау, таусылмайды, Жазы-қысы осы, етек-жеңіміз далақтап шабамыз да жүреміз. Отбасымызды аптасына бір көрсек көрдік, әйтпесе о да жоқ. Қайта бізден қошқар бақсаң да, мына сен жақсысың. Ұйқың тыныш, келін қасыңда, бала-шағаң көзіңнің алдында.

	– Қызықсаңыз қошқарды сізге өткізейін, маған машинанызды берсеңіз болғаны, біз де бір бөлімше басқарып көрейік, – деп күлген Қайырлап.

	– Әне, бірдеңе айтсаң бұлар өзіңді мазақ қылады, – деп ренжіген болды Өмірғали. – Өзің сияқты нар жігіттер болмаса бізге қошқар бағу қайда. Бұл шаңырақ мүйіздердің сырын білемін ғой. Сәл нәрсе болса танаулары делдиіп, көздері қызарып, сарт-сұрт соғыса кететін сұрлары жаман... Маған салса бес жүз қошқар баққаннан бес мың саулық баққан оңай. Және осыны айтып та жүрмін. Сенбесең, жұрттан сұра, директормен айтысып отырып сені сыйлық алатындардың тізіміне іліктірдім. Енді шопандардың аудандық слетіне қатысып қайтасың. Осы қазір келін екеуің менімен жүресіңдер. Малыңды өзің келгенше міне, мынау інің айналдыра тұрады.

	...Қайырлап енді ғана байқады, туырлығы түрілген іргеге басын беріп шаң-шаң кепкесін бетіне жауып, серейген біреу ұйықтап жатыр. Осынша дабыр-дұбырға селт етпеген, шайға тұрмай пырылдап жатқан адам қошқарды қалай бағады деген ой келді Қайырлапқа. Өмірғали да, соны сезіп қалса керек, ананы түртіп оята бастады:

	– Әй, тұр! Тұр деймін, ағаң келді, – деді. Сосын Қайырлаптың көңілін жұбата сөйледі... – Бойдақ немеге дауа жоқ, түнімен ұйықтамаған ғой, сірә. Әйтпесе бір отар малды шыр айналдыратын пысықтың өзі.

	Жігіт қабағы кіржіңдеп әрең оянды. Жүрелеп отырған күйі Қайырлапқа, қолын ұсынған. Ернін жыбырлатып сәлем берген. Өмірғали таныстырып жатыр: «Тақырбай деген батыр осы болады. Түптің түбінде «Қоныстаудың» жарық жұлдызы, нөмірі бірінші қойшысы болар деген үмітіміз бар. Әзірше әйелі жоқ, қарақан басы, өз алдына отар бере алмай отырғанымыз содан».

	Жігіт жымыңдап төмен қарай берді...

	***

	Сонымен Қайырлаптың аяқ астынан дәм-тұзы көтерілді, құдай қосқан қосағы Дәрігүл екеуі шопандар тойында екі күн болды. Дүйім қауымның алдында тұңғыш рет мұның аты-жөні аталды. «Қоныстау» совхозының озат шопаны Қайырлап Орманбаевқа сыйлыққа костюм-шалбар беріледі» – дегенде жұрт дүрілдете қол соқты. Әншейінде көліктіге жол, ауыздыға сөз бермейтін Қайрекеңнің мынаны естігенде тілі байланып қалғандай болды. Сыйлыққа қолы жеткендер мінбеге көтеріліп бірер ауыз лебіз білдіріп жатқан. Көбінің айтары: «Мен келер жылы әр саулықтан пәлен қозы аламын, пәлен килодан жүн қырқамын деп уәде беремін» еді. Жаттанды сөз сасқалақтап қалған Қайырлаптың тіліне оралып кеткені. «Мен әр жүз саулықтан... жоқ... әр жүз қошқардан...» – деп айтып-ақ салмасын ба. Одан әрі не дегенін жұрттың қыран-топан күлкісі көміп жіберді. Қайырлап костюм-шалбарын құшақтаған күйі селтиіп тұрын қалған. Күлкі басыла бергенде мына жақтан Өмірғалидың: «Әр қошқардан үш килодан жүн қырқамын демейсің бе?», деген айқайы естілді. «Иә, сөйтемін», – деді Қайырлап тұңғиыққа кеттім-ау дегенде қолы талға іліккен адамның даусымен. Қайырлаптың қалай сөйлегенінде жұрттың не жұмысы бар – ең бастысы бәйге алғаны керек. Бәйгесін шалқытып жуғаны керек. Қайырлаптың мінбеден түскені сол еді, аңдып тұрған бір топ адам, іштерінде Өмірғалидың өзі де бар, қаумалап алды да кетті: «Маладес, Қайреке. Қошқар бақсаң да бәрімізден оздың, Қайреке! Дүрілдетіп бір жуатын болдың, Қайреке!»

	Осы «Қайрекең де Қайрекең» түннің бір уағына дейін, Қайырлаптың қалтасының түбі көрінгенше созылды. Қайырлап енді бағанағыдай емес, тілі шығып, көзі жайнап, қопаңдап отырды. Үстінде бәйгеге алған костюмі. Рас, жеңі ұзындау екен, оны Дәрігүлге қайыртып алған. Енді сол ұзын жеңнен жұдырығын сумаң еткізіп әлсін-әлсін шығарып алады. «Қап!», – деп тісін шықырлатып дастарқанның шетін ұрып-ұрып қояды. «О, не, Қайреке», – дегендерге: «Құдай ұрып, бәйге алып тұрып бір ауыз сөз айта алмай қалғанымды қарашы», – деп кәдімгідей күйзелді.

	«Қамықпа, Қайреке. Жаман ағаң, аман тұрса талай бәйге аласың әлі.. Шешендігіңді сонда көреміз», – дел жұбатады оны Өмірғали.

	Жылында бір айналып келетін думан осылай зу етіп өтті де кетті. Алған бәйгесінің қуанышы, естіген мақтауының желігі басыла қоймаған Қайырлап көңілі далиып аулына қайтты. Жүйткіген машина күн қыза Қарасуға баратын ескі сүрлеуге түсті. Ескі сүрлеудің жым-жырт тыныштыққа, жалғыздыққа апара жатқанын, кешегідей думанды ортаның, жиын-тойдың бәрі кейінде, Сарысудың бойында қалғанын ойлағанда Қайырлаптың көңілі құлазыған, машинадан қарғып түсіп, кейін қашқысы келген. Осылай келе жатқанда барқырған айғай естілді. Қайырлап басын көтеріп алған, біреу етек-жеңі далақтап шауып келеді. Тани кетті – Сарысудың Қарасуға жақын тұсында отыратын Пірмағанбет дейтін қойшы болатын – сол. Екпіні қатты, жол үстіне тоқтаған машинаны қағып кете жаздады. Машинаның үстінде шоқиып отырған Қайырлапты көргенде көзі шакшиып кетті. Аты-жөні жоқ ал кеп ағытылсын: «Әй, той-тойлап, шалқып сен жүрсің, ал сенің кесіріңнен мұндағы жұрт қырылайын деп жатыр. Шиттей бала-шағасын шулатып сотталайын деп жатыр».

	Қайырлаптың жүрегі тас төбесіне шықты:

	– Не... не болды, Піреке? – деді тұтығып.

	Пірмағанбет үзеңгіге шіреніп тұрып шыбыртқысын анадай жердегі көкпекті белдің ар жағына қарай шошайтты.

	– Бар! Қара анда шығып. Көресің сосын.

	Қайырлап сүрініп-қабынып, екі өкпесін қолына алып белдің басына шықты. Пірмағанбеттің ойбайының мән-жайын сонда барып түсінді. Белдің арғы беті қаптаған қой, шұнаңдаған қозы, мама саулық, ай мүйізді қошқар – бәрі мидай араласып кеткен. Қайырлап бірден таныды – қошқарлар өзінікі. Өздері әбден жетісіп алған: екеуден, үшеуден бір саулықтың соңына түсіп шаңды бұрқыратып жүр.

	– Ойбай-ау, Піреке, бұл қалай болғаны? – дейді Қайырлап қабаттаса шауып келген. Пірмағанбетке.

	– Қалай болғанын несін сұрайсын? Ойбай-ау, адам кім көрінгенге малын тастап кете ме екен, әлгі балаң қошқарды бермен қарай айдап жіберіп өзі ұйықтап қалыпты. Мен оны қайдан білейін: қойымды күндегі бағытпен өргізіп жібергем. Бір кезде атымды борбайлатып жетсем мидай араласып жатыр.

	Содан кешегі той ұмытылды, бәйге жайына қалды. «Ойбай, Піреке, аттан түс, малды айырайық» – деді Қайырлап жан ұшырып. Енді қайтсін. Жаз ортасында бір қора саулыққа бір қора қошқарды қосып жіберіпті деген сұмдық нәрсе. Қозысы қаракүлге сойылып кеткен, қазір жүні жылтырап, сауыры тұтасып семіріп қалған саулықтар. Пірмағанбеттің отарында баршылық. Енді мынадан кейін олар қыс ортасында, қақаған аязда қоздауы әбден мүмкін. «Пәленшенің отарында арамза туып жатыр, кінәлінің бірі – қошқарына ие бола алмаған Қайырлап» деген шу көтеріледі сосын. Ала жаздай ел көрмей Қарасуды жалғыз жайлаған еңбегі далаға кетеді, жұрттан сөз естиді, бәлкім, қошқармен қош айтысып, тоқты бағып қалуы да мүмкін. Қап, әттеген-ай!

	Қайырлап бәйгеге алған костюм-шалбарын бір жыңғылдың түбіне атып ұрып, шешініп тастап, жалаң аяқ, жалаң бас қой айыруға кірісіп кетті. Тақырбайда үн жоқ. Қайырлаптың төбесі көрінгенде қой шетінде селтиіп тұрған, жер-жебіріме жетіп ұрсар деп қауіптенсе керек – әуелде жақындай қоймаған. Қайырлап бір ауыз сөз айтпағасын жүрегі орнына түскен сияқты, жыңғылдан ұзын таяқ сындырып алып көмекке келген.

	Қора жоқ, жып-жылмағай далада қой айыру оңай ма?. Қозылар шулап, саулықтар маңырап құба жонды даңғаза етіп жіберген. Қошқарлар жаяу адамға қайыру бермей, тым-тырақай қашып, өрістің шаңын бұрқыратқан. Мұны көрген Дәрігүл жаулығы желпілдеп кабинадан түскен. Водовоздың шофері – өзі әскерден жақында ғана келген жігіт еді – керзі етігі күрпілдеп, гимнастеркасын бұлғап ол да жеткен. Кіржіңдеп, Қайырлапқа ала көзімен қарап қойып, бір жақтан Пірмағанбет қосылған. Сөйтіп күн қыза ақ тер, көк тер боп жүріп қойды әрең айырып алған.

	Қайырлаптың өмірінде барған бір тойы осылай айқай-сүреңмен аяқталған. «Бәйге алам деп жүріп басымнып пәлеге қала жаздағанын қарашы, енді шопандар тойын желкемнің шұңқыры көрсін» деген Қайырлап жыңғыл көлеңкесінде ентігін басып, водовоздың жылымшы суынан ішіп отырып, анадай жерде, қошқарды ауылға қарай тырқыратып қуып бара жатқан Тақырбайды айқайлап шақырып алған: «Ә, бала, екі сөткеге жарамадың. Екі сөткеге жарап, малымды дұрыстап баққанда алған бәйгем толайым сенікі еді, енді мә, жартысына да риза бол» – деп Тақырбайдың алдына су жаңа. шалбарды тастай салған. Анау күмілжіп, тартыншақтап еді, Қайырлап ерік бермеді, «Ал – деді нығарлап. – Бірақ енді қайтіп қой бағамын деп әуреленбе. Сенен қойшы шықса мұрнымды кесіп берейін».

	Тақырбай не десін, үн-түнсіз шалбарды қолтығына қысып, машинаға мінген.

	Сол Тақырбай биыл өз алдына бір отар тоқты алып, Қарасудың басында, Қайырлаптың қасында отыр.

	***

	Несін жасырады, о баста Тақырбайдың қой баққанын естігенде Қайырлап жағасын ұстаған. Совхоз басшыларында да ес жоқ, сондай адамға да сеніп мал бере ме екен, қара да тұр әлі, қыстан аман шықпайды, қарауындағы тоқтысын қырып ап, ақ таяғын ұстап қалады деп күңкілдеген. Жоқ, қыс өтті, көктем шықты, Тақырбайдың жаман аты естілмеді. Қайта жұрт: «Бала пысық екен, шаруақор екен» – деп әңгіме ғып жүрді. Содан екеуі қырқым басында бір-ақ кездесті. Тақырбай тоқтыларын қырықтырып болып тұр екен. Қайырлап оны әрең таныды, былтырғыдай емес, өзгерген, зіңгіттей жігіт болған. Жауырыны қақпақтай, қамшы ұстасы түзу, атқа отырысы нығыз. Қайырлап оның сыртқы пішініне риза болды. Малын аралап көрді. Жаз шықпай жатып тоқтылары құйрық байлап диланып қалыпты.

	– Бала, жағдайың жаман емес екен, – деген бұл риза болып.

	– Ұйқыны азайттық қой, аға, – деген ол сыпайы ғана.

	– Онда дұрыс екен, – деп Қайырлап даланы басына көтеріп қарқ-қарқ күлген.

	– Аға, биыл сізбен бірге Қарасуды жайласам қайтеді? – деп Тақырбай бір өтініштің шетін шығарған сосын...

	– Қой, Қарасу саған қол емес. Жапан далада саған не бар, жассың, бойдақсың. Сенің той-думаны мол Сарысу бойында, елдің ортасында отырғаның жөн.

	– Сарысу бойында қалсам да болар еді, – деген Тақырбай, – бірақ маған сол Қарасу ыңғайлы сияқты. Жері құйқалы, шөбін жұғымды деп жұрт мақтап жүр. Және қолымда жалғыз шешем ғана бар, ол кісіге қой бақтырып, той тойлап, көкпар, шауып жүре аламын ба. Маған өрісі оңаша, жері кең жайлау дұрыс. Қарасуға қызығатыным да содан. Оның үстіне – өзіңіз білесіз қойшы болғаным кеше ғана, тәжірибем аз, білмейтінім көп. Маған өзіңіз сияқты жаны ашитын, ақыл үйрететін кісі керек.

	Тақырбайдың соңғы сөзі діттеген жерге тиді. «Бізден де жұрт ақыл сұрай бастағаны-ау, – деп іштей насаттанды Қайырлап. – Демек қошқарды пәлен жыл бекер бақпаған екенмін ғой. Жапан даланы жалғыз үй жайлап босқа жүрмеген боп шықтым-ау. Кейінгі жастар қияндағы Қарасуға ұмтылса, мені пана тұтып, ығымда отырғысы келсе, бұл да еңбегімнің жанғаны шығар».

	Міне, сөйтіп көңілі толқып, қуанып тұрған Қайырлап ризалығын беріп-ақ жіберген. Арада төрт-бес күн еткенде Тақырбай екеуі Қарасуға қойды қатар айдаған...

	***

	Тақырбайдың пысықтығына Қайырлап таң қалып жүр: істейтіні адамның ойына келмейтін нәрсе, білмейтіні жеті қат жердің астында. Қарасуға көшіп келгенінің ертеңіне Қайырлап ұйқысынан оянып, керіліп-созылып далаға шыққан. Таң ағарып атқан, Таңбалының ар жағынан күн шашырап шығуға айналған мезгіл Қайырлап Қарасудың арғы басында отырған көршісінің үйіне қараған үйдің маңы тым-тырыс, түндігі ашылмапты, есігі түрілмепті. Бала неме ғой, ұйықтап жатқан шығар, малын өргізсін, оятайын деп ойлаған. Сайдың табанына түсіп құм қайырмен аяңдап келе жатқан: қарсы алдынан Тақырбай көрінді. Жалаң аяқ, жалаң бас зырлап жүгіріп келеді. «Жайшылық па, балам?» – деді Қайырлап түкке түсінбей. «Жай, дене шынықтыру жасап жүргенім ғой» – деді Тақырбай, Қайырлаптың аузына сөз түспей қалды. Енді қайтсін?! Өмірінде таң азаннан тұрып дене шынықтыру жасаған қойшыны көрген де, естіген де емес.. Газетке жазыл, радио тыңда, кітап оқы – дұрыс. Ал таза ауада, жапан далада жүрген адамға дене шынықтыру неменеге керек?! Қайырлай басын шайқады: «Күшің тасып бара жатса жыңғыл қиып, қойыңа қора жасап алмайсың ба?» деді.

	Тақырбай күлді:

	– Ол да болады. Бірақ таңертең өстіп бой сергітіп алмасам күні бойы тұла бойым құрысып жүреді. Ұйқым келеді.

	Қой таңертеңгілік ауылдан ұзап, Таңбалының бауырына жетіп жайылады. Айдалада айналдырған, екі қойшы емес пе, Қайырлап пен Тақырбай бір-бірінен алшақ кетпейді. Малдың қарқыны басылып, бытырап жайылуға кіріскен кезде екі отардың ортасында бас қосады. Аттарын отқа қояды, өздері көлеңкесі мол үлкен бір жыңғылдың түбінде жатып ап әңгіме соғады.

	Тақырбай сөзшең. Қай-қайдағы шытырман оқиғаларды, аңыз әңгімелерді айтқанда майын тамызады. «Мұның бәрін қайдан білесің?» – деп таңырқайды. Қайырлап. – «Пәлен деген жазушының түген деген кітабынан оқығам» деп сайрап отырады анау. Қолынан тастамайтын кішкене радиоқабылдағышы бар – бір ауық шуылдатып соның құлағын бұрайды. «Дүниеде не болып жатыр екен, хабар тыңдайық», – дейді. Қайырлап айтуға тілі келмейтін елдердің, оларда болып жатқан оқиғалардың кейбіреуін түсінбей қалады. «Мұнысы қалай?» – деп сұраса Тақырбай бақайшағына дейін шағып айтып береді.

	– Қайреке, осы сіз шабдарыңызды көкпарға сап көрдіңіз бе? – деді бір күні Тақырбай. Қайырлап күмілжіді.

	– Әйгілі шабандоз болып атағымызды шығармасақ та доданың шетінде, айқайдың ішінде жүрдік қой, – деп екі ұшты жауап қайтарды.

	Бұлай деуінің де өзінше мәні бар еді. Жасырақ кезінде жұрттың кеу-кеуіне ілесіп, көкпардың хабары қайдан шықса, сонда іздеп барып жүрді. Өзгелерден қай жерім кем, мен де бір шабандоздықпен атымды шығарайын деп қиялдаған. Дода қызғанша ешкімді шақ келтірмейтіндей атының басымен алысып, едіреңдеп жүретін. Сөйтсе ат мінген адамның бәрінен шабандоз шықпайды екен. Додаға кірерде көңілі аспанда жүрген Қайырлап додадан кейін шаңды бұрқ еткізіп жерде жататын болды. Тақымың бос болса дауа жоқ көрінеді, бұл тас кенедей жабысып, айырылмайын-ақ дейді, бірақ болмайды, қарсыласы қамшысын көлденең тістеп, ат жалына жатып ап тартқанда Қайырлапты ердің үстінен жұлып әкетеді. Желігіп алған Қайырлап тісін қышырлатып, аузына толып қалған шаң-топырақты түкіріп тастап атына қайта қарғып мінеді. Ұзап бара жатқан топтың соңынан қамшысын бұлғап, қиқулап тұра шабады. Айқайы күшті, екпіні қатты. Жолындағысын жапырып тастайтындай. Заулатқан күйі доданың арасына қойып кетеді. Содан бір уақытта қарасаң: «Ұста!.. Қайырлаптың атын ұста!» – деген айқай шығады. Қайырлаптың өзі көкпардан айырылған, қамшысын жоғалтқан, қашқан атының соңынан далақтап жаяу жүгіріп бара жатады...

	Бір емес, екі емес – ылғи осы. Жұрт енді Қайырлапты күлкіге айналдыра бастады. «Мұның екі аяғын таралғыға қосып, аттың бауырына байлап тастау керек», – деп қалжыңдайтын болды. Оны естігенде Қайырлаптың аспандаған көңілі басылды, ақыл кірді. Байқаса, жұрттың бәрі Қайырлапқа ұқсап шамасы келсін-келмесін бұзып-жарып кимелей бермейді екен. Доданың қызығын, шабандоздардың жекпе-жегін көруге келетін шал-шауқан бастаған жанкүйерлер бар екен. Иен даланы жаңғырықтырып айқайға басатындар да солар. Дау туғызып, шатақ шығарып, ақыры оған төреші болатын да солар. Шабандоздардың мықтылығын жұртқа жаятын және өңдеп, құлпыртып жеткізетіндер де солар. Ең ақырында көкпардың түскен жеріне дейін індетіп барып, етін жеп, сорпасын ішіп гу-гу әңгіме соғып қайтатын да солар. Шабандоздықтан үміті үзілген Қайырлап енді сол «жанкүйерлердің» қатарына қосылды. Біржолата қосылды. Қазір міне он бес жылдан асты – қолына көкпар ұстаған емес. Бара қалса шарт-шұрттасып жатқандарға қиқу сап дем беріп тұрады. Біреу қамшысын шошаңдатып, шатақтасуға бейімделсе, кимелеп араға түседі. Біреулер шығандатын алып қашса, шоқытып қарасын көріп отырады. Қайырлап соның өзіне мәз.

	Енді осының бәрін. Тақырбайға түсіндіріп, жіпке тізіп айтып шығуды ыңғайсыз көрді. Бұлдырлау жауап қайтаруы да содан.

	Тақырбай мұның жауабына қанағаттанбады. Басын шайқады.

	– Жоқ, Қайреке, мына шұбарды додаға салып байқау керек, кеудесі аяққаптай ғой жануардың, жүз аттың арасынан бұзып-жарып шығуға шамасы келеді мұның.

	– Оны қайдан білесің? – деді Қайырлап. Сөйтсе Тақырбай кәдімгідей шабандоз болып шықты. Сырда, шешесі сауыншы болып жүргенде жұртқа көкпар бермейді екен. Тақырбайдың төбесі көрінгенде көкпар шауып жатқан көрші ауылдың сиыршылары қалыңға қашады екен.

	– Әй, қайдам-ау, сенің Сырдағы шабандоздығың қырда кәдеге жарар ма екен, – деп күдік айтты Қайырлап. – Бағланның етін жеп, қымызға тойып ап шабатын дүздің адамы су қосып шалап ішкен сені қайтсін.

	– Оны кезінде көрерміз, – деді. Тақырбай. – Бірақ көкпарды осы Қарасуға алып келсем риза боласыз ба?

	– Е, риза болмағанда ше?! – деген Қайырлап. Шыны сол еді. Қарасуға шабандоздар жиналып, Таңбалының бауырын дүркіретіп жатса Қайырлапқа абырой емес пе. Бірақ бұл әлі күнге болмаған нәрсе. Ауыл-ауылға бөлініп тартысатын шабандоздар көш жердегі Қарасуды, жалғыз үйлі Қайырлапты көзге ілмейтін. Ешкім де алып қашқан көкпарын Қарасуға әкеліп салмайтын. Қайырлап әлдеқалай көкпарға барса түннің бір уағында көңілі пәс, аздап мұңайып, жападан-жалғыз өзі қайтып келе жататын.

	Тақырбай сөзінде тұрса, осының бәрі ұмыт болар еді.

	***

	Тақырбай көкпарға кәдімгідей, дайындалды. Өзінің ай қасқа торысы бар еді, соны шабдар шолақпен қосып жарата бастады. Әйтсе де Қайырлаптың көңілінде бір күдік бар. Тақырбайдың шабдар атты мақтағанына сенгісі келмейді. Қайдан сенсін. Шабдарды мақтаған адамды бірінші рет көріп отыр. Ат та ең алдымен түр-тұлғасына қарап бағаланса керек. Қаз мойын, сүмбіл аяқ, сымға тартқандай әсем, құйрық-жалы күлтеленген жануар – міне, жылқы деп соны айт. Мініп жұрт алдына шықсаң – мерейі үстем. Қамшы салдырмай, тізгін жұлқытпай билеп басып бара жатқанына көз сүйсінеді. Шабдар шолақта мұның бірі жоқ – мойны жуан, кеудеcі жалпақ, алдыңғы аяқтары қысқа, шомбал, тапырақтап шапқанда жерді ойып жібере жаздайды. Бұл, әрине ештеңе емес. Қайырлаптың көңілі шабдардың сауырына түскенде бұзылады. Кеудесі аяққаптай ат жамбас жағына келгенде табиғаттың бір тапшылығына ұшыраған – сауыры жіп-жіңішке, қушық; қашан көрсең де бір қырым ет болмайды. Ұршығы бұлтылдап көрініп жүреді. Ең басты кемшілігі – құйрығы. Мұндай құйрықты Қайырлап ғұмырында жылқы баласынан көрген емеc. Қылға жарымаған біреу шұнтитып кесіп алған сияқты – шолақ, бір-ақ тұтам. Шапқанда желпілдеп көтеріліп кетеді. Бөтен көз жоқ Қарасудың бойында жата берсең ештеңе емес, ал ұзын аққан Сарысудың арғы-бергі басынан қалың ел жиналған жерде ыңғайсыз. Саз балшыққа аунап тұрғандай жағал-жағал шабдар ат басы қақшиып, кеудесі дөңкиіп, бөксесі бір уыс болып, құйрығын әуеге шаншып тапырақтап шауып келе жатқанда жұрттың көбі бұрылып қарайды. Ер үстінде қопаңдап отырған Қайырлапқа қарай қамшысын шошайтып қиқ-қиқ күлетіндер де табылады. Әуелгі кезде Қайырлап бұған кәдімгідей намыстанып жүрді, «Атаңның басына күлесің бе, ей!» – деп ежірейіп, әлгіге қарсы шапқан кезі де бар. Тілі мен жағына сүйенген жұрт. Қайырлаптың қоқан-лоққысын қайтсін. «Намысшыл болсаң дені дұрыс ат мінбейсің бе?» деп қамшысын қолынан жұлып алғандар болған. «Қап, сен жығылғырды ма, сар далада жаяу қалсам да көзіңді құртармын-ау» деп кіжінген бұл. Сөйтіп қитығып жүргенде Өмірғали келе қалғаны.

	– Өмеке, мына шолақтың көзін құртамын, машинаңыздың артына байлап жіберемін, – деген ашынып.

	– Е, не болды сонша? – деп таңырқады Өмірғали.

	Қайырлап көрген құқайын жылармандай болып отырып айтып берген. «Мені досқа күлкі, дұшпанға таба болмасын десеңіз басқа ат беріңіз», – деп жалынған. «Әйтпесе қошқарларыңызды айдап кетіңіз», – деп қыр көрсеткен.

	Бірақ талайды көрген Өмірғалиды сөзбен тоқтатып, даумен жеңу қайда.

	– Әй, сен не деп отырсың? – деп қайта өзіне жабыса кеткен. – Еріккен жұрт не демейді. Ертең біреу болмаса біреу мына келінді, Дәрікүлді жамандауы мүмкін. Сонда қайтесің? Келінді де тастайсың ба?

	Қайырлап көзі шақшиып дауласа кетуге дайындалып еді. «Жөні түзу қыл құйрықты да қимайсыңдар маған. Жазығым қошқар баққаным шығар, әйтпесе жұрттан қай жерім кем» – деп сөзді әріден бастап, ұзын сонар ізге салуға ыңғайланған. Бірақ көзі Дәрікүлге түскенде аптығы су сепкендей басылды. Әйелінің танауы қусырыла бастапты. «Иә, бұл сөйтеді. Жақсы ат мініп, ел қыдырып бозбалашылық құрудан әлі де дәмесі бар» – деп Өмірғалиға еріп бір бүйірден тиісе кетуге дайындалып отыр екен. Екеуін бірдей жеңе алмайтынын, сөзін текке шығындап әуре болатынын сезген Қайырлап жым болды.

	Осыдан кейін шолақ шабдардан құтылу туралы сөз қозғаған жоқ. Қайта уақыт өткен сайын оған үйреніп алды. Обалы не керек, түрі сиықсыз болғанымен, шабдар мініске төзімді. Кейбіреулердің көлігі көктем шыға ыңыршағы айналып, қойға ере алмай жүргенде ол қоңын бермейді. Қошқарлардың соңынан ертеден кешке дейін төпеп мінгенде де былқ етпейді. Шаруа адамға бұдан артық не керек. Қайырлап шабдар шолақтың өз еншісіне тигеніне енді ренжудің орнына қуанатын болды...

	***

	Бір күні түс қайта Сарысудың бойынан бұрқ-бұрқ шаң көрінді. Бұл кезде теріскейден гулеп жел соғып тұрған. Қайырлап қошқарын есік алдындағы шалғыны жапырылмаған жазыққа қаптатып шыққан. Атын шоқырақтатып Тақырбай келді:

	– Қараңызшы, көкпар болып жатыр-ау, – деп ылдиды нұсқады.

	Қайырлап көзі жетпегесін иығын қиқаңдатты:

	– Қайдам, кешірек басталса керек еді, уақыт әлі ерте сияқты ғой.

	– Күн салқын, ауылды айналып салым жасап жатқан шығар, барсақ қайтеді, Қайреке?

	Қайырлап ойланды. Көңіліне желік кіріп, тартып кеткісі бар.

	– Кәрі шешеме қойға бар деуге аузым бармай тұр. Дәрігүл жеңгемізге түйеге мініп екі отарға бас-көз бола тұр десек қайтеді? – деп жымыңдады Тақырбай.

	– Сөйлесіп көрейік! – деді Қайырлап.

	Ақыры бұл «келіссөз» сәтті аяқталып, екі атты желе жортып Сарысуға тартып кетті...

	Қос жолаушы күн еңкейе өзен бойына құлағанда көкпар қызып жатқан. Қайырлаптың байқауынша өзеннің арғы беті, бергі беті екі бөлініп тартысып жатқанға ұқсайды. Біреуді біреу біліп болар емес, ызың-ызың айқай, бұрқылдаған шаң, ақ көбік болған аттар. Көздері қызарып еліріп алған жұрт жаңадан қосылған екеуді елең қылған жоқ. Қайырлапқа көңілі жақын бір-екі жігіт қана бұрылып кеп сәлемнің ізетін жасады. «Жағдай қиын, Қайреке, арғы беттегілер тықсырып барады», – десіп аттарын борбайлап додаға қайтадан араласып кетті. «Жақсы кепсің, Қайреке», – деген жоқ ешқайсы да. Несін айтсын. Қайырлаптың айқайдан басқа қолынан ештеңе келмейтіні онсыз да белгілі. Шабандоз болмағасын көрер күнің осы – бары-жоғы жұртқа бәрібір.

	Арғы беттіктер шынында мықтылықтарын танытты. Көп ұзамай көкпарды өзеннен өткізіп әкетті. Ар жағы мидай жазық еді, көкпарды тақымына басқан шабандоз жеке дара шығып алса ұстатпай кетері анық. Абырой болғанда аты жүйрік, өзі әбжіл ондай адам табыла қоймады. Жұрт, өзеннің қалың жыңғылды, иір-иір, қолтықтарынан айналып шыға алмай қойды.

	– Қайреке, – деді бір кезде Тақырбай, – шабдарды маған беріңіз. Сіз менің атыма мініп өзеннің арғы бетіне өте беріңіз. Ыңғайы келген сәтте көкпарды алдыңызға топ еткізермін. Одан арғысын айқасқанның еркіне жіберіңіз, құлап қалмасаңыз болды, ауылға өзі-ақ алып барады.

	Бәрінің соншалықты оп-оңай болатынына көңілі сенбесе де, Қайырлап Тақырбайдың айтқанын істеп ат ауыстырып, оңаша шыға берді. Әшейінде бірін-бірі көзінен таса қылмайтын әдісқой көкпаршылар шабандоздардың есебінде жоқ Қайырлаптың қайда бара жатқанында жұмысы болмады. Қайырлап асықпай аяңдап өткелден өтіп, қалың жыңғылдың ішінен басын қылтитып қарап тұрды.

	Тақырбай шабдарды сауырға бір тартып, доданың ішіне қойып кеткен. Кеудесі аяққаптай шабдар жолындағысын бұзып-жарып, лезде көкпарға жетіп-ақ барған. Арғы беттік бір дәу қара жігіт көкпардың артқы аяғынан мықтап ұстап, тақымына басып алыпты. Былқ еткізетін түрі жоқ. Қоныстаулықтар кезек-кезек жармасады. Бірақ жұлып әкетуге шамалары жететін емес. Бір кезде Тақырбайдың да қолы көк серкенің сирағына іліккен. Шабдардың тізгінің бос жібере салып, қос қолдап мықтап ұстады. Бәкене жігіттен пәлендей қайрат күтпесе керек – Тақырбай шірене тартқанда дәу қара ер үстінен кәдімгідей лықсып қалды. Мынау қайтеді-ей дегендей Тақырбайға алара бір қарап, атының жалына жабысты. Екі мықтының енді кездескенін аңғарған жұрт айқайды бұрынғыдан да үдетті. Ат сауырынан сарт-сұрт тиген қамшылар ауаны жаңғырықтырды. Көк серке екі шабандоздың арасында сағыздай созылды. Кенет көз ілеспейтін оқиға болды. Тақырбай көк серкені тартып-тартып тұрып жіберіп қалған. Аттың жалын құшып жантайып жатқан дәу қара сол бетімен әрмен қарай аударылып бара жатты. Енді болмаса шаңды бұрқ еткізіп жерде домалап жатуы мүмкін еді, тек соңғы сәтте аттың жалынан ұстап үлгерді. Осы мезетте Тақырбай қайтадан сарт ете түскен. Дәу қараның көтеріліп кеткен тақымының астынан көк серкені оп-оңай суырып алған. Сол бойда шабдарды бар күшімен тебініп қалды. Сауырын қамшы дызылдатқан шабдар бостандық тигенін сезгенде атылып кеп кетті. Жолында тұрған үш-төрт атты кеудесімен қағып-қағып жіберді. Сол бойда топтың ортасынан зу етіп шықты да кетті.

	Тақырбай бұл кезде көк серкені тақымына тас қып басып алған еді. Оңтайына келіп қалған екі-үш жігіт жармасып көргенмен ештеңе шығара алмады. Көк серкенің сирағына қолдарыеркін тимей айырылып қалды.

	Шабдар құйрығын аспанға шаншып, шомбал аяқтарымен қара жердің топырағын бұрқ-бұрқ лақтырып, әудем жерге барып қалды. Қуғыншылар ә дегенде абдырап қалды. «Кетті, ойбай! Ұста! Қайтар!», – деген қиқулары күшті шыққанмен қимылдарында береке болмады. Қайырлап сияқты жандайшаптар босқа далақтап шабандоздарға кедергі жасады. Аузымен құс тістеген жүйріктер қалың аттың ішінен суырылып шығып, созылып, шабуға үлгермей кібіртіктей берді.

	Бірақ сәлден кейін қуғыншылардың тобы жазылды. Өлермен шабандоздар қамшыларын бұлғап, қаптап алға шықты. Жүйрік аттар әбден қызынып, жер-дүниені шыр айналдырып, зымырады келіп.

	Мұндай қуғыннан жүйріктің жүйрігі ғана құтылып кетеді. Шабдар аттан ондай дүлдүлдік шықпайтынын Қайырлап жақсы біледі. Енді тезірек өзеннен өтіп алса екен деп тіледі ішінен. Бірақ оған мүмкіндік жоқ сияқты. Өзеннің бұл тұсы өткелсіз, сыңсыған қалың жыңғыл, ат түсе алмайтын биік жар. Жазыққа шығып, айналып өтуге қуғыншылар жіберетін емес. «Қап, құтыла алмайтын болды-ау», – деп ойлады Қайырлап. Осы кезде Тақырбай аттың басын тура өзенге қарай бұрды. Алды тіп-тік жар еді. Қайырлаптың зәресі ұшып кетті. «Өлемісің-ей, қайт! Кейін қайт!», – деп айқайлады жыңғыл арасынан тепеңдеп шығып. Тақырбай оны тыңдайтын емес, шабдарды қамшымен төпеп келіп қалды. Шабдар тапырақтаған күйі жар жағасына жете беріп кілт тоқтаған. Тақырбай ат мойнынан асып түсе жаздады. Асып түскенде өзеннің иіріліп ағып жатқан терең суына күмп ете түсуі анық еді.

	Бұл кезде қуғыншылар үздік-создық болып өзенге жақындап қалған. Бұрыла қашқанмен Тақырбайдың құтыла алмайтыны анық еді, соны сезді білем, ол тақымындағы көкпарын лып еткізіп алдына өңгеріп алды. Тізгінін жиыра ұстап, атын өзенге қарай бұрған, сауырына қамшыны аямай жаудырған, шабдар әрі-бері шегіншектеп көрген, болмағасын биік жардың басынан терең суға қарғыды да кетті.

	Қайырлап бұдан арғысын көрген жоқ, көзін тарс жұмып алған, өлді-ау деген. Бір уақытта көзін қайта ашса, ағын судың ортасында кеудесінен ғана көрінін Тақырбай отыр. Ат та, көкпар да жым-жылас. Су түбіне кеткен-ақ шығар деген. Жоқ, аман екен – шабдардың судан қылт етіп әуелі басы көрінді. Сосын қалқып көк серке шықты, ер-тұрман көрінді. Тақырбай құламапты, көкпарын өңгерген күйі аттың жалына жабысып шіреніп отыр.

	Шабдар пыр-пыр етіп Қайырлап тұрған жағаға қарай жүзе жөнелді. Басын шайқап-шайқап қояды – мынау жындың құрта жазды ғой деп иесіне шағым айтатын сияқты.

	Тақырбайдың соңынан терең суға қойып кетуге қуғыншылардың ешқайсысының тәуекелі жетпеді. Өткел іздеп, жар жағалап шапқыласып кетті.

	Шабдар жал-құйрығынан су сорғалап, сазды жағалауға қарғып шықты. Иесіне қарап оқыранып дүр-дүр сілкініп қояды. «Құрысын, өзің өле жаздадың ғой», – деп айқайлады Қайырлап. Тақырбай тыңдайтын емес, танауы делдиіп әбден еліріп алған: «Қайреке, жолға шығыңыз», – деді.

	Екі ат қатарласа шауып құмдағы жолға түсе берді.

	Тақырбай көкпарды лып еткізіп Қайырлаптың алдына тастай салды. Сосын қамшысын үйіріп-үйіріп айқайға басты. Айқасқаның бауыры жазылып жүйтки жөнелді.

	Біраздан кейін Сарысудың бойын будақтаған қалың шаң басты. Қайырлаптың соңынан аңдыздаған қуғын түсті. «Мына жаман бәріміздің аузымызды күн шығысқа қаратып кетті-ау, ойбай!», – деген баж-бұж айқай шықты. Арғы бет, бергі бет жайына қалды. «Көк серке көлденең аттының тақымында кетпесін, ұстаңдар!», – деп жұрттың соңында қара дәу айқайлап келе жатты.

	Бұл кезде айқасқаның тұла бойын тер жауып, тынысы келіп, әбден қызып алған еді. Үстіндегі Қайырлаптың да, Қайырлап өңгерген көк серкенің де бір мысқал салмағын сезінбей ұшып барады.

	Қайырлап әуелі артына жалтақтап қараумен болған. Біреу-міреу көлденеңдеп жабыса кетсе – жайым белгілі, ұстауға да жарамаймын-ау деп жүрегі дүрсілдеген. Алғашқы қуғыншының шаңы көрінгенде, бір шақырымдай шығып кеткенін байқағанда барып көңілі орнына түсті. Айқасқа мына қарқынынан танбаса енді жеткізбейтініне күдігі қалмады. Содан жүйрік аттың желігі Қайырлаптың қиялын шарықтатқан. Осыдан аман-есен Қарасуға жетсе көп нәрсенің өзгеретінін пайымдаған.

	Күні ертең-ақ «Қайырлап деген мықты шығып, көкпарды сонау Қарасуға дейін жалғыз апарыпты», – деген хабар Сарысу бойына дүңк-дүңк жайылары анық. Шолақ шабдар мінген Тақырбайдың жанкештілігі мен шабандоздығы аңыз боп кетері және сөзсіз. Ал енді осыдан кейін шабдардың сиқын көріп, Қайырлаптың тақымының бостығына шиық-шиық күлетіндер жым болмай ма, үндері өшпей ме?!

	Осыны ойлағанда Қайырлап айқасқаны бұрынғыдан бетер қамшылай түсті.

	Қасқа жол өзенді жағалап отырып Қарасудың тұсына келгенде екі айырылған. Қайырлап енді атының басын тура ауылына қарай бұрған. Алдындағы екі-үш белден асса ар жағынан үйінің төбесі көрініп тұратынын ойлаған. Осы кезде оң жағынан біреудің даусы естілгендей болды. Қайырлап жалт қараған, үйдей жыңғылдың тасасынан түйе мінген біреу шығып келеді. Шырамытты – баяғы Пірмағанбет шал. Өзі шал болса, өзі түйе мінсе, көкпарда не шаруасы бар, Қайырлап көрмеген сияқтанып тарта берді. «Әй, Қайырлап, тоқта!» – деді анау айқайлап. Танып қалғасын мойнын бұрмау, әрине ыңғайсыз:

	– Не? – деді Қайырлап атының тізгінін ірікпеген күйі.

	– Тоқта деймін! – деп Пірмағанбет қолындағы ұзын шыбыртқысын әуеде ысылдатты.

	– Неге тоқтаймын? Көрмейсіз бе, көкпар алып бара жатырмын, – деп шіренді Қайырлап.

	– Мына жерде біздің ауыл бар. Қалың ел бар. Көкпарыңды соған тастамай қайда қаңғырып бара жатырсың өзің? – деп шал енді доқ көрсетуге айналды.

	– Піреке, қызылсырасаңыз Қарасуға келіңіз. Мына семіз серкенің жаясын жейсіз, – деді Қайырлап.

	– Ә, солай ма? Мені мазақ еткің келді ме?! Көрейік онда, – деп шал қиқуға басты.

	Қайырлап көлденеңнен кездескен қуғыншыны әуелі елемесе де, енді қобалжиын деді. Пірмағанбеттің мінгені жүнін күзеп тастаған сумаңдаған нар тайлақ екен. Екпіні қатты, қашса атқа жеткізбейтін желмаяның тұқымы екенін танытып, мойнын жерге салып жіберіп заулап келеді.

	Қабатынан дүбір шыққасын айқасқа шабысын үдетті. Көңіліне қауіп кірген Қайырлап қамшысын бұлғап, сарт-сұрт тебінгенде тіптен ышқынды. Осы бетімен Пірмағанбетке шаң қаптырып кетуі де мүмкін еді – бірақ алдынан жусанды жалпақ бел көлденеңдегені. Белдің беткейі ыспа құм еді, соған жеткенде аттан мәніс кетті. Тірсегі майысып, кібіртіктеуге айналды. Тайлақ болса, белдің беткейіне іліккенде тіптен өршеленді. Мұрны ысылдап айқасқаның артынан жетіп-ақ қалды. Пірмағанбет шыбыртқысын жазыағашқа қыстыра салып, көкпарға жармасты. Көк серке сирағы, салақтап нар тайлақтың бауырында кетуі кәдік еді, қауіпті сәтте Қайырлаптан гөрі айқасқа әбжілдік танытты. Пірмағанбет қабаттаса бергенде көп шапқан аттың әдісқойлығына салып, жол шетіне қарай жалт бұрылды. Тайлақ өңмеңдеген күйі қарқынын тоқтата алмай біраз жерге озып кетті. Айқасқа белдің басына шығып алмақ болып қиғаштай шапты.

	– Құтылмайсың енді! Бәрібір құтылмайсың! – деп Пірмағанбет етегі далақтап алдын орай бастады.

	Жаман тайлақты шалдың мына басынуына Қайырлаптың ашуы келді. Көзі тұманданды.

	– Түйемен көкпарды қуып есіңізден адастыңыз ба? Ат мертігіп, адам жазым болса қайтесіз? Кетіңіз жолдан! Әйтпесе!.. – Қайырлап қамшысын шиырып сес көрсетті.

	Көкпар желіктірген қазақ қамшыдан қорықсын ба, Пірмағанбет көзі ежірейіп, білегін сыбанып, қайтпай шайқасудың қамына кірісті. Қабаттаса беріп көк серкенің сирағына қайтадан қол салды. Айқасқа тағы жалтарып көрген, тайлақ та әдістеніп алыпты, лыпылдап қалмай қойды.

	Қайырлап жаны қысылған кезде көк серкені кеудесімен басып ер үстіне көлденең жатып алды. Пірмағанбеттің солқылдата тартқанына бой бермей бақты.

	Бұл кезде Сарысудан бері созылған қалың шаңның алды әудем жерге келіп қалған. Қайырлаптың қолға түскенін көрген қуғыншылар шексіз қуанып келе жатты. Мұны байқаған Қайырлаптың: «Айналайын, Піреке, әуре қылмаңыз, беріңіз көкпарымды», – деп жалынбасқа шарасы қалмады.

	Қиқар шал оны қайдан тыңдасын.

	– Сатып алған көкпарың бар ма, бізге де қызық керек, шырағым, – деп тас кенедей жабыса түсті.

	Қайырлап өзінің абыройына, айқасқаның жүйіріктігіне қауіптің шындап төнгенін сезді. «Мықтымсыған Қайырлапты тайлақ мінген Пірмағанбет боз төбенің баурында шырылдатып ұстап, көкпарын тартып әкетіпті», – деген әңгіме ертең-ақ гу ете түсер. Жоқ, бүйтіп сөзге, іліккенше, шатақ шалдың көңілін аулап, ығына жығылған әлдеқайда артық.

	– Піреке, болмадыңыз ғой, үйіңіз қайда еді? – деді амалы таусылып.

	– Е, сөйтіп жөнге көшсеңші, – деп Пірмағанбет көкпарды жібере салды. – Былай қарай шап. Қалың жыңғылдан айналсаң біздің үйдің төбесі көрініп тұр, – деп белдің арғы қабағын нұсқады.

	Әлде қайтеді дегендей өзі Қайырлаптың Қарасу жағына шығып ап қопаң-қопаң желіп келеді.

	Қуғыншылар белдің басына қаптап шыққанда Қарасуды жайына тастап, өзен бойына қайта қашқан. Қайырлапты көрді. Аттарын апыл-ғұпыл бұрып, белдің екі беткейін бұрқ-бұрқ шаңға бөктіріп жосылта шапты. Бірақ ешқайсылары да үлгерген жоқ, Қайырлап жеке дара қиқулаған күйі көк серкені Пірмағанбеттің есігінің алдына атып ұрды. Тайлағын сабалап жеткен Пірмағанбет оны дырылдатып сүйреп үйіне кіргізіп алды.

	Бұл кезде күн кешкіріп қалған, іркес-тіркес жеткен қуғыншылардың қызу қандылары: «Шығар, тартамыз тағы да», – деп жел жақтан ат ойнатқан. Пірмағамбет есіктен басын қылтитып тұрып оларға қарсы уәж айтқан: «Немене түнімен шабатындай көрген-баққандарың осы ма еді. Құмарларың қанбай қалса ендігі көкпарды мен беремін», – деген. Мұны ақсақалдар жағы қоштаған. Сонша жерден әкелген көкпар қайтадан басқа жаққа кетіп қала ма деп қауіптенген Қайырлап: «Сөйту керек. Пірекеңнің алты жасар әйдік серкесі бар, соны тарту керек», – деп белсенді үгіт жүргізген.

	Пірмағанбеттің дәлелі, Қайырлаптың «үгіті» сөйтіп жеңіске жетті. Көк серке Пірекеңнің қазанына түсетін болды. Іштен он жеті-он сегіз жасар сылаңдаған бойжеткен шығып, Қайырлапқа шеті түйілген жібек орамал ұсынды. Қалың елдің алдында мұндай мәртебеге жеткен Қайрекеңнің төбесі көкке екі-ақ елі тимей қалды. Кейбір әумесер, шабандоздар сияқты орамалды ала сап тұра қашқан жоқ. Айқасқаны ойнақтатып барып, олжасын шеткері тұрған бір топ қарияның ортасына тастады.

	Сөйтіп Қайырлап ауылға үлкен абыроймен оралды: шабандоздығын бір танытты, қариялардың көңілін аулап, жомарттығын екі көрсетті.

	Тек көкпарды Қарасуға жеткізе алмай, орта жолда қалдырғаны үшін. Тақырбайдың алдында аздап ыңғайсызданған. Бірақ Тақырбай көк серкенің Пірекеңнің босағасына жетіп жығылғанына қайта шексіз риза болды. «Жарайсыз, Қайреке!», – деп ауылға жеткенше сан рет қайталады. Ал әлгі бойжеткенмен бұрыннан таныс сияқты. Пірмағанбеттің көзін ала беріп екеуі сыбыр-сыбыр сөйлесіп қалған. Жұрт тарай бастағанда қыз киіз үйге сүйеніп, Тақырбайдың соңынан ұзақ қарап тұрған. Тақырбай да қашан Қарасуға жеткенше артына жалтақтап қараумен болған.

	Осылардың бір сыры бар-ау деп ойлаған Қайырлап. Ақыры солай болды да шықты...

	***

	Бір күні түсте қойын суатқа құлатып, ыстық шайды сораптап ішіп, бой-бойы шығып отырған. Дәрігүл құлағының түбінен ызыңдап бір әңгіменің шетін шығарды.

	– Әлгінде Тақырбайдың шешесі келіп кетті. Қолымды жылы суға малып отыратын уақытым болды, Тақырбайды аяқтандырсам дейді. Қайырлап шырағым сөз білетін бала ғой, соған бір септігін тигізсе дейді.

	– Не, қыз алып қашу керек пе? – деп елеңдеп қалды Қайырлап.

	Баяғыда Итатқан дейтін жерде, осы Дәрігүлді алып қашқаны есіне түсті. Дөңгелегі қиралаңдаған жаман мотоциклі бар еді, Дәрігүлді шоқитып соның артына мінгізіп бір түнде тартып кетпесін бе. Орта жолда мотоциклі сынып, екеуі арттан шыққан қуғыншылардың қолына түсіп қала жаздады. Әйтеуір Қайырлап тапқырлық жасап, Дәрігүлді қолынан жетектеген күйі үлкен бір түйеқарынның астына қойып кеп кеткен. Қуғыншылар жолда жайрап жатқан мотоциклді көріп, қашқындардың алысқа ұзай қоймағанын сезіп, іздеуге кіріскен. Бұл кезде аспан ашылып, толысып ай туып, дүние сүттей жарық болып қалған. Қуғыншылардың көзіне бір шалынсаң, құтылып кету мүмкін емес-тін. Абырой болғанда, қуғыншылар әрі шапқылап, бері шапқылап түк шығapa алмады. Әлденеше рет Қайырлаптар жатқан жердің дәл жанынан дүрсілдетіп өте шықты. Даланы бастарына көтеріп Қайырлаптың сыбағасын берді. Бәрібір құтыла алмайтынын айтып доқ көрсетті. Қолға түссе әкесін танытып, жон арқасынан таспа тілуге уәде беріп, түн ортасы ауа аттарын Итатқанға бұрды. Түйеқарынның астында бүк түсіп жатқан Қайырлап пен Дәрігүлдің аздап қорыққандары болмаса, дәнеңелері кеткен жоқ. Ең ауыр зардап шеккен мотоцикл болды. Қуғыншылар оны қамшымен даңғырлата тұрып сабап, аямай тепкіге алды. Қирап қалған дөңгелегін айдалаға лақтырып жіберді. «Әй, Қайырлап, қолға түскенде сен жүгермектің де көретін күнің осы еді. Сыбағаңды осылай беретін едік, басыңды мына дөңгелекше домалатар едік», – деп кіжіне айқайлады.

	Міне, осындай қиын-қыстау кезеңнен аман шыққан Қайырлап, қыз алып қашуға қарсы емес еді. Бірақ Дәрігүлдің кіржің ете түскенін көргенде, тым артық кеткенін аңғарды:

	– Алып қашқаны несі, – деп күңкілдеді әйелі. – Жасың болса талайға келді, айтатының әлі күнге ақылы кірмеген бозбаланың сөзі. Құда боп, құйрық-бауыр жейтін шығармыз десең аузың қисайып қала ма? Әлгі кемпір айтады, Тақырбай мен Пірмағанбеттің қызының көңілі жарасыпты. Соған сені жұмсайды, Пірмағанбетке барсын дейді. Жөн-жосықты түсіндірсін, құда түсіп қайтсын дейді.

	Құда түсу деген. Қайырлаптың ғұмырында істемеген тірлігі еді, мынаны естігенде әуелі абдырап қалды. Қызыңды бер деп барса қырсық Пірмағанбет көзі ақшиып қамшы ала жүгіруі мүмкін. Сонда не демек керек?

	Шай жайына қалды. Кесесін дастарқанның шетіне қисайтып тастап, Қайырлап ойға кетті.

	Әрине, ең алдымен Пірмағанбеттің мысын басатын, бұлаң құйрыққа салса тыпыр еткізбей көндіретін айбат керек. Тақырбай қызымның теңі емес деп қисайса, жеңіп шығатын дәлел қажет. Ойлап отырса мұның бәрі де бар сияқты. Анадағы көкпардан кейін де Тақырбай сан рет додаға түскен, күштілігін, шалымдылығын жұртқа танытқан. Қазір шабандоз жігіттің есімі Сарысу бойындағы қалың елдің аузында жүр. Құдайға шүкір, соның арқасында Қайрекеңнің де абыройы жаман емес. Енді сол жақсы жігіттің жақсы ағасы алыстан ат терлетіп келсе, Пірмағанбет шал қалайша теріске шаппақ.

	Осы ойға тірелгенде Қайырлап орнынан жұлқына тұрды. Суат басында жүрген шабдарға ер салды. Газетке орап уықтың арасына қыстырып қойған жасыл қалпағын алды. Бәйгеге тиген костюмі былтырдан бері сандық түбінде жататын, сілкіп-сілкіп, қыртысын жазып соны киді. Төс қалтасынан сағатының шынжыр бауың шығарып, төгілтіп қойды. Сөйтіп шаңқай түсте жолға шықты.

	Жалғыз атты жолаушы белден бел асып, шаршап-шалдығып өзен бойына құлағанда Пірмағанбет суат басында жатқан қойын өргізбек болып есік алдына шығып тұр екен. Қалпағы қоқырайып, омырауының күміс шынжыры жылтылдап шіреніп келе жатқан Қайырлапты көріп кідіріп қалды.

	– Барыңды киіп, малынып шығыпсың, тойға келесің бе? – деді тілі ащы шал амандық-саулықтан соң. «Келген қонақтың жөн-жобасын есіктен кірмей жатып сұрағаның қалай?» – деп ілінісе кететін рет келіп-ақ қалып еді, құдалыққа келе жатқаны есіне түскесін сыпайы жауаппен құтылмақ болды:

	– Той іздеп емес, тойдың қамымен жүрміз ғой, – деп сөзінің аяғын екі ұшты етіп қойды.

	Үйде Пірмағанбеттің кемпірі мен қызы ғана бар екен. Қайырлап қалпағын жүктің үстіне қондырып, өзі төрдегі құрақ көрпешеге тізе бүккені сол еді, қыз босағада тұрған ақ самауырынды далаға ала жөнелді. Шешесінің айтқанын күткен де жоқ. Тәрбие көрген бала екен деп Қайырлап бұған кәдімгідей риза болып қалды.

	Қимылы жылдам қыздың самауырыны да тез қайнады. Қаталап шөлдеп келген Қайырлап түйе сүтін қатқан қою шай ішіп, жан шақырды. Сосын Пірмағанбеттің тамырын басып келген шаруасын сездірудің қамына кірісті. Қыздың үйден шығып кеткен бір сәтінде тілі жеткенше майдалап, сыпайылап, мән-жайды түсіндірді.

	Пірмағанбет бір бозарды, бір қызарды. Сақалыңың ұшын тістеп ойланып кетті. Шалдан жуық маңда жауап болмайтынын сезген Қайырлап енді кемпірінің аңысын аңдады.

	– Естіп жатқан шығарсыздар, Тақырбайды жұрттың бәрі мақтап жүр ғой соңғы кезде. Бала жаман болса, көңілден шықпайтынын сезсем босқа сандалмас ем. Түбі сіздерге жайлы, орнықты адам бола ма деген үмітім бар.

	Осы жерге келгенде шалға тіл бітті. Қайырлапқа бүкіл денесімен бұрылып қарады:

	– Ал сонда қайт дейсің?

	Шалдан дәл мұндай сұрақ күтпеген Қайырлап әуелі аңтарылып қалды.

	– Қайткені несі? – деді сосын, қызыңызды бересіз.

	Пірмағанбеттің көзі шатынай бастады.

	– Далаға тастай алмай жүрген қызым жоқ. Көлденең көк аттыға ертіп жіберіп, досқа күлкі, дұшпанға таба болсын дейсің бе?!

	Құда боламын деп шіреніп келгенде көлденең көк аттыға теңеуі Қайырлаптың шымбайына батты:

	– Мал-жанымыз аралас жатқан ағайын адамбыз, өйтіп бізді кемітпеңіз. Тақырбай да біреудің алақанына салып отырған жалғызы. Қыз табылмай қалған жоқ, әйтеуір балалардың көңілі жарасқасын, оның үстіне әке-шешесі жөн-жобаны білетін жандар еді ғой деп есептегесін келіп отырмын.

	– Жөн-жоба дегенде тілің тықылдайды, – деді Пірмағанбет, – бірақ соның мәнісін өзің түсінесің бе? Ал мен келісімімді бердім дейін, сонда не, қызды қолынан жетектеп жүре бересіңдер ме? Жоқ, кәделі жолымен келіп аласыңдар ма?

	Шынын айту керек, бұл жағы Қайырлаптың өзіне де бұлдыр еді. Сондықтан да:

	– Піреке-ау, ол жағын өзіңіздің еркіңізге саламыз ғой, – деуге мәжбүр болды.

	– Еркіме салсаң, қызымды ағайын-туғандарымның басын қосып, той жасап ұзатамын. Қатша кемпірге сәлем айта бар, солардың алдында ұялмайтындай боп жолымен, кәдесімен келетін болсын.

	Қайырлап шалдың нені меңзеп отырғанын түсінді. Пірмағанбеттің әлгі туған-туыстарын риза етуге жалғыз басты Қатша кемпірдің шамасы қайдан жетсін. Енді шалды тоқтататын басқа дәлел іздеуге тура келді.

	– Ойбай-ау, бұл қалың мал сұрағаныңыз ғой, ескіліктің қалдығын көлденең тартқаныңыз ғой, – деп шыр ете түсті Қайырлап. – Бір совхоздың дардай бас шопанысыз, суретіңіз Құрмет тақтасында ілулі тұр, озат тәжірибеңізді аудандық газет сартылдатып жазып жатады. Сондай адам қызын қалың малға сатыпты деген естір құлақтан ұят емес пе? Шал болсаңыз да көзіңіз ашық, сауатыңыз бар, ең болмаса мына журналды (Қайырлап керегенің көзіне қаттап қойған «Мәдениет және тұрмыс» журналының тігіндісін көрсетті) оқитын шығарсыз. Ескіліктің қалдығын қалай-қалай сынап жатқанын біле тұра мұныңызға жол болсын.

	Қайырлап өстіп қызынып, аннан-мыннан оқығандарының басын құрап шалды тықсыртып тастамақ еді, бірақ Пірмағанбет те тірі жан емес пе, басын шұлғып отыра бермей, қарсы дауға көшті:

	– Әй, сен өзің не шатып отырсың? Құда болам деп шіреніп келгеніңе қарап бірдеңе білетін шығар десем, айдалаға лағып барасың ғой, тегі. Пірмағанбет озат шопан еді, сондықтан қызын той жасап ұзатпасын дегенді қай жерден оқып жүрсің?! Ә, оқымадың ба?! Ендеше, жарқыным, мен қалың мал сұрамаймын, бірақ, қызымды жұрт қатарлы жөн-жобамен ұзатпай тағы да отыра алмаймын.

	Пірмағанбет сөз осымен бітті дегендей орнынан тұрды.

	Қайырлаптың қарқыны басылып, ұнжырғасы түсіп, жасыл қалпағы желкесіне қарай ысырылып, ауылға қайтып келе жатты. Жол бойы шақар шалды тақырға отырғызып кетудің алуан түрлі жоспарын жасады. Ақыры Қатша кемпір қарсылық жасамаса, Тақырбай табандылық көрсетсе, Пірмағамбеттің қызын бір түнде алып қашуды дұрыс деп тапты.

	Тақырбай болашақ атасының жауабын естігенде тұнжырады. Қайырлап қызды алып қашу керек дегенде қайта жадырады. Арада бірер күн өткенде Сарысуға тартып кетті. Қызбен оңаша кездесіп, сөз байласып қайтпақ еді.

	Содан Тақырбай түн ортасы ауа қайта оралған.

	– Қыз келісті, – деген. – Екі күннен кейін уәделі жерде күтетін болды.

	Ертеңіне кешке Қатша кемпірдің үйінде төрт адам қатысқан кішігірім мәжіліс болды. Қайырлап өмір бойы той өткізіп келе жатқандай асқан іскерлік танытты. Келін түсірудің қаншалықты жауапты екеніне тоқтала келіп, бұған дайындықтың қай деңгейде екені туралы нақты есеп талап етті. Қатша кемпір қуаныштан көңілі алабұртып, жиған жүгін аударып, сандығын ашты, баласына арнап баяғыда тігіп қойған шымылдығы бар екен, соны көрсетті. Азды-көпті матасын, қант-шайын шығарды.

	– Аздау екен, – деп Қайырлап жанында отырған Дәрігүлге қарады. Дәрігүл оның көңіліндегіні айтпай-ақ таныған.

	– Біздің үйдің сандығында да бірдеңелер жататын еді, – деп ағынан жарылды.

	– Тақырбайдың тойы – менің тойым. Аянатын ештеңе жоқ, солардың бәрін саласың, – деп жомарттық танытты Қайырлап.

	Сөйтіп азды-көпті дайындық жасалды, Енді қызды әкелу ғана қалған. Әрине, бұл сапарға Тақырбайды жалғыз жіберу қауіпті еді. Қайырлап бұл іске өзі араласпақ болды. Уәделі күні Тақырбай екеуі Пірмағамбеттің аулын бетке алып жүріп кетті.

	Бұлар Сарысудың бойына құлағанда көз байланып қалған. Пірмағанбеттің үйінің шамы жылтырап көрінген кезде Тақырбай тізгінді тежеді.

	– Әне жерге келемін деген, – деп қарайып көрінген бір топ жыңғылды көрсетті.

	Ай кешігіп туатын мезгіл еді. Қарауытқан жыңғыл ішінен ауыл жаққа әлсін-әлсін мойнын созып қарап тұрған екі кісіні ешкім байқаған жоқ.

	Бұлар ұзақ күтті. Қарауытып тұрған киіз үйдің алдындағы жер ошақтың оты біразға дейін сөнбеді. Жалын лып ете түскенде ошақ басында отырған әлдекімнің сұлбасы байқалып қалды.

	– Сол, – деп сыбырлады Тақырбай. – Сүт пісіріп, айран ұйытып барып шығамын деген.

	Ақыры кететін болғасын айранды қайтеді екен деп таңырқады Қайырлап. Қыз жұмсап жаман үйренген шешенің ертеңгі жағдайын ойлап, көңілі кәдімгідей жүдеп қалды. Көрмей кететін кісілер емес, ең болмағанда шешесінің алдынан тағы бір өтуім керек екен деген өкініш пайда болды. Мен қайтейін, қырсық шал икемге көнгенде бәрі басқаша болатын еді деп, өзін-өзі жұбатқансыды.

	Пірмағанбеттің үйінің шамы түннің бір уағында барып сөнді. Айналаны жым-жырт тыныштық басты. Жыңғыл түбінде тығылып отырған екеуі бойларын жазып орындарынан тұрды. Осы мезет алып-ұшып жүгіріп келе жатқан біреудің сұлбасы көрінді. Жете бере состиып тұрып қалды. Қыз екен.

	– Қорықпа, біз ғой. Тақырбай екеуміз ғой, – деді Қайырлап.

	Тақырбай жүгіріп барып қыздың қолынан ұстай алған. Қызда үн жоқ, тұла бойы дір-дір етеді.

	– Анда, қайырға киімдерімді көміп қойып едім, – дегенді әзер айтты.

	Қашатын қыздың жайы белгілі, қолға іліккен киімін әке-шешесіне көрсетпей сенімді жерге алдын-ала тығып қоятыны бар. Сосын ал кеттік дегенде іліп ап, жөнеле береді ғой. Мына қыз да сондай дайындық жасаған екен.

	– Ойбай, оны ала кетейік, – деді Қайырлап.

	Содан үшеуі ал кеп іздесін. Қыз асып-сасып, ана жерге бір, мына жерге бір апарады. Осы маңға көмген сияқты едім дейді. Үшеуі құм қайырды олай бұрқыратты, былай бұрқыратты. Ақыры үміті үзілуге айналды. Ауыл жақтан иттер үре бастады.

	– Құрысын, ойбай, ұсталып қаламыз, кеттік, – деді бір кезде Қайырлап. Жігіттің күмілжігеніне, қыздың айналшақтағанына қарамай екеуін көліктер тұрған жаққа ала жөнелді... Сөйтіп түн ортасы ауа Қарасуға жетті.

	***

	Сөйтіп Қайырлаптың арманы орындалып Қарасудың бойында пәлен жылдан бері тұңғыш рет той болды. Таңбалының етегінде көкпар шабылды. Екі үйдің сандығында жатқан тәттінің бәрі дастарқанға төгілді, жылтырақтың бәрі абысын-ажынның саусағына, білегіне ауысты, сөмкесінде кетті. Қайырлап інісін үйлендіріп жатқандай көңілі шалқып, той басқарып мәре-сәре болып жүрді. Пірмағанбет қайтсін, тулап-тулап қойды, екі-үш күннен кейін қызының киімін беріп (сірә, қайыр астынан қазып алса керек), кішкене екі баласын Қарасуға қызының соңынан жіберді.

	Тойдан кейін бір апта өтті ме, жоқ па, бір күні Қайырлаптың үйіне Өмірғали келді. Отбасының, бала-шағасының амандығын қалдырмай сұрап, әңгімені әріден бастап келе жатқанынан-ақ Қайырлап бірдеңеден секем алған. Содан бір мезгілде бөлімше меңгерушісі ұзақ сөзін аяқтап келген жұмысын шет жағалап сездіре бастады.

	– Өзің де білесің, Қайырлап, қазір жер-жерде жас шопандар бригадасы құрылып жатыр. Бұған ең алдымен мына Тақырбай сияқты жастар белсене қатысуы керек. Солай емес пе? – Қайырлап не десін, басын шұлғыды. – Міне, өзің де мақұлдап отырсың. Биыл мектеп бітірген бір топ жастардың басын құрап, оған Тақырбайды қосып, жаңа бір бригада ұйымдастырмақшымыз. Бұл – бір. Екіншіден, бригаданың мүшелері жаңа тұрмысқа төселіп кеткенше, мал бағудың тәсілдерін барынша игергенше өзгелерден оңаша, осы Қарасуда отыра тұрсын деп шештік.

	– Ал мен қайтемін сонда, – деді Қайырлап.

	Өмірғали ол жағын ойлап қойған екен.

	– Жақында мына Таңбалының бас жағында бір скважина қазылған. Рас алыстау, бірақ қошқар отарына таптырмайтын жайлау. Оңаша, өрісі кең. Қарсы болмасаң соған барасың. Ал қошқар бағудан жалықсаң, саулыққа ауысып, атаққа шығамын десең – онда алдыңдағы малыңды өткіз. Тақырбайдың қасына, жаңадан құрылатын бригадаға ұстаз етіп қоямыз. – – Жастарға тәжірибеңді үйретесің.

	Қайырлап қашанғы елден жырақ жүремін, қашанғы жалғыз үй отырамын, құрысын енді, қошқарды өткізейін деген. Бригада орнайтын болса, Қарасудың бойында қараң-құраң көбейер. Сарысумен екі орта даңғыл жолға айналар, жұрт әрлі-берлі ағылып қатынап жатар, бұрынғы жым-жырт, бір сыдырғы тіршілік ұмытылар, қызық көбейер. Пәлен жыл жалғыз жайлаған Қарасудың бұл өзгерісін ең алдымен өзі көріп, қызығын ең алдымен өзі қызықтауға тиіс емес пе? Әділі сол болмай ма?

	Осыған келгенде көңілі кәдімгідей бұзылған. Енді жаңаша, басқаша өмір бастайыншы деп кәдімгідей шындап бекінген.

	Бірақ ертесінде-ақ отарын өріске шығарып бара жатып бұл ойынан айни бастады. Пәлен жыл баққан малын біреуге санап бере салу соншалықты оңай емес екенін тұңғыш рет сезді. Өзінің күнделікті тыныс-тіршілігіне, қуанышы мен сүйінішіне куә болып жүрген бұл тілсіз жануарлар жүрегінің бір бөлшегіне айналған сияқтанды.

	Жарайды, малын санап өткізер, алыс-беріс актісіне қол қойып, істі біржолата тындырар. Бірақ жүрегінің бір бөлшегін қалай жұлып тастарсың, өткен күндерді қалай ұмытарсың. Жаңа өмірдің қызығына мәз болудың орнына көңілін мұң баспасына, бұрынғы тіршілігін сағынбасына кім кепіл. Тіпті мына жапан даланы жайлап, қиянды қыстап мал соңында жүргендегі басты мақсаты қызық көру, думан кешу ме еді. Өйткісі келсе қой бағып, дала кезіп несі бар... Жұрт сияқты орталықта елдің ішінде отырмай ма?!

	***

	Арада біраз күн өткенде Қайырлап Қатша кемпірмен, Тақырбаймен, жас келінмен қоштасып, жаңа жұртқа көшті.

	Қошқарын таңғы салқынмен айдаған, күн қыза Таңбалының орта тұсына жетіп қалды. Сонда барып артына қараған – талай жылғы мекені болған Қарасу алтын сағымдарға араласып, мұнарланып, тым алыстап кетіпті. Бірте-бірте көзден таса болып, көкжиекке сіңіп жоғалуға айналыпты.

	Қайырлаптың жүрегі шым ете қалды. Қарасудың бойында өткен күндерінің, жылдарының, өз өміріндегі ең тамаша, ең жарқын шақтары екенін енді ғана сезді...





Әңгімелер





ҚҰДАҒИ




	Өмірінде атын естімеген Бұғылы деген жерге құдағи болып барамын деген ой Гүлрайханның қаперінде де жоқ еді.

	Гүлрайхан елуден енді ғана асқан қараторы әйел. Жасында кетпенді көп шапқандықтан шығар, денесі тарамыстай, жүріс-тұрысы ширақ, қарулы. Сөзден де ешкімге есесін жібермейді, пысық. Гүлрайханға қарағанда күйеуі Баймұрат әлдеқалай болбыр, бос. Айдаған машинасын ғана біледі, әңгіме-сөзбен ісі жоқ, өзімен өзі жүреді. Үйде не болып жатыр, балалары қалай өсіп жатыр – мұнда түк шаруасы болмайды. Күн шығар-шықпастан машинасын салдыратып, көшенің шаңын бұрқ еткізіп әлдеқайда тартып бара жатады. Түннің бір уағында қасы-кірпігіне шаң тұнып, үсті-басынан май иісі бұрқырап қайтып келе жатады. Екеуінің қосылғанына отыз бес жылдай, содан бергі тіршіліктері, міне, осы. Гүлрайхан үйге пәлендей дүние керек еді десе, ол сөз таластырмайды. «Алсаңшы», – дейді. Балаларға түгендей нәрсе керек еді десе оған да бас шұлғиды. «Әперсеңші», – дейді. Оларды қайдан алады, қайтіп әпереді, онда шаруасы жоқ. Әйтеуір бір жақсы жері, бәз біреулерге ұқсап арақ ішпейді, карта ойнамайды, тапқан-таянғанын Гүлрайханның алақанына әкеліп салады.

	Сөйтіп, бұл үйдің бар билігі де, бар қам-қаракеті де Гүлрайханның мойнында еді. Еті тірі, пысық, әрі қолы бір сәт қарап отырмайтын еңбекқор Гүлрайхан мұның бәрін дөңгелетіп әкететін. Сондықтан да шығар, тұрмыстары жаман емес, Баймұраттың үйі ауылдағы ең жақсы үйлердің бірі, Гүлрайханның дастарқаны ең берекелі дастарқанның бірі.

	Балалары он еді және бір таңқаларлығы алдыңғы бесеуі қыз, соңғы бесеуі ұл еді.

	Қыздары шетінен Гүлрайханның өзіне тартқан пысық еді, біреулері айтып кетті, біреулері қашып кетті – әйтеуір келісіп қойғандай он сегіз, он тоғыздарында тұрмыс құрып бітті. Ендігі кезек ұлдарынікі еді. Бірақ олар әкелері сияқты бостау болды да, оның үстіне әскерге барамыз, оқу оқимыз деді ме, әйтеуір жуық арада үйлене қоймады. Бірінің артынан бірі бес қыз ұзатып дүрілдеген шаңырақ біраз жыл жым-жырт болып қалды. Бес рет құдағи болып шалықтаған Гүлрайхан енді бір түрлі елегізіп, көңілсізденіп жүрді.

	Жер басып жүрген тірі пенденің бәрі сияқты Гүлрайханның да арманы көп еді. Кішкене кезінде тезірек бойжетсем деді. Тал шыбықтай бұралған әдемі қыз болсам деді. Әдемі киініп, ойын-тойларда жігіт біткеннің бәрін таңқалдырып сылаңдап жүрсем деді. Бірақ бұл арманы орындалған жоқ. Мұның бой жетуі ең бір ауыр уақытқа... соғыстың қайнап тұрған кезіне дәл келді. Мұның қиялында жүрген әдемі киім енді тек түске кіретін болды. Бой жеткен қызға көз салуға жарайтын жігіттердің бәрін соғыс сыпырып кетті. Барсам деп жүрген ойын-тойлар жайына қалды. Бейбітшілік заман болса жұрттың аузында жүретін әдемі қыз – тал шыбықтай бұралған Гүлрайхан алақаны күс-күс, еріні тілім-тілім болып кетпен шапты. Талай жігіттің жүрегін өртеуге тиіс албыраған алма бетін шілденің от болып соққан аңызағы ғана «сүйді».

	Бірақ мұның бәрі Гүлрайханның жігерін жасыта алмап еді. Ол ертеңгі күндерінің тамаша боларына еш күдіктенбейтін, өзіне лайық, қиялындағыдай әдемі, сымбатты жігітке кездесеріне түк күдіктенбеді. Бірақ бұл арманы орындалмады, ол өзінің ойлап жүргеніндей ер көңілді, сымбатты жігіттің орнына осы Баймұратқа тап болды. Баймұрат шешесінің алыстан қосылатын ағайындарының баласы еді, Гүлрайхан көрмеген Қызылорда жағында, Көкжиде деген жерде тұратын. Соғыс біткесін келесі жылы Баймұрат қасында екі жолдасы бар, Гүлрайханға құда түсуге келді. Баймұраттың ол кезде де қазіргісінен айырмашылығы шамалы: ешкімнің бетіне тура қарамай, тұқшиып, аузына су толтырып алғандай үнсіз отыра берді. Қасындағылар болса Баймұраттың бұл мінезін жан баласында жоқ қасиетке теңеп, «жігітіміз тамаша, алтын жігіт – жуас, момын» деп, аяқ-қолын жерге тигізбей мақтап жатты. Жуас, момын жігіттің қызға ұнаған кезі болған ба, Баймұратқа мұның «ғашық» болғаны шамалы. Бірақ жақын жеңгесінің біреуі оңаша шығарып алып, сонша жерден ат сабылтып келіп отырғандарға не жауап айтасың дегенде күмілжіді. «Білмеймін» деп мойнына салған орамалының ұшын тістелей берді. Қыздың «білмеймін» дегені көндім дегені емес пе, содан екі жақ келісімге келіп, Гүлрайхан апай-топай ұзатылатын болды. Баймұратқа бармаймын деп неге қарсыласпағанына Гүлрайханның өзі әлі күнге түсінбейді. Сірә, өмірі ауылдан аттап шықпаған қызды Баймұраттан да гөрі ешқашан барып көрмеген, тек алыстан атын естіген Қызылорда әлдеқайда көбірек қызықтырса керек. Кішкенесінен бері қиялдап жүрген той-думан, қызық, ғажайып өмір... бәрі сол жақта секілденсе керек. Қалай болғанда да, әйтеуір, Гүлрайхан басына орамал салып, келін атанып, Баймұраттың табалдырығынан аттағанын бір-ақ біледі...

	Содан той-томалақ өтіп, келімді-кетімді кісілердің аяғы сирегесін байқаса, ғажап шығар деп келген Көкжиденің өз ауылынан айырмашылығы шамалы сияқты. Бұл жақта да соғыстан енді-енді ес жия бастаған қоңторғай ауыл. Мұнда да тырбанып кетпен шапқан, егін еккен халық. Мұнда да ұзынды күні таусылмайтын бір сарынды тірлік. Айырмашылығы біреу-ақ, мұнда өлдім десең бір ауыз сөзді әрең айтатын, жұмыстан басқаны білмейтін Баймұрат бар. Гүлрайхан осы Баймұрат менің күйеуім-ау, ендігі бүкіл өмірім осымен бірге өтеді-ау дегенді мойындағысы келмейді. Мұның бәрі уақытша нәрсе сияқтанады, қыз күні ертең-ақ қайтып оралатындай болады да тұрады. Сөйтіп, өзінің аңсап жүрген сымбатты жігітіне қосылатынына кәдімгідей сенеді. Кейде ауылын қатты сағынып кетеді. Баймұратты тастап үйіне жүре бергісі келеді. Мұндайда пәленшенің сонау Қызылорда жаққа ұзатылған қызы бір ай отаспай жатып қайтып келіпті дейтін сөзден ғана жасқанады.

	Өстіп әрі-сәрі жүргенде бірінші қызы дүниеге келді. Енді қиялында жүрген сымбатты жігітті де, ауылын да былай қоя тұрып, ұзынды күні жағы бір сембейтін қызыл шақа немемен әуре болып кетті. Оны «адам» қылып, қаз тұрғызып, қызығын көре бастап еді, екінші қызын және көрді. Енді әлгі сымбатты жігіттің бейнесі көкейінен мүлдем жоғалды. Ауылына деген сағыныш басылды. Ендігі бар тілегі, қызығы, қуанышы құртақандай қыздарына ауды. Соларды өсірсем, адам қатарына қоссам, әдібұлаққа жеткізсем дегеннен басқа арманның бәрі жайына қалды.

	Сөйтіп, өмір дегенің зулап өтіп жатты. Баяғы тал шыбықтай бұралған қыз енді он баланың анасы болды. Алма бетіне әжім түсті. Қартаюға қадам басты.

	Гүлрайханның осынша ғұмырында аралап көрген жері де шамалы еді. Және бір жаққа шығайын, жолаушылап қайтайын деген ой қаперіне де кірген емес, тек қыздары күйеуге шығып, құдандалы-жекжатты болғасын ғана анда-мында қыдыратын болды. Бірақ оның өзінде алысқа ұзаған емес – қыздарының бәрі осы төңіректе еді. Гүлрайхан соларға барып-қайтқанның өзін кәдімгідей оқиға көріп, бір жасап қалатын.

	Бірақ Гүлрайхан өмірім босқа өтіпті-ау деп есептеген емес. Осының бәріне дән риза еді, басқа болуы мүмкін-ау дегенді мүлдем ойламайтын. Баяғыда арманы болған сымбатты жігіт бүкіл өмірін ақырын аяңмен өткізіп келе жатқан тұйық, көп сөйлемейтін Баймұраттың тап өзі сияқтанады. Жақсы күйеу Баймұрат сияқты емес, басқаша болуы мүмкін-ау деген қаперіне де келмейді. Егер баяғы қыз күні қайта айналып келсе, бәрібір Баймұраттың етегінен ұстайтынына түк күмәнданбайды.

	Бір сөзбен айтқанда, Гүлрайхан тағдырына толығымен риза еді. Риза болмасқа қақы да жоқ еді. Баяғы жас кезіндегі көрген бейнет әлдеқашан ұмыт болған... Соғыс кезіндегі жоқшылық, қиыншылық атам заманда естен шыққан. Баймұрат екеуі алғаш қосылғанда төсейтін бір алаша, жамылатын бір көрпе, құлағы сынық жалғыз қазандары ғана болды. Сау көзі қалмаған терезесі, алқам-салқамы шыққан пеші бар бір бөлмелі үйлері болды.

	Енді соның бәрі көрген түс сияқты... Қазір қарап отырса, пәлен бөлмелі үй салып алыпты. Пәлен бөлменің әрқайсысына сірестіріп неше түрлі дүние толтырыпты. Баяғыда жалғыз көйлектің өзін әрең тауып киіп жүрген Гүлрайханның бір өзінің киімі енді әйдік шифоньерге сыймауға айналыпты, Дені сау, балалары аман, ішкені алдында, ішпегені артында, енді не керек? Керек нәрсе біреу – тезірек балаларын үйлендіру, үйге келін түсіру, немере сүю. Рас, қыздарынан жиен көріп отыр және біреу емес, бірнешеу. Бірақ ол жиендердің бәрінің де Гүлрайхан сияқты бір-бір әжелері бар. Әлдеқалай бара қалса ол жаман немелер өз әжелерін жаңа көргендей үйіріліп жандарынан шықпайды. Гүлрайхан айналып, толғанып шақырса, тартыншақтап, құлықсыздау келеді. Сосын бұл бұрқылдап құдағимен ұрысысқан болады: «Сен кемпір жайына отырмай, осы балаларды маған жоламасын деп, үйретіп қоясың ғой деймін. Байқа, сен әжесі болсаң мен де әжесімін: екеуміздің правомыз тең, өйтіп жұртты адастырма!» дейді. Бұл ең даукес құдағиы еді: «Қой, әрман, – деп шап ете түседі. – Олай деп мені жын қағып па?! Титтейінен бейнетін көріп, арқалап өсірген мені жақсы көрмегенде кімді жақсы көреді?! Асықпа, ертең ана балаларың қатын алса, сен де мен құсап біреуін жетектеп, біреуін арқалап, басың әңкі-тәңкі боп жүрерсің. Соларды бағып... соларды қарық қып алсаң да жарар. Менің балаларыма тиіспе, әрі...»

	«Қап, мына жаман кемпірді-ай, ә! Ерегістірсең, немерелерімді де, қызымды да қайтып әкетіп қалармын, осы сонда қайтер екенсің?!» деп бұл ашуланған болады. Бірақ құдағилар бұдан әріге бармайды. Мұндай ірілі-уақты дау-дамайдан екеуі де жалыққан сыңай танытады. Жалықпағанда ше?! Даудың үлкені баяғыда, екі құдағи алғаш танысқан кезде, яғни Гүлрайханның қызы мұның үйіне келін болып түскен күні басталған еді. Қызы күйеуге тисе, оның үстіне айтпай қашып кетсе, қуана қоятын қазақ бар ма, кезінде Гүлрайхан да қызының артынан қуып келіп, бұл үйдің түндігін бір желпілдеткен. Енді қазір «күшейіп» отырған кемпір ол кезде пәйпек қағып, аяғына жығылғандай болған. Гүлрайхан сонда да қайтпай, оны өңменінен түйіп-түйіп жібере жаздаған. Содан қызы шымылдықтан шығып: «Ойбай, апа, мен өзім келдім, өз еркіммен келдім», – деп тұрып алғасын Гүлрайхан «сені енді қайтып көрмеймін де, білмеймін!» деп бажылдап үйіне қайтуға мәжбүр болған. Бірақ бірте-бірте ашу басылған, «көрмеймін» ұмытылған. Екі жақ бейбіт келісімге келіп, құда, құдағилар есік ашып, дүние беріп дегендей, жол-жобаларын жасап қатынай бастаған. Және мұндай қарым-қатынастар дау-дамайсыз, тып-тыныш өтсе қызық бола ма, біресе ана құдалар жағынан, біресе мына құдалар жағынан алуан түрлі талай қызыл кеңірдек айтыстар болған. Екі құдағи (Гүлрайхан мен әлгі кемпір) талай ұстасқан, сөздерін бірінен-бірі асырмақ болып тамақтарын талай қарлықтырған. Бір жақсы жері, «айқастардың» бәрі де ушықпай, бейбіт келісіммен тарқаған. Қанша айтқанмен, қыз жағынан емес пе, көбіне Гүлрайханның сөзі үстем шығатын. Ондайда жеңіліс тапқан құдағи: «Әй, бәлем, құдай басына келтірсің, ана бес баланың да қайын енесі саған теңдік бермейтін көкжал болып жолықсын!» дел зілсіз қарғап қоятын.

	«Көреміз!» дейтін бұл бүгінгі жеңісіне мерейі тасып отырып.

	Бірақ «көрерміз» деп айту оңай, ал шын мәнінде құдағиы қандай болып кездеседі, бұл мәселе Гүлрайханды әбден-ақ ойландыратын.

	Өстіп көңілі күпті болып жүріп жатқан... Бір күні облыс орталығында мұғалімдік оқу оқып жатқан үшінші ұлы Мейрамғали инеліктей қатқан қара қызды ертіп келіп тұр.

	– Апа, мынау болашақ келініңіз. Аты – Раушан... Мен осыған үйленем, – деп міңгірлейді.

	– Не дейді мына жүгермек?! – деп шошып кетті Гүлрайхан. – Қалай үйленесің?! Алдындағы ағаларыңды қайда қоясың?!

	Мейрамғали әкесі сияқтанып болбырайып, үндемей-ді. Баймұрат үйде еді, Гүлрайхан жүгіріп соған барды.

	– Ойбай, неғып отырсың?! Ана Мейрамғали жүгермек, қарғадай боп қатын алам дейді.

	Баймұрат баласы күнде үйленіп жатқандай былқ етпейді.

	– Е, алсын! – дейді маңқиып.

	– Қалай алады?! Алдында бір емес, екі бірдей ағасы бар, не деп алады?!

	– Е, оларың отызға келгенше сопиып бойдақ жүрсе, алмағанда қайтеді?! Кезегін қашанғы күтеді?! Алсын! – дейді сөз осымен бітті дегендей қылып.

	– Не құда түспей, не алдынан өтпей қалай болады?! Ертең құдаларын аттан сап келсе не бетіңді айтасың?!

	«Е, солай екен-ау» дегендей Баймұрат аңтарылып әуеге қарайды. Күйеуінен еш қайран болмасын білген Гүлрайхан балаларға қайта келді:

	– Қарағым, қай жерденсің? – деп болашақ келінінен жөн сұрады.

	Қыз үшін баласы жауап қайырды.

	– Раушан Бұғылыдан, – деді.

	Бұл Гүлрайханның өмірі естімеген ауылы еді.

	– Онысы қай жерде? – деп сұрады.

	Баласы барып келгендей тақылдап тұр:

	– Басқа облыста... Поезбен жүргенде бір «сөткелік» жер...

	Гүлрайхан өмірінде поезға мініп бір «сөткелік» жер жүріп көрмеп еді, зәресі ұшып кетті.

	– Не дейді?! Одан қалай кеп жүрсің?! – деп сұрады.

	– Екеуміз бірге оқимыз, – деп жауапты тағы да баласы қайырды.

	Өз ауылында оқу жоқтай, сонша жерден осында келген, өз аулында жігіт жоқтай, мұның баласына тап болған мына қызға Гүлрайхан қайран қалды.

	– Ау, сонда қалай өзі, әке-шешең бар ма? – деді.

	– Бар, – деп қыз басын изеді.

	– Аға-інің, туған-туысқандарың ше?

	– Бар.

	– Сенің тұрмысқа шығатыныңды олар біле ме?

	– Жоқ.

	– Ендеше, бұл қалай болады?!

	Қызда үн жоқ. Гүлрайхан енді асықпай-аптықпай жөн сұрауға көшті:

	– Сіздің жақта қыз күйеуге қалай тиеді?

	– Кәдімгідей.

	– Қалай кәдімгідей?.. Құда түсе ме?

	– Жоқ.

	– Алып қаша ма?

	– Жоқ.

	– Әлде көшеден кездесіп қол ұстасып кете бере ме?

	– Жоқ.

	– Енді қайтеді?

	– ЗАГС-ке барады.

	– О, көбейгір-ау, ол сосын ғой, – деді Гүлрайхан күйіп кетіп. – ЗАГС-ке дейін не істейді, маған соны айт!

	Қыз тағы үндемейді.

	– Апа, Раушан қалада өскен қыз ғой, анау-мынауды біле қоймайды. Оның үстіне әке-шешесі де қалың мал сұрамайды, – деп баласы әңгімеге араласып келе жатыр еді, Гүлрайхан оны тыйып тастады:

	– Қазақ қайда тұрса да қызын тегін бермейді, сөйлемей жайыңа тұр, – деді. Сосын қызға қайта шұқшиды:

	– Ау, қарағым, ертең шешең қуып келіп әңгір таяқ ойнатса қайтем?!

	– Білмеймін.

	– Ақ сүтімді беріп әлпештеп өсірген қызым еді, алдын ала бір ауыз сөз айтсаң аузың қисайып қала ма деп маған бас салса не дейім?

	– Білмеймін.

	– Ал, сонда не білесіңдер?! Мына түрлеріңмен қалай үйленесіңдер?

	– Кәдімгідей, – дейді баласы. – ЗАГС-ке арыз беріп қойдық. Осы айдың он бесі күні тіркелеміз.

	Он бесіне дейін он-ақ күн бар, Гүлрайхан шынымен сасайын деді.

	– Тоқтаңдар! – деп шыр ете түсті, баласы ЗАГС-ке тап қазір барайын деп жатқандай. – Ағайын-туғандарды шақырайық. Ақылдасайық.

	Сол күні түс қайта Баймұраттың бір тоқтысын сойып, жұртты шақырды.

	Кешкісін осы төңіректегі ағайын-туыстар жиналды. Қыздары, күйеу балалары келді. Анау «даукес» құдағи да жетті. Жағдайдың шет жағасын естіген екен: «Қыз алған қандай екен, бәлем. Басың қатты ма?» деп Гүлрайханнан есесін бір қайтарып, құдағилық құрметті орнына барып жайғасты.

	Тамақ желініп, шай ішіліп болғасын Баймұраттың ортаншы ұлын қалай үйлендіру керек деген тақырыпта кеңес ашылды. Ауылдағы той оңай ғой, өздері білетін жөн-жобамен тарта берер еді, ең қиыны бұрын барып көрмеген Бұғылының қызын үйінен алып шығу болды.

	Өздері білетін Көкжиденің төңірегі болса бас қатырмай екі-үш адам болып барып құда түсер еді, болмаса қызды үйге кіргізіп алып, сөзден жеңілмейтін, даудан тайынбайтын, арақ ішкізсе далиып құлап қалмайтын бір-екі адам барып кешірім сұрар еді. Болмаса есігін бірден ашып, тойын жасап, қолдан алар еді. Тіпті болмаса тағы бір реті табылар еді, әйтеуір Гүлрайхан құдағилық жолынан жығылмас еді...

	Ал енді, жер түбіндегі Бұғылының заңы қандай, ол жақтың қызын у-шу, дау-дамай шықпайтындай етіп қалай алуға болады, мұны бүгінгі «кеңеске» жиналғандардың ешқайсысы білмейтін еді. Көбінің айтқандары жорамал еді, пікірлері бір-біріне қарама-қайшы еді.

	– Несін айтасың, ол жақта құда-құдағилық жоқ екен, қызы мынаған тиемін деп жігітін ертіп апарып көрсетеді екен. Сосын қыз киім-кешегін шамаданына салып ап жүре береді екен, – деп біреу соқты.

	– Жоқ, той жасап алады екен, тойдың шығынын екі жақ бөліп көтереді екен. Есік ашу, дүние беру, киіт кигізу деген болмайды, құда-құдағилар бір-бір шампанды бөліп ішіп, «ал, сау болыңдар!» деп өз жөндеріне кетеді екен, – деп біреу шықты.

	– Ойбай, ол жақта дүние беру, киіт кигізу тұрмақ, жар-жар айту, бет ашу сияқты нәрселердің өзі ерсі, ескіліктің қалдығы болып саналады екен. Келін ата-енесінің қолында бір күн де тұрмай, дереу бөлек шығады екен, – деп біреу төндіріп қойды.

	Ақыры, гу-гу әңгіменің түйіні не де болса тойдан бұрын қыздың әке-шешесінің алдынан өту керек дегенге тірелді. Оған жақын қайындарының бірін ертіп Гүлрайханның өзі баратын болды. Қалай бару керек, не апару керек дегенде «даукес» құдағи отырып мынадай ақыл берді:

	– Не әкелдің, не қойдың деп елеп-ескеретін ешкім болмаса несіне текке шығындаласың? Жеңіл-желпі бірдеңе ал да, бара бер!

	Жұрттың көбісі осы дұрыс шығар деген тоқтамға келді.

	«Аспаннан түскендей болып жетіп бармайық, жағдайды алдын ала хабарлап қой», – деп, Гүлрайхан болашақ келініне Бұғылыға хат жазғызды...

	Жолға шығатын күн жақындаған сайын Гүлрайханның қорқынышы үдей түсті.

	Ең алдымен бір күн жүріп жететін Бұғылы жердің түбі сияқтанды. Оған бару Айға барудан бір де кем болып көрінбеді. Бір күн әрі, бір күн бері, барғасын от ала келген адам сияқтанбай екі-үш күн және қону керек шығар, барлығы бір аптадай уақытқа созылатын бұл сапар Гүлрайхан үшін таусылып бітпейтіндей болды. Өзі қайтып келгенше үйдегілер күнін көре алмай босып кететін тәрізденді. Қосылғалы бері әйелін осыншалықты алыс сапарға жіберіп көрмеген Баймұраттың да көңіліне көптен бері бірінші рет уайым кірді. Қит етсе: «Өйтпе... бүйтпе... поездан түсіп қалма!» деген сияқты ақыл-кеңесін қарша борататынды шығарды. Оның үстіне, әлі көрмеген құдағи не дейді, қалай қарсы алады, бұл жағы да Гүлрайханның көңілін күпті қылып бітті...

	Сөйтіп жүргенде жолға шығатын күн де келіп жетті...

	Поезга мініп еді, бір күндік жолың түк емес екен, ұйықтады, тамақ ішті, өзі сияқты әйелдер кездесіп, солармен әңгімелесті, сөйтіп отырып Бұғылыға келгенін аңғармай да қалды...

	Вокзал алдында шекесінде жасыл көзі жылтыраған машина күтіп тұр екен, іздеген адрестеріне зу еткізіп апарды да тастады...

	Болашақ құдалары биік шарбақты, кең аулалы үлкен үйде тұрады екен, тұрмыстарының жақсы екені бірден аңғарылды. Бөлмелері кілемнен, гарнитурдан көрінбейді. Бұлардың келетінін біліп отырса керек... ілезде жұрт жинала бастады. Гүлрайхан бірден құдағиын іздеген, саусағы толы алтын, малынып киінген өзі құралпас толық әйел ернінің ұшымен амандасқан, бұларды жақтырмағандай жаман көзімен қарап қойған... Бұл – өзіне әбден таныс, кәдімгі қыз берейін деп отырған құдағидың сәлемі, қыз берейін деп отырған құдағидың көзқарасы еді. Болашақ, құдағиының осы екенін Гүлрайхан бірден сезген. Оның елден ерек ештеңесі жоқ екенін, ең мықтағанда ауылда қалған даукес құдағиындай-ақ, боларын пайымдаған. Сөйтіп көңілі орнына түскен. Шама-шарқың белгілі болды, қанша қыр көрсеткеніңмен алысқа бара қоймассың деп көз қиығымен қайта-қайта қарап қойған.

	Және бір таңқаларлығы, қараған сайын құдағиының жүзі таныс сияқты бола берді. Анық бір жерден көргендей... Бірақ қай жерден көргені белгісіз. Келгендердің бәрі «Назыкеш апа... Назыкеш апа!» деп асты-үстіне түсіп жатыр, бірақ Гүлрайхан қанша ойланса да Назыкеш атты танысын есіне түсіре алмады.

	Ұзамай шай келді, дастарқан басында екі жақ танысып, әңгіме қыза бастады.

	Құдасы қара мақпал тақия киген, дөңгелетіп сақал, мұрт қойған кісі екен, арғы-бергі тарихты қозғап, келелі сөздер айтып жұртты ұйытып отырды.

	Гүлрайхан байқайды – мыналарың жөн-жоба білмейтін, әкелгеніңді елеп-ескермейтін, қызын құрдан құр қолынан жетелетіп жібере салатын адамдар емес. Жиналғандардың түріне, іс-әрекетіне, сөз саптауына қарағанда қыз ұзатулары жалғыз бұл емес.

	Гүлрайхан енді қысыла бастады. «Даукес» құдағиының ақылын алып, жеңіл-желпі келгеніне өкінуге айналды. Мына тісі де алтын, қолы да алтын сылқым құдағиы әкелгенін азсынып, айқай шығарарына титтей де күмәнданбады. Ондай атты күн болса: «Бүйтіп шалқиятының бар, күйеуге шығатын кезде олай, етесің, былай етесін деп қызыңа үйретіп қоймайсың ба?! Бұл жақтың заңын біз қайдан білейік», – деп әлгінің өзіне тарпа бас салуға дайындалды.

	Ұзамай Гүлрайханның күдігі расқа айналды. Дастарқан жиналған соң Гүлрайхан келген шаруаларын шет жағалап айтып, алып келген жеңіл-желпі сыйлықтарын ортаға қойған. Мынаны көргенде құдағиының ақ құба жүзі қап-қара болып түтігіп кетті. Гүлрайханның әкелгендерін ұмар-жұмар өзіне қарай лақтырды:

	– Атамзаманнан келе жатқан жөн-жобаны білмейтін қайдан шыққан немесіңдер?! Мыналарың не?! Мұндай қайыршының дүниесін бізді мазақ қылайын деп әкелдіңдер ме?! Бұларың менің қызымның бір көйлегіне де татымайды! Оның қолына салған жүзігінің жарты бағасына да тұрмайды!

	Сөйтіп бір кетті дейсің. Гүлрайхан құдағиым біраз шаршасын, сосын әлгі дәлелімді көлденең ұстап қарсы шабармын деп отырған, құдасы сөзге араласты:

	– Назыкеш... айналайын Нәзипа, қоя тұр енді!

	Құдағиын қайдан көргені Гүлрайханның есіне сонда барып түсті, оны сонда барып таныды. Күнімен «Назыкеш!.. Назыкеш!» деп жер-көкке тигізбей отырған әйелі Нәзипа екен ғой... Баяғы Нәзипа екен ғой...

	***

	Нәзипа жетім қыз еді, соғыс бітуден бір жыл бұрын Гүлрайханның ауылына басқа жақтан келді. Жасы сол кезде 16-17-де, Гүлрайханмен қатар еді. Қали дейтін шүкәйттай, қатқан қара шал бар еді, сірә, сол туыстары болса керек, соның үйінде тұрды. Қалидың аурушаң әйелі, жеті-сегіз қара домалақ балалары бар. Соғыс кезіндегі жағдай белгілі ғой, тұрмыстары ауыр

	Нәзипа ұзынды күні колхоздың жұмысын істейтін, одан қолы қалт етіп босаса аурушаң жеңгесіне көмектесетін. Үстінде әбден тозығы жеткен, біраз жеріне жамау түскен олпы-солпы көйлегі болатын. Бойын күтуді қаперіне де алмайтын, қашан көрсең де еріні тілім-тілім, екі беті қап-қара болып күнге тотығып, алақаны күстеніп, тарақ көрмеген шашы қобырап жүретін.

	Қазіргідей қаптаған машина қайда, ол кезде жұмыстың бәрі қолмен атқарылатын. Және оның көбін ауылда қалған қыз-келіншектер істейтін. Гүлрайхан көбіне жұмыска Нәзипамен бірге шығатын, жап тұрғызып, арық қазатын...

	Нәзипа өте қарулы еді, жұмысты жапырып жіберетін, кетпен шапқанда ешкімді шақ келтірмейтін. Бірақ көп сөйлемейтін, жұрттың әзіл-қалжыңына араласа бермейтін.

	Соғыс біткен жылы ауылға жаңадан бір жігіт келген, ұмытпаса аты Қабылбек болар. Өзі мұғалім, өзі әнші, домбырашы. Бұл ауылда жоқ киім киеді, бұл ауылда болмаған сыпайылық, мәдениеттілік көрсетеді. Мұндай жігітке қандай қыз ғашық болмасын, ауылдың талай қыздарының көңілі кетті. Ең ғажабы, олардың ішінде Нәзипа да бар еді. Бұл туралы ол жан баласына, тіпті ең жақын құрбысы Гүлрайханға да ләм-мим деп сыр шашқан жоқ. Бірақ мұғалім жігіттің төбесі көрінген сәтте-ақ екі беті өрттей қызарып кететін, оған ешкімге байқатпай көзінің астымен қарап қоятын. Сөйтіп жүргенде бір күні «Не айтасың, клубта сауық кеші болады, концерт қойылады екен» деген хабар шықты. Кешті ұйымдастырушы, әрине мұғалім жігіт. Оны естіген Нәзипа үйде қалай отырсын, Гүлрайханға алып-ұшып жүгіріп келді. Жүзінде бір үлкен нартәуекелге бел байлаған жанның кейіпі бар.

	– Концертке барасың ба? – дейді алқына сыбырлап. Гүлрайхан басын изеген.

	– Мен де барайын деп едім, – деді Нәзипа. – Сондай бір барғым кеп тұрғаны. – Кірпігін төмен түсіріп мұңая сөйледі. – Сенен бір нәрсе сұрайын деп едім. Ренжімейсің бе?! Бересің бе?! – Өзі жанарына жас үйіріліп жылап жіберуге шақ тұр. Гүлрайхан «берейін» деген сөздің аузынан қалай шыққанын аңғармай қалды.

	– Ана қызыл көйлегің бар ғой, соны берші! Жақсылығыңды өмір бойы ұмытпайын! Тек бір-ақ рет киейін!

	Қызыл көйлек Гүлрайханның жұрт көзіне киейін деп жақында ғана тіктіріп алған көйлегі еді. Осы күні бағасы он сомнан аспайтын қызыл шыт. Гүлрайханның қолы соның өзіне әрең жеткен. Жұрттың көзін қызықтырып бір-екі рет сыртқа киіп шыққан. Бүгін де соны кимекші еді.

	– Өзім қайтемін? – деді сосын дағдарып.

	– Ылаждасаңшы, – деді Нәзипа қиылып... – Тек бүгін... бір-ақ рет киейінші. – Жанарында сұмдық жалыныш бар еді, амал жоқ, қызыл көйлекті беруге тура келді. Нәзипаның сондағы қуанғанын көрсеңіз, жүзі бал-бұл жанып ұшып кете жаздады.

	– Рақмет саған! – деді Гүлрайханның мойнынан құшақтап. – Бұл жақсылығыңды өмір бойы ұмытпаспын! Ешқашан да, еш уақытта да ұмытпаспын! Концертке екеуміз барайықшы, – деді сосын даусы бір түрлі дірілдеп. – Барғасын менің қасымда болшы. Ешқайда кетіп қалмашы. Мен қазір...

	Соны айтып үйіне жүгіріп кеткен. Арада бір сағат өтті ме, жоқ па, Нәзипа қайтып келді. Сондағы кереметті көрсеңіз! Гүлрайхан оны әрең таныды. Шашы дуда-дуда, беті шыт-шыт қыз ғажап өзгеріп кеткен, періштедей сұлуға айналған. Адам сенбейтін нәрсе, бірақ шындық солай еді. Шаң-тозаң, жамаулы көйлек, күйбең тіршілік мына қыздың бойындағы сұлулықты жасырын келіпті. Күл мен қоқыстың арасында ешкім байқамаған сом алтын жатыпты. Етек-жеңі бүтін, су жаңа көйлек киіп, жуынып, таранып еді – көктемгі қызғалдақтай құлпыра жөнеліпті. Он екі мүшесінде бір мін жоқ, мүсіні көз тойдыратын, тал шыбықтай бұралған бойжеткенге айналыпты.

	Гүлрайханның аузы аңқиып тұрып қалыпты.

	– Не, жараспай ма? – дейді Нәзипа ұзын кірпіктерін ашып-жауып.

	– Тамаша! – дейді Гүлрайхан. – Ғажап! Сен де осындай сұлу екенсің ғой!

	– Қойшы! – дейді Нәзипа қымсына жымиып. – Әншейін айтасың ғой. – Бірақ жүзінде шексіз бақыттың сәулесі бар еді...

	Екі қыз келгенде жұрт клубқа жиналып қалған екен. Бәрі де аяқ астынан өзгеріп, құлпырып шыға келген Нәзипаға таңырқай қарайды. Нәзипа да соны сезетін сияқты – әншейіндегі бұйығы, именшек қалпы өзгерген, лезде бір кербездік пайда болған. Адамды өзгерту үшін, сұлулыққа, бақытқа жеткізу үшін көп нәрсенің керегі жоқ екенін Гүлрайхан сол жолы анық байқаған. Осы кезде бұлардың жанына мұғалім жігіттің жетіп келгені.

	– Гүлрайхан, – дейді мұның құлағына сыбырлап. – Әнші қыздарымыздың біреуі ауырып келмей қалғаны. Концертіміз азайып қалайын деп тұр, шамаң келсе бір-екі ән айтып бер.

	Гүлрайханның жастар бас қосқан жерде аздап әу дейтіні рас еді, бірақ мынадай дүйім жұрттың алдына шығып көрмеген. Енді аяқ астынан қалай айтады – басын ала қашты. Анау әрі үгіттеп, бері үгіттеп, көндіре алмағасын, үмітін үзіп, кетуге айналған, әңгімеге Нәзипа араласты.

	– Аға, рұқсат етсеңіз мен айтайын, – деді.

	Гүлрайхан Нәзипаның ән айтатынын ешуақытта естімеген, аңтарылып қалды. Мұғалім жігіт те сөйтсе керек.

	– Шын айтасың ба? – деп қайыра сұрады.

	– Иә, – деді Нәзипа. Бұл жолы қызарған да, қысылған да жоқ, жігіттің бетіне тура қарады. – Сіз сүйемелдесеңіз, домбыраға қосылып айтамын.

	– Онда жақсы болды, – деді анау қуанып.

	...Нәзипа сахнаға концерт аяқталуға тақағанда шықты. Қыз әлгіндегіден де өзгеріп, сұлуланып кеткен еді. Түк жасқанбайды, қысылмайды, өмір бойы жұрт алдына шығып ән айтып жүргендей бұрала басып бермен жүрді. Тек, неге екені белгісіз, мұғалім жігіттің қолын тас қылып ұстап алыпты. Анау мұны тастап қаша жөнелетіндей, жіберетін емес. Мұғалім жігіт ыңғайсызданғандай жымия береді. Содан Назипа әнін бастасын, айтқаны ел арасына кең тараған «Сәулем-ай» еді. Жұрт құлағына әбден сіңісті болған ән бұл жолы мүлдем өзгеріп шыққан. Қас қағым сәтте періштедей сұлуға айналған сиқырлы қыздың орындауында басқаша естілген. Мың құбылған әуен адам бойын елжіретер сағынышқа, ынтызарлыққа, жүрек шымырлатар нәзіктікке толы еді. Тыңдаушылар сілтідей тынып қалған. Гүлрайхан Нәзипаның әнді қалай бітіргенін аңғарған жоқ, әйтеуір жұрттың дүрілдете қол соққанын біледі, мұғалім жігіттің домбырасын көлденең ұстап қызға қарап сілейіп тұрып қалғанын біледі...

	Концерттен екеуі түннің бір уағында қайтты. Бұларды үйге мұғалім жігіттің өзі шығарып салды...

	Ертеңіне таңертең Нәзипа қызыл көйлекті алып Гүлрайханның үйіне келді. Өткен түннің әсерінен арыла алмай отырған Гүлрайхан оны тағы да әрең таныды. Кешегі сұлу, талшыбықтай бұралған әнші қыз жым-жылас жоғалған. Қарсы алдында үстінде жамаулы көйлегі бар, ыпыны қашқан, ажарсыз қыз тұр. Жүзіне мұң ұялап, жанары солғын тартқан. Иығы қушиып, өз-өзінен имене береді.

	Гүлрайхан мең-зең болып отырып қалды.

	– Рақмет! – деді Нәзипа жасқаншақ үнмен. Көйлегіңді әкелдім.

	– Жоқ, керегі жоқ. – Гүлрайхан бұл шешімге қалай келгенін білмейді, әйтеуір. Нәзипа ұсынған қызыл көйлекті қып-қызыл оттан бетер көріп ыршып түсті. – Алмаймын. Қызыл көйлекті сен ки. Біржолата ки. Бердім басымен. Нәзипа түкке түсінбей қалса керек, көзі жыпылықтап, жаутаңдап қарай береді.

	– Неге?! Не үшін, – дейді тұтығып.

	– Сол... Саған сыйлағаным, – деді Гүлрайхан дауысын қатайтып. – Екеуміз доспыз. Сол достығымыздың белгісі болсын. Мен басқасын тіктіріп аламын.

	– Шын айтып тұрсың ба? – деді Нәзипа үні дірілдеп шығып. – Шынымен бересің бе?! – Сол бойда Гүлрайханды мойнынан тас қылып құшақтай алды. Денесі түгел селкілдеп жылап жатыр... күліп жатыр. – Қызыл көйлек шынымен менікі бола ма? Шынымен мен су жаңа әдемі көйлек кием бе?!

	***

	Міне, құдағи болып кездескен Нәзипа – баяғы осы Назипа еді.

	Әлгі оқиғадан кейін көп ұзамай мұғалім жігіт оқуға кеткен. Сол жақта жүріп басқа біреуге үйленіп, оқуын бітіріп, үлкен қызметке тұрса керек. Гүлрайхан ұзатылған жылы Нәзипаның үйі де басқа жаққа қоныс аударған. Содан бері екеуі бір-бірінің өлі-тірісінен хабарсыз еді. Енді міне тура отыз бес жылдан кейін кездескенде түкке тұрмайтын дүниенің дауын қуғаны несі?! Гүлрайхан шыдай алмады, құрметті құдағи екені ұмытылды. Қара аспанды суға алдырып түнеріп отырған Нәзипаға бас салды.

	– Ә, сенің көзіңнің еті өсейін деген екен! Жалғыз көйлекке зар болып жүрген күндерің есіңнен шыққан екен. Тойынған екенсің! Жаман шыт көйлекке, қызыл көйлекке қолың жеткенде қуаныштан төбең көкке екі-ақ елі жетпей қалып еді, енді келіп қартайғанда, алжуға айналғанда мына боқ дүниеге (әкелген сый-сияпаттарын Нәзипаның өзіне қарай лақтырды) көзің тоймауға айналған екен.

	Жұрт не болғанын түсінбей, жым-жырт қалған. Нәзипа болса аузы ашылып, көзі жыпылықтап қарай береді. Әлден уақытта шырамытса керек, алдында шашылып жатқан нәрселерді басып-жаншып орнынан тұрды.

	– Ой... бой... й, сен баяғы Гүлрайхан емеспісің?! – деп тұра ұмтылды. Екеуі біресе жылайды, біресе күледі, біресе...

	Әлгінде ғана даудың шығуына себепші болған дүние аяқтарының астында шашылып жатты.





CAНAҚТAН COҢ...




	Барлық еркектер сияқты Зиматдин де қырықтың үшеуіне келген ғұмырында басынан біраз жәйттерді өткерген еді: мысалы, мектепте жүргенде өзінен бір класс жоғары оқитын қызға «ғашық» болғаны; Алматыға институтқа түсемін деп барып, не оқу жоқ, не жұмыс жоқ, бір жарым ай сайраңдап, ақыры билет алатын да ақша табылмай, поездың төбесіне мініп келгені; әскерде жүргенде «самоволкаға» шығамын деп үш рет ұсталғаны; ауылға қайтқан соң осы күнгі әйелі (ол кезде он сегіз жастағы солқылдаған бойжеткен) Тынымкүлді алып қашқаны – әйтеуір толып жатыр. Зиматдин реті келгенде бұл оқиғаларды неше түрлі құбылтып, әзіл-қалжыңды да араластырып, аздап мақтаныңқырап, шалқып айтып отыратын. Сондықтан да жұрт Зиматдиннің әңгімесі дегенде күлуге, көңіл көтеруге алдын ала дайындалып, елеңдесіп қалатын...

	Өкінішке қарай, Зиматдиннің бүгінгі әңгімесінде мұндай қызық ештеңе де жоқ; бұл өзі бірді айтып бірге кететін, шашыраңқылау, ептеп түсініксіздеу, ең бастысы көңілсіздеу әңгіме...

	***

	Зиматдин Жауқашаров – «Қоңырөлең» қой совхозының бас шопаны еді. «Қоңырөлең», қой өсіретін шаруашылықтардың көпшілігі сияқты, үлкен қалалардан, темір жолдан да, тас жолдан да шалғайлау, шөлейт аймақта, құмның ішінде жатқан совхоз еді.

	Зиматдин құмның ішінде табандатқан жиырма жыл бойы әнгімесін айтып, қойын бағып, тып-тыныш өмір сүріп жатыр еді. Және қашан қартайып, қой бағуға жарамай қалғанша өстіп жүре берермін деп ойлайтын еді.

	Бірақ...

	Қазір ойлап отырса, бәрі машина аламын деп ниеттенген күннен басталған екен.

	Бұрын Зиматдиннің үш аяқты, жасыл түсті «Урал» дейтін мотоцикілі бар еді; шіркін, заты мотоцикл дегенмен өзі түйе сияқты, анау-мынау құмыңды, балшығыңды елемей, арылдап-гүрілдеп тарта беретін керемет еді. Зиматдиннің ұғымынша үш аяқты мотоциклді жасаған адам о баста қазақтың, әсіресе Зиматдин сияқты айдалада қой бағып жүретін қазақтың жағдайын ойлап жасаған сияқты. Мысалы, жазды күні жайлауда отырғанда көңіл қимас көп жекжаттардың біреуі той жасап шақырады екен дейік. Әрине, шақырған тойға басың қақиып жалғыз өзің жетіп бармай, әйеліңді де ала баруың керек; әйелін барған соң оның міндетті түрде «сөмкесі» болу керек; «сөмкенің» түбінде бірер келі печенье, кәмпит, бірер көйлектік «тауар» жатуы керек. Ал жекжаттығың тым жақын болса «сөмкемен» құтыла алмайсың, мал апару керек. Ал малды қалай апару керек?! Үш аяқты мотоциклің болса бұдан онай ештеңе жоқ. Апаратын малыңды (лағыңды, қозыңды, кейде ту қойыңды) үш аяғын байлап, басын қылқитып мотоциклдің коляскасына жітіріп жібересің! Сөмкені бір бұрышына тастайсың! Әйеліңді шоқитып артыңа артыңа мінгізесің! Сосын жиырма-отыз шақырым жердегі тойханаға зыр етіп бара қоясың! Тойхана болған соң «Кім келді?! Не әкелді?!» деп іргеден қарап, жабықтан сығалап тұратын ағайын болады, соларға көз қылып әкелген малыңды, көтерген «сөмкеңді» коляскадан сүйреп түсіріп жатасың...

	Зиматдин өткен жылы сондай тойлардың біріне барды. Әдеттегідей әйелін, оның сөмкесін және оларға қоса бір лақ апарды. Лақ шіркін кештеу туған, енесінен жақында ғана ажыраған еді – жол бойы зарлап маңырап барды. Мотоциклден түсіріп жатқанда да мен келдім дегендей бүкіл тойхананы басына көтеріп бір маңырап қалды. Ту қой болса бір сәрі – әкелгені лақ болғасын Зиматдин ептеп ыңғайсызданды. Оның үстіне дәл осы сәтте жел жағынан бір қызыл «Москвичтің» зу етіп өте шыққаны; екпіні қатты еді, бұрқыраған аппақ шаңмен көміп өтті. Сол бетімен тойхананың ар жағына барып бір-ақ тоқтады. Қоқыш деген өзі сияқты қой бағатын құрдасы бар еді, жақында машина сатып алған, әлгі сол екен. Үстінде ақ көйлек, қара костюм; совхоздың қойшысы емес, ең кемінде завфермесі сияқты, шіреніп түсіп жатыр. Сосын маң-маң басып багажнигінің есігін ашқан – астынан лақ та емес, қозы да емес, ту қойдың басы қылтиды...

	Тойға ту қой әкелген адамның жағдайы жаман болушы ма еді – Қоқыш төрге таман отырды. Бақырауық лақтың иесі Зиматдинге орын төменіректен тиді. Бұл «әділетсіздік» ет келгенде де қайталанды – ет турап отырған жігіт жамбасты Қоқышқа ұсынды. Зиматдинге кәрі жілік берді.

	Бұдан кейін де жұрттың назары көбіне Қоқыш жақта болды. Тіпті қызыңқырап алған кейбіреулер «Шірке... ен, жігіт болғасын осы Қоқыштай болу керек қой – өзі озат шопан... өзі жомарт адам... астында машина; дүниенің қызығын көріп шалқып жүргені» деп таңданыс білдірді.

	Зиматдинге, әсіресе соңғы сөз ауырлау тиді. Мұның ар жағында «Құрысын, бақырауық лағын сүйреп, салдыраған жаман, мотоциклін мініп жүргендер де бар ғой» деген мысқыл жатқан сияқтанды.

	Тойдан Зиматдин назары төмендеп, көңіліне кірбің ұялап, мазасы болыңқырамай қайтты.

	«Қой, жаман Қоқыштан кеммін бе, бар малымды сатсам да мен де бір машина мінейін» деген ойға алғаш рет сол күні келді.

	Мал дегенде Зиматдиннің бір-екі түйесі, бір құлынды биесі аздаған ешкі-лағы, сосын отыз шақты қойы бар еді. Отыз шақты қой Зиматдиннің негізінен сақтық қоры сияқты еді – өйткені мал болған соң қаншама мықты, озат шопанмын десең де өлім-жітімге ұшырамай тұрмайды: біреулері қырқымға апару үшін тоғытып жатқанда су түбіне кетіп қалады; біреулері қалың тоғайдың ішінде бөлініп кетіп, зым-зия жоғалады; біреулері қасқырға жем болады; тіпті болмаса геологтардың қазуын қазып бірақ көмбей кеткен шұқырына құлап, мүрдем кетеді – әйтеуір, азды-көпті шығын болып тұрады. Міне, әлгі отыз шақты қой осындай төтеннен келген шығынның орнын жауып, Зиматдиннің алдындағы малдың есебін әрқашан да түгел етіп тұрады.

	Машина алайын деген ойға бекінген күні осы малдардың тағдыры да бірден шешілді.

	Сельсоветтен жеке меншігінде пәлен малы бар деген анықтама алып, бір машина жалдап, отыз қойын бір күнде мал базарына апарып, сатты да жіберді. Бір-екі түйесі де, құлынды биесі де көп ұзамай олардың жолын құшты.

	Сөйтіп айналдырған он бес-жиырма күннің ішінде Зиматдин бес-алты ешкі-лағын есептемегенде ветесебіндегі совхоздың бес жүз жиырма жеті саулығынан басқа бір бас артық малы жоқ, жинақ кассасында бір тиын ақшасы жоқ «тақыр кедейге» айналды. Бірақ жай «кедей» емес, машинасы, машина болғанда да зырылдап тұрған әйдік ақ «Нивасы» бар «кедей» еді.

	Зиматдиннің аяқ астынан машина алуы ауыл арасында, кәдімгідей әңгіме болды. «Е...е, бар ақшасын шірітіп шұлықтың ішіне тыға бермей, машинаны баяғыда-ақ алатын адам ғой» деп кінәлағандар да болды. «Әй-й, бұл Зиматдинді қойсаңдаршы... Сандығы тола ақша... Бір емес, он машина алам десе де шамасы жетеді» деп гуілдескендер де табылды.

	Сандығының түбінде алты баласының туу туралы куәлігімен өзінің паспортынан басқа соқыр тиыны да жоқ Зиматдин енді осындай гу-гу әңгімеден кейін ақ «Нивасын» жалтылдатып, «байдың» ролін орындап, «шалқып» жүретін болды.

	Бұрын байқамапты, қанша мақтанғанмен мотоциклдің аты мотоцикл екен ғой; алдыңнан жел соғады, артыннан шаң борайды, жазда ыстық, қыста суық; жүрісі де шайтанның жүрісі сияқты – ал машинада мұның бірі жоқ, рақат!

	Бірде совхоз орталығында жиналыс болып, соған жан-жақтан жиналған бес-алты жеңіл машина ертесіне жайлаудағы ауылға қайтып келе жатты. Араларында қызыл «Москвичін» мінген Қоқыш та бар. Орталықтан біраз ұзаған соң ақ тақырлар мен жусанды қоңырлар алмасып жататын мидай жазық басталатын, соған жеткенде машинадағыларға желік бітті. «Әйдә, келіңдер жарысайық, – деді біреуі тұрып, – ең соңғы орында қалған екі адам бәрімізді шақырып, қозы сойып, қонақ ететін болсын». «Жарайды» деп шу ете түсті қалғандары. Сонымен иесіз жатқан ұланғайыр шөл далада анау-мынау раллиге бергісіз жарыс басталды. Шаң бұрқырап аспанға ұшты. Біреулері жолмен, біреулері жолсызбен салдыратып ұрып бара жатқан машиналардың гүрілі жер-дүниені жаңғырықтырды. Зиматдиннің ақ «Нивасы» әуелгі кезде орта тұста келе жатқан, тақыр азайып, жусанды қоңыр көбейген кезде күшейейін деді. Қарқынын бірте-бірте ұлғайтып, ақыры жеке дара шығып кетті. Жайлауға жақындағанда жол ұзынша таз төбеден асып түсетін, соған жеткенде Зиматдин машинасын тоқтатып, биіктен кейінгі жаққа қарап тұрды. Көз ұшынан Қоқыштың қызыл «Москвичі» қылаңдайды. Оның аржағынан іркес-тіркес боп өзгелердің шаңы көрінеді.

	Зиматдиннің көңілінде масаттанғандай бір сезім пайда болды. Әсіресе, Қоқыштан озғанына айрықша риза еді...

	Және бір қызығы, осы ақ тұлпарды алғалы Зиматдиннінң ісі оңға басты; оңғарылғаны емей немене, жаз ортасы ауып, бүкіл жайлау тозып, шаңы шыға бастаған кезде Зиматдиннің ауылының үстінен бір бөлек бұлт шелектеп құйғандай етіп, төкті де кетті. Тіпті адам сенбейтін жағдай – қатар отырған ауылдардың ешқайсысына жауған жоқ, біреу арнайы заказбен жіберген сияқты, Зиматдиннің үйінің айналасына, Зиматдиннің мал жаятын өрісіне ғана жауды. Ертесіне жауын тиген жердің бәрі көкпеңбек болып қайта көктеді. Өзгелер шаңнан көз аша алмай жатқанда, Зиматдин көк шалғынның ішінде қой жайып жүрді. Бұдан кейін Зиматдиннің отары бұрынғыдан бетер семіре түсті.

	Ұзамай ауылда тағы бір жаңалық болды. Аяқ астынан бөлімше меңгерушісі өзгерді. Бұрынғы меңгеруші алпысқа жақындаған шалдау кісі еді, денсаулығына байланысты совхозға экономист болып ауысты. Орынына Зиматдинге бес-алты атадан қосылатын ағайындығы бар Божбан дейтін жігіт келді. Ақыры келген соң айдаладағы біреудің келгенінен гөрі алыс та болса ағайын адамның келгені жақсы емес пе – Зиматдин бұған кәдімгідей қуанып қалды. Сосын ақ «Ниваның» артына бір ту қойды өңгеріп алып, Божбанға құтты болсын айтып барсам ба екен деп кәдімгідей ойланды, – бірақ машина аламын деп жеке меншігінің бәрін сатып жібергені есіне түсті, оның үстіне біреу-міреу көріп қалса сөз қыла ма деп жасқана берді.

	Сөйтіп не істерін білмей жүргенде бір күні Божбанның өзі салып ұрып жетіп келді. Зиматдин қойын төбенің бауырына қаптатып, өзі биікке шығып тұрған, Божбан машинасын төменге қалдырып, жаяу көтерілді. Бұрынғы меңгеруші төбеге жаяу шықпақ түгіл машинасынан да түспей, терезеден айқай салатын – мынаны көргенде Зиматдин кәдімгідей риза болды. «Қанша дегенмен ағайынның аты ағайын-ау» деп іштей күбірлеп қойды.

	Бұл кезде Зиматдиннің отары да жаңа бастықтарын көргісі келгендей төбенің арғы жағынан қаптап шығып қалып еді.

	Кілең жүні жылтыраған, құйрығы дөңгеленген семіз саулықтарды көргенде Божбан өте риза болды. «О, Зимеке... маладес! Малды биыл дұрыстап баққан екенсіз» деп арқасынан қағып-қағып қойды.

	Мақтау естігенді, әсіресе жаңадан келген бөлімше меңгерушісінің мақтауын естігенді кім жек көрсін – Зиматдин де ышқырлығын көтеріп, костюмінің етегін түзеткіштеп, қодырайып қалды. «Е... енді... Ала жаздай ұйқы көрген жоқпыз ғой» деп шаруасын шет жағалатып түсіндіріп те жіберді.

	Осы малдың бәрі шынымен семіз бе екен, әлде арасында ақсақ-тоқсағы, миқұрт болып өлгелі жүргені жоқ па екен, соны білгісі келді ме, бөлімше меңгерушісі плащының етегін далақтатып отарды үркіте бастады. Мұны көргенде семіз саулықтар атқақтап бірімен-бірі соғылысып төменге қарай безіп берді.

	Енді бөлімше меңгерушісінің сүйсінісі бұрынғыдан да ұлғайды. «Оу, Зимеке-ау, мына саулықтарыңыздың әрқайсысы кемінде екі қозыдан туатындай ғой» деп қызыңқырап сөйледі.

	Зиматдин табиғатында ырымшыл адам емес еді, сонда да болса сақтық жасағаны шығар: «Божбан қарағым, көзін тиіп кетер... «тіфәй-тіфәй» десең қайтеді» деді.

	Божбан иен даланы басына көтеріп қарқ-қарқ күлді.

	– Зимеке, биыл міндеттемені қаншадан алмақ ойыңыз бар, – деді сосын әңгімені басқа жаққа қарай аударып.

	Зиматдин бұл туралы әлі ойлана қойған жоқ еді, күмілжіді.

	– Қайдам... Сол жылдағыдай... әр жүз саулықтан жүз бес-жүз онның айналасында болатын шығар, – деді.

	– Ой, қойыңызшы, Зимеке, – деді бөлімше меңгерушісі. – Мынадай семіз мал ешкімде жоқ. Сіз кемінде жүз жиырма... жүз жиырма бестен айналдыратын шығарсыз.

	Жүз жиырма бес бұл жақта аудан бойынша рекордтық көрсеткіштердің бірі еді. – Зиматдин кәдімгідей шошып қалды.

	– Қайдан... Ол деген... Қайдан... көп қой, – деп басын шайқады.

	– Жарайды, жиырма бес болмай-ақ қойсын, – деді бөлімше меңгерушісі. – Бірақ жүзінде жүз жиырма екі жиырма үштен төмендесеңіз ұят болады.

	Бөлімше меңгерушісінің сөзінің жаны бар еді – малдың қазіргі күйіне қара бұл көрсеткішке әбден тәуекел етуге болатын.

	– Қорықпаңыз, – деді Зиматдиннің толқи бастағанын сезген бөлімше меңгерушісі, – ертең қой қашырым келгенде ең тәжірибелі осеменаторды сізге жібереміз. Ең жақсы, асыл тұқымды қошқарларды сізге бөлеміз.

	– Сонда да енді... Жүз жиырмадан жоғары шығу... бұл енді... қиын ғой, – деді Зиматдин әлде де болса тәуекел етуге жүрегі дауаламай.

	– Қиын болса да шығыңыз, – деді Божбан бұрынғыдан бетер қызулана сөйлеп. – Рекорд жасап жатсаңыз өзіңізге абырой емес пе?! Тіпті жалғыз сізге емес, бүкіл бөлімшемізге... бүкіл совхозымызға. Оның үстіне мен де жаңадан кеп жатырым... Келе салып абырой... рекордшы шопан дайындасам – бұл маған да абырой емес пе?!

	Ағайынның абыройы саған тіреліп тұрса, қайтып бетін қайтарасың – Зиматдин үнсіз келіскендей болды.



	Арада бір аптадай өткенде бөлімше орталығында шопандардың жалпы жиналысы болды. Жиналыста сөз алған бас шопан Зиматдин Жауқашаров келер жылы әр жүз саулықтан жүз жиырма екіден қозы алатынын, мал басын қыстан жүз процент аман шығаратынын айтқанда біреулер таңырқады... Біреулер қол соқты...

	Қол соққандардың арасында құрдасы Қоқыш та бар еді.

	***

	Зиматдиннің бұдан кейінгі бес-алты айғы тіршілігін егжей-тегжейлі айтпаса да жарайды, өйткені бұл кезеңде әңгіме етуге тұратындай төтенше ештеңе де болған жоқ. Қыстауға, көшіп барды. Қыстауда да жаман болмады, қысқа қоңды түскен мал қақаған аязға пәлендей сыр бере қоймады, бірде-біреуі өлім-жітімге ұшырамады... Енді шамалы шыдаса көктемге жетіп... қозыларын туып... көкке тойынып, диланып жүгіріп кететіндей еді... Зиматдин соған күмәнсіз сеніп, жылы қыстауын тастап, қой төлдететін жерге көшуге дайындала бастап еді... Қой төлдететін жердің жақыны бірер көштік шоқатта; алысы төрт-бес көштік құмда. Шоқат жақындау, жанға тыныштау дегенмен отқа кедей; құм алыста болғанмен, шөпке бай, малға жайлы. Әсіресе ең шалғайда жатқан Киіктің құмы деген құм керемет, қой төлдетуге таптырмайтын жер, тек жетуі қиын. Екі ортада бірер көштік мидай тақыр бар. Жұрттың қорқатыны да сол тақыр. Қоздауға жақындаған саулықтарды одан айдап өту оңай емес. Зиматдин үлкен межені ақыры арқалаған соң аяғына дейін тәуекел етейін, қойды неде болса сол Киіктің құмына апарып қоздатайын деп ойлады. Бір келгенде осы ойын бөлімше меңгерушісіне айтып еді, ол да жанып түсті.

	– О, Зимеке, өте дұрыс! Киіктің құмына жетсеңіз бар ғой, тіл-аузым тасқа, бір төліңіз де шығынға ұшырамайды... Сосын бұл өңірде сізге тең келетін шопан болмайды, – деді.

	– Қайдам, жолы ұзақтау... Көктемнің күніне сенім жоқ, – деп, күдігін айтты Зиматдин.

	– Құмға жеткенше қарауыңызға тележкасымен бір трактор берем. Жем-шөп керек болса жеткізіп тұрады. Жүре алмай қалған жаман малды құмға апарып тастайды.

	Бөлімше меңгерушісінің өзі осылай деп тұрған соң Зиматдин неден тайынсын, Киіктің құмына жетіп жығылуға біржола бел буды.

	Үш-төрт күннен кейін көшті.

	Божбан уәдесінде тұрды. Қой айдаған Зиматиннің соңына тележка сүйреткен бір «Белорусь» ерді. Күн де жадырап, ашық боп тұрды. Қар еріп, сай-саламен сылдырап су ағып, дүние шуаққа малынып, бусанып жатты. Қи сасыған қыстаудан құтылғасын шығар – адам да, мал да көңілді еді, кідірмей жүріп алғашқы күндері көп жер ұтып тастады. Бірақ Киіктің құмының бер жағындағы ақ тақырдың тап ортасына келгенде, кешке қарай ауа райы кілт бұзылды. Әуелі аспанды тұтасқан қалың бұлт басты, іле суық жел көтерілді. Сосын аласапыран қара нөсер төгіп берсін. Нөсер болғанда да түрі жаман – Зиматдин мұндай пәлені өмірі көрген емес еді; тура шелекпен төккендей етіп құйды келіп... құйды келіп. Айналасы бірер сағаттың ішінде ұлан-ғайыр ақ тақыр ұлан-ғайыр шалқар теңізге айналды; қара жердің бәрі ми болып езіліп кетті. Бұл жағдайдан ең бірінші зардап шеккен Божбан мақтаған трактор еді – төрт дөңгелегі түгел батпаққа кіріп, өзі бір жерде, тележкасы бір жерде тұрды да қалды. Түн ортасы ауа нөсердің арты қарға айналды, күн бұрынғыдан да суытты; телегей теңіз тақырлардан пана таппаған отар беті ауған жағына қарай ыға жөнелді. Зиматдин көмекшісі екеуі екі жақтап, отардың алдын кес-кестеп, айқайды салып, әрлі-берлі шапқылап тоқтатпақ болған, бірақ ештеңе шықпады. Ақыры әл-дәрмендері құрып, сілелеп шаршап, қараңғы түннің ішінде қоймен бірге ығып кете барды.

	Қар мен жаңбыр араласқан боран ертеңіне сәске түсте басылды. Зиматдин сонда есін жиып қараса ыққан малдың алды Киіктің құмына жетіп бір-ақ тоқтапты. Ал жете алмағандары тақырдың әр жерінде суыққа ұшып өліп жатыр... Және біреу де емес... Екеу де емес. Кейін жинап есептегенде анықталды Күн сайын санауға, ай сайын есептеуге оңай болсын деп бес жүз жиырма жеті қойдың тура жиырма жетісін біpеy әдейі өлтірген сияқты...

	Ертеңгісін машинасы батпаққа батып, өзі жаяу-жалпылап Киіктің құмына әрең жеткен бөлімше меңгерушісінің өліп жатқан жиырма жеті қойды көргенде көзі алақандай болды.

	– Ал енді не істейміз?! – деді ол біраз үнсіздіктен кейін біресе теңкиіп өліп жатқан жиырма жеті қойға, біресе Зиматдиннің көзі қызарып, сақалы өсіп кеткен шаршаулы жүзіне қарап. Даусында әлденендей бір ғайыптың күшімен жиырма жеті қойға жан бітіп, тіріліп кетер ме екен дейтін үміт бар сияқты.

	– Не істеуші едік?! Жиырма жеті қойды көктемнің суығына ұшырап өлді деп акт жасайсыңдар... Сөйтіп менің ветесебімнен шығарасыңдар, – деді Зиматдин.

	– Ойбай, қалай шығарам?! – деді бөлімше меңгерушісі. – Бірден жиырма жеті қойға акт жасап апарсам мені құртпай ма?! Орынымнан алып, қаңғытып жібермей ме?!

	– Неге құртады?! – деді Зиматдин. – Бұл деген көлденең келген апат! Бұған ешкім де кінәлі емес.

	– Неге ешкім кінәлі емес?! – деді бөлімше меңгерушісі. – Мысалы, қауіп-қатерді елемей малды тақырға айдаған сіз ше?! Сізге рұқсат берген мен ше?!

	Бұл Зиматдиннің өзіне де аян еді, – үндемей төмен қарады.

	– Шоқатта отырып қалғандардың ешқайсысы мұндай пәлеге ұшыраған жоқ, – деді Божбан мұны мүлдем тұқыртып тастағысы келгендей. – Ал сіз... сіз... – Біржола түңілгендей қолын сілтеп қойды. – Өткен аптада ғана ауданға жиналысқа барғам... Сонда айтқам... Біздің бөлімше көктемнің жаңбырына қарамастан мал басын аман сақтайды дегем... Майталман шопанымыз Зиматдин Жауқашаров әр жүз аналықтан жүз жиырма екіден қозы алуға белді бекем байлап отыр дегем... Енді сол шопаннан... сөйтіп мақтаған шопаннан бір айда жиырма жеті қой өлді деген ат, мысалы, сіздің өзіңізге жақсы ма?!

	– Жақсы емес, – деді Зиматдин желкесін қасып.

	– Ал маған ше?! Маған жақсы ма?! – деді Божбан.

	– Саған да жақсы емес, – деді Зиматдин.

	– Ал бір жылда жиырма жеті болса ше?! Айталық бір айға орта есеппен екі жарым қойдан өлсе... Сонда ше?! Сонда қалай болады?!

	– Онда ма... Онда онша жаман емес қой, – деді Зиматдин, бір айда екі жарым қойды қалай өлтіруге болатынын түсінбесе де.

	– Жаман емес болса сөйтеміз, – деді Божбан, – Осы айда өлген қойыңыздың бесеуін шығарамыз. Қалғанын ай сайын екеуден, үшеуден актілеп, жыл аяғына дейін тауысамыз...

	– Қайдам... Мал санаушылар шығып... тағы бірдеңе болып, білініп қалмаса...

	– Ол жағын маған жіберіңіз, – деді бөлімше меңгерушісі. – Сіздің ендігі шаруаңыз қалған малды өлім-жітімге бермей, төлді дұрыстап алып, аман өсіру болсын.

	– Тырысамыз ғой, – деді Зиматдин. – Құмға іліктік, ендігі жерде жағдайымыз жаман болмас...

	***

	Зиматдин бұл жолы қателеспеген еді, жағдайы шынында жаман болған жоқ. Оның үстіне ауа райы да қайтып бұзылмады, көктем жадырап, жайнап шығып кетті. Зиматдиннің саулықтары төгіп төлдеп берді және егіздерді де көбейтті. Сөйтіп қой қоздату маусымы-аяқталуға айналғанда Зиматдин өлген, бірақ акті жасалып, есептен шықпаған жиырма екі саулықсыз-ақ міндеттемесін орындайтын межеге жетіп қалды. Сондықтан да шығар, әнеукүнгі оқиғаны ұмытып, көңілі жайлана бастағандай боп жүрген, бір күні Божбан тағы келді. Қабағы қатыңқы... Даусында шаршау бар.

	– Жағдай қиын, – деді. – Төл алудан бөлімше бойынша орындалатын емес... Аудан қысып жатыр...

	– Ой, әттеген-ай! – деді Зиматдин шын көңілден косыла өкініп.

	– Соңғы резервтерді іске қосу керек боп тұр, – деді бөлімше меңгерушісі.

	Кейбір шопандардың осындай жан қысылғанда жеке меншік қозыларын да ортаға салып жіберетіні бар еді, «соңғы резерв» дегенде Зиматдиннің есіне сол түсті.

	– Божбан-ау, өзің де білесің... машина алдым ғой, менде ештеңе жоқ, – деді.

	– Жолдас Жауқашаров, сіздің қалған жиырма екі саулығыңыз қашан қоздайды?! – деді кенет Божбан түйеден түскендей етіп.

	Зиматдиннің көзі атыздай болды.

	– Ойбай-ау, Божбан шырағым-ау... Ол... ол... Оны өзі де білесің ғой, – деді.

	– Менің білгенім шот емес, – деді Божбан бедірейіп. – Бүкіл бухгалтерияның.... бүкіл есеп-қисаптың мәліметі бойынша сізде қоздамаған әлі жиырма екі бас саулық бар... Сенбесеңіз міне... – Қалтасынан мыж-мыж блокнотын шығарып, шұқып көрсетіп қойды. – Осы жиырма екі саулық қашан қоздайды деп бүкіл ауыл күтіп отыр... Совхоз директоры Мәкеңнің өзі күтіп отыр... Керек болса бүкіл аудан күтіп отыр... Соларға не дейміз?!

	Осыдан бір ай бұрын арам қатқан жиырма екі қойдың әңгімесі бүйтіп ұлғайып кетер деп ойламаған еді, Зиматдин шошынуға айналды.

	– Апырмай, ә! Апырмай, ә! Енді қайттік?! Не істедік?! – деп күмілжи берді.

	– Бәлкім, оларға жиырма екі саулық қысыр қалыпты... мақтап жүрген шопанымыз... бәріміздің бетке ұстар мақтанышымыз Жауқашаровтың бақандай жиырма екі бас қойы қысыр боп шығыпты дерміз?!

	Пәлен жыл мал баққан ғұмырында Зиматдиннің қойы ешқашанда қысыр қалып көрмеп еді және қой қысыр қалды деген сөз қойшы нашар, қой баға алмайды деген сөзбен пара-пар еді, Зиматдиннің жаны ышқынып кетті.

	– Жоқ!.. Жоқ! Олар қысыр қалған жоқ! Қысыр қалған жоқ! – деді айқайлап жібере жаздап. – Қайта олардың көбінің ішінде егіз қозыдан бар еді... Сол егіз қозысы болғандықтан да қыстан жүдеп шығып, боранға шыдай алмап еді...

	– Егіз болмай-ақ қойсын, – деді Божбан енді сабасына түскен қалыппен. – Бізге біреуден туса да жарайды...

	– Не?! – деді Зиматдин әңгіменің қалай бұрылып бара жатқанын түсіне қоймай.

	– Біреуден туса да жарайды дейім, – деді Божбан әлгі сөзін қайталап. – Жауқашаровтың қалған жиырма екі саулығы жиырма екі қозы туды дейміз. Ақпарға солай деп көрсетеміз.

	– Ойбай-ау, ол өтірік қой! – деді Зиматдин.

	– Несі өтірік, – деді Божбан былқ етпеген күйі, – керек десеңіз бұл сіздің адал еңбегіңіз. Егер ауа райы қолайсыз болмағанда... аяқ астынан боран соқпағанда... сөйтіп жиырма бірдеңе саулығыңыз опат болмағанда осынша қозы алатыныңыз рас еді ғой?..

	– Рас еді, – деді Зиматдин шындықты еріксіз мойындап.

	– Міне, енді сізге осы қозыларды қосып жазсақ жүзінен жүз жиырма бестен келтіріп, шырқап кетейін деп тұрсыз... Бұл деген, Зимеке-ау, жалғыз сіздің өзіңізге емес, біздің бәрімізге... бүкіл бөлімшеге... бүкіл совхозға, қажет болса бүкіл ауданға абырой, мақтаныш емес пе?!

	Бүкіл бір совхоздың, бір ауданның абыройы жалғыз саған, сенің жиырма шақты қозыңа қарап тұрса біртүрлі қиын болады екен, Зиматдин толқи бастады...

	– Дұрыс қой... Бірақ кейін сонша қозыны қайдан тауып берем, – деді.

	– Туһ, Зимске-ай, пәлен мың қойы бар дырдай бөлімшеге жиырма екі қозы деген не тұрады?! Ертең етке мал өткіземіз, сонда реті келеді. Сосын қосымша ақы деген бар. «Забой» ғып арзан бағамен мойынға жазу деген бар. Әйтеуір жол көп емес пе?! Тек келіссеңіз болды.

	Өзі ағайын адам, өзі бөлімше басқаратын адам келіспеу ыңғайсыз еді, Зиматдин еріксіз бас изеді.

	Божбан қуанып, мыж-мыж блокнотына Зиматдиннің төл алудағы соңғы көрсеткішін рақаттана түсіріп жатты.

	***

	Сонымен Зиматдин Жауқашаров «Қоңырөлең» совхозынын маңдай алды шопаны болып шыға келді. Зиматдин әуелгі кезде бұған кәдімгідей ыңғайсызданып, тіпті қорқыңқырап жүрген, кейін еті үйренейін деді. Бірте-бірте көктемгі боранда жиырма бірдеңе саулығының қырылып қалмағанына, бәрінің төлдеп, қозылардың шұнаңдап шауып жүргеніне өзі де сене бастады. Адам өзіне өзі шындап сенген кезде сөзі де, ісі де айрықша батыл, өткір болады ғой, Зиматдин де сөйтті. Озат шопан ретінде анда-мұнда шақырса ыңғайсызданбай-ақ, еш қуыстанбай-ақ әдемі костюмін киіп, ақ «Нивасын» мініп, жетіп баратын болды. Барған жерінде жұрт алдына шығара ма, шығарсын; мақтай ма, мақтасын, Зиматдин бұған былқ етпейді, баяғыдай ышқырлығын көтеріп, костюмінің етегін тартқылап абыржымайды; «бізге мұндай құрмет көрсету занды нәрсе, оған ешкімнің күмәні болмасын» дегендей, қабағын түйіңкіреп, иығын көтеріңкіреп, қомданып отырады. Ал кейде сөз бере ме – берсін, Зимекең бұған да қысылмайды, жүзіне жүз жиырма бес қозыны қалай алғанын және болашақта будан көп алу үшін не істеп жүргенің зуылдатып айтып береді. Тіпті қажет болса тәжірибе алмасу ретінде ақыл-кеңес беруден де тартынбайды. Кейде совхоздың және бір озат, шопаны Қоқыш, озық бөлімшенің іскер меңгеушісі Божбай үшеуі жұрт алдында қатар отырады. Зиматдин сондайда сөз сөйлей қалса, жалтақтап Божбан жаққа қарап қояды; өзінің өтірігін білетін жалғыз адам сол, ендеше мұртының астынан мырс-мырс күліп отырған шығар дейді. Сөйтсе, ғажап, Божбан былқ етпейді; «Өте дұрыс айтасың, сөзіңнің бір мысқылдай да жалғаны жоқ, жүз процент рас» дегендей, ризашылық білдіріп басын шұлғып-шұлғып қояды. Зиматдин енді Қоқышқа қарайды; қанша дегенмен пенде емес пе, «Аяқ астынан жүз жиырма бестен қозы алып, менен қалай озып кеттің, осы сенің бір пәлең жоқ па» деп әрі күдіктеніп, әрі қызғанып отырған шығар отырған шығар дейді. Бірақ бұл жолы да қателеседі. Қоқыш бұған қызғанып емес, «Жарайсың, Зимекем!» дегендей сүйсініп отырады.

	Бұларды байқағанда Зиматдиннің өзіне деген сенімі бұрынғыдан да арта түседі.

	***

	...Жалпы, өмір деген өзі біртүрлі ғой – қуаныш та, өкініш те; бақыт та, қайғы да күтпеген жерден келеді, күтпеген жерден кетеді; тіпті алды-артыңа қарап, не болғанын түсініп те үлгермейсің – Зиматдиннің жағдайы да осыған ұқсап бәрі жазды күнгі сағымдай жалт етті де жоқ болды.

	Жоқ қылған аяқ астынан келген санақ комиссиясы еді.

	Зиматдин мал баққан жиырма жылдан астам уақыттан бері қой санағы үнемі бір мезгілде, күзге таман, қозы айырар кезде өтетін еді. Және санақшылар көбіне совхоздың таныс адамдары болатын. Биыл да солай болар деп жүрген. Сондықтан да аяқ астынан бір машина адам сау етіп жетіп келгенде Зиматдин аса саса қойған жоқ; өзі озат шопан аталғалы құрметті қонақтар жиі келіп тұратын, сондай біреулер шығар деген. Сейтсе бұлар ешқандай да қонақ емес, кәдімгі санақ комиссиясы болып шықты. Және ауылдан да емес, тіпті ауданнан да емес, сонау облыстың өзінен шыққан комиссия. Облыстан санақшы келіпті дегенді Зиматдин өмірінде естімеп еді, басы айналып құлап қала жаздады. Келгендердің арасында бөлімше меңгерушісі Божбан да бар еді, сасқан кезде көзі мөлиіп соған қарады. Бірақ Божбанның да түрі бұзылып, қаракүреңденіп кетіпті, ауылдан болса бір сәрі, ауданнан болса бір сәрі, облыстан келген комиссия болған соң ештеңе айта алмай, діңкем құрып тұр дегендей басын шайқады. Санақ комиссиясының председателі мінезі тұйықтау, жалпақ көзілдірік киген, сіліңгір қара екен, Зиматдинмен сыпайы сәлемдесті де, құдық басында су ішіп жатқан отарға қарай беттеді. Бұрынғы комиссиялар алдымен шай ішіп, тамақ жеп алушы еді, сол есіне түскен шығар, Зиматдин: «Ау, ағайындар, қой ешқайда қашпайды, осы маңайда болады, жата-жастана санай бересіздер ғой, алдымен үйге кіріп, сусын ішіп алсаңыздар қайтеді?!» деп еді, оны ешкім елемеді. Сосын отарды жан-жағынан қаумалап, шұбыртып санай бастады. Бәрінің де қимылдары шалт; әсіресе, сіліңгір қараның түрі өзгеше, алдынан тізіліп өтіп жатқан қойлардың әрқайсысын төбесінен бір нұқып санағанда қолы-қолына жұқпайды. Сөйтіп айналдырған бірер сағатта санақ аяқталды; Зиматдиннің соңғы уақытта аспандай бастаған атақ-абыройын гүрс еткізіп жерге тастап жіберуге осы аз уақыт жеткілікті болды. Комиссияның хатшысы «Қоңырөлең» совхозының аға шопаны Зиматдин Жауқашаровтың отарынан жиырма екі бас саулықтың және жиырма екі бас қозының кем шыққаны туралы қортындыны ақ қағаздың бетіне тайға таңба басқандай етіп қондырды. Сосын оған бәрі жапырлап қол қоя бастады. Бөлімше меңгерушісі Божбан да қойды... Бас шопан Зиматдин де қойды. Санақ комиссиясы бұдан кейін көп, аялдаған жоқ, машинасына асығыс отырып, бірер төбенің ар жағында отырған келесі шопанның аулына қарай жүрді де кетті. Божбан да солармен кетті; кетіп бара жатып, жұртқа естіртпей: «Зимеке, абыржымаңыз, бір ретін табармыз» деп күңкілдеген болды.

	***

	Міне, Зиматдиннің басындағы қызық емес әңгіме осылай болып еді. Зиматдин бұған әуелі сенбей жүрді, мұның бәрі түс, елес секілденді, тіпті біреулердің әдейі ұйымдастырған әзіл-оспағы шығар деген де ойға келді, комиссия мүшелері қайтадан сау етіп жетіп келіп, қарқ-қарқ күліп... «Ойбай, Зимеке, біз ойын үшін жай санап едік... Сізді қайтер екен деп әзілдеп едік» деп актіні жыртып-жыртып, лақтырып жіберетін сияқтанды.

	Өкінішке қарай, бірақ бұл түс те, елес те, әзіл-оспақ та емес, кәдімгі шындық болып шықты. Баяғыда мектепте жүргенде әдебиеттен сабақ беретін мұғалімі «Дүниеде көркем шындық деген болады. Сосын өмір шындығы деген болады» деуші еді, сол кісінің айтқаны айдай келді, комиссияның қой санағаны, акт жасағаны сол өмір шындығы дегеннің тап өзі болды.

	Сөйтіп ертеңіне-ақ тып-тыныш жатқан жайлауда Зиматдин туралы неше түрлі әңгіме гу ете қалды. Сосын ол көз ілеспес жылдамдықпен, адам таңқаларлық сюжеттермен жан-жаққа тарай жөнелді. Оның шет-жағасы Зиматдиннің өзіне де жетіп жатты. Сондағы жеткен түрі мынандай еді:

	«Ойбай, не айтасың, Зиматдин ақ «Нивасын» сатып, қара «Волга» алайын депті, сол үшін ақша керек боп, Үкіметтің жиырма екі қозылы қойын сатып жіберіпті...» «Е... оған машина таңсық дейсің бе, қаладан он бөлмелі үй алайын депті...» «Жоқ, үй емес... үйі бар әйел алайын депті...»

	Жұртты айрықша қызықтырған осы әйел алады деген вариант еді, сондықтан да бұл болжамның құбылуы тіптен керемет болды. Біреулер оны жиырма жасар, уылжып тұрған қыз екен деді. Біреулер «Жоқ, жиырмадағы қыз емес, жиырмаға келген қызы бар сары қарын әйел екен» деп дәлелдеді. «Әуелі қызына сөз салған екен, көнбеген соң, ерегісіп шешесін алатын болыпты» дегендер де табылды. «Зиматдиннің алайын деп жүрген әйелі» туралы осы сияқты шым-шытырық болжамдар біраздан кейін жайлаудағыларды жалықтыра бастаса керек, әңгіме енді «хабарсыз кеткен жиырма екі қозылы қойға» қарай ауысты, Зиматдин оларды қалай құртты, қалай жеп қойды дегенге байланысты толып жатқан тұспалдар жасады. Ақыры олай-бұлай ойласа келіп, «Зиматдин жиырма екі қозылы қойды Сібір жаққа машинамен жеміс-жидек таситын саудагерлерге сатып жіберіпті» дегенге тоқтады. Бұл «самолет жалдап шекарадан өткізіп жіберіпті» дегеннен гөрі әлдеқайда дұрыс болжам еді, ешкім таласпады.

	Жиырма екі қозылы қойдың мәнісі анықталғаннан кейін, Зиматдиннің ертеңгі күні не болады деген әңгіме қозғалды. Өкінішке орай, бұл жерде қиялды шексіз шарықтатуға, аңыз бен фантастиканы араластырып, неше түрлі құбылтуға оншама мүмкіндік болмады – өйткені мойнына мал мінген адамның не жағдайға ұшырары онсыз да белгілі нәрсе еді. Мұны басқа тұрмақ, Зиматдиннің өзі де жақсы білетін еді. Білгендіктен, де болар, келер күннен үміт үзгендей, біржола түңілгендей күйге түсіп еді. Сөйтіп торығып жүргенде бір күні Қоқыш келді. Екеуі бытыр-бытыр жайылған қойдың шетінде, жыңғыл көлеңкесінде әңгімелесіп отырды. Амандық-саулық сұрасқаннан кейін Қоқыш сөзді жайлап-жайлап үшті-күйлі жоғалған жиырма екі қойға қарай бұрды.

	– Саудагерлерге сатып жіберді деген сөз бар, сол рас па? – деді.

	– Жоқ, – деді Зиматдин, төмен қарап, жер шұқып отырып. – Сатқам жоқ. Көктемде суыққа ұшып өлді...

	– Е, бәсе, өзім де солай ойлап ем, – деді Қоқыш, бірдеңеге көзі енді жеткендей үнмен. – Ал қозылар ше?! Олар да өлді ме?!

	– Қозылар өлген жоқ, – деді Зиматдин тағы да төмен қарап.

	– Өлмесе не болды? Жоғалып кетті ме?!

	Зиматдин басын шайқады:

	– Жоқ!

	– Сойып жедің бе?!

	– Жоқ!

	– Сатып жібердің бе?!

	– Жоқ!

	– Ау, сатпасаң... соймасаң... өлмесе... жоғалмаса... сонда олар қайда кетеді?! – деп сұрады Қоқыш таңырқап.

	Зиматдин жынды адам сияқтанып, көзі бағжиып әлдеқайда қарады.

	– Соны өзім де білмейім, – деді кенет мырс етіп.

	Құрдасының мына тосын күлкісін көргенде Қоқыш мүлдем шошып кетті.

	– Ай-ай, саған не болған?! Елміз... жұртпыз, жиырма екі қой деген ештеңе емес... Керек болса ертең-ақ жинап береміз... Мен соны айтқалы келдім, – деді..

	Зиматдиннің жүзіне қайтадан суық көлеңке жүгірді.

	– Ендігі қалғаны сол еді... Елге күлкі боп, жылу жинау еді, – деді.

	– Оған намыстансаң сатып ал, – деді Қоқыш. – Қазір жаз ғой, мал арзан... Біреуден бір қозы... біреуден екі қозы алсаң бәрі орнына келеді...

	Зиматдин бұл жолы меңірейіп мүлдем жауап қайырмады.

	Қоқыш тағы да біраз уақыт ана-мынаны айтып, ақыр соныңда бұл әңгімеден бүгін ештеңе шықпайтынын түсінсе керек, үнсіз атына мінді.

	Зиматдин ол әбден ұзағанша соңынан ербиіп қарады да тұрды...

	Не ойлап қарап тұрғаны өзіне де түсініксіз еді.





СЕҢ ЖҮРЕТІН КЕЗДЕ




	Биылғы қыс Гүлдариғаға мүлдем бітпейтін сияқты көрінген. Әсіресе түнде қиын еді... Бала күннен бергі әдеті – жұрт кешкі тамағын ішіп болар-болмастан жатып қалады. Төсегі терезенің алдында, батареяға тиер-тимес болып тұратын. Бұл жерге төсекті әдейі қойдырған, өзіне сондай ыңғайлы. Терезе көше жақта, түнімен самаладай шам жанып тұрады, таңның алғашқы сәулесі де осы беттен түседі, төсектен басын көтеріп, мөлдір әйнектің ар жағына көз салса болды – жарық дүниеде не болып жатқанын алақандағыдай көре қояды. Оның үстіне күні-түні қызуы бір қайтпайтын батареяның да жақын тұрғанын ұнатады. Кейбір түндерде көрпені қанша қалың жамылса да бойы тоңази береді, сосын жылы темірге алақанын, табанын басады. Сондайда тұла бойына шым-шымдап қызу тарайды, көзіне ұйқы тығылып, маужырай бастайды... Қанша ұйықтағаны белгісіз – өте ұзақ ұйықтаған секілденеді – селк етіп оянып кетсе, тұла бойының қайтадан мұздай бастағанын аңғарады. Сосын көрпесінің астынан қолын шығарып, алақанын ыстық темірге басады. Сол-ақ екен жансыз темірден тұла бойына жылылық тарайды. Енді табанын тигізеді. Жылымық бұрынғыдан да күшейе түседі. Сондайда ішінен үн-түнсіз ыстық су аққан мына темір оған қарапайым темір емес, сексенге келген кемпірді өмір деген толассыз дариямен жалғастырып тұратын құдіретті күш тәрізденеді.

	Гүлдариға биыл сексеннің бесеуіне келіп еді. Сексен бес жас! Баяғы бала күнінде сексен деген жас оған соншама ұзақ, шетсіз-шексіз ғұмыр сияқты көрінетін. Сексенге келген адам жер бетінде мәңгі жасап келе жатқандай сезілетін. Күндердің күні сол сексен деген жасқа жетемін-ау дегенді мүлдем ойламайтын. Сөйтсе бәрі де қас қағымдай екен...

	Енді міне, таң қараңғысынан оянып, үн-түнсіз жетпіс жылдың ар жағында қалған жастық дәуренін көз алдына келтіреді. Тоғыз қабатты үйдің жетінші қабатында, жылы батареяның түбінде жатып ұшы-қиырсыз кең далада, жасыл жайлауда көшіп-қонып жүрген күндерін еске түсіреді. Сонда бәрі айна-қатесіз көз алдына келеді. Бәлкім, балалық шақтың әсері шығар, әйтеуір оған сол кездегі дүние тұнық бояуларға толып тұрғандай көрінеді. Адам кейде қараптан-қарап тұрып өз өмірінің қайдан басталғанын, яғни есін алғаш рет қашан, қалай білгенін ойлайды ғой. Гүлдариға да сөйтеді. Сонда өз өмірінің бірінші сәті – көш екенін аңғарады... Сол кезде Гүлдариға қаншада екен, бәлкім, үште, мүмкін төртте шығар, әйтеуір өзінің айдалада жылап отырғанын біледі. Еміс-еміс есінде – аяғының асты жып-жылы құм еді, айналасы көкпеңбек жусан еді, соған қарағанда мезгіл көктем. Отырған жері жусанды төбенің күнгейі. Айналасы жым-жырт, қыбыр еткен қара, тірі пенде жоқ. Сірә, осы жалғыздықтан және жым-жырт тыныштықтан қорыққан шығар, бақырып жылай берген. Бұған дейін не болды, бұл жерге қалай келді – оны қанша ойласа да әлі күнге есіне түсіре алмайды. Әйтеуір айдалада жалғыз өзі отырғанын біледі. Сонда оған өз өмірі шешесінің құрсағынан шыққан күннен емес, осы айдалада жылап отырған сәттен басталған тәрізденеді. (Кейін шешесі марқұм айтып отыратын, сен кішкенеңде қоршаудан түсіп қалып, әрең тауып алғанбыз деп... Міне, сол оқиға осы болса керек). Содан бір кезде қараса анадай жерде жаулығы ағараңдаған бір әйел жығылып-сүрініп жүгіріп келеді. Ол да жылап, айқайлап келеді. Гүлдариға тәлтіректеп әлгі әйелге қарай тұра ұмтылған. Барған бойда оның құшағына қойып кеткен. Шешесі қыса құшақтап, омырауына тас қып басып алған. Гүлдариғаның тынысы тарылып, тұншығып бара жатқандай болған. Бірақ сонда да бұлқынған жоқ, әйелдің омырауына бетін басып, ақырын ғана солқылдап, тым-тырыс бола қалды. Сонда оған дүниеде осы құшақтан рақат ештеңе жоқ секілді сезілген. Кейін шешесін сағына еске алған сәттерде үнемі осы бір сәт қайтадан көз алдында жарқ ете қалады. Сол құшақтың ыстығы әлі күйге білініп тұрғандай тұла бойы бір түрлі болып кетеді. Әйел мұны құшақтай көтерген күйі төбе басына шыққан. Төбенің ар жағында, ұшы-қиырсыз кең далада, мөлдіреген сағымды кешіп, иіріліп екі-үш көш тұр еді. Адамдардың бәрі аңтарылып төбе басына қалбиыл шыққан әйелге қарайды. Үш-төрт атты бермен қарай жарыса шапты. Әйел жылаған күйі айналып-толғанып сөйлеп келеді. Қарсы алдынан шыққан аттылардың біреуі еңкейіп баланы көтеріп алмақ болған, әйел қолынан шығарса біржолата айырылып қалатындай бұрынғыдан бетер тас қып құшақтай түсті. Сол бетімен көштің алдындағы қоршаулы түйеге жеткен. Түйені шөгерген жоқ, бұйдасынан ұстап басын жерге тұқыртып тұрып, мойнына мініп алды. Сосын бұйданы босатып жіберген; түйе басын қақшаң еткізіп қайта көтергенде әйелді құшағындағы баласымен қосып қоршаудың ішінен бір-ақ шығарды.

	Әйел қоршауға жайласып отырғаннан кейін барып жылауын доғарды. Көз жасын сүртіп, айналасында анталап тұрған атты, түйелі адамдарға күлімсірей қарады. Ал жұрт әрі таң қалып, әрі қуанысып жатыр. Қауқылдасып әлдене айтып қояды. Кішкентай қыз қоршаудан басын қылтитып қарады. Қорыққанын да, жылағанын да лезде ұмытқан. Тек енді қаталап шөлдегенін аңғарған. Шешесі соны сезгендей қоршаудың бір шетінен шағын торсық шығарып, бұған бір кесе қымыз құйып берді. Дәмі тіл үйіретін тәтті қымыз. Гүлдариға оны рақаттана жұтқан, сосын шешесіне басын сүйеп қисая кеткен. Содан көзін ашып алса түс әлдеқашан ауып кетіпті. Көш әлі жүріп келеді. Гүлдариға басын ақырын көтеріп, қоршаудың шетінен басын қылтитып айналаға қараған. Тағы да сол ұшы-қиырсыз жазық дала. Сағым ойнаған, көкжиегі бір жұмбақ сәулемен дірілдеп жатқан шексіз дала.

	Гүлдариғаның он алты жастан асып күйеуге шыққанға дейінгі бүкіл өмірі осы далада, осындай көштің үстінде өтті. Мұның ауылы қыста Телікөл деген жердің қалың қамысына қыстайтын, көктем болса Сарысу өзенін жағалап Ұлытаудың үстімен сонау Қостанай жаққа, Торғай, Есіл бойына барып жайлайтын. Екі араға айға жуық көшетін. Айға жуық жүргенде сағым ойнаған сарғыш дала мүлдем бітпей қоятын. Сонда Гүлдариғаға дүние дейтін тек осындай сары даладан, адамдары өздері сияқты көшіп-қонып жүретін халықтардан ғана құралатындай көрінетін. Басқадай болады-ау деген ой қаперіне де кірмейтін. Бір замандарда қартаямын-ау және лифтімен ғана түсіп шығатын, оты да, суы да ішінде таудай биік үйдің жетінші қабатында радио тыңдап, телевизор көріп тіршілік кешемін-ау деген үш ұйықтаса ойына да келмейтін...

	Он жетіге қараған шағында Гүлдариға ұзатылды. Дәлірек айтқанда, әке-шешесі Гүлдариғаны Сыр бойында отыратын бір кедей жатақтың Күмісбек деген баласына берді де жіберді. Гүлдариға Күмісбекті ертеректен білетін, жиен бе, нағашы ма, әйтеуір бір алыстан қосылатын жекжаттықтары бар еді. Күмісбек жылына бір-екі рет күз түсіп, ел Телікөлге құлағанда сонау бір қиырда жатқан Сыр бойынан әкесіне анда еріп келіп тұратын. Сондай бір келгенінде Гүлдариғаны алып қайтты. Жасыратын не бар, екеуінің арасында әлгі... аңыз-жырлардағыдай өліп-өшкен сезім, алысқан қол, беріскен серт болған жоқ. Бірінің әке-шешесі осы қызды аласың деді, бірінің әке-шешесі мына жігітке күйеуге тиесің деді – сонымен сөз бітті; қоңыр күздің бірінде, ел қыстауға енді кіріп жатқан шақта Гүлдариға Сыр бойына ұзатылды. Жасауы шағын еді – жүгі бір түйеге артылды, өзі бір түйеге мінді, қасында үш-төрт жігіт-желеңі бар Күмісбек бұйданы жетелеп, алға түсті. Ол кезде ұзатылған қыз қандай, естіген жанның тұла бойын шымырлатып, сыңси жылап, ауыл-аймақпен қоштасып бара жатады. Гүлдариға да сөйтті, ауылдан қозы көш ұзағанша жағы тынған жоқ; көзінің жасы моншақтап, артына қайта-қайта бұрылып қараумен болды. Күйеу жолдас боп шыққан жігіттер Гүлдариғаның қайғы-мұңын түсінбеді, әлде әдейі түсінбеген болды – ол жағы белгісіз, әйтеуір былай шыққасын жұбатудың орнына әзіл-қалжың айта бастады.

	– Қой енді, жылама. Қанша жылағанмен, ауылыңа енді қайтып бармайсың.

	– Ойбай, бұл ауылын қимай, өкініштен жылап келе жатыр дейсіңдер ме, күйеуге шыққанына, қуанғаннан жылап келе жатыр да...

	– Иә, дұрыс, дұрыс! Сүйтіп келе жатыр! – деп елсіз даланы бастарына көтеріп қарқ-қарқ күледі.

	Бәрі де бөтен, бұрын ешқашан көрмеген бейтаныс жігіттер еді, сондықтан да шығар, әзілдері сондай дерекі, күлкілері өте жат болып көрінген. Гүлдариға жылауын бұрынғыдан да үдетті. Күмісбек қалыңдығының жағдайын сезсе керек, «қойыңдар енді!» деп жігіттерді тыйып тастады. Даусы қаталдау, өктемдеу еді, бірақ соның өзі Гүлдариғаға жылы естілді. Өзін жақтайтын, өзіне жаны ашитын біреудің бар екенін енді түсінгендей болды. Жасын сүрткен болып отырып, елеусіз ғана көзінің астымен Күмісбектің ту сыртынан қарап қойды. Күмісбек кең иығын тіп-тік ұстап, ат үстінде нығыз отыр. Менің етегімнен ұстасаң қор болмайсың дегенді үнсіз сездіртіп келе жатқандай. Гүлдариғаның іші бір түрлі болып кетті. Кейін аңғарса, бұл күйеуін тұңғыш рет жақсы көруі екен.

	Гүлдариға Сыр бойында ешқашан болмаған еді – екі ара елсіз шөл екен, жолай бір түнеп, Күмісбектің аулына ертеңіне кешке жетті.

	Гүлдариғаны бұл жақта таңқалдырған нәрсе темір жол, қап-қара түтіні будақтаған отарба еді. Отарбаның бұрын атын еміс-еміс естіген, бірақ өзін ешқашан көрмеген – алғашқыда бұған соншама ғажайып, әрі қорқынышты нәрсе секілденді. Күмісбектің ауылы темір жолдың ар жағында, дарияның жағасында екен. Енді сол жолдан өтуге айналғанда ақырып-бақырып алыстан отарбаның өзі де қара көрсетті. Отарбаны көргенде Гүлдариға қорыққанынан түйеден ауып түсіп қала жаздады, есін жиғасын тұсынан салдыр-гүлдір етіп, жер дүниені солқылдатып өтіп бара жатқан ұзыннан ұзақ «пәлеге» таңқалып қараумен болды...

	Сыр бойына келін боп түскен Гүлдариғаның таңдануы осымен біткен. Өйткені келген жерінде бұдан өзге таңқалатындай ештеңе де жоқ еді. Қайта таңдануынан гөрі өкінуі, туған жерін, ауылын сағынуы көбейді. Әрине, Күмісбекке күйеуге шыққанына өкінген жоқ. Обалына не керек, өйтетін реті де жоқ еді, Күмісбек мінезі қаталдау, бірбет болғанмен Гүлдариғаны ренжітпейтін, артық сөз айтпайтын, қайта еркелетіп, асты-үстіне түсіп отыратын. Гүлдариғаны өкіндіретіні – Сыр бойының табиғаты, тіршілігі еді. Телікөлден ерте көктемде Арқаға көшетін ауылда өскен Гүлдариға, шыбын-сона дегенді білмейтін; шаңы жоқ, көк шалғыны жайқалған қоңыр салқын жайлауда жүретін. Ал мұнда бәрі басқаша. Күмісбектің әке-шешесі Сыр бойының кедей жатағы. Дарияның жағасындағы үлкен төбенің беткейінен қазып алған жер кепесі бар, төрт-бес ешкі, лағы бар, бір-екі салпаң құлақ есегі бар. Бұзаулы сиыры бар. Сосын мың торғай қамасаң бір торғай тұрмайтын, туырлығы шұрық тесік киіз үйі бар. Гүлдариғаның елі сияқтанып айлап, апталап жайлауға көшпейді, жер кепесінен қара көрім жердегі көлдің жағасына барып отырады. Шұрық тесік киіз үйін тігіп алып, қауын егеді. Еркектер балақтарын түріп, шанышқыларын жалаңдатып таяз судан балық аулайды, әйтеуір ешқашан да жұмыстан қолдары босамайды. Және жаз шықса теріскейден отты аңызақ соғады. Мазаңды кетіріп аппақ шаң көтеріледі. Кешке таман салқын түсіп, есіңді жинайын десең, қаптап сары маса көтеріледі. Қалың болғанда түрі жаман, жабылып қонғанда тірідей жеп қоя жаздайды. Жұрт масадан құтылу үшін түтіндік салып, қақалып-шашалып пұшайман күйге түседі.

	Гүлдариға мұндай тірлікке шыдай алмаспын деп ойлаған, сөйтсе қателесіпті, уақыт өте бәріне үйренді. Сыр бойының ыстығын, шаңын елемейтін болды, сары масаны да мәнзүр қылмайтын дәрежеге жетті. Бәлкім, бұған Күмісбектің сөзі де әсер еткен шығар; бұл жиырмасыншы жылдардың ортасы: ғой, әлі коллективтендіру жүзеге асырылмаған, өмір, тіршілік осыдан он, жиырма жыл бұрынғысынан көп өзгермеген, бірақ соған қарамастан Күмісбек шұрқ тесік үйде отырып қит етсе ұзамай жаңа өмір орнайды дейтін. Оның қандай өмір екені Гүлдариғаға жұмбақ еді, өзіне салса баяғы Телікөл мен Торғайдың екі арасында әндетіп, думандатып көшіп жүргеннен артық тіршіліктің қажеті жоқ еді.

	Сөйтсе Күмісбектің айтып жүргені мүлдем басқа өмір екен. Ұзамай оның екпіні дарияның жағасындағы қалың жиденің ішінде жатқан бұл ауылға да жетті.

	Жиырма тоғызыншы жылы конфиске жүрді.

	Ол кезде Күмісбек қып-қызыл белсенді. Ауылда жиналыс болса, суырылып сөйлейді, бір жаңалықтың шеті шықса дүрілдетіп іліп әкетеді. Әсіресе байларды конфискелеуге қызу араласты. Байдың біреуі – жеті атасынан бері іргесі шайқалмай келе жатқан Баймұрат деген еді. Дарияның төрт-бес қолтығын билеп-төстеген, мыңғырған малы жазы-қысы қалың тоғайды иеленген көкжал болатын. Ғұмырында бетіне жан қаратпаған, ыңғайы келсе қан ішуден де тайынбаған тажал еді. Бейнесі Гүлдариғаның әлі күнгі есінде – батыр тұлғалы, апай төс, бұжыр қара кісі. Сұсты, үнемі қабағы түнеріп тұрады. Есігіндегі малайлары түгіл маңындағылардың бәрін зар жылататын қаныпезер еді. Күмісбек те бала кезінде соның малын баққан, талай таяғын жеген. Содан бай және бір есінен тандыра сабағаннан кейін Қараөзек жақтағы алыстан қосылатын ағайындарына қашып кеткен. Ер жеткенше сол жақты паналап жүрген. «Әттең дүние-ай, Баймұрат байдан кек қайтаратын күн туса, шіркін» деп армандайды екен. Ақыры Күмісбек дегеніне жетті, көктен іздегені жерден табылып, көкжал Баймұраттың бар малы алынатын болды. Байды конфискелейтін комиссияның белсенді мүшесінің бірі Күмісбек болған сонда. Күмісбек бұл іске алақанына түкіріп құлшына кірісті. Гүлдариға күйеуінің конфискеге араласуын құптамаған, біреудің қарғысына қалып нең бар, жайыңа жүрсей деп қаншама айтты. Бірақ Күмісбек тыңдамады, қайта өршеленіп кетті.

	– Мен сияқты тақыр кедейдің көз жасы, айтқан қарғысы мен лағнаты Баймұратқа, Баймұраттың жеті атасына да түк кыла алмаған. Қайта шіріген байды мыңғыртып мал айдап, ақ орда тігіп, шалқып отыратын дәрежеге жеткізген. Енді соның бәрінің есесін қайтаратын күн туды. Байдың арам малын алсаң, обал емес, сауап. Сондықтан да оның қарғысы маған дарымайды.

	Осыны айтып Баймұратқа қарсы шабу үшін Күмісбек, атына мініп еді. Баймұрат та малды сыпырып ала берсін деп қарап жатқан жоқ, тоғайдың адам аяғы жете қоймайтын қалың-қалыңына үйір-үйір жылқысын, сиырын айдап апарып тастаған екен. Егер Күмісбек болмаса комиссия мүшелерінің ол малды түгел табуы да екіталай еді. Титтейінен бай малының соңында салпақтап жүрген жерлерін сірә ұмыта ма; Күмісбек тоғайдың жықпыл-жықпылын түк қоймай аралап, Баймұраттың жасырған үйір-үйір жылқыларын айдап шыға берген. Содан байдың бар малын енді бірер күнде жинап бітіреміз деген кезде Күмісбек үйге оралған. Отаулары – талдан тоқылған күрке, ауылдан шеткерек еді, түннің бір уағында әлдекім босағаны тық-тық ұрады.

	«Бұл кім?», – деген Күмісбек бей-жай. «Далаға шығып кетші... сөз бар», – деді біреу ақырын ғана. Гүлдариға бірден таныды – Баймұрат бай. Зәресі ұшып кетті. «Шықпа! – деді күйеуінің құлағына сыбырлап. – Барма, жазым етуі мүмкін». «Түк қыла алмайды, – деді Күмісбек төсегінен тұрып жатып. – Қорықпа». Гүлдариға демін ішіне тартып, босағада жабысып, кішкене саңылаудан сыртқа көз салды. Бай жалғыз сияқты. Қабырғаға таяу ербиіп тұр. Майдалап амандық-саулық сұрай бастап еді, Күмісбек кесіп тастады. «Жеті түнде неғып жүрсің?», – деді даусын қатайтып. «Ақыреттік өтінішім бар еді, – деді бай. – Дәм-тұзымды татқан, қолымда өскен бала едің, бір тілегімді бер». «Не дейсің?!», – деді Күмісбек мізбақпаған күйі. «Өмір бойы жиған-тергенімді түгел сыпырып алуға айналдыңдар. Екі қолымды төбеме қойып, қаңғырып кетуден, ит-құсқа жем болып аштан өлуден басқа ештеңе қалмайтын түрі бар. Ая мені. Алашқа әйгілі болған Баймұрат деген атым бар; қор қылма, қартайған шағымда ең болмаса сақалымның ағын сыйла». «Қысқасын айтсаңыз», – деді Күмісбек тағатсызданып. «Айтайын, айтайын, – деді Баймұрат елпелектеп. – Айналайын... Күмісбек... сенен несін жасырайын... менің бар болғаны бір-ақ: үйір жылқым қалды. Малымның басы, көкала айғырдың үйірі. Тоғайдағы ең шалғай түкпірдің біріне айдап тастап едім. Оны тапсаң жалғыз сен ғана табасың. Бәлкім, қазір жобалап тұрған да боларсың. Жүрген жерлерің – білесің. Солай ма?! Білесің. Әлде айтайын ба?!» «Керегі жоқ, – деді Күмісбек, – адаса қоймаспыз. Ертең түске қарай қалың жиденің арасында жусап тұрған көкала айғырдың үйірінің үстінен түсерміз». «Ал сен өйтпе. Ол малымды өзіме қалдыр. Жақсылығыңды өмір бойы ұмытпаймын. Қаласаң сол жылқының жартысын өзіңе берейін. Тек әлгі кәмисияның бетін басқа жаққа бұрып жібер. Тоғай кең ғой, қай жықпылын түгендеп шығады».

	«Ол болмайды», – деді Күмісбек. «Неге болмайды? – деді Баймұрат. – Кек қайтаратындай менің нем қалды?! Қаусаған шалды аштан өлтіргенде не, ұшпаққа шығасың ба? Абыр-сабыр басылғасын ол жылқыны алып қарамды батырайын. Баяғыда тілім тиген шығар, қол жұмсаған болармын. Ол үшін кешір. Сөйт те маған бір жақсылық жаса...» «Менің жеке басымда тұрған дәнеңе жоқ, – деді Күмісбек. – Мен кешкеніммен басқалары бар. Сенің малыңды құтқарам деп дарияға кеткен жылқышы... боранда ұшып өлген қойшы бала... бәрі-бәрі кешірмейді. Саған кеңшілік жоқ!» Баймұрат тағы да бірдеңе деп жыламсырап келе жатыр еді, Күмісбек шорт кесті. «Енді мазамды алма, әңгіме бітті, осымен». «А, солай ма?! – кенет байдың даусы әбжыландай ысылдап шықты. – Бұл соңғы сөзің бе? Ойлан, ертеңге шейін уақытың бар. Әбден ойлан. Мен бәрібір біткен, құрыған жанмын. Аянбаймын. Жыланды үш кессең де кесірткенің қауқары бар. Соны есіңнен шығарма. Айтқанымды істемесең өмір бойы екі қолым жағаңда кетеді. Қаныңды ішуден танбаймын...» «Тоқтат! – деді кенет Күмісбек қараңғы түнді тітіретіп. – Жоғалт қараңды, малғұн!». Сосын бәрі тып-тыныш бола қалды. Баймұрат аяғының да дыбысын сездірмей, сыбдырын білдірмей әп-сәтте қараңғылыққа сіңіп кетті.



	Содан Гүлдариға таң атқанша кірпік іліндіре алсайшы, Баймұраттың жыланша ысылдаған үні құлағынан кетер емес. «Құрысыншы, – дейді қаннен-қаперсіз қорылға басқан күйеуін қайта-қайта жұлмалап оятып алып. – Қайтесің сол қатігезбен қатыгез болып. Бір үйір жылқымен ешкім де байымас. Дегеніне көне сал. Тіпті болмаса барма тоғайға! Араласпа! Ол малды сенсіз де тауып алар». «Болмайды, – деп көнбей қойды, Күмісбек. – Жетеді оның жер бетіндегі сайраңдағаны. Енді біз оны біржолата құртамыз. Түп-тамырымен құртамыз. Ешқандай бітім болуы мүмкін емес. Мұны тап күресі дейді. Түсіндің бе? Түсінсең, әне, сол!..»

	Ертеңіне Күмісбек бастаған бір топ адам дарияның бір қуысында жатқан көкала айғырдың үйірін ауылға айдап әкелді. Ал Баймұрат сол түннен кейін қайтып көрінген жоқ, бала-шағасын, дүние-мүлкін тастап жоғалды, біржола жер аударып жібермек боп соңынан іздеу шыққанда таптырмады. Із-түзсіз кетті. «Бұ дүниенің ақысы о дүниеге кетпейді» деген сол. Талайды зар жылатып еді, ақыры туған жерден топырақ бұйырмай ит-құсқа жем болып айдалада өлген шығар», – деп ойлаған Гүлдариға. Сөйтіп Баймұраттың аты біржола ұмытыла бастаған. Жер бетінде ешкімге ешкім азар бермеген, ақысын жемеген, жылатпаған мамыражай тірлік орнаған. Жұрт тойынған, киімі бүтінделген, қиындықтың, ауыр шақтардың бәрі артта қалған, алда енді тек қуаныш пен бақытты күндер ғана күтіп тұрған сияқтанған. Өзгелерге қайдам, әйтеуір Гүлдариғаға солай көрінген. Басқаша болуы да мүмкін емес еді. Тұңғышы Қонысбек томпаңдап жүгіріп жүр, күйеуі болса колхоздың бригадирі, ауылдың қадірлі азаматтарының бірі. Өздері салып алған екі бөлмелі үйлері бар. Бұдан артық қандай молшылық, тоқшылық болмақ?! Сөйтіп, тыныш, алаңсыз жүрген күндердің бірінде дария бойындағы қалың тоғайда ұрылар бар екен деген сыбыс шықты. Гүлдариға әуелі оған пәлендей елеңдей қоймаған, бірақ барған сайын әлгі әңгіме ұлғая берді. «Ойбай, не айтасың, колхоздың тоғайда жүрген бір үйір жылқысы үшті-күйлі жоқ – біреулер дариядан өткізіп айдап кетіпті», – деген хабар шықты. «Жәй ғана ұрылар емес, ұйымдасқан ұрылар екен. «Зімберлінің» жағасында отырған балықшылардың үш-төрт үйін түк қоймай тонап кетіпті» деген сөз естілді. Басшысы бет-аузын тола түк басқан қаба сақал біреу екен, сірә сол Баймұрат бай болып жүрмегей, деген топшылау да жасалды. Мұны естігенде Гүлдариға кәдімгідей сескеніп қалды; Күмісбек болса түнеріп отырған. «Әй... сол қарақшы Баймұрат болса болар, ондай сұмның оп-оңай өлуі, із-түзсіз жоғалуы мүмкін емес» деген. «Қайдам, сақ болайық!» деген сонда Гүлдариға... «Сонда не, менің одан қорқуым керек пе?! – деп жаратпай қалды күйеуі. – Есік-терезелерді бітеп, үйден шықпай, жатуым керек шығар, сірә. Жоқ, Гүлдариға, ол болмайды. Біз оларды тас-талқан етеміз. Ал әлгі адамның Баймұрат екені рас болса оны өз қолыммен жайратамын». Көп ұзамай басмашыларға қарсы ауданнан отряд шықты. Олардың қатарына өз еркімен тіленіп Күмісбек те қосылған. Бірақ тонаушылар көпке дейін қолға түспеді. Қарулы отрядтың шыққанын алдын-ала естіп қалса керек; бір түнде дариядан өтіп, Қызылқұмға сіңіп кетіпті. Күмісбектер тек тоғайдың ит тұмсығы батпайтын қиян бір түкпіріндегі жұртты ғана тауыпты. Одан әрі Қызылқұмды біраз шарлап, ақыры ауылға бос қайтқан. Содан қыс бойы екі жақ аңдысумен болды. Қарақшылар әлденеше рет мұзы тұтасып жатқан дариядан өтіп келіп, колхоздың тоғайда жайылып жүрген малын айдап кетті, жолаушыларды тонады. Соңғы рет қыстауда отырған қойшыларға кітап, газет тарататын қызыл отау иесін өлтірді. Қызыл отау иесі уыздай жас жігіт еді, комсомол мүшесі болатын, атына теңдеп алған екі қоржын кітабы бар екен, басмашылардың қолына сол кітабымен түсіпті. Қарақшылар кітапты бір жерге үйіп өртеп жіберген, ал жігітті әбден азаптаған, шешіндіріп үлкен бір тораңғыға асып кеткен. Бұл хабарды естіген күні-ақ Күмісбектер асығыс аттанып кеткен. Гүлдариға күйеуін есік алдына дейін шығарып салған.

	Отряд бір аптадай жасырынып, ақыры түн жамылып дарияның бергі бетіне өтіп келе жатқан қарақшылар тобын қоршап алады. Бірақ олар ескі қыстауға бекініп үлгереді. Содан ұзақ атыс болған. Қарақшы топтың қатары бірте-бірте сиреп, ақыры біреуі ғана таң алдындағы қараңғылықты пайдаланып қоршаудан қашып шығады. Астындағы аты жүйрік екен. Соңына түскен он шақты кісіге жеткізбей дарияға дейін қашып барған. Сол бетімен құтылып кетуі де мүмкін екен. Бірақ тап осы кезде дарияда сең жүре бастаған. Тоғайға қайта қашқанмен бәрі бір қолға түсетінін сезген басмашы атын тастай салып, аударылып-төңкеріліп ағып жатқан үлкенді-кішілі сеңдерге қойып кетіпті. Содан қуғыншылар жағаға жеткенде ол сеңнен сеңге секіріп біраз жерге барып қалған екен. «Тоқта, атамыз!» дейді Күмісбектер мылтығын кезеп. Қашқын артына жалт етіп бір қарайды. Күмісбек оны жазбай таниды. Бұл Баймұрат еді. «Көтер қолыңды, Баймұрат малғұн! – деп айқайлады. Күмісбек, – әйтпесе жалғыз оқпен жайрата саламын». Бұл кезде Баймұрат ауқымды бір үлкен сеңнің үстіне шығып үлгереді. Сен ортасында үрінді қар басып қалған дөңкиген мұз бар екен. Баймұрат қолын көтерудің орнына сол мұздың тасасына жалп етіп құлай кетеді. Ешкім де оқ шығарып үлгермейді. «Құтылып кететін болды, – дейді дейді атқан оғының бәрібір дарымайтынын сезген Күмісбек. Сөйтеді де үстіндегі тонын лақтырып тастап, жағалаудан сатыр-сұтыр етіп өтіп бара жатқан үлкен бір сеңге қарғып шығады. Сол бетімен мылтығын таяныш қып сеңнен секіріп кете береді. Бұл кезде Баймұрат жатқан сең ағып біраз жерге кетіп қалған, қалт-құлт етіп жүгірген Күмісбек дарияның орта тұсына барғанда әрең қуып жетеді. Баймұрат оғы таусылып қалса керек, атпаған. Күмісбек мылтығын кезеніп таянып келгенде қолын көтеріп қалқиып орнынан тұрған. Күмісбек алдыма түс деп мылтығын кезенген күйі Баймұратқа белгі берген. Баймұрат қалт-құлт етіп сеңнің шетіне беттеген. Сол сәтте сатыр-гүтір дыбыс шыққан; сеңмен сең соғысса керек, мұз үстінде әрең тұрған екі адам тайғанақтап-тайғанақтап соқтығысып қалған. Баймұрат сол сәтте шап етіп Күмісбектің тамағына жармаса кеткен. Алпамсадай қарақшының әлеуетті қолдары талдырмаш жігітті теңселтіп бара жатты. Атуға болмай қалған. Күмісбек мылтығын тастай салып, жанталаса қимылдап, тамағынан тас қып ұстаған қолдарды ажыратпақ болған. Екеуі ұмар-жұмар құлап түскен. Бірінің үстіне бірі шығып ұзақ алысқан. Бұл кезде сеңдердің ара жігі мүлдем ажыраған. Жағаны буырқанып жатқан лай су қаптап кеткен. Жекпе-жек түсіп жатқан екеудің соңынан баруға мүмкіндік жоқ еді. Жігіттер не істерін білмей, жағалауда әрлі-берлі құр шапқылай берген. Күмісбек, әлден уақытта барып байды тыпыр еткізбей үстінен басып, алқымынан езгілеп жатты. Баймұрат та Күмісбектің тамағынан қолын ажыратпаған, бірақ қарсылығы біртіндеп әлсірей берген. Енді бір сәтте шаруасының біржола бітуі мүмкін еді. Оған Күмісбек шыдағанмен, сең шыдамады. Көлденең киліккен және бір үлкен сеңге соқтыққан да быт-шыты шыққан. Үстінде жатқан екі адам сол бойы көбігі бұрқыраған суық суға шым батып жүре берген. Қолдары бірінің бірі алқымынан ажырамаған күйі кеткен...

	Сөйтіп Күмісбектің өзі жиі айтатын тап күресі бұл өңірде осылай аяқталған.

	Күмісбектің де, Баймұраттың да денесі табылған жоқ. Аласапыран сең жүріп жатқанда қайдан табылсын. Оның үстіне іле-шала дария арнасына сыймай тасып кеткен, екі жағы телегей теңіз айдынға айналған, содан Күмісбекті қара жерге ақ жауып, арулап қоюдан біржолата үміт үзілген. Гүлдариға Күмісбектің өлгеніне көпке дейін сенбей жүрді – тіпті қазір де сенбейтін секілді ақ шүберекке оралып үйден шыққанын өз көзімен көрмегесін сөйтетін болар, мүмкін кебін киген келмейді, кебенек киген келеді деген сөзді көкейіне медеу еткен шығар – әйтеуір жалғыз баламен қалған жас келіншек қайтып күйеуге шыққан жоқ.

	Күмісбектің суға кеткеніне жыл толғасын төркіндері келіп Гүлдариғаны елге көшіріп әкетпек болған – бармады. Жалғыз баланы бауырына басып, Күмісбектің шаңырағының астында отырды да қалды. Мұндай өмірдің өзіне оңай болмайтынын білген; жесірлік дегеннің жас әйел үшін ең ауыр тағдыр екенін түсінген – сөйте тұра тәуекел етті. Бәлкім, мұншалықты ұзақ жасайтынын және толып жатқан қиындық көретінін білсе, оған батылы жетер ме еді, жоқ кейбіреулерге ұқсап жаман да болса әйтеуір еркек қой деп біреудің етегінен ұстап кетер ме еді – кім білсін...

	Жесір әйелдің жағдайы белгілі – Гүлдариға бала бағып, күнделікті шаруасымен ғана айналысып үйде отырып қалған жоқ, жаңа құрылған колхоздың шаруасына қызу араласып кетті. Кішкене баласын үйге жалғыз қалдырып кетпен шапты, орақ орды. Содан жалғыз баласы оннан асқанда, қиындықтың бәрі артта қалған шығар деп көңілі кәдімгідей орнына түсіп жүргенде соғыс бұрқ етті. Колхоздың бар жұмысы енді өзі сияқты әйелдерге, оннан енді ғана асқан Қонысбек сияқты балалардың мойнына түсті. Күмісбек айтқан тамаша өмір енді бұрынғыдан гөрі әлдеқайда алыстап бара жатқан тәрізденді.

	Бірақ болашақтан сонда да күдер үзген жоқ...

	Сөйтіп күтіп-күтіп ақыры баяғы Күмісбек айтқан бақытты күнге де жетті.

	Жалғыз ұлы Қонысбек институт бітірді, сосын үйленді.

	Дүниеде жиырма жасында жесір қалған әйелдің жалғыз ұлды адам қатарына қосып, оның қызығын көріп, немере сүйгенінен артық бақыт, қуаныш бар ма екен?!

	Гүлдариға қуаныштан жүрегім жарылып кетер ме деген. Бірақ жүрегі жарылған жоқ, бірте-бірте бұған да үйренді. Енді баяғы қиындық, жесірлік болмағандай, өмір бойы өстіп немере сүйіп, келін жұмсап, қолын жылы суға малып, рақат тіршілік кешіп келе жатқан секілденді.

	Енді, міне, жер түбі сияқтанған сексен дейтін жастан да асып отыр...

	***

	Гүлдариға қыстың ұзақ түнінде, таң қараңғысынан оянып, ыстық батареяға сүйеніп отырған күйі осының бәрін көз алдына келтіреді. Баяғы қоршаудан түсіп қалғаннан бастап бүкіл өмірі ана бір жылдары өзі талай көрген мылқау кинодай көз алдынан өтіп жатады...

	Барқыт жусанды жасыл далада қаздай тізілген қалың көш. Үкілі тақия, желбіршек көйлек киген қыз-келіншектер. Көбі су төгілмес жорға мінген. Сосын жігіттер. Әрқайсысының астында басымен алысқан жүйрік ат, иен даланы әнге, күлкіге бөлеп кетіп барады... Кетіп барады... Кетіп барады... Сонда қайда барады?! Белгісіз...

	Әне, жағасына сыңсып құрақ өскен айдын көл. Бидайығын ат жарып жүре алмайды. Көк шалғынның жұпар иісі бас айналдырады. Мүмкін бас айналдырған жұпардың иісі емес, саумал қымыздың әсері шығар. Кім білсін... Әйтеуір жұрттың бәрі көңілді. Сәл нәрсеге бола тынық ауаны жаңғырықтырып, сыңғыр-сыңғыр күліп, үй тігіп жатыр... Бір емес, көп үй... Үлкені, кішісі, ағы, қарасы аралас...

	Қыз-келіншектердің шашбаулары сылдыр-сылдыр етеді... Көйлектерінің етегі жер сызып, неше түрлі бояумен толқынданады... Әлдеқайдан біреудің қоңырлата салған әні естіледі... Жасыл даланың үстімен жанға жайлы қоңыр самал соғады. Анадайдағы биік төбенің басына сақалдары белуарына түскен қариялар алқа-қотан отырып әңгіме соғады. Қарқарадай жаулық салған кемпірлер өздері араласпаса үй тігілмей қалатындай, дауыстарын қатты шығарып, жұртқа ақыл береді.

	Міне, соның енді бірі жоқ. Сыңсып кетіп бара жатқан қалың көш те, шашбаулары салдырлаған сұлу қыздар да, жүйрік атқа мінген әсем жігіттер де... Әңгімешіл қарттар да... Қатал кемпірлер де, бәрі жоқ... Бәрі түс тәрізді... Жаздың күнгі сағым сияқты...

	Гүлдариға ақырын күрсінеді. Сосын көзін жұмып, баяғы адамдарды ойлай бастады. Бірге көшкен, қоршауда бірге отырған, көк шалғынды көл жағасында үйді бірге тіккендерді аты-жөні, түр-түсі бойынша тізіп есептейді. Бірақ қайсысын еске түсірсе де, жарық дүниемен қош айтысқан болып шығады. Мүмкін, Гүлдариға білмейтін шығар, баяғыда өзі сияқтанып, қоңыр даланың үстімен көшіп бара жатқан біреулер енді сексенге, тоқсанға келіп, қаудыраған шал, кемпір болып, биік үйдің терезесінен төмен қарап үн-түнсіз қиял кешіп отырған шығар. Ол да ғажап емес.

	Соны ойлаған сайын тұла бойын бір мұң дір еткізіп өткендей болады. Көкірегінде көзі жұмылған күні өзіне соншама ыстық болып көрінетін сол күндерді ойлайтын, сағынатын ешкім қалмай ма деген өкініш оянады...

	Гүлдариға кейде бала күнгі көрген қызықтарын немерелеріне айтып отырады.

	«Айлап, апталап сары даламен көшкен ел... Көк шалғынға тігілген киіз үйлер. Ақ сүйек ойнаған қыз-жігіттер. Ай астында қалықтаған ән...» Немерелері мен шөберелері Гүлдариға әжелерінің әңгімесіне сенгілері келмейді.

	Биік үйдің жетінші қабатында, ыстық батареяның түбінде отырған Гүлдариғаның өзі де кейде оған сенгісі келмейді. Бірақ оның бәрі рас қой, өз көзімен көрді ғой.

	Соны ойлағанда қазіргі өмірі де ертегі тәрізденеді. Ертегі болмағанда ше – баяғыда қоршаудан түсіп қалатын кішкене қыз бір заманда киіз үйді мүлдем ұмытып, лифтімен көтерілетін жетінші қабатты мекендейді дегенге кім сенер еді?! Сеңбек түгіл мұндай нәрсені қиялдай да алмас. Отарбаны көргенде зәресі кетіп құлап қала жаздайтын сол Гүлдариға күндердің күні аңыздағы самұрық құстан мың есе мықты, жалт-жұлт еткен самолеттерге мініп, бұлттардың үстімен талай рет ұшады десең ше?

	Осыдан жетпіс, сексен жыл бұрын Телікөлден Торғайға қарай көшкен елге айтсаң мұның бәрі адам сенбейтін ертегі секілденер еді...

	Ала көлеңке бөлмеде, ыстық батареяға сүйеніп отырған сексен бестегі кемпір осы екі ертегіні жалғастырып тұрған таңғажайып ескерткіш сияқты...

	Күн сайын болмаса да әркез Гүлдариға осының бәрін ойлап қояды. Ойлаған сайын биылғы қыс оған бітпейтіндей, көктем ешқашан келмейтіндей болып сезіледі.

	Көктемді асыға күтетін себебі де бар, күн жылынып, жер дүние бусанып, қар ери бастағанда дариядан сең жүрер еді. Гүлдариға міне осындай кезде дария жағасына барады – жасырақ кезде бұған қол тие бермейтін, қазір енді, шүкір, уақыты жетеді, оның үстіне үйлері де дарияға жақын, көктем лебі білінді дегеннен баласына ескертіп қояды. Баласы – баяғы құйтақандай Қонысбегі қазір машина мінетін әжептәуір қызметкер, оның үстіне өзі де шал болуға айналған, пенсияға шығуға тақау, міне сол сең жүрген күні шешесін дарияның жағасына алып барады. Кейде немерелерін де, шөберелерін де ерте шығады. Сең жүргенін көру оларға да қызық, сондықтан да көктемнің иісі шыққаннан-ақ «әже, әже, дарияға қашан барамыз?» деп қыңқылдай бастаған.

	Гүлдариғаның, өзі де елеңдеп жүрген. Сексеннен асқасын не деп болады, осы көктемге жете алмай қалам ба, биылғы сеңнің тасығанын көрмей кетем, бе деген күдігі де жоқ емес еді.

	Сөйтіп жүргенде бұған да ілікті-ау... Сол күні әдеттегісінен де ерте оянған. Қаракүңгірт терезеге құлақ тосқан. Күнгейден жылы леп көтерілгенін сезді. Сең жүретін кезде көбіне осындай жел көтерілетін. Содан жүрегі лүп ете қалды. Үйдегілердің оянуын шыдамсыздана күтті.

	Содан әбден сарғайтып, сағат таңертеңгі сегізге жақындағанда төрт бөлмелі абажадай үйге «жан бітті». Әуелі сүйретпесін тырпылдатып келіні тұрды, сосын баласының ысылдап-пысылдап бой жазып, жаттығу жасап жатқаны аңғарылды. Сәлден кейін ас үйден шәйнек сылдырлап, газ жанғандай болды.

	Гүлдариға күнде шайға шақыруды күтіп тыпыр етпей жататын, бүгін оған шыдамы жетпеді. Қара барқыт шапанын жамылып, елден бұрын ас үйдегі биік столдың басына отырып алды. Келіні де, баласы да кемпірдің бойындағы бұл өзгерісті бірден сезіп, таңырқай қарады.

	Гүлдариға үн-түнсіз терезеге көз жіберді.

	– Бүгін сең жүретін сияқты, – деді сосын баласына қарап. – Түстен кейін қолың тисе, дария жағасына апарып қайтасың-ау?

	Бірінші класс оқып жүрген шөбересі ұйқысын аша алмай, жыламсырап киініп жатыр еді, мынаны естігенде:

	– Мен де барам! Мен де, – деп қуана айқайлап жіберді...

	Түс қайта Қонысбек ақ «Волгаға» шешесін, екі немересін салып, қала шетіне тиіп тұрған дарияға алып келе жатты...

	Балалар мәз еді, машинаның терезесінен сыртқа үңіле қарап, кішкене қолдарын анда-мында сілтеп, әлденелерді қызу айтып келеді. Ал Гүлдариға болса көзін жұмып, баяғы бала күнін, жастық шағын қайта көріп келе жатыр.

	Дарияның бұл тұсы тегіс, жазда жұрт суға шомылатын құмшауыт еді еді – машина қарақошқыл толқынға тұмсығын тірей тоқтады.

	Қонысбек есікті ашып, шешесін сүйемелдеп түсіріп алды.

	Кішкене балалар су жағалап, мәз болып ойнап кетті.

	Гүлдариға баласына сүйеніп, жағаға барып отырды. Екеуі де бір сәт үнсіз қалды. Бірақ екеуінің де ойлап тұрғаны бір адам – Күмісбек еді.

	Ұмытпаса, Қонысбегі мектеп бітіретін жылы шығар, Гүлдариға сең жүрген осындай кезде ауылдан жеті-сегіз шақырымдай жердегі дарияға баласын алып барды.

	Дария арғы-бергі шетіне көз жеткісіз болып, арнасына сыймай, таудай мұздарды сатыр-гүтір қиратып, керемет тасып жатқан.

	– Балам, жер бетінде сенің әкеңнің бейіті жоқ, – деген сонда Қонысбекке. – Әкенің бейіті мына дария. Аласапыран болып сең жүріп жатқан толқын. Осыны ұмытпа, мүмкіндігің болғанынша жылына ең болмаса бір рет басына келіп тұр.

	Баласы үнсіз басын шұлғыған.

	Міне содан бері шешесі дария басына апарып қайт десе Қонысбек үнсіз келісетін.

	Гүлдариға жағада қыбыр етпей ұзақ отырды. Екі көзі дарияда еді – бұлдыраған кәрі көзі арғы жағаға жеткен жоқ, орта тұсының өзі әрең-әрең көрінді.

	Дарияның биылғы тасуы былтырғыдан әлдеқайда күшті секілді – үй аумағындай үлкен сеңдер сықырлай соғылысып, бірін-бірі басып-жаншып, жағаға қарай қар араласқан көбікті лықсыта лақтырып жөңкіліп барады...

	Әлсін-әлсін айналаны жаңғырықтырып сатыр-гүтір еткен дыбыс шығады... Әлдене сонау биіктің басынан шыңырауға қарай гүрс етіп құлағындай болады...

	Мына сапырылысқан сеңнің арасында, дарияның әлденендей бір тұсында ертегіде айтылатын екі дәу қиян-кескі алысып, бірін-бірі жеңісе алмай жатқан тәрізденеді...

	Бәлкім, әлі күнге жеңісе алмай жатқан Күмісбек пен Баймұрат шығар...

	Гүлдариғаның тұла бойы дір етіп, мұздап кеткендей болды.

	Төгілте тартқан ақ жібек жаулығын құлақ тұсынан түріп тың тыңдады. Кенет аласапыранның арасынан сықылықтаған күлкі естілді. Жас балалардың бақытты күлкісі еді. Гүлдариға ақырын мойын бұрған – екі шөбересі екен, дарияны жағалап, бірін-бірі қуып, мәз болып келеді... Кемпірдің жүрегі елжіреп, көзінен екі-үш тамшы жас үзіліп түсті...





КЕЛІН




	Қысы-жазы Жетіқоңыр өңірін мекендейтін Тілеуберген қойшының жер бетінде әлімсақтан бері айқасып келе жатқан екі «жауы» бар. Бір жауы – жақында, өзі туып-өскен осы Жетіқоңыр құмында. Бұл жауы кәдімгі қараңғы түнде сыңсып ұлып, шұбап жүретін қасқырлар. Екінші «жауы» – алыста, атын естігенмен, өмірі көрмеген, бармаған Қызылорда жағында. Ол «жауы» – қойшылар.., кәдімгі өзі сияқты көшіп-қонып жүретін қойшылар. Сыр бойының қойшылары!

	Қасқырмен жауласудың себебі түсінікті. Ол лағнет атқырлар Тілеуберген баққан отардан үнемі жылы-жұмсақ дәметіп жүреді. Ыңғайы келсе ауыздары арандай ашылып, көздері шоқша жайнап тұра келіп шабады. Тілекеңе жан да, мал да керек, сонсоң жауласпағанда қайтеді. Әбден жауласады.

	Ал Сыр бойының қойшыларымен «жауласудың» себебі бұдан өзгешелеу, білмейтін адамға күңгірттеу, айта берсеңіз – күдіктілеу. Сондықтан ол ептеп түсіндіруді қажет етеді.

	Тілеубергеннің атамзаманнан мекені – Жетіқоңыр құмы. Құмның басы – Жезқазған жерінде, аяғы – Қызылорда өңірінде жатқан Сарысу өзенінің орта тұсында. Және бір таң қаларлығы бұл тұста өзеннің сол жағы сыңсыған қалың құм, оң жағы жусанды, бетегелі жалпақ жон. Сарысу осы жон мен құм қосылып кетпесін дегендей тап ортасын жарып, ара жіктерін ашып ағады.

	Құмды Жезқазғанның, жонды Сырдың қойшылары жайлайды. Жыл сайын көктемде Жетіқоңыр тұсындағы Ақсай, Көкалажар, Жарқұм деген жерлерге Сыр бойының қойшылары көшіп келіп қонып жатады...

	Тілеуберген Сыр бойына ешқашан барған емес, тіпті Сарысудың төменгі жағына да әлі күнге ат ізін салмапты; сондықтан да оған Сыр бойы қойшыларының қандай жерлермен жүріп келетіні, қайтіп жететіні жұмбақ; әйтеуір өздерінің айтуына қарағанда, жиырма күндей көшеді... Демек Қызылорда дегенің жердің түбі, ит арқасы қиян. Соған қарамастан малшылардың жыл сайын бір ай бермен, бір ай әрмен қой айдауға қалай төзетіні де түсініксіз...

	Тілеубергеннің о бастағы ойынша Қазақстандағы қойшы біткеннің тұрмыс-тіршілігі де, бағатын қойы да бірдей сияқты еді, сөйтсе қойдың да, қойшының да түр-түрі болатынға ұқсайды. Оған көзі осы Сыр бойының қойшылары алғаш рет көшіп келгенде жетті.

	Ұмытпаса, олар елуінші жылдардың басында келді... Және қазіргідей машинамен емес, қоршау қоршап, шаңырақ артып түйемен көшіп келді... Түйемен көшу бұл жақтағыларға да таңсық емес еді – таңсығы да, таңғажайыбы да әлгілердің алдарына салған қара қойлары, астына мінген салпаң құлақ есектері болды.

	Жер құртындай қыбырлаған қара қойларды да, үстіне мінсең аяғың салбырап жерге тиетін мықыр есектерді де бұл жақтағылар ұзын құлақтан естігені болмаса, өмірі көрмеген еді. Жетіқоңырлықтардың мінетіні басымен алысқан сәйгүлік, бағатыны тайыншадай-тайыншадай қазақы қой. Соған орай жер бетіндегі қойшы біткеннің бәрі өзіміз сияқты болар деп есептейтін. Бұлай ойлауға бір жағынан Жетіқоңыр құмының географиялық орналасуы да септігін тигізетін. Жетіқоңыр сырттан қарағанда шетсіз-шексіз мұхиттың ортасындағы жалғыз арал сияқты. Тек мұхиттың орнында ұлан-байтақ шөл дала ғана бар. Жетіқоңырдан қалай қарай шықсаң да көкжиегіне көз жетпейтін шөлге килігесің. Қалалар түгіл елді мекендердің өзі жүздеген шақырымнан әріде. Темір жол жоқ! Тас жол жоқ! Тек бұлдыр-бұлдыр еткен сағым бар. Сан ғасыр бойы мелшиіп жатқан дала бар. Міне, осы шөлдің, осы сағымның, осы даланың ортасында ғайыптан пайда болған, әлденедей себеппен аспаннан түскен секілденіп жүз түрлі бояумен, мың түрлі өсімдікпен құлпырған Жетіқоңыр бар. Әсіресе көктемде керемет! Қысы да Арқаның қысынан өзгеше – жылылау. Міне, осы ғажайып жерді Тілекеңдер сан жылдар бойы мекен етіп, арқыраған ат мініп, алты қанат ақ үй тігіп, қой бағып, қымыз ішіп, мамыражай тірлік кешіп жүріп жатқан. Бірен-саран болмаса бұл өңірге келушілер сирек еді, бірен-саран болмаса басқа жаққа қоныс аударушылар мүлдем аз еді, қыстаулар да осы құм ішінде, жайлауы да осы құм ішінде, өздерімен өздері, тыныш, жайбарақат өмір кешіп жататын...

	Міне, осы тыныштыққа Сыр бойынан қойшылар көшіп келген жылы алғаш рет сызат түскен тәрізденді.

	Жоқ, олармен бірге ұрыс-керіс, талас-тартыс ере келген жоқ, тыныштыққа сызат түсірген мүлдем басқа нәрсе еді; Сыр бойының қойшыларымен бірге келген ерекше бір өмір, тіршілік еді. Анығырақ айтқанда, сол өмірдің, тіршіліктің өзгеше бір лебі еді. Жетіқоңырлықтардың таңырқауы, тосырқауы көпке дейін басыла қоймады. Көшіп келгендер өздерін қазақпыз дегенмен, кәдімгідей қазақша сөйлегенмен, түндігі, туырлығы бар қазақша киіз үйде отырғанымен, кейбір іс-әрекеттері қазақшылыққа келмейтін тәрізденді. Бұған дәлел ретінде, қара қой бағатындарын, мықыр есек мінетіндерін есептемегеннің өзінде, басқа да толып жатқан мысал келтіруге болатын. Айталық, жетіқоңырлықтар шөлін бетіне қара қошқыл май жүзген сары қымызбен басса, аналар әуе айналып жерге түскен ыстықта бір тамшы сүт қатпаған ащы қара шайды бой-бой боп терлеп ішіп жатады. Бұлар түйенің қою шұбатын үй іргесіне қойып салқындатып отырса, олар жүгеріден жарма жасап, ұн шайып ашытпа жасап ішеді. Және оларын жер-көкке тигізбей мақтап қояды. Бұлар ерте туған қызыл марқаны жәукемдеп, былқытып асып жатса, олар инеден қармақ жасап, жар басынан қылқиып балық аулап отырады, болмаса балағын тізесіне дейін түріп алып, шанышқы деген пәлесін жарқылдатып, тайызға шыққан шортан-мортанды тырағайлатып қуып жүреді. Бұлар мүйізі қайқиған ақбөкеннің өзін аң екен, оның етін жеуге болады екен деп есептемейтін еді, мыналар болса, ақбөкен түгіл оның қаңғырып жүрген тышқақ лағынан бастап құмның кенеге жем болған жаман қояндарына дейін көздеріне шалынса, мылтықтарын салаңдатып ертеден қара кешке дейін соңына түседі...

	Жетіқоңырлықтарға мұның бәрі ерсі, мұның бәрі кемшілік сияқты. Соны айтып, өздерінше кәдімгідей мырс-мырс күліп жүрген, сөйтсе... мәссаған, олар да бұл жақтан қыруар кемшілік тауып, таңырқап (дұрысы – мүсіркеп) жатқанға ұқсайды... Сондағыларының ең үлкені мынау:

	– Ойбай.., жазы-қысы мына иен құмда қалай тіршілік етесіздер?! Ел көрмей, жұрт көрмей, қалай күнелтесіздер?! Қалай құса болмайсыздар?!

	– Ау, бұл құмның арасында біраз ел бармыз. Апда-санда барып тұратын орталығымыз бар! Баламыз жатып оқитын интернатымыз бар. Басымыз ауырып, балтырымыз сыздаса қанаты қалбаңдап ұшып келе қоятын айрапланымыз бар. Ішіміз неден жарылады?. Неге құса боламыз?! – дейді бұлар. – Бір ай көшіп, жайлауға барып, бір ай көшіп жайлаудан қайтатын сендердің жағдайларыңның қасында бұл дегенің пейіш емес пе?!

	– Зато біз елге жеткесін қыс бойы рақат көреміз, – дейді Сыр бойынан келгендердің орысша біліңкірейтін біреуі. – Қыстауларымыз колхоз орталығының айналасында, темір жолдың бойында. Қаласақ кешкісін қойды қораға қамай салып, шауып ауылға барамыз. Дүкен аралаймыз, кинә, кәнсерт көреміз. Интернаттағы балаларымыздың бетінен сүйіп қайтамыз. Тіпті көңіліміз одан да әрірек соқса, малымызды бала-шағаға қаратып қойып, темір жолға барып поезға мінеміз. Поезд дегенің де үйдің қасында... Мына жағы Мәскеу... мына жағы Ташкент... Алматы... күндіз-түні ағылып жатады. Үйден шықсаң бітті, бірер сағатта облыс орталығына, үлкен шәһар – Қызылордаға топ ете түсесің.

	Басқа дәлелді менсініңкіремей отырған жетіқоңырлықтар әңгіме поезға тірелгенде басылыңқырап қалады. Өйткені мұндағылардың көбі поезды кинодан көрген, кітаптан оқыған, ал өзін... кәдімгі жүретін, бу шығаратын, айқайлайтын, түтіндейтін «тірі» поездың өзін ешқашан көрмеген. Сондықтан да ол аңыз сияқты, жерде емес, басқа планетадағы мақұлық тәрізді. Ал қарапайым қойшы... мына өздері сияқты таңертең малын өргізіп, кешкісін кіш-кіштеп жатағына айдап қайтатын қарапайым қойшы қойын қораға қамай салып шауып барған күйі Мәскеуден келе жатқан, Алматыға бара жатқан поезға мініп кете береді деген сөз нағыз ертегі секілденеді. Егер бұл шынымен рас болса, дүниедегі қызықтың бәрі сол жақта секілденеді. Ал бұларға аудан орталығына барып қайтудың өзіне бір аптадай уақыт керек. Ал облыс орталығына (ол кезде облыс – Қарағандыда) жеткенше қайда?! Мынадай жағдайда бұлар Қарағандыға барғанша аналар Мәскеуде отыратын шығар. Бірақ үн-түнсіз жеңіле салуға бола ма?!

	– Іи-и, қойыңдаршы, – деп жетіқоңырлықтар енді таласты басқа жаққа қарай өрбітеді. – Поезда тұрған не бар, тәйірі. Поезға кім көрінген мініп жатқан заман ғой қазір. Оданда ел аман, жұрт тынышта неге есекке мінесіздер?! Неге қара қой бағасыздар?!

	Аналар мұндай кемшіліктеріне қымсынудың орнына жымың-жымың күледі.

	– Қара қой емес, қаракүл қой, – деп қайта өздеріне ақыл үйрете бастайды. – Ал қаракүл дегеніңіз шет елге сатса алтынмен бағаланады. Қозысы өлі болсын, тірі болсын енесінің ішінен шықса бітті, санатқа кіреді. Абырой әпереді. Ал біле білген адамға есектен қолайлы, есектен мықты көлік болмайды. Қойдың ішіне қос-еп жіберіп, қалаған уақытында мініп, қалаған уақытыңда түсіп жүргенің.

	Мұндай дау-талас ұзаққа созылады, кімдікі дұрыс, кімдікі бұрыс екені анықталмайды, әйтеуір әрқайсыларына өздерінікі жөн сықылданады.

	Сөйтсе, уақыт дейтін әділ төреші бар екен, бәрін сол орнына келтірді. Қазір сол Сыр бойының қойшылары басымен алысқан машинаның неше түрін мінетін болды, енді олардың түйемен көшу атамзаманда ұмытылды – қатын-қалаш, бала-шағасы жыл-сайын көктемде қырықаяқ секілді бірнеше дөңгелегі, сүйретпесі бар машинамен көшіп келетін болды. Мұндай жаңалық Жетіқоңырда да жеткілікті. Олардың да машина алғаны таң қаларлық емес еді, таң қаларлығы (шынын айтқанда, Тілеубергеннің көңіліне онша қонбайтыны) олардың да арғы беттегі қойшылар сияқтанып есекке үйір болғандығы еді. Баяғыда, алғаш көргенде жырқ-жырқ күлген есекті сол қойшылардың өзінен атан түйедей қолқалап сатып алғандығы еді.

	Сонымен не керек, жыл сайын көктем шыға Сарысудың бойында тоқайласатын екі ел жиырма жылдан аса уақыт ішінде бірте-бірте әбден сіңісіп, тонның ішкі бауындай жақындасып кетті. Баяғы сенің дәстүрің анадай, менің үрдісім мынадай деген дау-дамай ұмытылды. Екі жақ жаз бойы бірінің тойына бірі баратын, бірінің қызығынан бірі қалмайтын дәрежеге жетті. Ал бүкіл ел боп мидай араласып, арқа-жарқа күліп-ойнап жүргенде Тілеубергеннің бүйректен сирақ шығарып, олармен «жауласып» жүргені неліктен?!

	Жетіқоңырлық қойшылардың қыстаулары шілдің қиындай шашылып кеткен, көбісі құмның қалың ортасында, ал Тілеубергендікі берірек – өзен жағасында. Өзен жағасында болғандығының жақсылығы да, жамандығы да бар. Жақсылығы – елге баратын жолға жақындау, жыңғылды, жиделі ықтасыны да молдау; жамандығы – өзге қыстаулардың шетінде, Тілекеңнің ашуланған кезіндегі сөзімен айтқанда: «жаудың бетінде», яғни екі облыстың жерінің шекарасында. Өзі шекара болса, өзі бұзылмайтын болса – оның несі шекара?! Бұл жерде де солай, мынау сіздің жақ, мынау біздің жақ деп көрсетілген межені басып өтіп, «ішкертін» кіріп кетушілік қай жақтан да болса табылады. Әрине, шекараны жалғыз-жарым адам бұзса, бірлі-екілі мал өтсе, ештеңе емес; шыдап жүре бересің. Ал арғы жақтан бергі жаққа қаптаған қара қой, бір отар, екі отар өтсе ше?! Даудың үлкені, айқайдың «көкесі» міне осыдан басталады. Өйткені ол отар ақырын-ақырын келіп Тілеубергеннің қыстауының айналасына бүйідей тиеді. Өзен жағасындағы, тоғай ішіндегі, құм арасындағы сыңсыған отты күйедей жалайды. «Ей, ағайын, қайыр малыңды! Анау менің қыстауым! Мынау менің өрісім! Сен ертең «Р-рхайт, шу» деп Сыр бойына кетесің, мен қалам! Қыстың қақаған боранында мына жерге мал жаям. Сен оны қазірден бастап күйедей жалап кетсең, сол боранда неге жаям?! Соны білесің бе!? Білсең, қане, қайыр малыңды». Міне, бұл Тілекеңнің сөзі. Дау-дамайдың қыза қоймаған, енді-енді басталып келе жатқандағы сөзі. Айқайдың үлкені кейін... Оған дейін шекара сан рет бұзылады. Бұзылатын да себебі бар. Жонның оты құмның отына қарағанда төмен, оның үстіне қара қой да аузымен бір, тұяғымен екі жеп шыдатпайды, сөйтіп жаз ортасы аya apғы беттің жайылымы тозады. Күзге қарай тіпті шаңы кетеді. Ал бергі беттің шөбі қалың, жаз бойы жайылған мал сирек, тұнып тұрады. Сыр бойы қойшыларының өрістен тойыңқырамай қайтқан қара қойлары ертелі-кеш арғы беттен бергі бетке көздері мөлиіп қарайды. Құмның ашқылтым жусанына, қияғына, бидайығына, селеуіне, шіркін, жаудай тиер ме еді деген ниеттерін көш жерден байқатады. Оның үстіне бұл кезде Сарысу да тартыла бастайды, әр жерінен оп-оңай кешіп өтуге болатын өткелдер пайда болады. Сөйтіп шекараны бұзуға себеп те, мүмкіндік те жеткілікті дайындалады. Тозған өрістің шетіне шығамыз деп тыртыңдап шаршаған Сыр бойының қара қойлары енді әлгі көп өткелдің бірінен зып етіп өтіп, құмға қарай тап беруге дайын тұрады. Кейде өздері өтеді, кейде иелері әдейі өткізіп жібереді. Содан жоғарыда айтқан айқай басталады. Тілеубергеннің «Қайтар да қайтар» деп шар-шар еткен даусы Сарысудың арғы, бергі басын түгел жаңғырықтырады. Шекара бұзушы отардың иесі әуелі ыңғайсызданған сыңай танытады, айқайын Тілеубергеннен бетер жаңғырықтырады, қойын қырып-жойып арғы бетке қайтадан айдап кетеді. Бірақ бұл жай, Тілеубергеннің көңілі орнына түссін деп көз қылғандағысы, тіпті шекара бұзуға төселіп алған пәлекеттің айла-шарғысы, өйткені ол бірер күннен кейін-ақ Тілеубергеннің көзін ала беріп және бір тұстан өтіп кетеді. Сарысу ұзақ, жағасы жықпыл; оның үстіне арғы беттің қойшылары біреу емес, бірнешеу, оның бәрін жалғыз Тілеуберген қайдан аңдып тұрады.

	***

	Бұл «жауласудың» өзі жатқан бір хикая. Ең қызығы, Тілеубергеннің «жауы» жыл сайын алмасады. Тілеубергенмен ұстасудан шаршай ма, жалыға ма, ол жағы бұлдырлау, әйтеуір мұның аулының желкесіне биыл қыдиып қонған қойшы келер жылы өзгереді, енді оның орнына басқа біреу келеді, ал былтырғы «пәлекет» Сарысудың басында ма, аяғында ма, әйтеуір басқа бір жерде отырады. Және бір таңқаларлығы биылғы ұстасқандарын келер жылы екеуі де ұмытып қалады. Әлдеқалай кездесе кетсе мың жылдан бері көрмеген жақын досын кездестіргендей айқайласып амандасып, құшақтасып көріседі. Бала-шаға, қатын-қалаштарының амандығын сұрасып, бірін-бірі қонаққа шақырып, мәре-сәре болады. Сонда Тілеубергенге биылғы көршісінен былтырғы көршісі әлдеқайда жақсы, әлдеқайда азамат сияқтанады.

	Ал сонда Тілеуберген жаңа көршісімен бірден ұстаса кете ме, тұсына көшіп келсе бітті, «соғыс» жариялап жібере ме?! Жо-оқ! Жаңа көршісі тұсына көшіп келгенде жалғыз үй отырып, іші пысып жүрген Тілеуберген кәдімгідей арқа-жарқа болып қуанып қалады. Толықсып ағып жатқан өзенді атпен жалдап өтіп барып, сәлем береді. Танысады. Тіпті кейде таңғаларлық жағдай болады. Әлгілерде Тілеубергеннің құдасының құдасы ма, нағашысының нағашысы ма, әйтеуір бір жақындығы бар адамдар болып шығады. Жекжат тауып, бөркін аспанға атып, қуанып қайтады. Сосын қызыл қозысының біреуін сойып, ерулік береді. Екі үйдің аяқ-табағы араласады, балалары бірге ойнайды, әйелдер бір күн анда, бір күн мында келіп, жіп иіреді, жүн түтеді, арқан еседі. Тілекең болса сорпаға тойып, шайға қанып отырып, «көрші ақысы» туралы сантүрлі әңгіме соғады. Тіпті қыза-қыза келіп әлгіге «малыңды жонға айдап әуре болғанша, судан өткізіп бермен жайсаңшы. Бағуға қолың тимесе, біздің балалар-ақ қарап тұрар» – деп жомарттық танытады. (Кейбір даукестер Тілекеңнің осы сөзін ұстап алып, кейін айқай шыққанда бетіне салық қылады. Обалына не керек, Тілекең оған пәлендей мойый қоймайды. «Әй, өзің не сандалып тұрсың!? Мен саған айтсам көктемде өткіз деп айттым. Күзде өткіз деген жоқ болатынмын» деп бұрынғыдан бетер тұқыртып тастайды).

	Сонымен не керек, уақыт өте береді. Жаз ортасы ауа Тілеубергеннің көршісімен татулығы, бейбіт қарым-қатынасы шырқау шегіне жетеді, сосын біртіндей төмендейді. Неге екені белгісіз, Тілеуберген көршісіне сөйлесуден, үйіне барудан жалығады. Қараптан-қарап жүріп одан кемшілік іздейтін мінез табады. Қалай қараса да оның әйтеуір ұнамсыз бірдеңесі бар сияқты көрінеді. Әлгінің жынына тиетіндей ащы сөз айтқысы келіп, тілі қышып, мазасы кетеді. Сөйтіп не істерін білмей жүргенде көктен іздегені жерден табылып, әлгінің өзі соқтығады. Қара тоқтылары шекара бұзады. Тілекеңе де керегі осы – баяғыда қашырған жау бабаларындай айқайға салып, отардың шетіне аш бөрідей тиеді... Әйтеуір бір жақсы жері бұл шатаққа ешқашан да coйыл араласпайды, жұдырық жүрмейді. Кім сөзшең, кім даукес – жеңіс соның жағында болады. Ал бұл жөнінен Тілекеңе шақ келетін адамның кездесуі екіталай, ширек ғасырдай уақыт бойы мұндай ұстасудың талайын көрген, қалың құмды тітіреткен талай жекпе-жек айқайды басынан өткеріп, сан түрлі тәсіл алған Тілекең қарсыласын тықсырудың, оны өзеннен әрмен қарай тырақайлатып қуып тастаудың толып жатқан айла-амалдарын біледі.

	– Әй, сен мені кім деп жүрсің-ей?! Құмның аш қасқыры да бір, алдыңда тұрған Тілеуберген де бір. Мойныңды бұрап жұлып алайын ба?!

	– Ойбай, мынау кімді басынады-ей?! Үндемегенге мені можан-топай біреу деп ойлайсың ба? Мен саған можан-топайдың көкесін көрсетіп жіберейін.

	– Қара қойыңды бергі бетке неге өткізесің, осы?! Маған дұшпандық ойлауды қашан тоқтатасың, осы! Өйте берсең қара қойыңмен қосып, қаңғыртып жіберермін, осы!

	– Мұныңды қоймасаң, әкеңнің тойын Үшқорғаннан көрсетем! Аулыңды тауып бара алмайтындай етем!

	Мұндай сөздердің екпіні, әсері гүрс-гүрс жарылған зеңбіректің оғының күшінен кем болмайтын еді.

	Сөйтіп Сарысу бойы Тілекеңнің және бір үлкен жеңісіне куә болатын. Бір таң қаларлығы бұл дау-дамайға екі жақтың да әйелдері, бала-шағалары араласпайтын. Мұндай бейтарап саясат ұстаудың ұйытқысы Тілеубергеннің әйелі Қырмызы еді. Қырық жылдай бірге тұрып келе жатқан Қырмызының Тілеуберген әлі күнге түсінбейтін ғажайып мінезі бар. Ол – күйеуіне ешқашан қарсы келмейтіндігі, кемшілігін бетіне басып, шапылдап ұрыс салмайтындығы, дау айтпайтындығы, жөн үйретпейтіндігі; бірақ сөйте тұрып көрші-қолаңмен қатысуда, адамдармен араласуда Тілеубергеннен жөн-жоба сұрап жатпай-ақ өз бетінше саясат жүргізетіндігі. Көп жағдайда бұл саясат әуелі Тілеубергенге сұмдық білместік, жөнсіздік болып көрінеді. Содан бұл жатып кеп ашуланады. «Қатынның шашы ұзын, ақылы қысқа» деген осы, қап, мынау ісің үшін неғып жіберсем екен» деп бұрқан-тарқан болады. Бірақ мұндай ашудан да ештеңе өнбейді. Шекара бұзған талай «дұшпанды» жеті қырдан асырып, қуып тастаған қайран Тілекеңді шүйкедей әйелі оп-оңай жеңеді. Және үнемі бір-ақ әдіспен, бетіне күлімсіреп қарап қана қоятын үнсіздікпен жеңеді. Ең арыға барғанда «Отағасы-ау, сабыр етсеңші!» – деп күйбең-күйбең тірлігімен айналысып кетеді. Мұндай әйелді ұрасың ба, не істеуге болады, Тілеуберген бажылдап-бажылдап, отқа түсіп кете жаздап ақыры қояды. Содан біраз күн өткенде қараса әйелінің айтқаны айдай келіп, соның істегені дұрыс болып тұрады. Және ең жаманы Қырмызы бұл жеңісіне масаттанбайды, «енді не болды, кімдікі дұрыс болды» деп мұның қытығына тимейді. Егер өйтсе мәселе басқаша болар еді, Тілеуберген өзін ақтайтын, Қырмызының жеңісінің құнын төмендететін, неше неше түрлі дәлелдер табар еді, сосын оларды қиыннан қиыстырып, қарсы шабуылға шығар еді, әйелін біржолата тұқыртып тастамаса да іштегі шерін біраз тарқатар еді. Бірақ өйтуге себеп жоқ, себеп жоқ деп қоя салайын десе әйелінің істегені дұрыс, өзінің айқайы бұрыс болғанын іші құрғыр сезіп, біліп тұрады. Тілеуберген үшін дүниедегі ең төзгісіз жағдай ішіндегісін сыртқа шығара алмау, соған ызаланып, әй, дөңбекшиді-ау келіп. Сосын өз шаруасымен жүрген Қырмызыға қай жағынан тиісуді білмейді. Әй, сенікі дұрыс екен десе, жеңілісін мойындағаны. Дұрыс емес десе, акымақ болғаны. Қырмызы Тілеубергеннің діңкесін бір емес, екі емес, баяғыдан бері үнемі осылай құртып келеді.

	Сөйтіп Тілеуберген арғы беттегі көршісімен «айқасқа» түсіп жүргенде, Қырмызы ол үйдің әйелімен әңгіме соғып, бірге шай ішіп отырады.

	Содан еркектер айқайласып, тәжікелесіп жүргенде күз де келеді. Сыр бойының қойшысы енді аулына көшетін болады. Ал ертең аттанамыз деген күннің қарсанында Қырмызы оларды үйге шақырып шай береді. Ішінде Тілеуберген де болады. Сопайып «шекара бұзушы» да келеді. Келген қонаққа торсаңдап отырып дәм татқызу қазақтың салтында жоқ, Тілеуберген сойған түлкі сияқтанып ыржиған болады, шатып-бұтып әңгіме айтқан секілденеді. Осылай отырып екеуі де бір-біріне деген ашу-ызасын, өкпе-назын ұмытады.

	Ертеңіне Тілеуберген жаздай «жауласқан» көршісінің малын қозы көш жерге дейін айдасып барып, көңілі кәдімгідей босап, қимай-қимай қоштасады.

	***

	Міне, биыл да Тілеубергеннің басына осындай шайқас жақындап келе жатты. Бірақ қарсыласының кім, қандай адам екені оған әлі жұмбақ еді. Себебі жаз ортасы жақындап қалса да Сыр бойының қойшылары өзенге әлі құлай қоймады. Биыл көктемде жауын-шашын мол болып, жонның оты сыңсып қалың шықты. Сай-салаларға қақ мол жиналды, жазда жаңбыр көп жауды, күн салқын болды. Сыр бойының қойшылары соны пайдаланып, жонда ұзақ отырып қалды. Сөйтіп жүріп жаз өтуге айналды. Ыстықтың беті қайта бастады. Сыр бойының қойшылары болса әлі жоқ, тек көз ұшынан, қырдағы жоннан қылтиып үйлері көрінеді. Өрісте қаптап жатқан малдары қарауытады. Бірақ бермен қарай қыбырлайтын емес. Қит етсе атына мініп, тұра шабатын Тілеубергенге ерегесіп әдейі келмей жатқандай, шекарасын бұзбайық, мазасын алмайық деп келісіп қойғандай. Осы тыныштық іш пыстыратындай, жылда бұл уақытта қып-қызыл айқайдың ішінде жүретін. Тілекеңе қазір бірдеңе жетпейтіндей, сосын, амал жоқ, күніне бірнеше мәрте құмның ең биігіне шығып, арғы бетке қарауыл қарайды. Сөйтіп жүріп, ақыры дегеніне жетті-ау. Бір күні қойын түскі суатқа әкелсе, үйінің тұсына біреулер қонып жатыр. Тілеуберген сұмдық қуанып кетті. Атын тебініп жетіп барды. Арманы – тезірек қарсыласын көру еді... Әлгілер шаңырақ көтеріп жатыр екен, көлігінен түсіп сәлемдесті, қоныс жайлы болсын айтты. Тіпті уық шаншысып, қолғабыс та тигізіп жіберді. Сөйтіп жүріп барлау жүргізіп те үлгерген. Болашақ қарсыласы өзінен біраз үлкендеу, алпысқа жақындаған, қисық аяқ қара шал екен. Бет-аузы бір уыс, көзі сығырайған. Сақалы шошайған. Басқа түк белгісі жоқ. Сөзге де жетісіп тұрғаны шамалы; Тілеуберген он ауыз сөз айтса, бір ауыз сөзбен әрең жауап қайырады. Одан гөрі кемпірінің еті тірі екен, қимылына көз ілеспейді. Аузына да дамыл жоқ – уық шаншып болғанша біраз жағдайдан хабардар етіп тастады. Өзінің аты – Меңсұлу, шалы – Рахметолла. Тілеуберген жаңа көршілерге үй тігісіп, туырлық көтерісіп, біраз айналшықтады. Бірақ судай тасыған көңілі кәдімгідей арта түсіп қалып еді. Мына қисық аяқ қара шалға – болашақ қарсыласына көңілі толмаған. Он ауыз сөзіне бір ауыз жауап қайырмайтын шалмен дауласып та, жауласып та береке таппайтынын іші сезген... Сезгенмен амалы қайсы, сен менің ширегіме тұрмайсың, маған өзіме тең көрші керек, әйда табаныңды жалтырат деп қайдан айтады, амал жоқ, тағдырдың салғанына көнуге тура келді. Тілеуберген көңілі толмаса да жолынан жығылмай, екі-үш күннен кейін қоңсысын ерулікке шақырды. Қара шал сол қара шал – дастарқан жайылғаннан бастап жиналғанға дейін Тілекең сойған қызыл қозысының басын тұқшиып мүжумен болды. Әңгіме жоқ; сөз жоқ, анда-санда «иә... иә» деп қойып, көзін жерден алмайды. Мән-жайға кемпірінен қанықты, бес-алты балалары бар екен. Көбі қыз, біреуі ұл. Ұл әскерде, қыздар күйеуде. Тек кенжесі ғана оқуда. Алматыда. Тілеубергеннің жағдайы да осы тақылеттес еді. Ұлдары ұяда, қыздары қияда. Тек кенже баласы Нұрділда ғана оқуда. Ол да Алматыда.

	– Үйбай, екеуі бір жерде оқыса біздің Нұрділдажан сіздің балаңызды білетін шығар, – деп осы жерде Қырмызы да әңгімеге кірісіп кетті.

	Меңсұлу бәрін көріп, біліп отырғандай маңыздана басын шайқады.

	– Қайдан! Алматы дегенің үлкен шәрі көрінеді ғой. Айдаладағы сіздің балаңыз түгіл өзіміздің ауылдың балалары да айлап-жылдап әрең кездеседі екен.

	Алтын асықтай баласының қисық аяқ жаман шалдың қызымен танысуын Тілеуберген де ұнатып отырған жоқ еді, мынаны естігенде кәдімгідей іші жылып қалды.

	***

	Арада екі-үш жұмадай уақыт өтті. Арғы жақ, бергі жақ болып көрші отырған екі үйдің арасында кесе-аяқ жүріп, араласып кетті. Әсіресе екі кемпірге жақсы болып қалды. Ертелі-кеш гу-гу әңгіме, ыстық шай. Жағдайы «нашар» тек Тілеуберген ғана. Қара шал туралы әп дегендегі ойы толығымен расқа айналды. Рахметолла таң азаннан тұрып, қойын өргізіп, жон асып кетеді. Содан түске таман бір-ақ қайтады. Отарын суат басына иіріп тастап, шайға еңкейіп, көлеңке ұзарған шақта түйесіне мініп, тағы да қанып алып, ұйқыға кіріседі. Күн өріске кетіп бара жатады. Күн сайынғы тірлігі осы. Тілеуберген әлденеше барып, тамырын басып, әңгімеге тартып көрген. Рахаңның сөзі көбіне «дұрыс қой», «рас қой», «солай шығар», «қайдам, біздің кемпір білмесе» дегеннің айналасынан аспайды. Тілеуберген олай шұқылап, былай шұқылап шаршайды. Тіпті бір-екі рет «Өрісіңіз тозып бара жатқан жоқ па?! Малыңызды бір мезгіл біздің жаққа, құмға өткізіп жайсаңыз да болады» деп арандатып та көрген, Рахметолла бұған тіпті мән берген жоқ. «Дұрыс қой, бірақ өзіміз жақтың оты да жарайды ғой», – деп күңк етті де қойды. Тілеуберген не істерін білмеді. Алты ай жаз бойы ешкіммен дауласпай, айқайласып құмардан шықпай, осылай кете беремін бе деп, кәдімгідей таңырқады. Өмірінде тап мынадай көрші, мынадай қарсылас кездесіп көрмеп еді. Тіпті қойы да иесіне тартқан тәрізді, «шекара бұзуға» – бергі бетке өтуге мүлдем ниет білдірмейді, Тілеубергеннің жайылымын менсінбегендей, мұрындарын шүйіріп қарамайды.

	***

	Сентябрьдің басында Жетіқоңырдың шетінде отырған екі үйде кішкене екі жаңалық болды. Бір жаңалықты Тілеубергеннің үйіне он шақты күнде бір соғып газет-журнал жеткізіп тұратын пошташы әкелді. Бұл жаңалық – Нұрділданың хаты еді, кемпір-шалдың кенже баласы жаз бойы құрылыста жұмыс істеген екен, содан ақша көп тапса керек. Алматының түбінде бір жерде демалып жатқанға ұқсайды.

	Екінші жаңалықты Рахметолланың үйіне ай сайын аралап тұратын автодүкен жеткізді. Бұл жаңалық – Рахметолланың қызының келуі еді, ол да жаз бойы адам таситын поезда жолсерік болып жұмыс істеген екен, енді сонысын бітіріп, әке-шешесін көріп қайтуға келген көрінеді.

	Рахметолланың қызының кімге тартып туғаны түсініксіз еді – әкесі де тапал, шешесі де тапал, ал өзі сұңғақ бойлы. Бидай өңді, дөңгелек жүзді, әдеміше. Пысық, тақылдап тұр. Сөйлегенде даусы сыңғыр-сыңғыр етеді, күлгенде көздері отша жайнайды. Кімге де болса, тайсалмай тура қарайды. Тілекеңе, әсіресе осынысы ұнамайды, қыз болғасын ұяң болғаны, үлкен кісінің бетіне тура қарап сөйлемегені дұрыс емес пе?!

	Тілеуберген ішіне сыймай бара жатқасын, осы ойын Қырмызыға айтқан, әйелі қостай қоймады.

	– Айдаладағы біреудің қызында нең бар, ештеңесі жоқ, әжептәуір, ақжарқын бала ғой, – деді.

	Рахметолланың қызы – есімі Айжан екен – келгесін әкесін қойдан босатып, таң азаннан тұрып мал жайып кететін болды. Және анау-мынау көлікті мінбейді. Рахметолланың жаз бойы бос жүрген құла бестісі бар еді – әбден семіріп, жанына адам жолатпай, басымен алысып тұрған, соны мініп алады. Құла бесті де қағынған ат – қыз қамшысын ұстап үйден шыққанда орнында тұра алмай тыпыршып, шылбырын үзіп кете жаздап, атқақтай бастайды. Қыз мынау асау неме жығып кетер-ау, бір пәлеге ұрындырады-ау деп түк жасқанбайды. Тізгінді жиыра ұстап, аттың басын кекжитіп тартып тұрып, үстіне қарғып мінеді. Қыз ерге отырар отырмастан құла қасқа орнынан оқша атылады. Басқа адам болса қопаң етіп ауып түсіп қалуы әбден мүмкін ғой – қыз аттың жалына жабысып, одан сайын қамшылай түседі... Мұның бәрін көріп отырған Тілеубергеннің кәдімгідей зәресі қалмайды, мына қыз жынды шығар, бүйте берсе бірде болмаса бірде тырапай асып мойны үзілер деп ойлайды. Бірақ қыз пәле екен, құлайтын емес, құламақ түгіл қайта құла қасқаның жынын басайын деді. Екі-үш күн өткенде атқақтаған асау неме қыз жақындағаннан құлағы салбырап, көзі мөлиіп үн-түнсіз тұрып қалатын болды. Мұны көргенде Тілекеңнің есіне қой бағудан қашып, Алматының түбінде демалып жатқан өз баласы түсті. «Өй, жаман шірік сол, асаудың құлағында ойнамақ түгіл бас білдіріп берген аттың өзінен тырапай асып құлап қала беруші ең! Енді мына қарашы! Сенен жұрттың қызы да жақсы – жұлынып тұр» – деп кіжініп қойды.

	Өзінің сомадай баласынан артық болып кеткен мына қызға бір түрлі ызаланатын тәрізденді.

	Осылай жүргенде бір күні Рахметолланың қызы қойын бергі бетке өткізді де жіберді. Шекара бұзғанында, айыпты болғанында түк шаруасы жоқ – малын тура Тілеубергеннің қыстауына қарай айдап салып, биік төбенің басына шығып, құла қасқаны ойқастатып тұр.

	Тілеуберген не істерін білмей, абдырап қалды. Ашу-ыза қысып әкетіп барады, атын борбайлап, айқайды салып тұра ұмтылатын нағыз оңтайлы кез, бірақ қарсыласы өзіне тең адам, болмаса еркек кіндік те емес, әлде қандай қыз болып, діңкесі құрыды. Барынша сабырлы көрінуге тырысып, жөн білетін, жол білетін үлкен адамның кейпіне түсіп, аяңдап қыздың жанына келді. Қыздың қаперінде түк жоқ, тіпті мұның өзі ыңғайсыз болды-ау деп ойламайтын да сияқты. «Сәлеметсіз бе?» – деді анадайдан даусы сыңғыр етіп. Тілеуберген осы сәтте барып байқады, қыз ердің басына қос ауыз мылтық қыстырып алыпты. Әрине мұнысы түсінікті еді – соңғы кезде бұл өңірден ит-құс білініп тұрған, тіпті Рахметолланың бірер қойын тал түсте тамақтап та кеткен, қыз мына мылтықты соған сес кылып алып шықса керек. Бірақ оны шынымен ата ала ма, жоқ па – ол арасы жұмбақ.

	– Иә, қарағым, бұл қалай? – деді Тілеуберген келген бойда. Қыз әлде рас түсінбеді, әлде түсінбегенге салды, әйтеуір өткір жанарын Тілеубергенге қарай тура қадап:

	– О, нені айтып тұрсыз? – деп қарсы сұрақ қойды.

	Тілеуберген әдейі түсінбей тұрғанға жорыды.

	– Біреудің өрісіне мал жайғаның қалай деп тұрмын, – деді даусын қатқылдау шығарып...

	– Неге біреудің өрісі?! – деп қыз енді шынымен таңдана сұрады. – Бұл елсіз жатқан жер емес пе, күз болып қалды, мал осы уақытқа дейін жайылмағанда қашан жайылады?

	– Қазір жайылмаса, қыста жайылады, – деді Тілеуберген. – Анау төбені көрдің бе, соның арғы жағында менің қыстауым бар. Қыстың күні малды сол қыстаудан бермен қарай шығарып жаямын.

	Қыз Тілеуберген көрсеткен жаққа мойнын созып қарап қойды.

	– Туһ, ол қыстауыңыз қайда... Қыстың қысқа күнінде малыңыз бұл жерге жете алушы ма еді?!

	Қыздың сөзінің жаны бар еді – Тілеуберген қойын бұл маңға ілуде бір болмаса мүлдем әкелмейтін. Әкелсе ымырт үйіріле қыстауына әрең ілігетін. Бірақ оны мойындаса, мынау шынашақтай қыздан жеңілгендей болатын секілденді.

	– Жетеді, – деді сосын даусын нық шығарып.

	– Жарайды, – деді қыз үлкен кісімен сөз таластыруға оншалықты ықыласты емес екенін аңғартып. – Олай болса мен қойымды былай қарай жаяйын.

	– Былай да жаюға болмайды, – деді Тілеуберген.

	– Неге?! – деді қыз қасын керіп. – Бұл жақта да қыстау бар ма?!

	– Қыстау жоқ... Бірақ бәрібір жаюға болмайды.

	Қыз осы кісінің дені дұрыс па дегендей, Тілеубергеннің бетіне аңтарыла қарады. Бұл Тілеубергеннің ашуын одан бетер қоздырды.

	– Жалпы, қарағым, қойыңды енді қайтып өзеннің бұл бетіне шығарушы болма, – деді сосын даусын қатайтып.

	– Шығарсам не болады? – деді қыз.

	– Шығарсаң жаман болады, – деді Тілеуберген. Қанша айтқанмен баласындай адаммен сөйлесіп тұрғасын сабыр сақтауға тырысып. – Бұл бөтен жер... Біреудің жері.

	– Қалайша бөтен жер?!

	Шыдамның да шегі бар – Тілеуберген бұдан әрі не болғанын білмей кетті.

	– Әй, өзің сөзге түсінбейтін қандай адамсың?! – деп айқай салды. – Бұл сенің ауылың емес, басқа ауылдың жері. Керек болса басқа ауданның... тіпті басқа облыстың жері.

	– Оны кім айтады?! – деді қыз түк саспастан.

	Тілеуберген бәрін күтсе де, дәл мынандай сұрақты күтпеген еді – төбесінен жай түскендей аңтарылып тұрды да қалды.

	– Мен айтамын, – деді сосын есін жиғандай.

	– Сіздің айтқаныңыз есеп емес, – деді қыз сол баяғы қалпымен даусы сыңғыр-сыңғыр етіп.

	Тілеуберген даудың қызығына беріліңкіреп кетіп, мүлт сөйлеп қалғанын енді ғана аңғарғандай болды.

	– Жалғыз мен ғана айтпаймын, – деді сосын қатесін тезірек түзетуге тырысып, – Жұрттың бәрі айтады. Совхоз айтады. Райком айтады.

	– Қателесесіз, – деді деді қыз қыз Тілеубергеннен кешірім сұраудың орнына кінәлағандай болып. – Біздің елде бөтен мал деген жоқ. Бәрі де Совет өкіметінің малы. Жер де Совет өкіметінікі... Тіпті сіз бен біз сияқты шопандар да Совет өкіметінікі.

	– Жоқ, сенімен сөйлесуге болмайды екен.

	Тілеуберген осыны айтып, атын сауырға қамшымен бір тартып шаба жөнелген. Мұнысы «дауы құрысын, жайыма жүрейін» деп ақылға келгендік емеc – тілі удай, шақар пәлемен айтыса берсем сөз таба алмай, масқара болармын деген қауіп еді.

	Содан былай шығып, енді не істесем екен деп ойлана бастаған. Шақар қыздың үстінен әке-шешесіне арыз айтуға бір оқталған, бірақ сақалды басымен құртақандай қызбен ұстасқаны несі деп біреу-міреу сөз етіп жүре ме деп жасқанды. Тіпті басқа айтпаса да бұл сөзді әйелінің айтуы әбден мүмкін. Және қызды дәл мұндай жолмен жеңсе, іште қыж-қыж қайнаған ашуын толық шығарып, құмары қанбайтын тәрізденді. Іші удай ашыды. Бірақ далақтап шауып баруға бір түрлі тәуекелі жетпеді. «Қой, әйдік басыммен бала-шағамен бажылдасып жатқаным ұят болар» деп өзіне-өзі тоқтау салған болды.

	Содан ертеңіне қараса қыз тағы қойын бермен өргізіпті. Ыңғайсызданудың орнына үлкен бір төбенің басына шығып, ал қайтер екенсің дегендей бой көрсетіп тұр. Бұған енді төзуге болмайтын еді, Тілеуберген қойын тастай салып, қыздың жанына жетіп барды.

	– Қарағым, саған айттым ғой, – деді сосын сыздана сөйлеп. – Малыңды бұл жаққа өткізуге болмайды.

	– Өзіңіз қызық екенсіз, – деді қыз. – Иесі жоқ, бос жатқан дала, несін қызғанасыз?!

	– Әй, неге иесі жоқ?! – деп шап ете түсті Тілеуберген, – мына біз ше? Біз адам емеспіз бе!?

	– Жарайды, келістім, – деді қыз. – Жер сіздің ауылдікі, жайылым да сіздердікі, бос жатыр ғой. Жазда да мал жайылмайды. Қыста да мал жайылмайды. Ақыры осынша шөп текке қурап, құрып кетеді. Өйткенше, біздің мал жайылсын да!

	– Болмайды, – деді Тілеуберген өз дегенінен қайтпай. – Әркім малын өз жеріне жаю керек. Шекара деген бар. Оның үстіне бұл өріс бізге қазір болмағанымен, көктемде, не келер келер жазда керек болар – оны қайдан білесің?!

	– Туһ, өзіңіз іші тар адам екенсіз, – деді қыз жеңілгісі келмей.

	Сонымен не керек, екеуі айдалада тұрып әбден айтысты. Тілеуберген қыза-қыза келіп, қарсыласының қыз екенін де ұмытып кеткендей болды – арқасы қозып, даусы шаңқылдап шығып, әр совхоздың, әр ауданның өз шекарасы болатыны, оны бұзу занды бұзумен бірдей екені туралы қоқан-лоққысы басымдау дәлелді бұрқыратып жатыр. Қыз да тоқтайтын емес, қанша айтқанымен оқыған неме емес пе – заң-зәкүнді Тілеубергеннен әлдеқайда артық білетін тәрізді кете берді. Ақыры сөзбен жеңудің қиын екенін көргесін алдын орап Тілеуберген іске кірісті. Атын борбайлап, Айжанның қойын тырқыратып қуа бастады. Ойы – енді қайтіп келместей етіп өзеннен әрмен асыра қуып тастау. Қара қойлар бұлтақтап қашып, кейбіреулері аттың астында домалап, быт-шыт болды.

	Айжан қабаттасып «қойыңыз, қойыңыз» деп үш-төрт рет дауыстаған, Тілеуберген оны құлағына да қыстырған жоқ. Енді шамалы қуғанда отарды қыран жапқандай етіп, өзеннен өткізіп те тастайтындай еді... кенет...

	Иә, кенет дәл құлағының түбінен аспанды қақ айырғандай етіп әлдене гүрс ете түсті. Астындағы аты жанұшыра жалт берген, Тілеуберген ерден ауып түсіп қала жаздады. Тек соңғы сәтте ғана жалға жабысып үлгірді. Сол кезде көзі Айжанға түсіп кетті. Қыз мылтығын дәл бұған қарай көздеп тұр екен, әлгі бірінші оқты үстінен асыра атып, екіншісін тура бүйіріне туралап тұрғандай. Тілеубергеннің зәресі ұшып кетті, көзін тарс жұмып, атының жалына жабыса берді. Әйтеуір үріккен аты қамшы салдырған жоқ, ойлы-қырлы жерлермен тапыраңдай жөнелді...

	Тілеуберген қашан өз қойына жеткенше артына қарауға батылы бармады. Қойына жеткен соң ғана есін жиып, уһ деп бір дем алды. Осыдан кейін ғана бойын қайтадан ашу, ыза керней бастады. Ел аман, жұрт тынышта өзіне оқ атқан мына қыздың жазасы қандай болу керек екенін ойлауға кірісті. «Сотқа беру керек. Оқитын жеріне хабарлап, оқудан шығарту керек! Аулына айтып масқаралау керек!» Жазаның түрі сұмдық көп еді. Тілеуберген құлшынып, бірінен кейін бірін таңдай бастады. Бәрі де жақсы... бәрі де қыздың сазайын беруге лайық... «Бәлем, көрерсің енді... көзіңнің сорасы ағып, жыларсың талай». Осыны ойлағанда Тілеуберген қызды жазалап болғандай сабасына түсті... Оның үстіне табан астында милицияны қайдан шақырасың? Сотқа қалай берерсің?! Бұл үшін әуелі қойды ауылға айдап бару керек... Сосын бөлімше орталығына жету қажет, ал бөлімше орталығы алпыс шақырымдай... Бұдан кейін совхоз орталығына хабарлау керек – совхоз орталығы бөлімше орталығының арғы жағында жүз шақырымдай... Ауылда милицияның бар-жоғы белгісіз бірақ соттың ауданда ғана болатыны анық. Аудан совхоздан әрі, оның үстіне қатынап, зырлап, тұрған автобус та сирек, көбіне көлденең кездескен көлікке ілесу керек. Бірақ мұның бәрі ашулы Тілеубергенге түк емес сияқтанған, Күні-түні жүрсем де арызымды алып жетермін деген. Сол оймен қойын ауылға қарай дүркірете қумақ еді, бірақ бытырап жайылып жүрген отар айдауға көне қоймады. Тілеуберген айқайды салып, малдын ана шеті мен мына шетіне біраз шапқылады. Даусы күшті – әлгі қызға деген ашуы, ызасы алдындағы қойға ауды. «Өй, арамқатқырлар... Өй, қырылғырлар!» – деп қарғысты жаудыртып жүр. Ара-арасында бұдан да ащы сөздерді қосып қояды. Содан бір кезде қараса күн тал түс болыпты. Шығыстағы қалың құм жақтан ыстық жел соғады. Тілеубергеннің өзі әбден шаршаған, аңқасы кеуіп шөлдеген, тіпті әлгіндегі сұңқылдаған даусы да жоқ, таңдайы құрғап, тамағы қарлығып, үні өлімсіреп шығады. Ең бастысы бағанағы ашу, ызаның бәрі жоқ, қойға айқайлаймын деп жүріп бәрінен айрылып қалған. Бүкіл тұла бойы былқ-сылқ етіп әрең келеді... Аудандағы сот, милиция түгіл аулына жетудің өзі мұң сияқты.

	Осылай келе жатқанда өзен жағасында отырған үйінің төбесі көрінген. Бұдан әрі отардың өзі-ақ бара береді. Тілеуберген атын тебініп, үйіне қарай желдірте жөнелді.

	Кемпірі шалының келер уақытын пайымдап, самаурын қойып, дастарқанын жайып, күтіп отыр екен. Тілеуберген үн-түнсіз шайға бас қойды. Тұла бойы су болып терлеп, ұзақ ішті. Шайға қанғасын рақат сезімге бөленді, төр алдындағы жастыққа ұзынынан түсіп қисая кетті. Сырт көзге ұйықтап қалған сияқты еді, бірақ Тілеуберген ояу жатқан. Ашуы мүлдем басылып, сабасына түскесін бүгінгі оқиғаны және бір рет көз алдынан өткізіп, ойлап көрген. Ойлаған сайын бұл істі дабырайтқаннан өзінің де абырой таппайтынын түсіне бастады. Жарайды, шағым айтып, қызды жазалатсын бірақ сонда жұрттың бәрі «сенікі жөн екен» – дей қоя ма?! «Қыздың сөзі дұрыс, бәрі де өкіметтің малы, иесіз жатқан жерге бөтен шаруашылықтың малы жайылғаннан ешкімнің ештеңесі кетпейді» – деп ақылгөйситіндер де табылар. Тіпті «Тілеуберген сөйтіпті, бір қыз қорқытып, үстінен асыра мылтық атқан екен, зәресінің ұшқаны сонша, есі ауып, құлап қалыпты» деп зуылдататындар да табылар; сосын «Жоқ, олай емес, былай еді» деп кімге дәлелдейсің, кімнің аузына қақпақ қоясың.

	Осының бәрін ойлаған сайын Тілеуберген әлгі қызды құртамын, жоямын деген мақсатынан айни бастайды.

	***

	Арада екі жұмадай уақыт өтті. Рахметолланың қызы әлгі оқиғадан кейін көп ұзамай Алматыға оқуына қайтып кеткен, сосын бірер күннен кейін Рахметолланың өзі де көшті. Тілеуберген оны кәдімгідей құрметтеп, малын қозы көш жерге дейін айдасып, қимай-қимай қоштасып шығарып салды. Қызың сөйтті деп бір ауыз сөз айтқан жоқ, пәтшағар қыз да пәле екен, ол да ештеңе демесе керек.

	Сөйтіп бұл оқиғаны екеуі ғана біліп, ешкімге сездірмей кете берген. Тілеуберген бірте-бірте Рахметолланы да, оның шатақ қызын да мүлдем ұмытайын деген. Ұмытпағанда ше – енді арқырап-күркіреп, қаһарлы қыс келген. Құм ішінде, қыстауда отырған Тілеубергеннің жұмысы көбейген. Осылай жүргенде бір күні ауданда тұратын, әжептәуір қызмет істейтін үлкен баласы жетіп келді. Жылда осы уақытта келіп, соғым алып кететін, соған келген шығар деп ойлаған – сөйтсе жұмысы мүлдем басқа көрінді...

	– Ойбай, несін айтасың. Алматыдағы балаң үйленейін деп жатыр, бір аптадан кейін тойы болады, соған баруың керек.

	– Не дейді, оған қалай барам?! – баж ете түсті Тілеуберген. – Қыстың көзі қырауда малды кімге тастап кетем?!

	Тілеуберген жер түбіндегі Алматыға қалай барамын, бара алмаймын деп қарсыласып-ақ бағып еді, болмады. Қазіргі замандағы тойға жігіттің де, қыздың да әке-шешесі міндетті түрде қатысуы керек деген сияқты дәлелдер айтылғаннан кейін көнбеске шарасы қалмады. Сонымен үлкен баласын әйелімен қосып, өзінің кемпірі бар – барлығы бес-алты адам Алматыға аттанды. Тойға құр қол баруға бола ма, үйтілген қой, қазы-қарта, құдалар жағына беретін көйлек-көншекпен Жезқазғанның аэропортына жеткен. Ал ұшам дегенде аласапыран боран басталсын да кетсін – самолеттің ұшуы пәлен сағатқа кейін қалдырылады деген хабар шықты. Тойдың басталуына екі күн бар еді, сондықтан да Тілеуберген асыққан жоқ, кейін қалса қала берсін деп отырған. Сөйте бұл бастамасы екен – самолеттің ұшуы қайта-қайта шегеріле берді. Сөйтіп бұлар аэропортта екі тәуліктей отырды. Бұл екі тәулікте басқаны білмейді, Тілеубергеннің өзі қырық жыл қой баққанда көрмеген көресіні көрді. Не жөнді ұйқы жоқ, не жөнді шай жоқ – басы мәңгіріп өліп қала жаздады.

	Қасындағылар «Ойпырмай, тойдан кешігіп қалып, масқара болмасақ жарар еді», – деп уайым бастаған, ал Тілеуберген малын ойлап кетті. «Әлгі неме атқа да жөнді міне алмайтын ноқайлау еді – мына боранда қойдан, айрылып қала ма, қайдам» деп ауылда қалған баласына ұрсып отырды.

	Самолет екінші күні кешке қарай ұшты. Обалы не керек, ұшып кетсе жер қоймайды екен – әп-сәтте Алматының төбесінен дік еткізді. Түссе бір топ бала күтіп тұр. Нұрділданың жолдастары сияқты – бұларды опыр-топыр таксиге отырғыза бастады.

	– Қайда барамыз? – деп сұрап қалған Тілеуберген.

	– Бірден той болатын жерге, ресторанға барамыз, – деді балалардың бірі.

	– Ойбай, қалай барамыз?! – деп сары уайымға салына бастады Тілеуберген... – Пәлен күннен бері жөнді ұйықтамай, шай ішпей, өлейін деп келе жатырмыз... Алдымен әлгі мейманханаға барып демалып алайық...

	– Жоқ, болмайды, – деді анау. – Ресторанның ақшасы төленген, тойдың басталатын уақыты белгіленген, одан кешігуге болмайды. Жұрт жиналып, сіздерді күтіп отыр.

	Сөйтіп аяғында әйдік саптама етік, басында түлкі тымак, үстінде шұбатылған қара тоны бар Тілеуберген самолеттен түскен бойда қорбаң-қорбаң етіп Алматының қақ ортасындағы «Алматы» дейтін рестораннан бір-ақ шықты. «Той төртінші қабаттағы банкет залда болады» деп жол бастаушы жігіттердің бірі бұларды шұбыртып ерте жөнелген. Апыл-ғұпыл шешініп, жоғары көтерілген, жұрт шынымен жиналып қалған екен. Адам көп, біреуді біреу біліп болар емес – Тілеубергендерге келіп сәлем беріп жатқандар да жеткілікті. Кенет Тілеубергеннің көзі анадай жерде тұрған бір топ адамға түсті. Өздері сияқты елден келген кісілерге ұқсайды. Әсіресе біреуінің түрі таныс, көз тоқтатыңқырап қараған, құданың құдіреті, баяғы Рахметолла! Пәлен күн жөнді ұйықтамай шай ішпей, шаршап-шалдыққасын көзіме қос көрінейін, бірдеңе елестейін деген шығар деп ойлаған. Көзін уқалап қайта қараған. Анық сол! Сол Рахметолланың өзі!

	Тілеубергеннің жүрегі бір жамандықты сезгендей су ете қалды... «Оу, қайдан жүрсің?!» – деп Рахметолланың қасына жетіп бармақ еді, «Келе жатыр! Келе жатыр!» – деген айқайдың шығып қалғаны.

	Келе жатқан қалыңдық пен күйеу бала екен. Жұрт екі жарылып тұрып, «жар-жар» айта бастады. Іле есіктен өзінің баласы Нұрділда көрінді. Жаман неме сықиып киініп алыпты. Ақ көйлек, қара костюм. Омырауында аппақ гүл. Қолтығында аппақ қыз. Дұрысында ақ көйлек киген, ақ желең салған қыз. Қас, кірпігін бояп тастаған, әдемі. Келіннің осы қыз екенін пайымдаған Тілеуберген қопаңдап, мойнын созыңқырап қараған. «Ау, ойбай-ау, мынау сол ғой. Сол қыз ғой. Қосауыз мылтықты Тілеубергеннің басынан асыра гүрс еткізетіннің нақ өзі ғой! Қисық аяқ Рахметолла шалдың алдынан шыққаны тегін болмады». Тілеуберген мұның бәрін айқайлап айтып тұрмын деген, сөйтсе ішінен айтып тұр екен, даусы шықпай қалыпты. Тойды тастап безе жөнелейін деген, ауылда емес, бұрын-соңды көрмеген Алматыда екені, бұл қалада ешкімді танымайтыны есіне түскенде барып амалсыз басылды. Бірақ «Әй, жаман шірік-ай! Алматыдағы миллион қыздың ішінен дәл мына қызды тапқан сиқың-ай» деп баласының жер-жебіріне жетіп тұрды.

	«Жар-жар» айтылып бола бергенде келіні екеуінің көзі кездесіп қалған. Шақшиып қарап тұрған Тілеубергенді көргенде ол да төбесінен жай түскендей болып, бір сәт аңтарылып қалған. Тіпті сүрініп те кеткен. Бірақ сабазың мықты екен – бойын тез жиып ала қойды.



	Арада бірер сағат өткенде той әбден қыза бастады. Тойдың тез қызуына құда-құдағилардың бірін-бірі бұрыннан танитындары әсер еткен. Әсіресе Қырмызының қуанышында шек жоқ, келінінің ғайыптан өзі білетін жердің қызы болып шыққанына төбесі көкке сәл ғана жетпей қалған. Рахметоллалар да риза. Қабағы кіржиіп отырған адам – жалғыз Тілеуберген. Пәлен күннен бері шай ішпей басым ауырып отыр деп сылтауратқан. Содан даяшылар кезектен тыс бір шәйнек шай әкеліп берді. Шай ішіп терлегесін, шынында Тілеубергеннің көзі шырадай жанды. Қабағының кіржигені тарқағандай болды. Енді сөйлеп жатқан жұрттың әңгімесіне құлақ түруге көшті. Бәрі де екі жасқа бақытты өмір, қуаныш тілейді. Тілеубергенге керегі, әсіресе келіні туралы әңгіме ғой. Байқайды, сөйлеушілердің бәрі де келінді аяқ-қолын жерге тигізбей мақтап жатыр. Өтірік шығар деп күдіктенген, жоқ бәрі де жүректен шыққан шынайы сөздер. Тілеуберген көзінің астымен келініне қараған, асау атқа қарғып мінетін, гүрс еткізіп мылтық ататын қыз сондай момақан қалыппен монтиып қана отыр...

	Тілеуберген жұртқа байқатпай келініне тағы қарады. Келіні де тап осы сәтте басын көтерген. Екеуінің көзі және кездесіп қалды.

	Келіні бұл жолы тайсалған жоқ, қайтейін енді осындай бір жағдай болып қалды дегендей, атасына бір түрлі еркелеген, кешірім сұрағандай көзқараспен қарады. Сосын ақырын жымиып қойды...

	Тілеуберген де жымия жаздаған, абырой болғанда өзін-өзі дер кезінде ұстап қалды, сосын басын бірер шайқап қойып, алдындағы ыстық шайды рақаттана ішуге кірісті...

	Жұрт у-шу, Тілеубергеннің қандай күйде отырғанын мүлдем байқар емес...





ҒАШЫҚТАР





1. Молықбай – Балзия




	Молықбайдың мектеп бітіргені кеше ғана сияқты еді, енді есептеп отырса, бес-алты жыл өте шығыпты. Міне, осы бес-алты жылдан бері ол қой бағады. Әрине жалғыз емес, жанында әке-шешесі бар.

	Биыл оларға қыстау дария жақтан, Көксу деген өзеннің бойынан тиген. Жылдағы қыстаулары орталықтың шығыс жағында, қалың құмның арасында еді. Ол қой бағуға қолайлы еді, жері жазық, көктемде жайлауға көшуге ыңғайлы. Сондықтан да шығар, бұлар Көксу бойына құлықсыздау ауысты; ауыспауға да болмады, совхоз басшылары жалғыз бұларды емес, бүкіл ферманың шопандарын көшірген.

	Молықбай Көксу бойын жетік біле қоймайтын, бірақ ол туралы сөз болса мектепте оқып жүргендегі бір оқиға еріксіз еске түсетін.

	Мектепте жүргенде географиядан Байкен деген кісі сабақ берді; ол бір түрлі қызық кісі еді... Балаларға қарап отырып, артындағы қартаға қолындағы таяғын тарс еткізіп, «Мынау Ташкен» дейтін. Шынында таяғының ұшы тура Ташкентке тиіп тұратын... «Мынау Алматы» дейтін сосын тағы да қарамастан... Бұл жолы да жаңылыспайтын – таяқтың ұшы Алматыны көрсететін дөңгелектің дәл ортасына қадалатын. Балалар ауыздары ашылып, сұмдық таңырқайтын... Сол кісі айтатын еді, барлық кішігірім өзендер ағып-ағып барып, әйтеуір бір күні үлкен өзендерге қосылады, ал үлкен өзендер міндетті түрде мұхиттарға, теңіздерге құяды деп... «Ал, Көксу ше?» деп сұраған сонда кластағы балалардың бірі. «Немене, Көксу», – деп қайта сұраған баланың не айтпақ болып отырғанын түсініңкіремей қалған мұғалім.

	– Көксуды айтамын... Кішкентай өзендердің бәрі үлкен өзендерге құятын болса... Ол... Көксу неге дариядан бөлініп шығады? – деген бала әлгі сұрағын қайталап.

	Мұғалім төбесінен жай түскендей сілейіп тұрып қалды.

	– Ол... өзен емес, өзек, – деді сәлден кейін.

	– Өзек емес, өзен, – деп болмай қойды әлгі бала. – Көктемде тасығанда көріңізші, арнасына сыймай буырқанып жатады. Адам түгіл түйе түссе де ағызып әкетеді.

	– Жоқ, өзек! – деді мұғалім өз дегенінен қайтпай. Даусынан ашулана бастағаны аңғарылады. – Сырдарияның мұндай саласы көп. Және бәрі де өзек деп аталады.

	Сосын теріс қарап тұрған күйі сарт еткізіп Көксуды көрсетпек болған. О, ғажап! Мұғалімнің таяғы Көксу түгіл қартаның жарты бетін алып жатқан ұлан-ғайыр дария бойына да жуыған жоқ... Тіпті Қазақстанның шекарасынан шығып, Терек пе, Дунай ма, әлдеқайдағы бір жерлерді көрсетіп кетті.

	Балалар жым-жырт отырып қалды.

	Бір пәленің болғанын мұғалімнің өзі де сезіп еді, таяғын қозғалтпаған күйі ақырындап артына қарады. Осыншалықты қателескеніне өзі де сенбегендей бір аңтарылып тұрды.

	– Өзек! – деді сосын дарияның бойын таяғымен қайта «кірш» еткізіп. Таяқтың біздей ұшы картаны тесіп кете жаздады.

	Бүкіл класс жапырылып әлгі «даукес» балаға қараған. Қайтер екен, «өзен» деп ұшып тұра ма екен дегендей еді.

	Бірақ ол үндеген жоқ. Кейін жұрт оны көпке дейін «Әй, айтшы, Көксу өзен бе, бе, өзек пе?» деп мазақтал жүрді.

	Міне, осы Көксуды биыл Молықбайдың үйі қыстап отыр.

	Бұрын атын естігені болмаса, Молықбай Көксудың өзін көре қоймаған еді, енді байқап жүр, баяғыда әлгі кластас баласының «ол өзен, өзен» деп шыр-пыр болуы тегін емес екен. Молықбайлар көшіп келгенде суы едәуір мол еді, лайланып, иірімденіп ағып жатқан. Арғы жағы қалың жиде, шеңгел өскен. Молықбай Көксудың қайратын, тереңдігін көргісі келді ме, атпен арғы бетіне әлденеше рет өтіп байқады. Ат пысқырынып, құлағын қайшылап, басы қылтыңдап кәдімгідей жүзді. Суы үзеңгіден асып, терлікке дейін жетті...

	Сонда Молықбай Байкен мұғалімнің Көксуды өзек деп неге кемсітіп жүргеніне тұңғыш рет қайран қалды.

	Көксудың екі жағы – жапырлаған үлкенді-кішілі көлдер, айналасы – қалың қоға, қамыс. Қамыстың біразын совхоз шөпшілері орып алған, біразы сол күйінде сіресіп тұр. Ішіне мал кіре алмайды, бірақ ықтасынға жақсы.

	Молықбайлардың қыстауы осы өзеннің жағасында. Биік төбенің басында. Әріректе қамыстан жасаған қой қора. Одан төменіректе айналасы жиде, шеңгелмен шатталған бір мая шөп. Қыстау дегендегі бары осы. Айтпақшы, анадай жердегі қалың тоғайдың ішінде таспен шегенделген терең құдық бар. Үстіне мотор орнатылған. Қысқа қарай Көксудың суы тартылып, қар жаумай қара қатқақ болғанда мал осы құдықтан суарылады. Ауыз су да содан әкелінеді. Әрине құдық пен қыстаудың арасының біраз жер болуының өз қиындығы да бар, мысалы, малды айдап бару керек, суды тасып әкелу керек. Мұның бәрі едәуір жұмыс. Бірақ екеуін бір-біріне жақындату еш мүмкін емес. Құдықты қыстау салынған құмға қарай жылжытайын десе жақын жерден су шықпайды, ал қыстауды төмен, құдыққа қарай салайын десе Көксуға сенім жоқ, көктемде апай-топай тасып кетсе, қыстауды қорасымен, шөбімен бірге басып қалуы мүмкін. Оған қоса құмның үсті жел өтінде, суықтау болғанмен жауын-шашында жақсы – батпақ болмайды.

	Міне, осы қыстауға Молықбайлар ноябрь мерекесінен кейін кірген. Бұған дейін киіз үйде отырған, киіз үйдің аты қанша айтқанмен киіз үй, әбден бітедім десең де іргесінен гулеп жел соғады, жаққан оттың түтіні шаңырақтан дұрыс шықпай көзді ашытады. Ал қыстауға кірген соң рақат болып қалды. Үй екі бөлме еді, екеуі де кең, едені ағаш, терезесі жалпақ, күнгейге қараған – ертеден кешке дейін күн сәулесі құйылып, жап-жарық болады да тұрады. Сосын от жағып еді, гулеп тартты да жөнелді. Сәлден кейін үй ішіне ыстық леп теуіп шыға келді. Молықбайдың шешесі қабырғаға кілемін іліп, іргеге жүгін жинап, еденге киіз, көрпеше төсеп еді, үй тіптен жайнап кетті. Молықбай да жүкті кіргізуге, жинауға көмектесіп жүрген, бәрі болды-ау деген кезде шешесі бір әңгіменің шетін шығарды...

	– Шіркін, мына терезе мен жүктің арасына шымылдық тұтса қатып кетер еді-ау.

	Бұл сөз, әрине Молықбайға арнап айтылған еді. Енді сол сөзім қалай әсер етті екен дегендей шешесі баласына көзінің астымен қарап қойды. Жасыратын несі бар, бұл Молықбайдың талай естіген сөзі еді, тіпті бұдан да зорын, шешесі сияқты тұспаламай-ақ түйеден түскендей дүрс еткізіп айтылғандарын да естіген. Әсіресе жеңгелері жаман еді, Молықбайдың үйленбегенінен сондай зардап шегіп жүрген сияқты, көрген жерден: «әй, бала сен қашан қатын аласың?! Қашанғы бүйтіп қу тізеңді құшақтап жүре бересің» деп жабыса кетеді. Молықбай бұған алғашқы кезде ыңғайсызданып жүретін, бара-бара еті үйренді, былқ етпей ыржиып күліп: «Ә, қатын қайда қашар дейсің, аламыз ғой» дейтін дәрежеге жетті. Сол әдетімен шешесінің жаңағы сөзіне елең етпегендей еді, кейін кәдімгідей ойлана бастады. Әсіресе – кешкісін қойдан келгенде. Тамағын ішіп алғасын Молықбай көбіне төргі үйге барып жатады. Жылы бөлмеде, жұмсақ көрпешенің үстінде жатып әр түрлі ойға кетеді. Ондық шам аппақ сәулесін төгіп тұр. Осы сәуленің әсерінен қабырғадағы кілемнің бояуы мың құбылып ойнағандай болады. Кілемнің мына жағы жүк. Жүкпен терезенің екі ортасы қуыс. Шымылдық тұтса қатып кеткелі тұрғандай. Кенет Молықбайдың көзіне жібек шымылдық елестейді. Етегіне желбіршек салынған, жоғары жағына үкі тағылған. Екі жаққа сырылып ашылады. Міне осы шымылдықтың ортасында үлбіреп келіншек отырса! Әрине Молықбайдың келіншегі. Көзі мөлдіреген, жүзінен нұр төгілген, қолаң шашы тірсегіне түскен, күлкісі сыңғырлаған. Міне, осындай келіншек Молықбай шаршап келгенде алдынан шықса. Майысып отырып шай құйып берсе. Шай ішіп болғасын екеуі міне осылай, оңаша, жылы бөлмеде сөйлесіп отырса... Ой, дүние-ай!

	Міне, осы ой қыстауға көшіп келгелі Молықбайды көп мазалайтын болды.

	Адам бір нәрсені ойлап, қиялдай берсе соған кәдімгідей сеніп кететінге ұқсайды – кейде ұзынды күні қойда жүріп, шаршап-шалдығып келе жатқанда Молықбайға төргі бөлмеде, шымылдықтың ішінде көзі мөлдіреген сұлу келіншек шынымен күтіп отыратын секілденеді. Содан көңілі кәдімгідей алып-ұшып, үйіне жеткенше асығады. Келісімен етігін лақтырып тастап төргі үйден бірақ шығады. Қараса келіншек те жоқ, шымылдық та жоқ, жүк пен терезенің арасы үңірейіп тұрады. Молықбай күрсініп салады.

	Кітап "Қазақша кітаптар" арнасынан алынды

	Сөйтіп жүріп ақыры келіншектің аспаннан түсе қалмайтынына, оны «еңбек сіңіріп», әуреге түсіп іздеу керек екеніне көзі жеткендей болды. Әрине, мына Көксудың бойын, Тоғайдың ішін табанынан тозып қанша шарлағанмен үйлене қоятын қыздың реті жоқ – қыз табылса сонау елдің ішінен, орталықтан табылады. Және ол табылған күнде де бірден «ойбай, мына кісіге келіншек керек екен, үйінің шымылдық құратын жері үңірейіп бос тұрып, мазасы болмай жүр екен» деп ере жөнелмейді. Қыз болғасын оған сөз айту керек. Көңіл білдіру керек, ең болмаса бір ауыз өлең қосып хат жазу керек; әйтпесе «осы қызды маған көндіріп берсең бір көйлек кигізем» деп жеңгесіне жалыну керек – ал мұның бәріне уақыт керек, жүру керек. Ал Молықбайдың Көксудағы қыстауы мен совхоз орталығының арасы жиырма шақырымдай, жиырма шақырым жерден барып қыз айналдыру оңай ма, бұл жиырма шақырым жерден сабылып барам деп жүргенде оны жақын жерде тұратын басқа бір жігіт айналдырып, көндіріп қоймай ма. Молықбайдың үйленіңкіремей жүргенінің бір себебі осында болса, екінші бір себебі оған дәл көңілдегідей, қиялдап жүргеніндей қыздың әлі күнге кездеспей келе жатқанында еді. Үйленіп жатқан өзге жігіттердің не ойлайтыны әрине Молықбайға жұмбақ, ал өзіне салса адам ақыры үйленетін болғасын өзі шын ғашық болған, көрмей қалса сағынып, аңсап, өртеніп кете жаздайтын қызға қосылғаны дұрыс. Мұндай қыз үшін орталықпен екі ортадағы жиырма шақырым жерге күн сайын салпақтаған да ештеңе емес, қақаған қыста тоңып-жаурап жол жүрген де ештеңе емес – Молықбай оған қыңқ етпей көнер еді – бірақ ондай қыз жоқ. Дәлірек айтқанда, Молықбайды өзіне өліп-өшіп ынтызар еткен қыз әлі күнге болған емес. Рас, кейбір қыздар кездеседі, мысалы, тойда, жастар бас қосқан отырыста, қарасаң былайша жаман емес, жүзі жайнап тұр. Көзі де жалт-жұлт етеді, күлкісі де әдемі. Шүкір, Молықбай да сөзге, әзілге қара жаяу емес, аузын буған өгізше маңқиып отыра бермейді, әлгі көзі жалтылдаған қызға кәдімгідей әңгіме, әзіл айтады, сырттан қараған адамға екеуінің жұлдызы жарасып қалған сияқты. Бірақ сол ертеңіне қарасаң, ысқырып қойып, бей-жай малын бағып бара жатады. Өйткені түнде әзілдесіп отырған қызы той тарқасымен ұмытылған, шынын айтқанда ұнамаған, жақындау әңгімелескен сайын кемшіліктері бірінен соң бірі бадырайып шыға берген. Ондай қыз үшін қыстың көзі қырауда жиырма шақырым жерге салпақтап барып жүргеннен үкілі шымылдықты, әдемі келіншекті көзге елестетіп, үйде жатқаны әлдеқайда жақсы сияқтанады. Және мұндай кезде шешесінің «Шіркін, мына жерде шымылдық тұрса», деген арманы да оншалықты ауыр сөз сияқты болып көріне қоймайды.

	Сөйтіп Молықбайдың үйлену мәселесі ысырылып, үнемі кейінге қала беретін. Және мұның қаншаға созылары өзіне де беймәлім еді. Кейде ойлайтын: «Апырмау, қиялдап жүргендей қызым өмір-бақи кездеспесе ше?! Онда қайтемін. Ешқашан үйленбеймін бе?!» Бірақ қанша ойлағанмен бұл сұраққа жауап табылмайды.

	Молықбайдың үйлену, үйленбеу мәселесі бұрынғыдай белгісіз күйінде қала беретін. Сөйтсе...

	Сөйтсе бәрі де аяқ астынан болады екен. Молықбайдың ойында түк жоқ еді, Көксудың бойында қойын бағып жүрген. Күн суытып, бірақ қар жаумай қарақатқақ болып тұрған – жұмыс көп. Арық-тұрақ малды бөліп алып, қорада қалдырады. Оларды бастырманың астына шығарып, жем-шөп береді. Суарады. Астын тазалайды. Одан қалса жабық қораның қордасын үйеді, сосын оны кешкісін қой қамарда қайтадан шашып тастайды. Үюлі қорда қатпайды, суықтан дірдектеп келген малдың жамбасына жылы тиеді. Міне осы сияқты толып жатқан жұмыс. Оны әкесі екеуі кезектесіп істейді. Әкесі қойға кетсе, Молықбай ауладағы малға қарайды. Және бір қызығы, өзіне көмекші болып жүргеніне үш-төрт жыл болса да әкесі бұған сеніңкірімейді. Қойдан келісімен ананы қайттің, мынаны не істедің деп қадағалап сұрап отырады. Егер көңіліне бірдеңе ұнамай қалса, Молықбайды алдына салып, түн ішінде қайта істеп шығады. Бұған бала күнінен үйреніп кеткендіктен шығар, Молықбай пәлендей ренжи қоймайды.

	Міне, өстіп жүріп жатқанда Қалабай дейтін жігіт той жасайтын боп, хабар айтып, Молықбайға арнайы адам жіберіпті. Бұл өзі Молықбаймен бірге өскен жігіт еді, мектепті де бірге бітірген, бірақ Молықбайдан әлдеқайда пысықтау болды ма, ерте үйленді, ертерек бала сүйді, енді міне екінші сәбиі дүниеге келіпті. Соған шілдехана жасамақ.

	Мынадай жұмыс көбейіп тұрған кезде басқа бір шаруа болса әкесінің жіберу-жібермеуі екіталай еді, Молықбайдын өзі де аса құлшынбас еді, бірақ кластас жігіт сонша жерден, арнайы адам жіберіп, шақырғасын, әрі ең қадірлі той – шілдехана болғасын бармауға болмай қалды.

	Кейін білді, барғаны дұрыс, өте дұрыс болыпты. Егер дәл сонда бармай қалғанда, онда...

	Молықбай үшін мұны ойлаудың өзі қорқынышты. Өйткені бұл тойда Молықбай Балзиямен танысты ғой.

	Шынын айтса, біреу-міреумен танысады екенмін-ау деген қаперінде де жоқ еді, алақандай ауыл емес пе – қызы да, жігіті де баяғыдан белгілі. Сондықтан өлең айтып, би билеп, көңіл көтеріп қайтармын деп ойлаған.

	Молықбай ауылдан кештетіп шыққан, жиырма шақырым жерден келетін мұның жолын кім күтіп отырсын, бұл жеткенде отырыс әлдеқашан басталып кетіпті. Адам көп жиналған екен, өзімен бірге оқыған жігіттердің бір-екеуін көріп, солай қарай бас сұққан. Олар үйленгендер еді, Молықбайды көргенде. «Ойбай, мұны ана бойдақтардың ішіне апарыңдар» деп баж ете түсті. «Әй, не сендердің әйелдеріңді жеп қояды дейсіңдер ме», – деп бұл кеткісі келмеген, той басқарып жүрген жігіттер болмай мұны бойдақтар отырған бөлмеге кіргізіп жіберді. Табалдырықтан жасқана аттаған, күдігі едәуір күшті еді, кілең бір бала-шағаның ортасына түсіп ыңғайсыз бола ма деген, кіргесін ғана байқады, жоқ, бала-шаға емес, өзі сияқты қыздар, жігіттер. Және бәрі қонақжайлық танытып жатыр. «О, Молдекең келді! Совхозымыздың маңдай алды шопаны Молықбай Шәріпбеков келді» – деп қуанып жатыр. Сонымен жайласып отырды. Біреу гармонь тартып, басқалары бірін-бірі ортаға шығарып билеп жатыр екен. Қыз жігітті шығарады, жігіт қызды шығарады, сосын екеуі қосылып билейді, жалпы жаман ойын емес. Содан бір кезде кезек Молықбайға да келген, билемей жүрген би ме – саусағын сыртылдатып, ортаға шыға келген. Сосын кіммен билейтінін қараған, қараса, мәссаған, танымайтын біреу, бір танымайтын қыз. Бұл ауылдікі емес. Бойы Молықбайдың иығынан келеді. Шашын жатқызып, екі айырып тарап қойған, енді сол қара шашы шам сәулесімен шағылысып жалт-жұлт етеді. Молықбайдың көзі еріксіз бұрымына түскен; қиялдап жүргеніндей, тура сондай – тірсегіне түседі. Молықбай түс көріп тұрған шығармын деді – әйтпесе мұндай қыз, қиялындағы қыз бұл тойға қайдан келеді. Содан абдырап тұрып қалыпты. Той басқарушы жігіттің «Әй, неғып тұрсың, билесейші» деген сөзін естігенде барып есін жиғандай болды. Содан билей жөнелген. Билеп жүріп байқап қояды, қыз ұяңдау сияқты. Төмен қарай береді. Қимылында нәзіктік бар, сырнай үніне ілесіп бүкіл денесі – білегі, мойны, белі жел майыстырған сәмбі талдай ақырын тербеледі. Бір кезде қыз кірпігін көтеріп, Молықбайға қараған. Жалғыз-ақ рет қараған! Бірақ осының өзі-ақ жеткілікті еді. Қыздың жанарында Молықбай бұрын ешкімнен көрмеген ғажайып сәуле, жарқыл бар еді. Қараңғы түнде аспанның бір қиырынан, түу алыстан найзағай жарқ ете түседі ғой – даусы естілмейді, қорқынышты емес, тек сәулесі ғана жетеді. Көрінер-көрінбес боп жалт етіп жоқ болатын жұмбақ сәуле! Тіпті нендей жарқыл, қандай жарқыл екенін де түсініп үлгермейсің. Тек жүрегіңіз шым ете қалады, жарқыл қайта көрінсе екен деп тілейсіз, түпсіз тұңғиыққа үңіліп ұзақ қарайсыз. Бірақ жарық қайта көрінбейді. Қанша күтсеңіз де көрінбейді. Қыздың жалт етіп бір қарағаны Молықбайға осылай әсер етті. Ол да сол қиян түпкірден бір жалт етіп жоқ болған сәуле сияқтанып, қайта көрінбей қойды, кірпігін көтеріп қайта қарамады.

	Би аяқталып, орнына келіп отырған Молықбайдың жүрегі тарсылдап соғып тұр еді...

	Содан отырыстың аяғына дейін ретін тауып қызбен әрең танысты. Есімі – Балзия екен. Туған жері алыста, басқа облыста. Есепшілер дайындайтын курсты бітірген. Осында жұмысқа жіберіпті. Әйтеуір бір жақсы жері, бұл ауылдағы бір алыс ағайындары табылып, қазір соның үйінде тұрады. Жаңа танысқан қыздан осыншалықты мәлімет алудың өзі үлкен жетістік еді, Молықбай өзіне кәдімгідей риза болды. Қыздың әлгіндей жүрегін дір еткізіп қайта қарамағанына да ренжіген жоқ. Тіпті мұны жақсылыққа, қызға тән жарасымды ұяндыққа жорыды.

	Міне, осы күннен бастап Балзия Молықбайдың есінен шықпайтын болды. Молықбай оны жатса да ойлайды, тұрса да ойлайды, қой бағып жүрсе де ойлайды, қойдан келіп, үйде жатса да ойлайды. Әсіресе төргі бөлмеде оңаша қалғанда қиын. Жиюлы жүк пен терезе арасындағы қуыс, оған тартылған шымылдық, үлбіреген келіншек – мұның бәрі бұрын Молықбайға шартты түрде елестейтін, енді анық көрінетін болды. Әсіресе келіншек. Майысып отырғаны, жалт етіп қарағаны, күлгені, сөйлегені – бәрі-бәрі анық, Балзия. Соның дәл өзі. Сөйтіп өмір-бақи ешкімге ғашық болмайтын шығармын деп қорқып жүрген сабазың бір-ақ күнде махаббат дейтін дертке шалдықты. Қайтіп жазылмайтындай болып шалдықты. Осынша жасқа келгенде қыз үшін қаншалықты азап, зардап шегуге болатынын ұқты. Енді қолы қалт етіп босаса, орталыққа шапқылай жөнелетін болды. Шын ғашыққа жиырма шақырым дегенің түк емес екен, Молықбай қанша шаршап келсе де тартып кете береді. Көлік таңдамайды – ат болсын, түйе болсын, велосипед болсын мініп кете береді. Әрине, қазіргі заманда түйе мініп қызға кездесуге бару оншалықты дұрыс шаруа болмаса керек, Молықбай оны түсінеді, бірақ, амал жоқ, кейде көліктің реті солай болып қалады.

	Шын ғашықтық дегеннің адам түсінбейтін сиқыры болса керек, өзге қыздардан оншалықты қысыла қоймаған Молықбай Балзия дегенде қипақтай береді. Тіпті көңілінде сайрап тұрған сөзін де дұрыс жеткізе алмайды. Оның үстіне кездесулері де сирек – Молықбай қыз жатқан үйге түн ішінде жетіп бара алмайды. Көбіне клуб маңында бір-екі ауыз болса да тілдеседі. Кейде қатар отырып қалады. Ал тіпті жолы болса, қызды үйіне дейін шығарып салады. Бір-екі рет сәті түсіп, қызбен оңаша қалған, соны пайдаланып, ойын шет жағалап сездіріп еді, қыз тулаған да жоқ, сендікпін деген сөзін және бермеді.

	Әкесі күнде кешкісін қара тоқтылардың күтімін қадағалап, тексеріп тұрады. Бәрі орнында болса, бастырманың асты тап-тұйнақтай таза жатса, қара тоқтылар бүйірі шығып тұрса – ол кісі көңілденеді. Көңілденсе Молықбайдың қыдырып қайтуына қарсылық етпейді. Молықбай кешкі тамағын шала-шарпы ішіп алып жолға шығады. Көлігі көбіне – велосипед. Атпен барса да болар еді, оған мініп, түсіп жүруді қиынсынады.

	Сондай күндердің бірінде Молықбай тағы да орталықка барып қайтуға дайындалып еді.

	Тағаты таусылып, кешті әрең дегенде болдырған. Аспанның батыс жағын қызыл жалқын нұрға бөлеген күн көкжиектің ар жағына түсіп көрінбей кеткен. Ұшы-қиырсыз аппақ даланың үстімен сұсты көлеңке төніп келе жатқан. Әп-сәтте көз байланып қалды. Қойды қораға қамайтын уақыт әлдеқашан болды. Әкесі әлі жоқ, Молықбай мазасыздана бастады. Ақыры атқа мініп қойдың алдынан шығуға бекінді.

	Қараңғы даламен суыт аяңдап ұзақ жүрді. Әлден уақытта құлағына әкесінің таныс даусы еміс-еміс естілді. Сәлден кейін алдынан қаптаған қойдың қарасы көрінді.

	Аппақ қардың үстінде кілең қара тоқты жыпырлап жайылып келеді. Әкесі қара жөнді жетелеп, отарын жаяу айдап жүр. Молықбай жанына келгенде барып бір-ақ байқады. Даусы қарлығып әрең сөйлейді: «Қойды бөліп алдым білем, қасқа саулық жоқ» – деді.

	Қасқа саулық Молықбайлардың жеке меншігі. Шыр бітпейтін қой сирек болады – қасқа саулық солардың бірі. Қоңыр күзде де ол құйрық байламайды. Ешкі сияқты сыпсыңдап қолды-аяққа тұрмайды. Тіпті жаздыкүні қораны бұзып шығып, қойды өргізіп әкететіні де бар. Басқа мал болса әкесі оның көзін баяғыда-ақ құртар еді. Қасқа саулықты аман сақтап жүрген нәрсе – көсемдігі. Көші-қонда оның пайдасы анау-мынау бір адамдай. Отардың алды-артын жинап, айқайға басып, жолға сап жібергенде қасқа саулық қайқаңдап алға шығады. Басын жерге салмай тартып береді. Тоқтылар соңынан шұбырады.

	Жазға салым қырқым басталғанда қасқа саулықтың тағы бір пайдасы тиеді. Қойды қырқымға айдамас бұрын бірнеше рет тоғытып алу керек. Тоқты да мысық сияқты, суға түсуден безіп қашады. Айқайды да, зуылдап ауада ойнайтын шыбыртқыны да тыңдамайды. Жаны қысылса, жарды жағалап тырағайлап кетеді. Бір-екеуін сирағынан ұстап суға түсірсең, таяқ тастам жердегі арғы жағаға бармай, қылтыңдап кері жүзеді. Сондықтан да қой тоғыту әжептәуір жұмыс. Жұрт мұндайда тайлы-таяғымен жиналады. Тіпті мықты жігіттерді шақыртып асар жасайтындар да бар.

	Бұл қиын жұмыстан Молықбайларды қасқа саулық құтқарады. Тоғыт басына келгесін әкесі қойды тастай ғып иіріп, айқайға басады. Даусы ауаны жаңғыртады. Осы сәтте қасқа саулық алға шығады. Басын шайқап қояды. Сосын тоғытқа күмп беріп қойып кетеді. Басын қайқайтып жүзе жөнеледі. Көргенінен көз жазбайтын тоқтылар енді неге іркілсін, бірінен кейін бірі суға секіре бастайды.

	Мұндай көсем қойдан мал баққан адам тірі айрыла ма, бес жүз қара тоқтының көбін түстеп танитын әкесінің ең алдымен қасқа саулықты жоқтайтыны да сондықтан.

	Қойды қалайша бөліп алдыңыз деп сұрауға Молықбайдың батылы жетпеді, үн-түнсіз отардың бір жағын ығыстырып айдай бастады. Қанша уақыт жүргендері белгісіз – әйтеуір ауылға әйтеуір ауылға да жетті. Бұл кезде ай туып, дүние сүттей жарық боп қалған еді. Әкесі қора есігінің бір жағына тұрып алып, қой санауға кірісті. Молықбай жүрегі лүпілдеп қобалжып бітті. «Мүмкін байқамаған шығар, қасқа саулық отардың ішінде жүрген болар», – деп үміттенді. Әкесінің қателеспейтінін біле тұра солай ойлайды. Шыдамы таусылып отардың артына қарайды.

	Бітті-ау ақыры. Әкесі шыбыртқысымен соңғы тоқтының қыр арқасынан тартып жіберді. «Он жеті... он жеті бас жоқ». Сосын үн-түнсіз қораның есігін бекіте бастады. Молықбай ұнжырғасы түсіп тұрып қалды. Он жеті қой аз емес. Абырой болып табылса жақсы бірер күн абыржығандары ештеңе емес. Ал табылмай кетсе ше?! Малға дауа бар ма, тоғайға сіңіп ізін жоғалта ма, әлде елсіз-күнсіз құба жонға шығып кете ме, кім білсін. Оның үстіне шөлдің ит-құсы қыс түсіп, күн суытқанда ауыл-ауылды төңіректейді. Егер оларға кездессе, он жеті қойың түк емес – бір-бір жұлқып, шетінен жусатып түсіреді. Қарға-құзғын үймелеп жатқан өлімтігін жинап ал сосын. Осыны ойлағанда Молықбайдың көңілін қорқыныш биледі. Орталыққа бару жайына қалды.

	Әкесі кешкі шайға отырған жоқ. Үйге кірмеді. Өзі түйеге, Молықбайды атқа мінгізіп қайтадан өріске тартты.

	Екеуі мүлгіп жатқан даланы түннің бір уағына дейін ерсілі-қарсылы кезумен болды. Айлы түн табан жолды айқын көрсеткенмен, әудем жердегіні бұлдыратып шатастыра берді. Түп-түп ақбас, дөңкиіп жатқан түйеқарын анадайдан қарасаң ұйлығысып тұрған қара тоқтылардан аумайды, шапқылап барсаң ештеңе жоқ болып шығады.

	Көліктері болдырып, өздері сілелеп шаршағасын үйге қайтты. Молықбай таңертеңгісін ұйқысынан тұрғанда әкесі үйде жоқ екен. Таң бозынан тұрып жоқ іздеп кетіпті. Молықбай ауылда қалатын малдың жем-шөбін дайындайды. Күн көтеріле отарды қорадан шығарып өріске беттетті. Күйреуікті жоннан әкесін кездестірді. Жүзі күреңітіп кетіпті.

	– Жер жұтып кеткен шығар, – дейді. – Бүкіл өрісті шарлап шықтым. Ең болмаса із-түзі жоқ.

	Отардың маңында көп айналмады. Қара жөнді сабалап тепеңдей жөнелді.

	Әдетте, адасқан мен жоқ іздеген бірдей. Екеуі де қайда барарын білмей тұйыққа тіреледі. Бір белден асса іздегені алдынан шыға келердей асыға ентелейді. Сөйтіп жүргенде басы айналып бір барған жеріне сан рет қайтып келе береді.

	Әкесі үш күн бойы осы жайды басынан кешірді. Үш күн бойы көлігінен түскен жоқ. Аты мен қара жөнді кезек мініп, ұлан-ғайыр даланы шарлаумен болды. Молықбай да қой соңында жүріп, қалың-қалыңның ішін кезіп қарап жүрді. Бірақ бөлінген мал табылмады.

	Үшінші тәулікке айналғанда ауа райы бұзылды. Теріскейден демін ішіне алып ышқынып жел көтерілді. Қызыл жыңғылдың солқылдаған шыбықтары сыңсып ән салып кетті. Кәрі жиделердің шырмауықты басы үй түндігіндей желпілдеп, тұла бойы түгел сықырлады. Кешке қарай ақ түтек боран тұрып, күн суытты.

	Молықбай енді қасқа саулықтардан күдер үзе бастаған. Ауа райының ашығында таптырмаған мал ақ түтек боранда ізін көрсете ме деген ойға келді. Содан тұнжырап отарын ауылға айдап қайтты. Әкесін күткен жоқ, қойды жалғыз өзі-ақ қораға санап кіргізді. Он жеті бастан басқасы түгел екен, енді қораның есігін бекіткелі жатқан – арт жағынан қойдың маңырағаны естілді. Дереу жалт бұрылған... қасқа саулық бүлкілдеп жүгіріп келеді. Соңында қаздай тізілген қара тоқтылар. Үш күн бойы шарқ ұрып іздегенде таптырмай жүрген тоқтылар. Есік жабылмай тұрып жылы қораға жетіп қалайық десе керек, бәрі де дірдек қағып шапқылап келеді. Молықбай аузын ашып тұрып қалды. Әлден уақытта барып есін жиды, «Табылды! Қасқа саулық өзі келді!» – деп айқайлап жіберді.

	***

	Үш күн далаға түнегеннен қасқа саулықтың ештеңесі кеткен жоқ. Ертесіне-ақ момақан тоқтыларды өріске бастап дедектеп бара жатты. Әкесі де көп ренжімеді, мұндай қиындықтың талайын көрген кісі, жоғы табылғанына қуанып, қасқа саулықтың «кінәсін» мүлдем ұмытып кетті. «Бұл топалаң тигірдің көзін құрт деп талай қақсадым» – деп ұзақ әңгіменің шетін шығарып келе жатқан әйеліне қолды бір-ақ сілтеді. Кешкі тамағын ішті де төсекке қисая кетті. Қыстың, апыл-ғұпыл ұзақ таңы сарғайып атқанша тұяқ серіпкен жоқ. «Екі-үш күндік ұйқыдан мықтап тұрып өшімді алдым-ау!» – деді оянып жатып. Сосын қара тонның белін шарт буынып, қара жөнге қисая мініп, қой өргізіп кетті.

	Айналып келгенде он жеті қойдың бөлініп кеткенінен жапа шеккен жалғыз Молықбай болып шықты. Үш күн бойы жүйкесін тоздырып, тоғайдан тоғай кезіп босқа сандалғанша кеңсенің алдын торып, клубты маңайлап жүрсе тәкаппар қыздың бетін бермен қаратуы да мүмкін еді. Енді не болды – алтыннан қымбат уақыт Махаббат мәселесіне келгенде зымырап өтті де кетті. Үш-төрт күн дегенің аз мерзім емес. Молықбай бүгін танысқан қызды ертеңіне алып қашып той жасап жатқан жігіттердің талайын көрген. Бұл табанынан тозып жоқ іздеп жүргенде бір қу аяқ Балзияны оң жағына алып, бақытты болайық деп шампан көтеріп жатпасына кім кепіл. Осыны ойлағанда Молықбай от басып алғандай ыршып түсті. Қара тоқтыларды қораға қамай қалып, орталыққа жөнеп берді. Салып ұрып ымырт үйіріле ауыл шетіне ілікті. Бірден клубқа келген, алып-ұшқан көңілі су сепкендей басылды. Клуб есігінде қара құлып тұр, терезелерінде жарық жоқ, айналасы жым-жырт. Бүгін кино болмайтынын бірден білді. Жалғыздан-жалғыз состиып тұра беруден ыңғайсызданып, клубты айналып кетті. Қара көлеңкеде оңаша тұрып, өзінше жоспар жасамақ болды.

	Ауылдан шыққанда батылдығында шек жоқ еді. Енді, міне, қыз үйінің төбесі көрінгенде сол батылдығының қайда кеткенін өзі де білмей таң болып тұр. Бір бұрыштан Балзия шыға келсе, тұра қашатын сыңайы бар. Жұрттың бәрі мұның әрбір қадамын аңдып тұрғандай, өз-өзінен қуыстанып, клуб көлеңкесіне тығыла түседі. Жүрегі тарс-тұрс соғады.

	Кенет көзі анадай жерде қолтықтасып кетіп бара жатқан екеуге түскен. Біреуін жазбай таныды – Балзия. Түбіт шәлісі, ақ жағалы пальтосы бар еді және онысы керемет жарасатын. Киноға ылғи соны киіп келсе деп тілейтін Молықбай. Бірақ қыздың күніне қырық құбылатын мінезіне сай киінуінде де тұрақ болған емес. Адамның үш ұйықтаса түсіне кірмейтін киім түрлерін Молықбай осы Балзияның үстінен көреді. Кейбіреулері қыздың мінсіз мүсінін бұзып көрсетеді. Тұла бойына шаң жуытпайтын талғампаз қыздың мұны қалай байқамайтынын. Молықбай қанша ойланса да түсіне алмайды. Ең болмаса айнаға қарамай ма екен дейді дағдарып. Мұны шет жағалатып Балзияға айтып та көрген. Қыз оны мойындамақ түгіл, Молықбайдың өзін мазақ етті.

	Енді, міне, сол киімдер, жігіттің көзіне оттай басылған. Балзия мұны байқаған да жоқ, серігінің қолтығына тығыла түсіп, сылқ-сылқ күліп ұзап бара жатты. Бет алыстары әудем жердегі кеңсе. Екі ортада электр шамы ілінген бірнеше бағана бар. Жарығы әлсіздеу болғанмен, қараң-құраңды ажыратуға әбден жарайды. Құшақтасқандар, қол ұстасқандар болса ол жерге бомба көміп қойғандай айналып өтеді. Мыналар бұл ауылда болмаған батылдық көрсетіп тура тартты. Молықбай Балзияның қасындағыны жарыққа ілінгенде барып анық көрді. Оның ер адам, сипақтамай айтқанда, жігіт екендігіне күмәні қалмады. Басында қоян құлақшын, үстінде шолақ куртка, кең балақ шалбар. Балзияны қолтығынан қысып, құлағына сыбырлап жанын қояр емес. Тіпті ауық-ауық бетіне де төніп қояды, сүйгісі келеді ме, қалай?

	Молықбай қызғаныштан өртеніп кете жаздады. Не істерін білмей, ойы он саққа жүгірді. Кім екен, қай жігіт екен, ең болмаса соны білмек болды. Велосипедін тастай салып, баспалап арттарынан тұра жүгірді.

	Қолтықтасқан екеуі кеңсеге кіріп кетті. Аяғының ұшынан басып, қараңғы-қараңғы жермен жүріп, соңдарынан бұл да жетті. Кіре берістегі шеткі терезе – жаңылмаса директордың қабылдау бөлмесі. Содан жарық көрінеді. Демін іштен алып, дыбыссыз жақындады. Терезенің қызғылт пердесі мұқият тұмшаланыпты.

	Мoлықбай мойнын әрлі-берлі созып түк көре алмады. Қабырғаға жабысып тұрып тың тыңдады. Біреулер күбір-күбір сөйлеседі, Молықбай өкшесін көтеріп, құлағын тосты. Әңгімелерін анық ажырата алмады. Әйтеуір дауыстары алқынып, тұншығып шығатын сияқтанды. Кенет біреуі сыңғырлап күліп жіберді. Тура тұла бойынан сау жер қоймай қытықтап, умаждап жатқанда шығатын күлкі. Балзияның күлкісі. Молықбайдың қаны басына шауып, көз алды қарауытып кетті. «Қой-ей», – деген қыздың жалынышты даусы және естілді. Сосын бәрі сап тыйылды. Енді бөлмедегі орындықтар тасұр-тұсыр көше бастады. Ауыр нәрсе не стол, не диван болар – сықырлап қозғалды. Бұдан әрі шыдау мүмкін емес еді. Аяғының астында тас па, кірпіш пе бірдеңе жатыр екен, Молықбай еңкейіп жер сипалағанда қолына сол іліккен. Алған күйінде құлаштап тұрып терезеге періп жіберді. Екі қабат әйнек салдыр-гүлдір етіп сынып түсті. Ішінен біреулердің шыңғырып жібергені естілді. Дауыстан Молықбайдың өзі де шошып кетті, не істегенін енді ғана аңғарғандай жалт бұрылып зыта жөнелмек еді, дәл құлағының түбінен: «Көтер қолыңды!» деп барқыраған айқай шықты. Молықбай үй бұрышынан сорайып шығып келе жатқан жеке ауыз мылтықтың үңірейген ұңғысын көріп, терезеге қарай шегіншектей берді.



	Молықбай мұрты едірейген ашушаң шал – кеңсе күзетшісі Кенжеғалидың алдында мықшиып түсініктеме жазып отырды.

	«Мен, Молықбай Шәріпбеков, январьдың жиырма сегізі күні таспен ұрып, кеңсенің терезесін сындырғанымды мойындаймын, – деп бастады. – Мен мұны байқамай істедім, – деп жалғастырды сосын ұзақ толғаныстан кейін. – Ауданға баратын асығыс ақпарды дайындау үшін түнделетіп кеңсеге келген директордың секретарьшасы Қатира мен есепші Балзияны жай қорқытайын деп едім, тас абайсызда қолымнан шығып кеткені...»

	Айдың-күннің аманында тыныш жүрмей, еркекше киінген сәнқой Қатираны жігітпен шатастырып, пәлеге ұрынғанын жасырып қалды.

	Күзетші шал болса бұл кезде атам заманнан бері оқталмаған ескі мылтығын омырып ашып, ұңғысындағы татты тазалап отырған. Әлсін-әлсін Молықбайға жаман көзімен қарап қояды.

	«Қап, әттеген-ай, оғы жоқ көсеуден қорқып қолға түсіппін-ау!» – дегенді ойлағанда Молықбай өкініштен өртеніп кете жаздады. Іші удай ашыды.

	Сөйтіп үйленуден үміті бар ғашық жігіт аяқ астынан масқара болды. «Ойбай, не айтасың, қой бағатын Молықбай ішіп алып, мектептің терезесін сындырып кетіпті», – деген хабар ертеңіне-ақ дүр етіп бүкіл ауылға тарады. Жұрттың «ішіп алып» дегенді қоспасқа шарасы жоқ еді, апырмау, бала-шаға болса бір сәрі, Молықбай сияқты дырдай жігіт қараптан-қарап жүріп мектептің терезесін сындыра ма, әрине ішіп алғасын ғана сындырады. Бұл болжамның мықтылығы сонша, Молықбайдың күзетші шалға жазып берген түсініктемесін ешкім де құлағына қыстырмады. Турасы оқымаған да болуы керек. Молықбай не істейді, өзінің ішіп алмағанын, сау болғанын, терезені басқа себеппен сындырғанын жағалап жүріп кімге айтып тауысады, кімнің аузына қақпақ болады, ең бастысы Балзияға не дейді, жүзін қалай көреді. Мұның бәрін ойлай берсең түбіне жетпейтін тұңғиық еді, Молықбайға одан шығатын жол жоқ сияқтанған, еңсесі түсіп, басы салбырап, велосипедін қиралаңдатып, үйіне әрең жеткен. Содан қайтып орталық жаққа аяғын аттап басқан жоқ.



	Обалы не керек, бұл төтеннен келген нәубетті Молықбай бір жігіттей-ақ төзімділікпен көтерді. Үй ішіне сыр берген жоқ, нендей оқиғаға ұшырап, масқара болып келгені туралы жан адамға тіс жарған жоқ. Күнделікті шаруасын істеп, қойын бағып жүре берген. Арада екі аптадай уақыт өткен еді, Молықбай қой жаюға өзі шыққан, түс ауа бір биік төбенің басына шығып тұрған, анадайдан екі жеңіл машина көрінді. Тура осылай қарай келе жатыр. Міне, алдыңғы машина төбенің етегіне келіп тұмсығын тіреді, ішінен бөлімше меңгерушісі Көптілеу, совхоздың бас бухгалтері, зоотехник сияқты мамандары түсіп жатыр.

	– Әй, Молықбай, жағдайың қалай, малыңды санауға келе жатырмыз, – деп дауыстады анадайдан Көптілеу.

	Жылда осы уақытта арнайы комиссия шығып, совхоздың бар малын санақтан өткізетін еді. Әрине, мұндай санақтан алдындағы малы өліп, кеміп жоғалып қалған шопандар ғана сескенеді, ал Молықбайдың есебі түгел, былқ еткен жоқ.

	– Санаңыздар, – деді көлігінен түсіп, сәлемдесіп жатып.

	Бұл кезде кейіндеу келген екінші машинадан да екі-үш адам түсіп жатқан. Солардың біреуін көргенде Молықбайдың қолынан қамшысы түсіп кете жаздап аңтарылып қалды. Бұл – Балзия еді. Бөлімшенің есепшісі болған соң санақ комиссиясының құрамына кірген түрі бар. Молықбайдың Балзия жаққа назар салуға батылы жетпеген. Әйтеуір бір жақсысы, өзгелер Молықбайдың мұндай көңіл-күйін аңғарған жоқ, қара тоқтыларды жазыққа шығарып, санауға кірісті. Комиссия мүшесімін дегендерінің әрқайсының қолында бір-бір шолақ таяқ, тоқтылардың төбесінен нұқығандай етіп ұрып тұр. Бір кезде болды-ау! «Түгел екен!» деді санақ комиссиясының председателі, совхоздың бас бухгалтері. Өзгелер де соны қуаттады. Қағаз жазатын Балзия екен, қыз табанда санақ актісін дайындап, жұрттың бәрі қол қойып жатыр. Қолын Молықбай да қойған, өрісте қой бағып жүрген адам ғой, жан қалтасында қаламсабы жоқ еді – қаламсапты Балзиядан алуға тура келген. Қыз қаламсабын беріп жатып бұған жымия қарады.

	– Қолыңызды мына жерге қоясыз, – деді даусы сыңғыр етіп...

	Көзқарасында да, даусында да өкпенің, ашудың ізі жоқ еді. Жігіттің тұла бойы бір түрлі болып, кеудесін қуаныш кернеп кетті. Сол қуаныштың әсері шығар, Көптілеуге қарап бір ауыз сөзді қалай айтып жібергенін өзі де аңғармады.

	– Ал, Көпеке, біраз адам боп келіп қалған екенсіздер, бастарыңыз бүйтіп қосыла бермес, бүгін кешке біздің үйден дәм татып кетіңіздер, – деді.

	– Ойбай, жұмысымыз көп әлі, алда саналмаған талай отар бар, – деп бөлімше меңгерушісі қашырта бастаған, Молықбай да көнбеді.

	– Ау, Көпеке, совхоздың қойын сойып береді деп тұрсыздар ма, қорықпай-ақ қойыңыз. Өзіміздің жекеменшік те жетеді.

	Сосын, осының бәрін сен үшін шақырып тұрмын дегендей, көзінің астымен Балзияға қарап қойды.

	Істің сәті түсейін десе дауа жоқ қой, бөлімше меңгерушісі көнбей кетуі де мүмкін еді, мың жасағыр бас бухгалтер:

	– Жас жігіттің меселін қайтарғанымыз болмайтын шығар, барайық, – деді.

	Қанша айтқанмен санақ комиссиясының председателі емес пе, сөзі үстем шықты.

	– Жарайды, – деді бөлімше меңгерушісі, мен амалсыз көніп отырмын дегендей ыңғай танытып. – Дайындала бер, күн бата келіп қалармыз.

	Қонақтар айтқан уақытында – күн бата келген, бұл кезде қазанда бұрқылдап ет қайнап, самаурынның буы бұрқырап, дастарқан жайылып, бәрі әзір тұр еді. Күнімен жол жүріп, суыққа тоңып, қарындары ашып, шаршап келген санақшылардың мұны көргенде көздері жайнап кетті.

	Дастарқан төргі үйге, Молықбайдың келіншек туралы қиялдап жататын жеріне жайылған еді. Жүк пен терезенің ортасына, шымылдық тұтылуға тиіс тұсқа жұмсақ жастықты қолтығына қысып, таудай болып бас бухгалтер қисайды. Басқа қонақтар екі жаққа бөлініп жайғасты. Ал шымылдықтың ішінде отыруға тиісті Балзия зыр жүгіріп, Молықбайдың шешесіне көмектесіп жүрді. Қимылы жылдам екен, қолы-қолына жұқпай, кесе-шәйнекті сүртіп, тағамдарды реттеп жатыр.

	Молықбай ырым дегенге ешқашан сенбейтін еді, бірақ Балзияның мына келісіп жақсылыққа жорыды.

	Отырыс лезде қыза бастаған, әр түрлі жақсы тілектер айтылып жатыр, бірақ жұрттың қайта-қайта қадалып тілегені «Молықбай бүйтіп жүре бермесін, тезірек үйленсін, сөйтіп бізді тойға шақырсын» деген сияқты әңгімелер еді.

	Мұны естіген сайын әкесі мен шешесі екі жақтан «Е, айтқандарың келсін. Ондай күн болса, қане, жалғыз сіздерді емес, бүкіл елді шақырамыз ғой» деп қопаңдасып қалды.

	Балзия самаурынның түбінде шай құйып отырған, әлгіндей сөздерді естіген сайын екі беті қып-қызыл болып, төмен қарайтын секілденді. Бәлкім, Молықбайға солай көрінді ме, кім білсін.



	Қонақтар түннің бір уағында қайтуға жинала бастады. Жұрт ауызғы үйде киініп жатқанда Молықбай Балзиямен бір сәт оңаша қалды.

	– Соңғы кезде көрінбей кеттіңіз ғой, – деді қыз.

	– Уақытым болмады... күн суытып... жұмыс көбейіп...

	– Мен сізді ауырып қалды ма деп жүр едім.

	Қонақтар аттанып кеткесін Молықбай көпке дейін көзі бақырайып, ұйықтай алмай жатты.



	Молықбай Балзияның соңынан орталыққа ертеңіне-ақ жетіп баруды ойлаған, бір түрлі ыңғайсызданды. Содан екі күнге әрең шыдады, үшінші күні кешке қарай велосипедіне міне салып, орталыққа зуылдаған. Жазда шаң, күзде балшық боп жататын қара жол қыс түсіп, күн суытқанда асфальттан кем болмай қалатын еді. Орталыққа зырлатып отырып бір сағат шамасында жетіп қалған. Кино әлі бастала қоймапты. Есіктен сығалаған, Балзияның төбесі көрінбеді. Сосын жататын үй жағына аяндаған, есіктерінің алдында жуан қарағаш бар еді, соның түбіне жасырынып тұрып, қызды күте бастады. Көп болса он минуттай тұрған шығар, ал өзіне он жыл тәрізденді, оның үстіне суық та дірдектетіп бара жатыр. Кенет есік сықыр етіп ашылды. Балзия екен, Үстінде пальтосы бар. Жалғыз. Клубқа бет алды. Қарағаштың түбінен, Молықбайдың дәл қасынан өте шықты. Молықбай осы кезде:

	– Балзия, – деді даусымды біреу-міреу естіп қалмасын дегендей ақырын ғана.

	Қыз шошып кетті.

	– Бұл кім? – деді артына жалт қарап.

	– Мен ғой. Молықбаймын ғой, – деді жігіт.

	– Ay?! – Қыздың даусы қуанып кеткен секілденіп естілді. – Қайдан шыға келдіңіз?!

	– Жай, мына жерден былай өтіп бара жатыр едім... сонан сені көріп қап, – деп күмілжіді жігіт.

	Қыз сыңқ етіп күліп жіберді.

	– Осы сіздің жүрісіңіз бір түрлі қызық екен. Жаңа ғана ешкім жоқ сияқты еді, аспаннан түскен жоқсыз ба?

	«Жүрісіңіз қызық екеннің» ар жағында ана жолы да өстіп түнделетіп жол тосып жүріп, терезе сындырып едіңіз деген ой жатқандай болған. Бірақ Молықбай оған ренжіген де, ыңғайсызданған да жоқ.

	– Киноға бара жатырсыз ба? – деді сосын әңгімені тезірек басқа арнаға ауыстырғысы келіп.

	– Иә.

	Екеуі қатарласып шамалы жер жүрді.

	– Киноға ертелеу ғой, – деді жігіт кенет. – Басталғанша біраз қыдырып жүре тұрайық.

	Мұндай батылдықтың қайдан, қалай келгеніне өзі де таң қалған, сондықтан да шығар, айтарын айтып қалса да арты не болар екен деп жым-жырт тына қалды.

	Қыз үндемеді. Қыздың үндемегені – келіскені дегенді бір жерден естігені бар еді, сол есіне түскенде бойында кәдімгідей батылдық оянды, қызды қолтығынан демеп, жолдан былайырақ алып шықты.

	Біраздан кейін Молықбайдың қысылып-қымтырылуы мүлдем ұмыт болды, кәдімгідей батылданып, әжептәуір әңгіме айтып келе жатты.

	Қыз да ашылып сөйлесе бастады.

	Екеуі де киноны ұмытуға айналды.

	Қайдан түскені белгісіз, бір уақытта Молықбайдың есіне екеуінің бүйтіп түнімен жүре бермейтіні, қызды үйіне апарып салатыны, сосын өзінің Көксуға жалғыз қайтатыны түсті.

	Тас қараңғы түн, велосипед мінген жалғыз жолаушы, сондай көңілсіз еді.

	– Көксуға жалғыз қайтқым келмейді, – деді сосын Молықбай. Қыз түсінген жоқ.

	– Не?! – деп таңырқай сұрады.

	Сонда барып жігіт өзінің әңгімені тым тездетіп жібергенін аңғарды. Енді шегінудің реті жоқ еді. Қызды иығынан құшақтай өзіне қаратты.

	– Мен сізді жақсы көремін, – деді даусы дірілдеп.

	Ай көтеріліп қалған кез еді, – сәулесі қыздың жүзіне түсіп тұрған, әлгіні естігенде Балзия жанарын жарқ еткізіп бір қарады. Тура баяғы сәуле – алғаш танысып, билеп жүргендегі сәуле сол қалпымен және бір жалт етіп жоқ болды.

	– Жіберіңізші, – деді қыз назарын төмен салып.

	– Жібермеймін, – деді жігіт. – Мен сізді жақсы көремін.

	Сол сәтте көз алдына үкі таққан шәйі шымылдық қайта елестеді. Ішінде үлбіреп отырған әдемі келіншек.

	– Мен сізді үйге алып кетемін, – деді жігіт. – Тап қазір әкетемін.

	– Қалай әкетесіз?! – деп шошып кетті қыз.

	– Кәдімгідей әкетемін, – деді жігіт. – Өзге жігіттер қалай әкетуші еді – мен де солай әкетемін.

	– Үйбай, өз үйім болса бір сәрі, біреудің үйінде жатырмын, ұят болмай ма?! – деді Балзия.

	– Ұят болмайды, – деді Молықбай сеніммен. Сосын есіне бірдеңе түскендей қызды қолынан жетектей жөнелді. Қыз тартыншақтап келеді, сірә, әкететін адам өстіп жаяу әкетуші ме еді деп ойлап келе жатса керек.

	Молықбай содан ауыл шетіндегі үйдің жанына келгенде бір-ақ тоқтады. Бұл баяғыда шілдеханаға шақыратын досы – Қалабайдың үйі еді. Жаңа ғана жолдан келсе керек есігінің алдында машинасы қарауытады.

	– Осы жерде күте тұр, – деді Молықбай Балзияны қора түбіне тұрғызып қойып. – Мен қазір...

	Қалабай шай ішкелі жатыр екен, алды-артына қаратпай далаға алып шықты.

	– Мен үйленейін деп едім. Машинаң жүре ме, – деді әңгімені төтесінен бастап.

	– Ой, маладес, қазір үйленесің бе? – деді Қалабай.

	– Тап қазір, – деді Молықбай, – біздің үйге апарып тастай аласың ба?!

	– Апармағанда ше! – деді Қалабай, – Кеттік қане!

	Молықбай қора түбіне қайтадан жүгіріп барған, Балзия торға түскен қоянның көжегіндей бір уыс болып тұр екен, қолынан жетектеп әкелген күйі май таситын машинаның кабинасына салды да жіберді. Есік жағына өзі отырып алды.

	Машина гүр етіп от алып кеткен, сосын Көксуға баратын ойқы-шойқы жолға түсіп, қойқалаңдап тарта жөнелді.

	Шамалы жүргесін. Балзия бетін басып, мұрны пысылдап, ақырын жылай бастады.

	Ал Қалабай болса:

	– Ой, қарағым, жылама. Біз де өстіп үйленгенбіз. Әкеле жатқан қызымыз жол бойы жылап-жылап, үйге келгесін мәз-мейрам күліп кеткен, – деп жымыңдап қояды.

	Мұны естігенде Балзия жылауын аз да болса азайтайын деген сияқтанды.

	Молықбай өзіне-өзі әлі сенбей келеді, үйлену деген осыншалықты тез, әрі оңай болады деп ешқашан да ойлаған емес еді, мұның бәрі түс... не төргі үйде оңаша жатып, көз алдына келтіретін көп қиялының бірі секілденді.

	Балзияның үкілі шымылдықтың ішінде Молықбайдың келіншегі боп үлбіреп отыруы мүлдем мүмкін емес тәрізденді.

	Осы күдікке мойынсұнғаны сонша жүрегі зу ете қалған. Кенет қою қараңғылықтың бір түкпірінен жылтыраған от көрінді.

	Ол өз үйінің терезесінен көрінген от еді. Сонда барып мұның бәрінің түс те емес, қиял да емес, шындық екеніне көзі жете бастады.

	Май таситын машина болса, Молықбайды бойдақтық күнмен тезірек қоштастырғысы келгендей, айдау жолмен зымырап келе жатыр.





2. Жайлаубай – Сейсенкүл




	Шопандардың аудандық слетіне бара жатқан Жайлаубайға шешесі нығырлап тұрып мынадай тапсырма берді:

	– Сопайып жүре бермей, үйленетін кезің жетті. Тойда қыздан көп нәрсе болмайды, солардың біреуін жетектеп келмесең табалдырықтан аттамайсың!

	Жайлаубай – «Сұлутөбе» совхозының көп шопандарының бірі. Жасы жиырманың екеуінде, жалғыз шешесі екеуі үш-төрт жылдан бері совхоздың бір қора тоқтысын бағып келеді.

	Жайлаубайдың ылғи тоқты бағатын себебі – қолы қысқа. Саулық алса қой ұрықтандыру, мал төлдету, қозы айыру сияқты толып жатқан жұмыс шығады. Жалғыз шешесі екеуі оның қайсысына жетеді. Амал жоқ, бір жыл баққан малын тұсақ болуға айналғанда санап өткізіп, жер құртындай қыбырлаған қара тоқтыларды қабылдап алады. Тоқтының жұмысы аз болғанымен, бағуы қиын, қайырғанына көнбей, айдағаныңа жүрмей діңкелетеді. Сондықтан да тоқты бағуға құлшынып шығушылар сирек. Күзге салым қозы бөлініп, жаңа отар жасақталғанда бағатын адам табылмайды. Совхоз басшылары ойдан-қырдан адам іздеп шапқыласады. Сондайда Жайлаубайдың қадірі артады. Қашан тоқтыларын санап өткізіп, ауыс-күйіс актілеріне қол қойдырып алғанша бөлімше меңгерушісі Әлтайдың өзі мұның алдында құрақ ұшып тұрады. Аяқ-қолын жерге тигізбей мақтайды да, тоқтыларды өткізіп алғасын «шу, қарақұйрық» деп тартып отырады. Содан ендігі жазға дейін жүре сөйлеседі. Әлде қалай өтініш айтса, түлкі бұлаңға салады. «Саулық отарлардан артыла алмай жатырмыз, сенікі бойдақ мал ғой, ылаждай тұрсайшы» – дейді. «Қап, бәлем, – дейді Жайлаубай сонда. – Мен де саулық бағып, жүзіне жүз пәленнен қозы беріп отырсам, басқаша сөйлесер едің-ау!» «Бірақ саулық бағу үшін үйлену керек. Бағы жанып, пысық, өзіңе көмекші болуға әбден жарайтын біреуге кезіксе, Жайлаубай совхоздың маңдай алды шопандарының бірі болып шыға келер еді. Осыны ойлағанда үйленуге құлшына түседі. Бірақ сөз айтып, уәде байласқан ешкімі жоқ. Өйткені қызға қыры шамалы, әзіл айтып, үйіріп әкету, аяқ астынан таныса салу, «қарындас» деп қиылып тұруды білмейді. Ойын-тойларда қанша қыздармен катар отырды, солардың біреуіне де жарытып сөз айтпапты. Ең мықтағанда «Есіміңіз кім?» деп сызылған болады. «Пәленше», – дейді қыз. «Ал, мен түгенше боламын» – дейді бұл. Қанша ойланып-толғанса да бұдан арғы әңгіменің қиюы келмейді. Аузына су толтырып алғандай тымырайып отырған көңілсіз жігітті кім ұнатсын, қыздардың бәрі де ретін тауып мұның қасынан сытылып кетуге асығады.

	Өстіп жүргенде, шопандардың жыл сайын өткізілетін аудандық слеті де келіп қалған. Ұзамай ісі түсетінін ойлаған шығар, Әлтай әдейі келіп, Жайлаубайды слетке шақырды.

	– Жақсы інім деп жадымнан шығармай жүремін, бойдақ қой бақсаң да бәйге бәйге алатындардың тізіміне іліктірдім, слеттен қалма! – деді. «Тоқты бақсаң да жаман болмайсың» деген түпкі ойын білдіріп қойды.

	«Тоқты бағам ба, жоқ па, оны кезінде көрерміз» деді бұл ішінен. Сосын слетке баруға мұқият дайындала бастады.

	Бәйге береді екен деп алып-ұшқан жоқ, «жүрген аяққа жөргем ілігеді» деген, сәті түсіп көп қыздардың бірімен танысам ба деген үміті бар еді. Шешесінің әлгіндей үзілді-кесілді тапсырмасынан кейін мұны қайткен күнде де орындау керек деп қайратына мінген.

	Слет Сарысу өзенінің бойында, Алатаға деген жерде өтетін еді. Жайлаубай келгенде көк шалғынның үстіне қаз-қатар үйлер тігіліп, кәдімгідей «қала» орнап қалған екен. Қаптаған адам, қаптаған машина, репродуктордан құйқылжып төгілген ән. Сыңқ-сыңқ күлген қыздар. Жайлаубайға керегі осы қыздар емес пе, әрқайсысына көзінің астымен қарап қояды. Бірақ ешқайсымен танысудың ретін таппайды...



	...Кешкісін би болады екен деген хабар шықты. «Жақсы болды, биге барып, қаптап жүрген қыздарды бір-бірден таңдап, танысып аламыз» деп гуілдесті Сұлутөбенің бойдақтары. Мұны естіген Жайлаубайдың іші қазандай қайнады. Мектепте жүргенде музыка пәнінің мұғалімі би үйреніңдер деп құдайдың зарын қылған. Қыстың қара суығында біраз жердегі клубқа барып, қисалаңдап би үйренуге Жайлаубайдың мойны жар бермеген. «Соным бекер болған екен-ау» деп енді жатып кеп өкінді. Би білетін қулар қыздардың бәрін таратып әкетіп, өзі мүлдем құр қалатындай сезінді. Содан қараңғы түскенше ешкіммен әңгімелеспей, ащы темекіні үсті-үстіне бұрқыратып жатты да қойды.

	Жігіттердің айтқаны расқа айналды, қараңғы түсе тойхананың ортасында, ашық аспан астында би басталды. Жайлаубайдың жүрегін шымшылап, сезімін қытықтап, неше алуан әдемі әуендер шарықтады. Жайлаубай қаншама көңіл аудармайын десе де шыдай алмады. Түрулі іргеден би алаңына көз салды. Би алаңы ығы-жығы адам, электр шамдарының самсаған жарығының acтында сеңдей соғылыса билеп жатыр. Байқайды, қос-қостан құшақтасып, құстай қалықтап жүрген ешқайсысы жоқ. Екіден, үштен, тіпті бес-алтаудан дөңгеленіп тұрып алып, жер тепкілеуден басқа ештеңе байқалмайды. Өзбекше бидің мәнеріне салып, саусақтарын сыртылдатып, шыр айналып жүргендер де бар. Әлдеқалай жиын-тойларда «Наманганның алмасы» деп иығын қисаңдататын «өнер» Жайлаубайда да бар еді, нартәуекел, бағымды сынап көрсем қайтеді деген ойға келді.

	Келсе, Сұлутөбенің бойдақтары бес-алты қызды орталарына алып, арқа-жарқа болып тұр. Танысып үлгерген сыңайлары бар. Жайлаубайды тартыншақтағанына қарамай орталарына тартып әкетті. Кезекті би басталғанда бәрі сол тұрған орындарынан, көп қозғала қоймай, жорға бүлкілге басты. Жайлаубай ә дегенде қатты қысылғаны сонша, музыка әуенін естімей қалды. Қaрап тұрғанша деп «Наманганның алмасына» билегендей иығын қисаңдатқан болды. Және мұным тым күлкілі шықты-ау, қыздардың бәрі қазір-ақ ауыздарын басып сықылықтай жөнелер-ау деп сұмдық қорықты. Бірақ бұған көңіл аударған ешкім болған жоқ. Жайлаубай енді әлгі қорқыныштан арылайын деді, музыка ырғағын аздап ести бастады. Аяғына жан бітіп, жұрттың бәрі сияқты бүлкілге бұл да көшті.

	Топпен бірге екі-үш рет билегеннен кейін Жайлаубай еркінсіді. Музыка басталса өмір бойы билеп келе жатқандай иығы қисаңдап ортаға шыға келетін болды. Сөйтіп жүріп қыздарға көз жүгіртеді. Қыздардың бәрі әдемі, бірі бірінен өтеді. Жайлаубай қайсысын таңдарын білмей кәдімгідей дал болды. Ешқайсысына тоқтай алмай, ешкіммен таныса алмай бидің аяғына жетуі де мүмкін еді, бір үзілісте құлағында алтын сырғасы бар, шашын екі бұрым қылып иығына түсіріп қойған қызбен оңашалау тұрып қалды. Екеуінің жанары түйіскенде Жайлаубай ыңғайсызданып төмен қарады. Қыз ақырын күлімсіреді.

	– Жақсы билейді екенсіз, – деді.

	– Е.., енді былай ғой, билейміз ғой, – деді Жайлаубай. Қыздың бұл сөзінің не әзіл, не шын екенін ажырата алмады. Сосын баяғы әдетінше не тауып айтарын білмей тосылып қалған, Жайлаубайды қолайсыздықтан құтқарғысы келгендей музыка ойнады. Бұл жолғысы әлгі «селкілбай» емес, ақырын тербелген вальс еді. Жұрт екі-екіден құшақтасып, көк шалғынның үстімен шыр айналып кетті. Үнсіз тұра беруден ыңғайсызданған Жайлаубай «Билейсіз бе?» деген сөзді еріксіз айтып қалды. Қыз «жоқ, «билегім келмейді» дейтін шығар деп кәдімгідей үміттенген. Қыз алтын сырғасы ай сәулесімен жалтылдап, мұның құшағына бейімделе берді. Жайлаубай жұрттан көргенін істеп, бір қолымен қыздың талшыбықтай бұралған белінен ұстады.

	– Мен айнала білмеуші едім, – деп күмілжіді сосын.

	– Ештеңе етпейді, менің де қатыратыным шамалы, осылай, жай жүрейік, – деді қыз.

	Жайлаубайдың қыз құшақтап билеуі бірінші рет еді, көстеңдеген аяғымен қыздың аяғын басып кетіп масқара боламын ба деп зәресі ұшты. Танысу, әңгіме айту жайына қалды. Ақыры қыздың өзі бірінші болып тіл қатты.

	– Атыңыз кім?

	– Жайлаубай.

	– Е, жайлауда туған екенсіз ғой.

	– Иә, – деді Жайлаубай өзінің жайлауда туғанын мақтаныш көргендей. – Осы Сарысудың бойында, мына Алатағаның арғы жағында туғанмын. Ал сіздің атыңыз кім?

	– Сейсенкүл.

	– Ә, онда сейсенбі күні туған екенсіз ғой.

	– Дәл таптыңыз. Қандай тапқышсыз-ей! – деп күлді қыз. – Ал енді менің қай ауылдан екенімді айта аласыз ба?

	– Айдарлыдансыз ғой.

	– Жоқ, қателесесіз, Тартоғайданмын.

	– Онда көрші екенбіз ғой, сізді осы уақытқа дейін қалай көрмей жүргенмін, – деп Жайлаубай кәдімгідей жан бітіп, сөйлей бастады.

	Содан музыка біткенше екеуі біраз әңгіменің басын қайырып тастады. Үзілісте де Жайлаубай сөз таба алмай абыржыған жоқ. Би соңында да Жайлаубай қызды бірден жібере қоймады. Екеуі тойханадан былайырақ шығып, өзен жағалап біраз қыдырды. Жайлаубайға салса таң атқанша осылай жүре берер еді, қыз әлден уақытта тықыршып үйіне асыға бастады... «Ағайыма еріп келген едім, бүйтіп қыдырып жүргенімді сезсе, ол мені құртады» деп безек қақты. Әңгімеге ағасы араласқасын, амал жоқ, Жайлаубай қызды үйінің сыртына дейін әкеліп салды.

	Ертеңіне екеуі таң азаннан қайта кездесті. Бұл күні тойдың программасы бойынша салтанатты жиналыс өткен, озат шопандарға сыйлықтар берілген. Артынан

	бәйге, қазақша күрес, концерт болған. Солардың көбінде Жайлаубай мен Сейсенкүл бірге жүрген. Сыйлық алатындардың тізіміне іліккен Жайлаубайға кішкене кілем тиіп, қыз алдындағы беделін тіпті көтерген. Жайлаубай оны бірден қызға құшақтатып-ақ жібергісі келген, бірақ әуелі көріп тұрған жұрттан ыңғайсызданды, сосын ағасынан қорықты.

	Көңілі тасыған Жайлаубай енді тезірек қараңғы түсуін, қызбен оңаша қыдыратын кездің келуін асыға күтіп жүрген. Ымырт үйіріліп, өзен жағасына енді кетеміз дегенде қыз жаман хабар алып келді.

	– Ағайым сені байқап қалыпты. Қасыңнан қалмай жүрген ұзын қара кім дейді. Бүгін кешке ешқайда шықпайсың, тыпыр етпей үйде отырасың дейді.

	– Енді қайтеміз? – деді Жайлаубай сасып.

	– Ағайымның мінезі қатал, жібермеймін десе жібермейді. Не болса да ертең таңертең кездесерміз. Таң бозынан жұрт үйлерін жығып, көше бастайды. Сол абыр-сабырда жолығармыз, – деді қыз.

	Жайлаубайдың «жарайды» демеске шарасы қалмады.

	Yй жағына қайта-қайта қарағыштап тұрған қызды әрең жіберді.

	Аяғын сүйрете басып, көңілі құлазып сұлутөбеліктерге арналып тігілген үйге келсе, жұрттың бәрі көңілді. Ақ самаурындардың бірін кіргізіп, бірін шығарып, дастарқанды жайып тастап, гу-гу әңгіме соғып отыр. Араларында ептеп қызып алғандары да бар.

	– О, Жайлаубай келді! Бәйгеге алған кілемін жуатын болды! – деп жұрт кеу-кеулесіп мұны дастарқанның шетіне отырғызды. Кілемін жуатындай ақшасы болғанмен кілем жуатындай көңіл күйі жоқ еді – Жайлаубай үндемеді. Ағасы кедергі жасамағанда осы кезде Сейсенкүлмен оңаша қыдырып жүретінін ойлағанда іші удай ашыды. Таңертеңгі кездесуге шейін таусылып бітпейтін көп уақыт бар сияқтанды. Ішінен тынып, не істерін білмей отыр еді, әлгі қызып алғандардың бірі Жайлаубайды қайтадан қажауға кірісті.

	– Әй, жарайды, кілеміңді жумасаң жумай-ақ қой, бірақ мынадан бір алып жібер, – деп қырлы стақан ұсынды. Жайлаубайдың ішуге пәлендей әуестігі жоқ еді, бірақ осы жолы тартына қоймады. Қырлы стақанның ішіндегі нәрсе мұның ішіндегі өкініштің бетін қайтарған тәрізденді.

	Ұзамай және бірер тост көтерді....

	Түннің бір уағы болғанда Жайлаубай «өлең айтамынға» көшті. Жанындағы біреудің тыңқылдатып отырған домбырасын сұрап алды. Шегін үзердей, аямай қағып-қағып жіберді. Өзіне домбыра күмбірлеп сөйлеп қоя бергендей сезілді. Көкірегінде бұрын-соңды байқалмаған шабыт оянды. Есіне сөзін шала-шарпы білетін «Қайдасың» түсті. Соны айтып, бірден айқайға басты. Даусы қарлыққан екен, жарықшақтанып шықты. Оны өзі, әрине байқаған жоқ, әнді нәшіне келтіріп, шарықтатып отырмын деп есептеді. Арқасы қозып, көңіліне желік кірді. Ән ырғағына еріп, басын былғаңдатып, жуық маңайда тоқтайтын болмады.

	Қаттырақ айтсаң, шалқасынан түсіп, шатақ шығаруы мүмкін, үйдегілер оны жылы сөзбен басуға кірісті.

	– Жаса, Жайлаубай! Өнерің ішіңде екен ғой, – деп біреу қолтығына су бүркіп қойды.

	– Қыздар қадіріңді білмей жүр-ау! – деп екіншілері әзілмен шымшылады.

	– Өзінен де бар, осындайда көзге түсіп қалмай ма. Қазір сыртқа шығып айтса ғой, ауданның бүкіл қыздары соңынан шұбап еріп кетер еді, еді, – деп қамшылады үшіншілері.

	Соңғы сөз. Жайлаубайдың көкейіне қона кетті. «Бәсе, неге сөйтпейді? Ашық аспан астында, тойхананың ортасында неге бір шырқамайды?! Сөйтіп, Сейсенкүлді неге таңқалтпайды?!»

	Тәтті қиялға беріліп кеткені сонша, Жайлаубай айтып отырған әнін доғара қойды. Бар кінәсі ашылып қалғандай ыңғайсызданып күлді.

	– Ауданның бар қызын қайтемін. Маған... маған... – деп сөзінің аяғын жұтып қойды.

	– Иә, саған керегі кім, айта ғой, – деп елеңдесті айналасындағылар. Жайлаубай оларды тыңдаған да жоқ. Орнынан ырши тұрып, сыртқа ата жөнелді.

	Адасқан жоқ, іздеген үйін бірден тапты. Киіз үйдің сықырлауық есігі жабық екен, Жайлаубай ойланып жатпады, қатты итеріп, ашып жіберді. Екі қолын босағаға тіреп, керіліп тұрып, ішке бас сұқты. Бұл үйдің іші де адамдарға лық толы еді. Төменгі жақта отырған біреу: «жігітім, саған кім керек?» – деді. Жайлаубай екі иығынан дем алып, ентігіп сөйледі.

	– Маған Сейсенкүл керек, – деді. Әлгі кісі төр жаққа мойын бұрып, мұртты біреуді мезгеді.

	– Анау Сейсенкүлдің ағасы, содан сұра – деді. Мұртты басын көтеріп алды. Шомбал қара екен, жүзі сұсты көрінді. Көзі шақшиып: «Сейсенкүлде не жұмысың бар еді?» деп сұрады. Әншейінде күмілжіп, үні шыға қоймайтын Жайлаубай осы жолы саңқылдап кетті.

	– Ән айтып берейін деп едім.

	Мұртты орнынан көтеріле бастады.

	– Ән айтып беремін дейсің бе?! Кане, онда осы жерде айт, бәріміз тыңдайық!

	– Мен Сейсенкүлдің өзіне ғана, оңашада айтамын.

	Үйдің ішін қыран-топан күлкі көміп кетті. Мұртты аударылып-төңкеріліп орнынан ышқына тұрды.

	– Мынау қайтіп басынады-ей! Көрсетейін оңашаны! – деп есікке ұмтылды. Дәуден жақсылық күтуге болмайтынын Жайлаубай бірден аңғарды. Ең дұрысы – аман-есен тұрғанда зыта жөнелу еді, соған ыңғайлана да бастаған. Осы сәтте Сейсенкүлді байқап қалғаны. Шай құйған келіншектің арғы жағында тізерлеп отыр екен. Бұдан екі көзін айырмай, таңырқап қарайды. Осыдан қашып берсе қыздың бетін қайта көру жоқ деген ой сап ете түсті. «Сен үшін жан пида, жаным» деді ішінен. Жылан арбаған торғайдай мұрттының қолына тыпыр етпей түсті. Ашулы адам қойсын ба, жағасынан сығымдай ұстап, дырылдатып сүйрей жөнелді. Жайлаубай қарсыласпады. Тынысы тарылып бара жатқан соң жандәрмен бәрін түсіндірмек болды..

	– Мен... мен, – деді.

	«Мен күйеу балаңмын» демек еді, абырой болғанда үні шықпай қалды.

	Мұртты Жайлаубайды үй сыртына дейін сүйреп апарды да итеріп жіберді. Жұмсақ жерінен сылқита бір тепті.

	– Ендігәрі жолама! – деді нығарлап. Мұны басқа біреу жасаса Жайлаубай шыдамас еді, қолында өлер еді, мынау болашақ қайнағасы болып діңкесі құрыды. Дым көрмегендей момақан кейіппен мұрттыға қайта жармасты. Енді шықшыт тұсына зілдей жұдырық сарт ете түсті. Жайлаубай қалпақтай ұшты. Жата берсем тепкінің зорын көрермін деп жан-дәрмен атып тұрып, сүріне-қабына безіп берді...

	Жайлаубай өзенге жетіп бір-ақ тоқтады. Тойхананың оттары жылтылдап алыста қалыпты. Қуғыншының дыбысы байқалмағасын жүрегі орнына түсті. Жағаға барып бетін жуды. Көйлегін шешіп, денесін мұздай сумен ысқылады. Бірақ денесі ауыр тартып, басы айнала берді. Тұла бойынан әл кетіп, қалжырағанын сезді. Бес-он минут жата тұрайыншы деген. Жарқабақтағы қалың жыңғылдың іші тізеден келетін көк шалғын еді, сүйретіліп жеткен бойы қисая кетті.

	Жайлаубай таңдайы кеуіп, шөлдеп оянды. Әуелі қайда жатқанын түсінбеді, көзін ашып еді, бас жағында ырғалып тұрған жыңғыл бұтақтарын көрді. Жыңғылдың арғы жағында тұп-тұнық зеңгір аспан мөлдірейді. Мөлдір аспанның бір шетінен шақырайып көрінген күн көз қаратар емес. Жайлаубай аударылып түсіп, біраз уақыт қимылсыз жатты. Сосын орнынан көтерілді. Ыстық шайға қанып терлемей адам қатарына қосылуы қиын еді, тезірек тойханаға жетпек болып, қалың-жыңғылды жарып жүріп кетті. Жыңғыл көпке созылған жоқ, сәлден кейін көкжиекке дейін созылып жатқан даланың шетіне шыға келді. Шықты да, сілейіп тұрып қалды.

	Қаз-қатар тізілген тойхана үйлерінің бірі де орнында жоқ еді. Төбесі брезентпен жабылған биік сахна да, түрлі-түсті суреттер салынған, көрсеткіштер жазылған тақталар да, электр бағаналары да жым-жылас. Тек әр жерден қарауытқан ошақтардың орны байқалады.

	Кешегі у-шу думан, ән мен күй мүлдем болмағандай, тойхананың орны жым-жырт.

	Жайлаубайдың көңілі құлазып жүре берді. Көкірегін запырандай бірдеңе удай ашытты. Көзіне жас іркілді. Тойға келгендердің бәрі де ауылдарына ыстыққа қалмай, салқынмен жетіп алу үшін ерте қимылдайтын жылдағы әдеті еді, бүгін де сөйтіпті, таң алакеуімнен тұрып, асығыс жиналып, көшіп кетіпті. Жайлаубайдың ауылдастары да Айғыржалға әлдеқашан жетіп, ыстық шайды рақаттана сораптап отырған болды.

	Жайлаубай жападан жалғыз теңселіп жүріп тойхананың орнын аралап шықты. Сейсенкүлдің үйінің жұртына келгенде селтиіп ұзақ тұрды. Сейсенкүл оң жақ босағаға таяу отырған сияқты еді, сол жерге келіп тізесін бүкті. Бірдеңесін жоғалтып алған адамдай жапырылған раңның арасын ашып қараумен болды. Не іздеп отырғанын өзі де анық білмейтін. Әйтеуір біраз отырды. Бірақ ештеңе тапқан жоқ.



	Жайлаубай аулына намаздыгер шамасында келді. Үлкен жолдың бойына шыққанда көрші совхоздың орталыққа кетіп бара жатқан су таситын машинасы кездесіп, жақсы болғаны. Машинаның жүргізушісі өз қатарлы жас жігіт екен. «Ұзын жолдың бойына тастап кеткенім ұят болар, тура үйіңе апарайын» деген, келіскен жоқ. Келіншек әкеле жатса бір сәрі, онда машинаны гулетіп есік алдына көлденең тартқаны әбден жарасар еді, ал сопиып құр қайтқасын өйтуге тәуекелі жетпеді. Көрінген шаңға елеңдеп келін күтіп отырған шешесін құр дәмелендіргісі келмеген.

	Қара жол мен ауылдың ортасы едәуір жер еді, мал аяғы тоздырған қуаң даланың шаңын бұрқ-бұрқ кешіп бір үлкен белге шыққанда жаулығы ағараңдап қой жайып жүрген шешесі көрінді. Жайлаубай кінәлі адамдай қипақтап, екі қолын шалбарының қалтасына кезек салып, белестің басында біраз тұрыңқырап қалды. Сосын аяғын сүйрете басып төменге түсті. Шешесі Жайлаубайдың әлгі тұрысына, мына түріне қарап-ақ түк бітірмей келгенін сезсе керек, әкелген келіншегің қайда деп жанын қыспаққа алған жоқ.

	– Аман-сау қайтсаң бопты әйтеуір, малың міне, жоғалған, бөлінген ештеңесі жоқ, түгел, шай ішетін уақытым өтіңкіреп, басым ауырып тұр еді, мен қайтайын, – деп үйге беттеді.

	Жайлаубай қара жерге тас кенедей жабыса жайылып жатқан отардың шетінде үн-түнсіз қала берді.

	Арада он шақты күн өтті. Бұл он шақты күн бойы Жайлаубайдың есінен Сейсенкүл шыққан жоқ. Қайда екен, не істеп жүр екен, мені ойлай ма екен, әлде ұмытып кетті ме екен деген сияқты нәрселер мазалай берді. Ақыры шешесін тағы да бірер күн қойға, жалғыз қалдырып, іздеп қайтуға бекінді.

	Жайлаубай бар әдемі киімін киіп, қойға мінетін күрең қасқасына ақ жабу жауып, ер-тұрманын дұрыстап жолға шықты. Ауылдан ұзап шыққанда барып Сейсенкүлдің атын білгенмен әкесінің кім екенін, үйінің қай жайлауда отырғанынан хабарсыздығы есіне түсті. «Тартоғай» совхозының қойшылары Сарысудың төменгі жағында, Алтықұдық, Қоңыртөбе, Орысөткел деген жерлерде отырған. Бергі бетінен бастап арғы шетіне шыққанша кемінде бір күн керек. Және үй бас сайын жағалап «Сейсенкүл қайда, ол осында тұра ма?» деп қалай сұрайды. Ақ жабулы ат мінген, шырттай әдемі киінген жігіттің бұл сұрағы кімді де болса күдіктендірері анық. Оның үстіне қыздың ауылдастарының біразы, мұны танып қалғаны және бар. Солардың бірі болмаса бірі кездессе не бетін айтады. Жайлаубай атын аяңдатып жақындап барды, байқаса, қой бағып жүрген кісі өңкиген біреу сияқты. Басқа емес, Сейсенкүлдің ағасының тап өзіне ұқсайды. Ондай пәлемен айдалада бетпе-бет кездесуге Жайлаубайдың жүрегі дауаламайды. Өз шаруасымен кетіп бара жатқан жолаушы сияқтанып, атын тебініп, қиыстай жөнелді. Бір кезде сонадайдағы төбе басынан жалғыз адам көрінді. Көлігін отқа қойып, жаяу тұрған шопан болса керек. Түр-тұлғасы шағын, Сейсенкүлдің ағасына келіңкіремейді. Жайлаубай жүрегін тоқтатып, нар тәуекелмен солай беттеді. Келсе – Нұрахмет деген таныс кісі. Осы Тартоғайда соңғы үш-төрт жылдан бері қой бағатын, өзінің Жайлаубайларға ептеп ағайындығы бар. Жайлаубай сондай қуанып кетті.

	– Ассалаумағалейкум! – деп атынан түсіп, сәлем беріп жатыр.

	– Иә, бала, жол болсын... Жай жүрсің бе? – деді Нұрахмет амандық-саулық сұрасып болғасын. Жайлаубайдың бірден шындықты айтуға батылы жетпеді.

	– Жоқ қарап жүр едім, – деді ойланбастан. Нұрахмет Жайлаубайдың үсті-басына, сосын атының ақ жабуына күдіктене қарады.

	– Жоқ қараған адам өстіп жүруші ме еді?

	Қол ұшын бір берсе осы Нұрахмет беруі мүмкін ғой – Жайлаубай шынын айтуға бекінді. Ақырындап отырып іздеп шыққан жоғының не екенін түсіндіре бастады.

	Сейсенкүлдің атын естігенде Нұрахмет санын сарт еткізіп бір ұрды.

	– Ойбай-ау, айтып отырғаның Әбілмәжиттің қарындасы ма?

	– Ағасының атын білмеймін, әйтеуір бір гүжбан қара, – деп мойындауға мәжбүр болды Жайлаубай.

	– Иә, сол! Тап соның өзі, – деп қуанып кетті Нұрахмет. – Ойбай-ау, олар біздің үйдің қасында отыр.

	– А?! Не дейді?! – деп әрі қуанып, әрі шошып кетті Жайлаубай. Сосын бір жақтан гүжбан қараның өзі шыға келе ме дегендей, айналасына жалтақтап қарап қойды. Жігіттің қаупін сезсе керек, Нұрахмет:

	– Бірге дегенде қатар отырғанымызды айтам! Үйлеріміздің арасы бір шақырымдай, көрініп тұрады, – деп түсіндіре бастады.

	Іздеген жоғының жақыннан, әрі оңай табылғанын көргесін Жайлаубай жолым болатын шығар деп іштей қуанып қалып еді, Нұрахмет:

	– Әбілмәжиттің мінезі жаман. Саған қарындасын оңайлықпен бере қояр ма екен, – деп зәресін ұшырып қойды.

	– Өзім де солай ойлаймын, – деп күмілжіді Жайлаубай.

	Сосын түнгі оқиғаны басынан аяғына дейін жасырмай түгел айтып берді.

	– Иә, жағдайың қиын екен, – деді мынаны естігенде Нұрахмет басын шайқап.

	Жайлаубай үнсіз жерге қарады.

	– Жарайды, уайымдама! Бірдеңесін ойластырармыз, – деді Нұрахмет. – Бірақ сені ақ жабулы ат мініп, қыз іздеп жүргеніңді жер дүниеге жариялап жүргенің жарамайды.

	– Жабуды құртамын ғой, – деді Жайлаубай.

	Екеуі соған келісті. Қызы бар ауыл күдіктеніп қалмасын деп Жайлаубай қараңғы түскенше Нұрахметтің үйіне жуыған жоқ. Екеуі өрісте әңгімелесіп жатып-жатып, ымырт үйіріле қойды ауылға бірге айдап барды.

	Жайлаубайды көргенде Нұрахметтің әйелі Күнсұлу:

	– Үйбай, қайным келіп қапты ғой, – деп қуаныш білдірді.

	– Қайныңның үлкен жұмысы бар, – деп Нұрахмет әңгіменің шет жағасын әйеліне білдірді.

	Қазақ әйелдерінің ең жақсы көретін нәрселерінің біpі – қыз қашыру ғой, мынаны естігенде Күнсұлу жанып түсті.

	– Тірі тұрсам ол қызды саған қайтсем де айналдырып беремін, – деп қойды.

	Жайлаубайдың жүрегі қуаныштан тарсылдап кетті. Жатар алдында Жайлаубай мен Нұрахмет екеуі есік алдына шығып әңгімелесіп тұрды. Осы сәтте анадайдан жылтылдап от көрінген. Жер ошақта шалықтап жанған от еді. Қасында қараңдап біреу жүрген сияқты.

	– Анау сол үйдің оты, – деді Нұрахмет.

	Жайлаубай жалтылдаған отқа телміріп ұзақ қарады. Қараңдап жүрген адам Сейсенкүл шығар деген, соны ойлағанда тұла-бойы бір түрлі болып кетті.



	Жайлаубай таңертеңгісін көзін ашып алса, Нұрахмет қойға кеткелі жатыр екен, мұның оянғанын көріп миығынан күлді.

	– Әй, бала, қызды ауылға қарай мойнынды созып, бой көрсете берме! Біреу-міреу байқап қалар. Жұмысыңды жеңгең реттейді.

	Жайлаубай Нұрахметтің айтқанын істеп, есік алдында көп жүрген жоқ, бірақ үйді тасаланып тұрып, Сейсенкүлдің ауыл жағын біраз торуылдады.

	Жайлаудың бұл тұсы мидай жазық екен, көз жетер жерде тұлдыр бұта жоқ. Сейсенкүлдің үйі, одан бергі екі орта, барлығы да алақандағыдай көрініп тұр.

	– Ал, қайным, енді не істейсің, қызға хабарласайын ба? – деді жеңгесі оңаша қалғасын Жайлаубайға қарап.

	– Қайдам, – деді Жайлаубай күмілжіп. – Өзіңіз бірдеңе етпесеңіз...

	– Ендеше мен сол ауылға барып келейін, қызға бір-екі ауыз сәлем айтып, хат жазып бер.

	Жайлаубай қызға бұрын-соңды хат жазып көрмеген еді, шошып қалды.

	– Не деп жазамын? – деді.

	– Үйбай, осы уақытқа дейін қызға хат жаза алмасаң не бітіріп жүрсің?! Шіркін, баяғының жігіттері... – деп жеңгесі жас күнін еске түсіріп кетті.

	– Қазіргі жігіттер қызға хат жазбайды, киноға шақырады, әйтпесе биге барған жерінде ұстап алып сөз айтады.

	– Өзің қызықпысың?! – деді жеңгесі, – бұл жерге кино қайдан келеді?! Қызбен оңаша кездесемін деп жүргенде ағасы ұстап алса мойныңды үзеді.

	Жеңгесінің сөзінің жаны бар еді, Жайлаубай, амал жоқ, қызға хат жазуға кірісті. Сондағы жазғаны мынау еді:

	«Қадірлі Сейсенкүл. Халіңіз қалай?! Үй-ішіңіз, аға-жеңгеңіз аманшылық па?! Мен анау күнгі слетте танысқан Жайлаубаймын ғой. Қазір Нұрахмет ағаның үйіндемін. Өзіңізбен бір кездескім, әңгімелескім келеді...».

	Жеңгесі Жайлаубай бөтен сөз жазып қойған жоқ па дегендей, хатты шұқшиып ұзақ оқыды. Сосын басын шайқады. «Баяғының жігіттері алтыннан ардақты, күмістен салмақты» – деп әріден бастаушы еді, бүгінгінің жастары қалай боп барады» – деп таңданып қойды. Бірақ қайта жаз деген жоқ, хатты қамзолының қалтасына салып, Сейсенкүлдің үйіне қарай тартып кетті. Күнсұлу екі-үш сағаттан кейін қайтып келді. Көңілді.

	– Хатты бердім, – деді есіктен кірер кірместен. – Қыз кет әрі емес. Оқып, қуанып қалды.

	– Енді қашан кездесемін? – деді Жайлаубай шыдай алмай.

	– Аптықпай, тоқтай тұр. Көрдің ғой, міне, мидай жазық. Далада кездесуге болмайды. Мен оларды үйге шақырдым.

	– Олары кім? – деп жігіттің көзі алақандай болды, – Ағасын да шақырдың ба?!

	– Жоқ ә! Жеңгесі екеуі. Жеңгесі болмаса қыз жалғыз өзі қайтып келеді?! Оның үстіне қызды айналдыру үшін алдымен жеңгесін көндіру керек. Бір жақсы көйлек кигізсең болды, қайынсіңлісін қайтсе де қашырады.

	– Бір көйлек емес, он көйлек кигізермін.

	– Әп бәрекелді... өзің нағыз жігіт екенсің, – деп қуанып қалды жеңгесі. – Қане ендеше, олар келгенше жүн сабап алайық.

	– Не?! – деп таңқала сұрады Жайлаубай, қыз айналдыру мен жүн сабаудың арасында қандай байланыс бар екенін түсіне алмай...

	– Е, саған айтуды ұмытып кетіппін ғой. Мен оларды түк сылтау жоқ, бостан бос қалай шақырам. Ана, Әбілмәжит деген бір пәле, сәл нәрседен күдіктенеді. Сосын, амал жоқ, кішкене киізім бар еді, соны басысыңдар деп шақырдым. Енді жүн сабап дайындап қояйық. Сен көмектесіп жібер.

	Жайлаубай өмірінде жүн сабап көрмеп еді, жалпы мұны еркектің емес, әйелдің шаруасы деп есептейтін, бірақ жеңгесіне күні түсіп тұрған соң, қарсыласа алмады.

	Жеңгесі сырттан тулақ әкеліп, үйдің қақ ортасына төседі. Түндікті, іргені, есікті түгел аңқитып ашып қойып, екеуі жүн сабауға кірісті. Сабаулар шетінен қызыл жыңғылдан жасалған зілдей еді, бірақ олардың салмағы Жайлаубайға бір мысқылдай да білінбеді. Сейсенкүлдің келуі осы жүннің бітуіне қарап тұрғандай құлаштап келіп, өршелене ұрып отыр. Жүннің шаңы да біршама екен, бұрқ-бұрқ етіп аспанға ұшады.

	– Байқа, тулағымды жыртасың, – деп күліп қояды Күнсұлу.

	Нұрахмет түс кезінде қойын суатқа айдап келгенде әйелі мен інісі шаңнан көздері сығырайып, жүнді жаңа ғана сабап болған еді.

	Жайлаубай түскі шайдың үстінде де Сейсенкүлдің үйіне жалтақтап қарап қойып отырған, бір кезде бермен шыққан жалғыз аттыны көрді. Қыз да, келіншек те емес сияқты.

	– Анау кім?!

	– Үйбай, Әбілмәжит қой? – деді, Күнсұлу да қарап қойып.

	– Тура осында келе жатыр... Мені көріп қойса оңдырмайды, – деді Жайлаубай.

	Әбілмәжиттің атқа күржиіп отырғаны жаман, қарындасына қырындап жүрген Жайлаубайдың сазайын берейін деп келе жатқан сияқты.

	– Жоқ, болмас, сен жасырына тұр, – деді Нұрахмет Жайлаубайға қарап.

	Үй жалғыз, дала мидай жазық, Жайлаубай қайда жасырынады.

	– Мында жүр, – деп, Нұрахмет үйдің артына алып шықты. Үйдің күнгей жақ іргесінде түйенің жазысы бар екен, соны көрсетті.

	– Болашақ қайнағаң кеткенше осы жерде жата тұр.

	Жайлаубай аяқ-қолын бауырына алып, жазының үстіне қисая кетті. Нұрахмет үстіне шомыт, аттың ер тоқымы сияқты бірдеңелерді үйіп тастады.

	Сәлден кейін біреудің үйге жақындап келіп, гүрс етіп аттан түскені аңғарылды. Бұл Әбілмәжит еді. Келген бойда сирағымнан сүйреп алып шыға ма деп Жайлаубай қорқа бастады.

	Жоқ, Әбілмәжит үйді айнала қараған жоқ, бірден ішке кіріп барды.

	– О, Әбеке, кел! Төрге шық! – деп Нұрахмет жік-жапар болып жатыр.

	Іргеден бәрі естіледі екен, Әбілмәжит гүрс етіп дастарқан шетіне қисая кетті. Күнсұлу оған шай құйып беріп жатыр, таныс дауыс (болашақ қайнағасының даусы) гүжілдеп әңгіме айтып отыр. Сәлден кейін Әбілмәжиттің неғып жүргені белгілі болды. Жайлаубай қорқатындай ештеңе жоқ екен, гүжбан қара қарындасына қырындаған жігітті құртайын деп емес, бір қойын жоғалтып, соны іздеп жүр екен.

	– Көрінген жерде жатып қала беретін еді, ақыры құрып тынды, – деп өкініп қойды.

	– Қайдам, бұл жаққа келген жоқ, келсе көреміз ғой, – деді Нұрахмет.

	– Әй, не де болса сол өрісте қалды, – деді Әбілмәжит.

	Жайлаубай қойының хабары шықпағаннан соң Әбілмәжит тезірек қайтып кетер деп ойлаған, жоқ ол мүлдем асығар болмады. Әңгімені қыздырды. Малдың жағдайы, өрістің тоза бастағаны, ит-құстың қаупі – бәрі-бәрі қалатын емес. Тіпті әнеукүнгі слет туралы да айта бастады, мұны естігенде Жайлаубайдың іші қылп ете қалды, сондай бір оңбаған жігіттің сазасын бердім деп мақтана ма деген, жоқ, анау бұл оқиғаны айналып өтті.

	Әңгіме созылған сайын сайын Жайлаубайдың жағдайы қиындай түсті. Жатқан жері күнгей болғасын ба, ыстық қайнап тұр. Тұла бойы шылқып терлеп, тынысы тарылып барады. Басын шомыттың арасынан шығарып еді, шақырайған күн тура шекесіне түсіп, мүлдем шыдатпады, қайта бүркеніп алды.

	Болашақ күйеу баласының мұншалықты азапқа түсіп жатқанын қайдан білсін, Әбілмәжит шайды сыңғытып, әңгімені гулетіп, рақаттанып отыр. Бір кезде, Жайлаубай шынымен өлген шығармын деген уақытта, Әбілмәжит орнынан көтерілді. Есік алдында біраз тұрып, әңгімесін түгел тауысып, атына беттеді.

	Күнсұлу да пәле ғой, «Әй, Әбеке, текемет басайын деп едім, ана әйелің мен қарындасыңды тездетіп жібер, келіп көмектессін», – деп айқайлап қалды.

	Әбілмәжит әбден ұзады-ау деген шамада Нұрахмет Жайлаубайды шомыттың астынан тұрғызып алды.

	– Ә, бала, қатын алу деген осындай... оңай болмайды, – деп саусағын шошайтып қойды.

	Қыз бен жеңгесі түс қайта келді. Бұған дейін Күнсұлу басылатын текеметтің біраз шаруасын бітіріп тастаған. Әуелі үлкен қара қазанға толтырып су қайнатты. Сосын төрге екі қатар ғып, тоқылған ши теседі. Шидің үстіне сабалған жүнді бір тегіс етіп жайды. Сөйтіп Сейсенкүлдер келгенде текемет түр салуға қарап тұр еді. Жайлаубай жақсы көретін қызбен кездесудің толып жатқан жолдарын қиялдайтын, бірақ дәл мынадай жағдайда, киіз басып жатқанда кездесемін деп ешқашан ойламапты. Сондықтан да шығар, екеуі үйге кіріп келгенде не айтарын білмей босаға жақта состиып тұрып қалды.

	– Сәлеметсіздер ме? – дегенде үні әрең шықты.

	Сейсенкүл үндеген жоқ, екі беті лып етіп қызарып, кірпігін төмен түсіре қойды.

	– Сәлемет пе?! – деді жеңгесі Жайлаубайдың үсті-басын тінте қарап. «Біздің қызға қырындап, хат жазып жүрген қане, қандай жігіт екен» дейтін көзқарас еді. «Міне, тұрған бойым осы» дегендей Жайлаубай екі қолын қайда сыйғызарын білмей, қипақтай берді. Қыздың жеңгесі болар-болмас жымиған тәрізденді. Бұл ұнатқаны ма, ұнатпағаны ма – белгісіз еді. Сонымен екі жақ текемет басудың қамына кірісті. Жайлаубайдың жұмысы, Сейсенкүлді іздеп келгендегі мақсаты әзірше сөз болмай, кейінге қалдырыла тұрды. Қыз келген бойда текеметке түр салуға отырды. Жалғыз бүгін емес, талайдан бері салып келе жатқан болса керек, қолы жып-жып етіп, неше түрлі өрнекті әдемі келтіреді. Екі әйел қызыл, сары, жасыл түске боялған жүндерді дайындап беріп тұр. Жайлаубайдың міндеті – тай қазандағы сақылдап қайнаған суды тасу. Түр салынып болғасын текеметтің үстіне ыстық су себілді. Сосын түр көшіп кетпейтіндей сақтықпен текеметті шиге қосып ақырын орай бастады. Орап болғасын ши екі-үш жерінен мықтап байланды. Содан кейін оны ұзын жіппен әрі-бері қозғауға кірісті. Қозғалған сайын үстіне ыстық суды дамылсыз құйып қояды. Түр отырып, жүн киіз болып ұстасты-ау деген кезде шиді қайта жазып текеметті болек алды. Сосын төртеуі жүрелеп қатар отыра қалып білектерін шым-шым еткізіп күйдіріп өткендей болды. Бұл, әсіресе бұрын-соңды киіз басуға көп араласа қоймайтын Жайлаубайға қиын тиді. Бірақ жігіт сыр бермей бақты. Ара-арасында көзінің астымен Сейсенкүлге қарап қояды. Ол Жайлаубайдан әрірек, екі келіншектің ортасында отырған, басын көтермейді, бар ынта-зейіні киізге ауған тәрізденді. Жеңгесі ғана әлсін-әлсін жігітке мойнын бұрады. «Иә, қалай екен, біздің пысық қызымызға лайық, шаруаға икемі бар адамсың ба, жоқ па» дейтіндей.

	Бір кезде текемет те басылып бітті. Сосын оны есік алдындағы отынның үстіне апарып жайып тастап, төртеуі шай ішті. Жайлаубайға алыстан келген қонақ ретінде төрден орын берілген, бірақ қызға сөз айтқалы келгенде бұл бір түрлі ыңғайсыз болады екен – өз-өзінен қуыстанып, шайын да дұрыстап іше алмады. Оның үстіне қыздың жеңгесі неше түрлі сұрақтарды қарша боратып, есін шығарып барады.

	– Иә, жігіт, қарап отырғанша таныса отырайық, қай ауылдан келдіңіз?

	– Мен алыстан емес, мына Сұлутөбеденмін ғой, – деді Жайлаубай.

	– Онда не істейсіз? – деді келіншек.

	– Өздеріңіз сияқты қой бағам.

	– Жақсе...е... Ал үйде кіміңіз бар?!

	«Кіміңіз бар?» дегенді Жайлаубай түсініңкіремей қалды.

	– Ешкімім жоқ, – деді Сейсенкүлге көзінің астымен бір қарап қойып.

	– Сонда қалай?! Әкеңіз де... шешеңіз де жоқ па?!

	– Е... енді бар ғой... шешем бар, – деді Жайлаубай келіншектің нені сұрап отырғанын енді түсініп.

	– Ім-м, – деді келіншек, Жайлаубайдың жалғыз шешесі ғана барын не оң көргенін, не теріс көргенін білдірмейтін үнмен.

	– Ал туған-туысқан, ағайын-жекжаттарыңыз да бар шығар?!

	– Әрине, – деді Жайлаубай. – Ауылдың жартысы өзіміздің ағайынымыз. Тіпті совхоз директоры да жақын кісі. – Соңғы сөзі аздап өтіріктеу еді, совхоз директоры Жайлаубайларға пәлендей жақын болмайтын – мұны тек мына сотша тергеп отырған әйелге сес үшін айта салған.

	– Е, дұрыс екен, – деді әйел Жайлаубайдың әлгі жауабына көңілі толғандай. – Ал өзің қалай, арақ ішесің бе?! – Бұл төбеден түскендей төтенше сұрақ еді. Жайлаубай не істерін білмей қалды. «Жоқ» деген сөз тілінің ұшына келіп қалған, бірақ қай күнгі оқиға есіне түскенде жым болды.

	– Е... енді... былай... Анда-санда... жұрт зорлап, қоймай бара жатқанда болмаса, – деп күмілжіді.

	– Е, оның жарамайды екен, – деді Сейсенкүлдің жеңгесі.

	«Жарамайтынын өзім де білем» – дегендей Жайлаубай дастарқанның шетін шұқылай берді.

	Бір кезде шай ішіліп болды-ау. Күнсұлу самаурынды сыртқа алып кеткен, соңынан әлденені сылтау етіп Сейсенкүлдің жеңгесі де шықты.

	Қыз екеуін оңаша қалдырғаны, енді сонша жерден әдейі келгендегі шаруасын айтуы керек екенін Жайлаубайға, түсінікті болды.

	– Жағдайыныз қалай? – деді сосын әңгімені әріден бастап.

	– Жақсы, – деді қыз төмен қарап отырған күйі.

	– Әнеукүнгіге ренжіген жоқсыз ба?

	– Нені айтасыз?

	– Менің ептеп... қызыңқырап қалып, сіздің үйге барғанымды.

	– Шынында да ыңғайсыз болды, – деді қыз. Бірақ үнінен соншалықты өкіне қоймайтыны аңғарылды. Ағайым өзіме әбден ұрысты...

	– Қап, әттеген-ай!

	Екеуі тағы да біраз үнсіз қалды. Бұдан кейін не айтуға болатыны жігітке бұлдырлау еді. Аузына ештеңе түспеді. Есік жаққа мазасыздана қарап қойды. Әйелдер келіп қалмай тұрып бәрін айтып үлгеру керек.

	– Мен сізді әдейі іздеп келген едім.

	Қыздың тұла бойы дір ете түскендей болды, бірақ «неге» деп сұраған жоқ. Енді жігіт батылданды.

	– Сізді ылғи ойлап жүремін. Көргім келеді де тұрады.

	– Қойыңызшы.

	– Рас айтам. Күні-түні есімнен шықпай қойдыңыз.

	Қыздың жүзі лып етіп қызарып кетті, бірақ үндеген жоқ. Тықыр естілген секілденді. Жайлаубай есік жаққа тағы да қауіптене қарап қойды. Асықпаса болмайтындай еді.

	– Сізді алып кеткім келеді, – деп сөзді төтесінен қойып қалды.

	– Қайда?! – деп шошып кетті қыз.

	«Шешінген судан тайынбайды» деген, енді бұлталақтайтын ешнәрсе жоқ еді.

	– Үйге. Мен сізді үйге біржолата алып кетсем деймін. Бұған не дейсіз?!

	– Қайдам? – деді қыз үні әрең шығып.

	– Мен сізді сондай жақсы көремін, – деді жігіт. – Маған сізден басқа ешкімнің керегі жоқ. Келіссеңіз бүгін алып кетемін.

	Қыз шынында да қазір ала жөнеледі деп ойласа керек, орнынан ұшып тұрды.

	– Мен білмеймін, – деді жігітке үркектей қарап. – Ана кісіден, жеңгемнен сұраңыз. Сол біледі. – Осыны айтты да жүгіріп шығып кетті. Жігіт аңырайып отырды да қалды. Көңіліне көнбейді-ау деген суық ой келген.

	Есік алдындағы қазан-ошақ жақта Сейсенкүл екі әйелмен біраз сөйлесіп тұрды. Сосын жеңгесі бөлініп үйге қарай жүрді. Жайлаубайға ол үкім айтуға келе жатқан кісі сияқты болып елестеді.

	– Қарағым, өзі былай... жаман жігіт емес көрінесің, – деді келіншек, үйге кірісімен түрегеп тұрған күйі. – Екеуің тіл табысып, жарасып кетсеңіздер, біз қарсы емеспіз. Бірақ табан астынан, қазір ала жөнелем дегенің ұят болады.

	– Енді не істеуім керек?!

	– Өзің де байқаған шығарсың, – деді келіншек, – ағасының мінезі шатақ. Сейсенкүлден үмітің болса, қалайда алдынан өтуің керек.

	– Қашан? Тап қазір ме?! – деп шошып кетті, Жайлаубай...

	– Сенің сөзің ылғи тап қазірден басталады екен, – деп күлді келіншек. – Бұл асығатын шаруа емес. Алдымен бүгін үйіңе қайт. Сосын жөн білетін, жол білетін екі-үш адамды біздің үйге жібер. Келіп, мән-жайды түсіндіріп, құда түсіп қайтсын.

	– Ойбай құда түсу дегеніңіз бұл ескіліктің қалдығы ғой.

	– Ескілік пе, жаңалық па, біз оны білмейміз. Бірақ ағасының алдынан өтіп алмасаң кейін шатақ болады.

	«Шатақ болады» деген сөз Жайлаубайдың жүрегін зу еткізді.

	– Әрине, жібереміз ғой. Тіпті ертең-ақ жібереміз. Ал содан кейін?!

	– Не содан кейін?

	– Әлгі анау, – деп күмілжіді жігіт. – Содан кейін Сейсенкүлді алып кетуімізге бола ма?!

	– Асығып, өліп бара жатқан қандай адамсың?! – деді келіншек. – Сейсенкүлді алсаң, күзде, ел Сырға құлаған кезде аласың.

	Күзге дейін екі-үш ай бар еді – Жайлаубайдың көзі бақырайып кетті.

	– Біздің ағайын-туысқандарымыздың бәрі Сырда, – деп түсіндірді келіншек. – Сейсенкүлді берсек солардың ортасында той жасап, қолдан береміз. Бұған дейінгі қыздардың бәрін сөйтіп ұзатқанбыз. Мұны да сөйтеміз.

	Мәселе түсінікті еді.

	Кешке қарай Жайлаубай қара жолмен үйіне қайтып келе жатты. Айнала – елсіз жапан. Көлеңке ұзарып, аспанның шығыс жағы қарауытып, дүние бір түрлі сұсты күйге түскен тәрізденді.

	Жайлаубайдың көңілінде қуаныш пен күдік қабаттасып келеді. Әсіресе күзге дейінгі екі-үш ай өмірі өтіп болмайтын тәрізденді.





ПЕДУЧИЛИЩЕНІҢ ҚЫЗЫ




	Мектеп бітіретін жылы бізді Қызылорданың түбіндегі Абай совхозының Амантас деген жеріне күрішке алып барды.

	Қазір қандай екенін кім білсін, ол кезде... осыдан жиырма жылдай уақыт бұрын Амантас айналасы сыңсыған қалың құм, шалғайда жатқан, елсіз жер еді. Қалың құмның арасы ойдым-ойдым күріштік, жүгерілік, сосын ептеп жекеменшіктер салған бақша.

	Біз осы қиянда жатқан жерге тас қараңғы түнде, ұзақ жол жүріп, үсті басымызды шаң басып, шаршап-шалдығып, әрең жетіп едік.

	Амантасқа келгеніміз бірінші болғанмен, мұндай жұмысқа баруымыз бірінші емес – талай көрген, үйреншікті тірлік еді. Мектептің жоғары класс оқушылары жылда осы уақытта, сентябрьдің басында бір айдай ауылшаруашылық жұмысына, көбіне күріш жинауға баратынбыз. Бұған біз алыс жорыққа баратын сияқтанып кәдімгідей дайындаламыз; жылы киімімізді қамдаймыз, бір қапқа көрпе-төсегімізді, қасық-тостағанымызды саламыз. Кейде қол орағымызды да ала шығамыз.

	Ол кезде ауылда адам таситын автобус аз болса керек, біз кәдімгі үсті ашық жүк машинасына бір-бірімізді басып-жаншып, әбден сыйғанша толып, мініп алатынбыз. Сосын осы бетімізбен шаңнан көздеріміз ғана жылтырап, не бір алыстарға кетіп бара жататынбыз.

	Амантасқа да осылай аттандық. Ауылдан екі машина болып шыққанбыз; бір машинада – кілең ұлдар, бір машинада – кілең қыздар. Қыздар мінген машина алда, біздің машина артта. Әрине қазіргі көзқараспен келгенде бұл дұрыс – қыздарды шаңға тұншықтырмай, алға салып жүру – сыпайылық, жігіттік, бірақ ол уақытта бұл бізге шексіз әділетсіздік секілденген. Өзімізге салса ұл деп, қыз деп бөлінбес едік, екі машинаға сыйғанша араласып, бөлініп отырар едік. Және қазындысы көп ойқы-шойқы борпылдақ жолда қызбен қатар отырған қандай рақат – байқамай иығыңа иығың тиіп кетеді, байқамай қолын ұстай аласың, тіпті машина қаттырақ секіріп қалғанда бетіне бетің жақындап қалуы да ғажап емес. Және мұндай жерде әңгімені де қысылмай, еркін айтасың... Әйтеуір қалай болғанда да қыздармен араласып отыруға бәріміз де құштар, ынтызар едік. Тіпті бұған қыздар да қарсы емес еді-ау деймін; өйткені жүруге дайындалып екі машинаға бөлініп мініп жатқанда бізге көздерінің астымен бір-бір қарап қалған тәрізді еді.

	Амантасқа ұзақ жүріп, түн ортасына таман жеттік. Өзіміз әбден шаршағанбыз, ұйып қалған аяқ-қолдарымызды әрең жазып, жерге түсіп жатырмыз. Ұлдарға арнап бір-екі шатыр, қыздарға арнап бір-екі киіз үй тігіп қойған екен, тамақ ішуге шамамыз келген жоқ, дереу қараңғы жерге құлай-құлай кеттік. Қатып ұйықтаппыз, таңертең мұғалімдеріміз айқайлап жүріп, әрең оятып алды. Көзімізді тырнап ашып, біртіндеп сыртқа шығып жатырмыз. Қараймыз – айналамыз жал-жал қалың құм, шоқ-шоқ сексеуіл, тура қияндағы шөл даладан бір-ақ шыққандаймыз.

	– Апыр-ау, қайда келгенбіз?! Бұл жердің, күріші қайда?! Ауылы қайда?! – дейміз.

	Мұрты едірейген, бір көзін сығырайтып сөйлейтін кісі бар екен – сірә, бригадир болса керек – мән-жайды сол түсіндірді.

	– Бұл совхоздың ең алыс учаскесі... Күріш мына қалың құмның ішінде.

	– Сонда қалай, темір жолға дейін қанша жер?! Поезға қайдан мінуге болады?!

	Бұл сұрағымыз – мәні тереңде жатқан қитұрқы сұрақ еді. Өйткені біздің ойымызша сонша жерден келгендегі жұмыстың қызығы мұғалімдердің, бригадирлердің айтқанын мүлт жібермей ертеден кешке дейін күріш ора беру ғана емес, мұндай жұмыстың қызығы анда-санда ауылға қашып тұру. Әрине ердей ғып талай жерден апарған жұмыстан қашқанның несі жақсы болсын, бірақ күрішке барып жүрген ұл балалардың «өмір тарихында» мұндай оқиға бір емес, бірнешеден кездесетін. Және қашқанда сондай бір жалқаулықтан, жұмыс істегіміз келмегендіктен емес, көбіне әлденендей бір жағдай себеп болып қашатынбыз. Мысалы, біреудің ағасы әскерден келеді, не болмаса әпкесі күйеуге тиіп кетеді, – әйтеуір сол сияқты бірдеңелер күтпеген жерден табыла кетеді. Сосын күмілжіп, мұғалімдерден, бригадирлерден рұқсат сұрайсың. «Барам да қайтам, барам да қайтам» деп ант су ішесің. Бірақ ол уәдеңе сеніп жібере қойса жақсы, оның үстіне мұндайды сылтау деп кете берсе күріш басында бала қала ма, сосын не істейсің, қараңғы түнді жамылып ізім-қайым жоғаламыз. Кейде бұл жұмыстың енді қайтып бетін көрмейтін болып, көрпе-төсегіміз салынған қабымызды арқалап қашамыз. Жақын болса жаяу-жалпылап, алыс болса жолда кездескен машиналарға жармасып, поезға, автобусқа отырып, әрең дегенде ауылға жетеміз. Бірақ сонша әуреге түсіп, өліп-талып жеткен ауыл бізге түк рақат көрсетпейді. Жұмыстың қызып жатқан кезі – сөйлесетін, әңгімелесетін, қыдыратын, жүретін бейсеубет адам табылмайды. Табылғандарының өзі бізге соғыстан қашып келген дезертир солдаттарға қарайтындай жаман көздерімен қарайды. Содан арада екі-үш күн өткенде қабымызды арқалап, «масқара болып жер түбіндегі жұмысқа қайта барамыз. Барғанда да алатын сыйымыз белгілі – фамилияларымыз қашқындардың қара тізіміне ілігеді, өзімізге жұрт алдында қатаң сөгіс жарияланады. Неге екенін әлі күнге білмеймін, әйтеуір осының өзінде бір ай жұмыстан бір-екі реттен қашып тұруға бәріміз де құмар едік.

	Амантасқа келгендегі алғашқы сұрағымыздың темір жолдан, поездан басталуының мәнісі, міне, осында жатқан.

	Өкінішке қарай бұл сұрағымыздың жауабы бәрімізді есеңгіретіп тастағандай болды.

	– Темір жол қайда... алыс. Тіпті оның бер жағындағы совхоз орталығының өзі жиырма, отыз шақырым, – деген мұрты едірейген бригадир.

	Біздің еңсеміз түсіп кетті – сонша жерге қап арқалап қашпақ түгіл қарақан басыңды жеткізудің өзі оңай емес еді. «Әп бәлем, енді қайтер екенсіңдер» дегендей мұғалімдеріміз бізге мұрттарынан күліп қарап қойды.

	Арамызда Алпысбай деген бала бар еді – титтейінен мектепке алыстан қатынап, әбден шыныққан, жаяу жарыста бәрімізге шаңын көрсетпей кететін, сол ғана уайымдай қойған жоқ.

	– Ой, жиырма, отыз шақырым не тұрады, қауынға тойып алып тартып кетсем төрт-бес сағатта жетіп барамын, – деді.

	Алпысбайдың сөзі кәдімгідей демеу болды – мұны естіген соң бәріміздің еңсеміз біраз көтерілді.

	Жұмысқа сол күні-ақ кірісіп кеттік. Әуелі бізді жүгеріге салды. Әрқайсымызға бір-бір қаптан берген, жүгері алқабына шетінен түсіп, собықтарын қайырып әлгі қапқа сала береміз. Түсте ұбап-шұбап қосқа қайтамыз. Аспаз әйел тай қазанға қайнатқан тамағын дайындап, күтіп отырады. Біз тостағымызды салдыратып, таласып-тармасып сыбағамызды ішіп аламыз да дем алуға жатамыз. Түстен кейін тағы жұмыс. Кешкісін әбден шаршап, аяғымызды сүйретіп қосқа әрең жетеміз. Бірақ бір тостаған көжеден, бірер кесе шайдан кейін бізге қайтадан жан бітеді. «Ей, жүріңдер, «третий-лишный» ойнаймыз» деген сөз шыға бастайды. Мұны естісімен шатырдағы ұлдардың, киіз үйдегі қыздардың бәрі шұбырып сыртқа шығады.

	Сөйтіп «третий-лишний» ойнаудың қамына кірісеміз. Ең әуелі жұмсақ, жүгіруге ыңғайлы, биіктеу жерді таңдап аламыз. Сосын жан-жақтағы сексеуілдерді сындырып, жинай бастаймыз. Әбден жеткілікті болды-ау дегенде алаулатып от жағамыз. Сосын отты айналып екі-екіден тұрамыз. Көбіне бір ұл, бір қыздан. Содан кейін белбеу алып біреу ортаға шығады. Жұбы жоқ біреу одан қашып кез келген адамның алдына барып тұра қалады. Сосын үшінші адам қашады. Қашқан бойы үшінші біреуді паналауға тиіс. Егер үлгіре алмай қалса онда белбеуді алып өзі қуады. Ойын осындай еді. Бәлкім, қазір мұнда ешқандай қызық жоқ болып көрінуі мүмкін, бірақ сол кезде біз үшін бұған жететін ойын жоқ еді.

	Біз өстіп – күндіз жұмыс, кешке ойын думанмен жүріп жаттық.

	Ұзамай біздің өмірімізде кішкене екі жаңалық болды. Біріншісі елеусіздеу еді – бізді жүгеріден алып, күріш оруға ауыстырды. Екі қолға бір жұмыс деген ғой – бұл жаңалық бізге соншалықты қызықты бола қоймаған. Оның есесіне екінші жаңалық керемет еді.

	Бір күні күріш басынан қосқа тамақтануға қайтқанбыз – келсек, мәссаған, үйдің айналасы толған қыз. Неше түрлісі – ұзыны, қысқасы, толығы, жіңішкесі, аққұбасы, қараторысы, шашын кескені, кеспегені, боянғаны, боянбағаны, көйлектісі, шалбарлысы – әйтеуір толып жатыр. Біз, бозбалалар жағы аузымыз аңқиып тұрып қалыппыз.

	Сөйтсек бұлар біз сияқтанып жұмысқа келген педагогикалық училищенің қыздары екен. Училищені сырттай еститінбіз, «Ойбай, несін айтасың, онда кілең әдемі қыздар оқиды екен. Кілең қыздар оқитын мұндай училище басқа еш жерде жоқ екен. Сондықтан да ол Алматыдағы ЖенПИ-дің сіңлісі сияқты болып есептеледі екен».

	Бұл хабар қаладан алыстау жатқан бізге аңыз сияқты болып жететін еді. Сондықтан да аулымыздағы өзін әдеміміз деп есептейтін қыздардың бәрі осы училищеге оқуға түссек деп армандайтын еді.

	Енді сондай атағы дүркіреген жердің қыздарымен жапан далада, қалың құмның ішінде көрші болатынымызға, бірге жұмыс істейтінімізге бір жағынан, абдырап, бір жағынан шексіз қуанып қалдық.

	Педучилищенің қыздарына да біздің қыздардың жанынан үш үй тігіп берді.

	Сол күні кешкісін жұмыстан күндегіден ертерек қайттық. Көңіліміз алабұртып, тамақты да жөндеп іше алған жоқпыз. Бәріміздің де екі көзіміз педучилищенің қыздарына арнап тігілген үй жақта. Жаңадан келген кершілеріміз не істеп жатыр, немен айналысып жүр – қыбыр етпей соны бақылаймыз.

	Ал олар болса бізді көздеріне де ілмейтіндей, біздің жапырайған жаман шатырымызға назар да салмайтындай – өздерімен өздері, сыңқылдап күліп, у-шу болып әңгімелесіп, кіріп-шығып жүр.

	Біз ауылдың ұяң бозбалалары едік, олар қаланың тыныс-тіршілігіне араласып қалған өткір қыздары еді – арамызда асау өзен жатқан тәрізденді. Ол өзеннен ешқашан да өте алмайтын сияқтандық.

	Мүмкін, сол асау өзеннен қыздардың өздері өтер, сөйтіп арамызды жалғастыратын әлденендей сиқырлы көпір салып, бергі бетке, біздің жаққа өздері келер деген үміт тұтанды. Бірақ бұл үшін қыздардың назарын аударатындай, бергі бетке қызықтырып шақыратындай бірдеңе керек еді.

	Қыздарды қармаққа түскен ақ шабақтай етіп бергі бетке алып шығатын мұндай бірдеңенің «третий лишний» ойыны болуы әбден мүмкін еді.

	Сол күні кешкісін ойынға қаншалықты ынтамен, ауызбіршілікпен құлшына дайындалғанымызды тәптіштеп айтпасақ та болар.

	Қараңғы түсер-түспестен есік алдындағы бозтөбенің беткейіне барып сексеуіл үйдік. Сосын лаулатып от жағып, педучилищенің қыздарына біз мына жақтамыз дегендей бой көрсетіп, лапылдаған жалынның айналасында ойқастап біраз жүрдік. Біздің бұзық, нашар емес, сыпайы, көңілді, жақсы жігіттер екенімізді біле берсін дегендей әдемілеп күлеміз, байқап-байқап сөйлейміз. Ұтымды, тапқыр әзілдер айтуға тырысамыз.

	Педучилищенің қыздары жатқан киіз үйдің түндігі жабулы, іргесі қымтаулы, еcігі түсірулі – жым-жырт, ішіндегілер әлдеқашан ұйықтап қалғандай.

	Оларға баруға, ойынға шақыруға ешқайсымыздың батылымыз жететін емес.

	Осылай әсі-сәрі болып тұрғанда сау етіп өзіміздің қыздар жетіп келді.

	Әншейінде оларды мұндай ойынға жалынып-жалбарынып, әкелеп-көкелеп әрең алып шығатынбыз, бірақ тап бүгін шақырмап едік, тіпті шақыру ойымызда да болмаған – сондықтан оларды ішімізден болса да ептеп жаратпай қалдық.

	Әрине, бұған қарап өз қыздарымызға көңліміз толмайтын еді деген ұғым тумауға тиіс, жоқ олар да жақсы еді, күні бүгінге дейін оларды кемсітейік, ойынға шақырмайық деген ой миымызға да кірмейтін, бірақ бүгін бәрі өзгерді, аяқ астынан дәл қасымызға бөтен, бейтаныс қыздар келді. Сондықтан да біздің оларға деген қарым-қатынасымыз ептеп өзгерді.

	Бұл біздің кінәміз емес, жалпы жастыққа тән кемшілік болар, өйткені ылғи осы ғой, басқа жақтың қызы қашанда өз ауылыңның қызынан әлдеқайда әдемі, әлдеқайда сұлу сияқтанып тұрады.

	Бұл кемшіліктен қыздар да құр алақан болмаса керек; егер қасымызға педучилищенің қыздары емес, басқа бір жердің кілең жігіттері көшіп келсе, олар да біз сияқтанып үй іргесінен сол жігіттерге көз тастар еді; ойын жасамақ болып от жақса, сөз жоқ, соларға барар еді. Бұған дәлел ретінде біздің аулымыздағы қыздардың өз жігіттерімізді менсінбей қит етсе қиян шеттегі біреулерге күйеуге шығуға дайын тұратынын айтуға болар еді. Шіркін, біздің ауылдың қыздары қайда кетпеген... егер олардың барған жерлерін нүктемен белгілеп, ауылмен екі ортаға қызыл сызық жүргізер болсақ, Қазақстанның қартасында сау жер қалмас еді...

	Міне, сол себептен де шығар, педучилищенің қыздарын көріп өз қыздарымызға «сатқындық» жасағанымыз үшін күнәһар болдық-ау деп көп уайымдай қойған жоқпыз.

	Ал сол күнгі ойынымыз бұрынғыдай көңілді, қызықты бола қоймады, өйткені өз қыздарымызбен әңгімелесіп, әзілдесіп тұрсақ та көзіміздің қыры педучилищенің аулы жақта еді...

	Бірақ олар сол қыбыр етпеген күйі жатты да қойды. Біз ызадан, күйініштен бір төбенің сексеуілін түгелімен тып-типыл етіп жағып, түннің бір уағында улап-шулап шатырымызға қайттық...

	***

	Біз де тірі жанбыз, алдымыз он бірінші класқа келіп (ол кезде мектептегі оқу онбіржылдық болатын) он сегізге жақындап, жігіттікке жеттік деп жүрген адамдармыз – ертесіне педучилищенің қыздарымен байланыс орнатуға батыл-батыл кірісе бастадық.

	Әуелі Айтпай, Бегеш сияқты «мықтыларымыз» барып, шеттеу жүрген бір-екі қызбен тілдесіп қайтты, әкелген хабарлары оншалықты жақсы емес еді; «Түнде ойынға неге келмедіңіздер» деп сұраған екен, аналар сылқ-сылқ күліпті. «Оларыңыз не... баланың ойыны... Әлдеқашан модадан шығып қалған нәрсе... Жігіт болсаңыздар би ұйымдастырмайсыздар ма» деген көрінеді. Біз биді немен жасаймыз, қазіргідей құшақтап жүретін магнитофон деген түсімізге де кірмейді, ең болмаса электр жарығы да жоқ, құм ішіндегі қоста сығырайған май шаммен отырған жұртта музыка қайдан болады, ауылда болса бір сәрі, онда сырнаймен де, баянмен де билей беретінбіз, әлгі Амантастан қауынға тойып алсам жаяу қашар едім дейтін Алпысбай табаны жерге тимейтін желаяқ қана емес, баянын басына жастанып жататын музыкант та еді; тойда, әртүрлі сауық кештерінде небір әндерді құйқылжытатын; жұрт соған ілесіп еденнің шаңын аспанға шығарып, мәз болып билеп жататын – бірақ ол баян бүгінде елде қалып кеткен. (Ойбай, жер түбіне сүйреп жүрсем сынып қалуы мүмкін деп Алпысбайдың өзі де алғысы келмеген; сендер ойын ойнап, той тойлауға бара жатқан жоқсыңдар, жұмысқа бара жатырсыңдар, баян дегенің зияннан басқа түк пайдасы жоқ деп мұғалімдеріміз де қарсы болған). Енді сол есімізге түскенде Алпысбайдың өзі де, өзгелеріміз де жатып кеп өкіндік.

	Ал жігіт болсаңдар би жасамайсыңдар ма деген сөз қыздардың бізді соншама теріс көрмейтіндерінің, кет әрі емес екенінің нышанындай еді – біздің бойымызда кәдімгідей батылдық ояна бастады. Түсте тамаққа келгенде де, егіс басында кездескенде де олармен сәлемдесіп, бір-екі ауыз әңгіме айтып қалуға жарадық.

	Кешкі тамақтан кейін біз педучилище қыздарымен байланысты қандай жолмен күшейте беру керек дегенді ойласып отырғанбыз – кенет сырттан музыка үні естілді. Бәріміз өре түрегеліп сыртқа шықтық, сөйтсек қыздар киіз үйлерінің алдында, ай сәулесінің астында баян әуеніне қосылып, дуылдатып билеп жатыр.

	Бізге арнайы шақырудың түкке керегі жоқ еді; бізге би болса, ол биде қыз болса жетіп жатыр еді – топырлап жетіп бардық...

	Әсіресе Алпысбайдың беделі сұмдық өсіп қалды, бір тәмпіш мұрын қара қыз өзінен әлдеқайда үлкен баянды әрең көтеріп тартып тұр екен. Алпекең бірден соған жармасты. Сонымен не керек, өткелі жоқ асау дарияның ар жағында тұрған қыздарға бер жақта тұрған біздерді көтеріп апарып қосып жіберген осы би болды.

	Жұрттың бәрінің делебесін қоздырып, жындандырып жібере жаздайтын селкілдек бидің жаңа-жаңа шығып келе жатқан кезі сол жылдар болатын – педучилищенің қыздары көбіне соны билейді екен. Және қазіргідей топтасып, дөңгеленіп тұрмайды, көбіне қыз бен жігіт болып екіден жұптасып билейді.

	Бірін-бірі білмейтін адамдарға бүйтіп билеу танысу үшін өте ыңғайлы еді...

	Үш-төрт биден кейін біздің жігіттердің біразы педучилищенің біраз қыздарының, педучилищенің қыздары біздің біраз жігіттердің аты-жөндерін біліп қалды.

	Мен танысқан қыздың аты – Пернегүл еді.

	Қазір есептеп отырсам жиырма жылдан артық уақыт өтіпті – бірақ қалай бірақ қалай танысқаным күні кешегідей көз алдымда.

	Жалпы, мен ол кезде өте ұяң едім, жақсы көрген, ұнатқан кісіге сөз айту деген дүниедегі ең ауыр; ең қиын нәрсе сияқты болатын; бірақ соған қарамастан ылғи әдемі қыздарды жақсы көретінмін. Өзің ұяң болсаң, сөйте тұра әдемі қыздарға ғашық болсаң онда «ғашықтық дертің», бұдан алатын соққың басқалардан он есе, жүз есе ауыр боларын мен кейін білдім. Өкінішке қарай, он бірінші класта жүргенде бұдан мүлдем хабарсыз едім...

	Міне, осы әдетіммен мен биге келген бойда топ ішінен ең әдемі қызды іздедім.

	Ала көлеңкеде қыз біткен бірінен бірі әдемі болып кете ме деймін – көпке дейін ешқайсысына тоқтай алмадым. Әрі тұрып, бері тұрып ақыры біреуі көңіліме ұнағандай болды.

	Бұл шашы бұйралау, бұрымын желкесіне түйіп қойған; қоңыр кофтасы бар, юбкасының етегіне артистердікіндей жіңішке желбіршек салған, бойы ортадан сәл жоғарырақ қыз еді. Бір-екі рет жүзін ай сәулесіне бұрған – сонда анығырақ байқап қалдым, қыр мұрынды, бидай өңді, ұзын кірпікті – бір сөзбен айтқанда, әдемі. Бірақ маған айрықша әсер еткен – көйлегінің етегіндегі желбіршек еді, мұндай желбіршек басқа ешкімде жоқ еді. Қыз сымбатты денесін сәмбі талдай мың бұралтып, иықтарын дір-дір еткізіп әдемі билейді, және сол сәтте қосыла тізесінен ғана төмен түскен әдемі желбіршек дөңгелейді.

	Қыздың аты Пернегүл еді – училищеде оқиды деген аты ғана, әйтпесе жасы бізбен қатар; оқуға сегізінші кластан кейін түскен, қазір үшінші курсқа келіпті.

	Қыз ақжарқын еді, менің қысыла-қымтырыла айтқан бір сөзіме он сөзбен жауап қайтарып, лезде біраз әңгімелесіп үлгірді.

	***

	Пернегүлді келесі көруім – ертеңіне, күріш басында болды.

	Күріш ору, жинау қазір де оңай емес, ал ол кезде тіптен қиын еді. Жатка, комбайн дегендер аз, барлары суы жөнді тартылмаған, жас баланың еңбегіндей былқылдап жатқан атыздармен жүре алмайды – сондықтан күріш көбіне қолмен орылады.

	Орақшыларды жыпырлап жатқан күріш атыздарына бірден, екіден бөліп салады. Әркімге бекітілген күндік норма бар – соны орындасаң абыройың, беделін асып, үйге ертерек қайтуыңа да рұқсат. Бірақ бұл оңайлықпен орындала салатын норма емес еді – үнемі еңкейіп орғасын қарың талады, белің ұйып қалады. Оның үстіне мен қойшының баласы едім – кішкене күнімнен атқа мінгем, қозы баққанмын, ал орақ оруға, кетпен шабуға келгенде кежегем кейін тартып, ісім мүлде алға баспай қояды. Сондықтан да күндік нормамның қанша тырыссам да жартысын да орындай алмайтынмын. Өзгелер екі-үш атызды бітіріп тастағанда мен сол баяғы бір жерде әлі қыбырлап жататынмын. Мұның әбден үйреншікті болғаны сонша, бұған өзім пәлендей қысылып-қымтырыла қоймайтынмын, шамам келсе істеп, шаршасам баулаған күріштің үстінде жатып, дем алып дегендей, ілдалдамен түскі тамаққа жетіп жүре беретінмін. Бүгін де осылай қимылдағанмын – таңертеңгілік, күн салқын кезде жұмысты жапырып жіберетіндей едім, түске қарай мазам кете бастады. Сосын орақты лақтырып жіберіп, белімді жазып, жаптың басына шығып тұрғанмын, анадай жердегі қалың қамыстың ішінен екі қыз шыға келді. Иықтарына салған орақтары бар. Бастарын орамалмен тұмшалап байлап алған. Жақындап келгенде таныдым – біреуі Пернегүл. Сәлемдесіп жатырмыз. Әп дегенде байқағаным – Пернегүл мен түнде ойлағандай соншалықты сұлу емес екен. Жүзі, бидай өңдіден гөрі сарғышқа келеді. Екі бетінің ұшында, мұрнының үстінде болар-болмас майда секпіл бар. Қабағы қатыңқылау ма қалай, маған бір түрлі жақтырмай қарайтын тәрізді. Оның есесіне қасындағы қыз көзі баданадай, жүзі аппақ, нағыз сұлудың өзі. Бәлкім, маған солай көрінген шығар...

	Жасыратыны жоқ, түнде мына көзі баданадай қызды байқамай, сепкіл бет қызбен танысқаныма кәдімгідей өкініп қалдым.

	– Қайда барасыздар? – дедім бұл өкінішімді білдірмеген болып.

	Көзі баданадай қыз сөзге жылдамдау екен, жауапты сол қайырды.

	– Осы жақта бір жалқау бала бар, қасында талай күннен бері бітпей жатқан атыз бар – соған барасыңдар деп бригадир жіберді.

	– Сірә, сол жалқау бала сіз боларсыз-ау, – деп Пернегүл сылқ етіп күліп, құрбысын қостап қойды.

	Менің мойындамасқа шарам қалмады – өйткені бригадир кеше ғана «өзің бір жұмысың өнбейтін адам екенсін, саған көмек жібермесе болмас» деп ұрсып кеткен, сол расқа айналды.

	– Е, онда іздеген атыздарыңыз мынау... Қазірден бастап ора беріңіздер, – деп ақыл айттым мен.

	Екі қыз атыздың жағасына қарай бет алды. Мен иығым сөлбірейіп еріп келемін. Пернегүлде үн жоқ, қасындағы қыз күңкілдеп сөйлеп қояды.

	– Мынау бір елдің шетінде, жаудың бетінде жатқан жер ғой. Қыздардың арасында, қосқа да жақын бұрынғы жеріміз әлдеқайда жақсы еді. Қарашы, сонша әбігерге түскенімізді.

	Сөзінде сенің кесірің болмағанда бізді мұнда жібермес еді деген айыптау бар секілденді.

	– Жалғыз өзім боп шамам келмей жатқаны ғой, әйтпесе қашан баяғыда бітіріп тастайтын едім, – деп ақталған болдым.

	Қыздар бірден жұмысқа кіріспес, әуелі сәл-пәл дем алып, әңгімелесе тұрар деп дәмеленгем, жоқ, екеуі келген бетте сыңсып тұрған күрішті шетінен ора бастады. Қолы қолдарына жұқпайды.

	Қарап тұра беру ыңғайсыз еді – «Мен де сіздерге көмектесіп жіберейін» деп мықтымсыған болдым. Пернегүл ақырын жымиды.

	– Рақмет! Әуелі өз атызыңызды бітіріп алсаңызшы.

	Сөзі кекесінмен емес, достық ниетпен, «ескі таныс» ретіндегі жақындықпен айтылғандай еді, көңілім жайланып, өз орныма қайттым. Бірақ бәрібір жұмысым өнген жоқ, қайта бұрынғыдан бетер құлдырады. Өйткені қимылым екі шоқып бір қарайтын қарғаның қимылындай еді; минут сайын басымды бір көтеріп, анадай жердегі қыздарға көз саламын, бірақ олар мен жаққа мойын бұратын емес. Екеуі кішкене екі комбайн сияқты, қимылдарын бәсеңдетпеген күйі қалың күріштің бір жағын кәдімгідей ойсыратып, жығып тастапты.

	Қыздар осы қалыптарынан тынбай бір жарым сағаттай орақ орды, сосын белдерін жазып, кішкене әңгімелесіп тұрды. Осы сәтті пайдаланып, қастарына жетіп бардым.

	– Қалай, жұмысыңыз өніп жатыр ма? – деді Пернегүл. Мен қыздармен бір сәт болса да әңгімелесе тұруға мүмкіндік туғанына сондай қуанышты едім.

	– Әрине, талай жерді жайпап тастадым, – дедім түк те қысылмай.

	Пернегүл өтірік айтып тұрған жоқсың ба дегендей бетіме сынай қарады. Сол сәтте екеуміздің көздеріміз түйісіп қалған, сонда аңғардым – қыздың көзінде бір сиқырлы сәуле бар екен. Ол сәуле бүкіл тұла бойымды сәуле бүкіл тұла бойымды бір-ақ сәтте шарлап шыққандай болды. Найзағай coғып өткендей дір ете түстім. Сосын әлгі сәуле лып етіп сөне қалды – қыз ұзын кірпіктерін төмен түсірген еді. Сосын секундтың оннан біріндей ме, жоқ әлде бірнеше минуттан кейін бе, ол жағы маған беймәлім, әйтеуір әлден уақытта қыз кірпігін қайта көтерді. Сонда жанарынан мүлдем басқа сәулені көрдім. Бұл әлгі өткір, адамның тұла бойын найзағайдай тілгілеп өтетін сәуле емес еді... Бұл сәуледе тазалықтың, пәктіктің, еркеліктің, наздылықтың, қара тас болсаң да ерітіп жіберетіндей ыстық шуақтың нұры бар еді; бұл нұр бұлттан шыққан күндей әсер етті, жан-жағына мың түрлі жарық, қуаныш құйыла жөнелгендей болды. Тіпті басым айналып бара жатқан тәрізденді, әншейіндегі ұяңдық, ұялшақтық жым-жылас жоғалды, мен енді болмаса қызды құшақтай алатындай едім, «Сені жақсы көремін... сондай жақсы көремін» деп құлағына сыбырлау үшін құшақтайтындай едім. Бірақ қыз дәл осы сәтте кірпігін қайта төмен түсірді, кірпігімен қоса екеуміздің арамызда берік әрі биік қақпа тұра қалғандай болды... Мен алға ұмтылып барып, селк етіп қайта тоқтадым. Осы сәтте қыз кірпігін және көтерді, бетіме бір қарады. Сонда жанарынан мүлдем өзге, үшінші түрлі сәуле көрдім. Бұл сәуле найзағайдай тілгілеп өтпейтін, еркелетпейтін, қуантпайтын. Мұнда өкініш пе, жазғыру ма, айыптау ма, әйтеуір мұндылау бірдеңе бар еді. «Үйбай, сен осындай жаман бала ма едің?! Сенің ойында шынымен сондай бірдеңе бар ма еді?! Ең болмаса ұялсаң қайтеді» деп тұрғандай.

	Мен көзімді тайдырып әкетпек болғанмын, оған шамам келмеді, сірә, жылан арбаған торғайлар осылай ететін болса керек – мен көзім бақырайып, қыбыр етпей тұра бердім...

	Пернегүлдің:

	– Жаптың басына барып, кішкене дем алайық, – дегенін естігенде барып кішкене есімді жиғандай болдым.

	Жаптың басы қалың шиен еді, үшеуміз соның үстіне отырдық. Мен әлгі әсерден арыла алмаған едім, Пернегүлдің бетіне қайта қарауға батылым жетпеді. Үшеуміз біразға дейін тіл қатысқан жоқпыз. Кенет Пернегүл сыңғыр етіп күліп жіберді.

	– Мына баланың адаммен танысайын деген ойы жоқ қой, тегі...

	Өзімнің кім екенімді айтуым керегі сонда барып есіме түсті.

	– Менің атым – Сәкен, – деген даусым жердің астынан шыққандай өлеусіреп әрең естілді.

	– Мынау менің ең жақын досым Айжан деген қарындасыңыз болады... Қарашы, жақсы қыз емес пе?! – деді Пернегүл жанарынан тағы да тентек сәулелер шашырап.

	– Иә... енді... солай сияқты, – дедім қыздың әлде шын, әлде мазақтап отырғанын түсіне алмай.

	– Өзің күріш ора алмайсың, өзің қызбен таныса алмайсың, сонда қандай адам боласың, – деп Айжан одан сайын төндіріп қойды.

	Училищенің аты – училище, соны арқаланған мына екі қыз әлі мектеп қабырғасынан шыға алмай жүрген мені баласынып, әдейі тиісіп отырғаны анық еді. Соны білсем де қарсы шабуылға шығып ұстаса кетуге батылым жетпеді. Не тауып айтарымды білмей, төмен қарадым.

	– Бұл баланың үндей алмай отырған себебі бар, – деді Пернегүл тағы да күліп, – Түндегі биде менімен танысып еді, енді соған өкініп отыр.

	– Үйбай, онысы несі?! Танысқаны дұрыс-ақ, өкінгені қызық екен, – деп Айжан түкке түсінбеген әрі таңырқаған рай білдірді.

	– Өкінетіндей де, жағдайы бар, – деді, Пернегүл, даусына үлкен құпия айтатындай мәпер беріп. Сосын сөзінің аяғын айтпай сәл кідіріп қалды. Мұнысы дауыл алдындағы тыныштық секілді еді, қыздың бір пәлені төндіріп келе жатқанын сезіп тұла бойым мұздай болды. – Өкінетін жағдайы, – деп Пернегүл Айжанға және қарап қойды, – Бұл бала жаңа сені көре сап сұмдық ғашық боп қалды. Міне, сондықтан да өкінеді... Түнде Пернегүлмен емес, Айжанмен неге таныспадым екен дейді...

	Ең үлкен қылмыс үстінде масқара болып ұсталған ұры да мұндай күйге түспес – мен қара жердің жарығы болса кіріп кетуге дайын едім. Ал қыздар тышқанмен ойнаған мысық сияқты мәз, мені одан сайын қыспаққа алып барады.

	– Қойшы-ей, оны қайдан білесің?! – деп өтірік шошып кеткендей болды Айжан.

	– Қайдан білгені несі, жаңа байқаған жоқсың ба, сені көргенде көзі шоқша жайнап кетті.

	– Үйбай, менің жігітім бар емес пе, енді қайттім?! – деді Айжан.

	– Ол жігітіңнен мына бала әлдеқайда жақсы сияқты... Мүмкін ойланарсың... – деді Пернегүл.

	Қыздардың әңгімелері зың-зың етіп әлдеқайдан естіліп жатқандай. Оларға бірдеңе деп жауап қайтару керек екенін білемін – бәлкім, шынында ғашық едім деп келісе салғаным дұрыс шығар, бәлкім екеуін де сазға отырғызып кететін бір керемет әзіл тауып айтуым керек болар; мүмкін үн-түнсіз орнымнан тұрып кете бергенім жөн бе – әйтеуір үндемей отыра бермеуім керек еді. Бірақ соны біле тұра түк әрекет жасай алмадым. Әлде аяды, әлде шаршады, әйтеуір бір кезде қыздар зәлім мысықтың қолға түскен бейшара тышқанмен ойнайтын ойынын доғарды. «Ойбай, баланың жанын қинамайық, онсыз да күріш ора алмай жатыр еді, енді мүлдем тұралап қалар» – деп сылқ-сылқ күліп, орындарынан тұрып, жұмысқа кірісті. Мен де аяғымды сүйрете басып, өз атызыма келдім. Бірақ ораққа қолым бармай қойды, миымның түкпірінен инедей шаншып бір сұрақ кетпейді. «Айжанға көзім түскенін Пернегүл қалай біліп қойды?! Қалай біліп қойды?!» деймін жынды адам сияқтанып күбірлеп. Мүмкін жай әзілдей салған шығар, сезікті секірер деген, сосын өзім босқа шошып кеткен болармын деймін. Сөйтсе екен деп шексіз тілеймін. Бірақ қалай болғанда да қыздарға енді қайтіп қарай алмайтындай, жандарына жақындауға батылым жетпейтіндей күйде едім. Бірақ түске қарай мені қыздардың өздері шақырды.

	– Ей, Сәкен, тамаққа барасың ба?! Жүр, – деп айқай салған. Содан үшеуміз бірге қайттық. Қыздар әлгіндей емес, маған оңды-солды әзіл айтып, келеке етулерін доғарған, кәдімгідей сыпайы, салмақты сөйлеп келеді. Ара-арасына «Сіз жаңа бізге ренжіп қалған жоқсыз ба?» деп сызылып қояды. Мен неге ренжимін, ренжімек түгіл қайта кеудеме кәдімгідей жел бітіп, мәз болып келе жатқанмын. Өйтетін де ретім бар, бұл кезде орақшылардың бәрі де біз сияқтанып дала қосына қайта бастаған, енді солардың бәрінің көздері менде секілді. Әсіресе бірге оқитын балалардың «ойбай, анаң қара, Сәкен педучилищенің бір емес екі қызымен әмпей-жәмпей болып келе жатыр» деп әрі қызыға, әрі қызғана айтатыны анық...

	***

	Сол күннен бастап менің кластастар арасындағы беделім сұмдық өсе бастады. Бұрын мен күріш орып жатқан жерге ілуде бір болмаса жұрт көп келе қоймайтын, енді жұмысымызды бақылап жүретін бригадирлердің, мұғалімдердің көзі тайса болды, күріш арасындағы шоқ-шоқ қамыстың ана тұсынан да, мына тұсынан да балалар жылт-жылт етіп шыға келетін болды. Әрине, мені сағынып, көргісі келіп өліп бара жатқандарынан келмейді, менің жанымдағы қыздарға келеді. Несін жасырайын, әуелгі кезде бұл менің көкірегімде кәдімгідей қызғаныш оятқан (тойымсыздық дегенді қойсайшы, қыздың екеуін де – Пернегүлді де, Айжанды да қатар қызғанатынмын), бірақ көп ұзамай мұның бір жағынан пайдалы екеніне де көзім жетті. Өйткені балалар келгенде жай, қыздарды көріп, қарап қана отырмайды, кейде бізге қол ұшын беріп көмектесіп те тастайды. Бұл, әсіресе маған дұрыс болды, таусылып бітпейтіндей көрінген атызды екі-үш күнде еңсеріп тастадым; өмірімде бірінші рет жұмысты жақсы істегенім үшін мақтау еститін дәрежеге жеттім. Бұл менің көкірегімдегі лапылдаған қызғанышқа кәдімгідей су сепкендей болды, балалардың келгенін жақтырмай тұрсам да қуанған секілді қарсы алатын болдым.

	***

	Әрине, қаншалықты жақсы атты болғың келгенмен жұмысты ұзақты күн тынбай істей бермейсің, біз де жиі-жиі демалатын едік... Дем алып отырғанда көбіне ән айтатын едік. Осыны ойласам, есіме сол бір кездегі әндер түседі. Әрине, әр кезеңнің өзінің әндері болады, кейін, арада ондаған жылдар өткенде артта қалған өмірді ойлап отырсаң, кейбір оқиғаларды еске түсірсең сол әндер көкірегіңде қайта жаңғырады, жүрегіңді шымырлатып, сағынышыңды оятып, әлдеқайдан баяғы қалпымен сыңсып құлаққа келеді.

	Амантаста қалған алыстағы күндерді жазып отырғанда менің де көкірегімде осындай бір сағынышты ән сызылып естілумен болды.

	Әннің сөзі қазақша еді, бірақ әуені қазақшадан гөрі қырғызшаға келетін, және ол әннің біздің ауылға келу тарихы да түсініксіз болатын; бұрын мұндай әнді ешкім айтпайтын, радиодан да, анда-санда келіп тұратын артистердің де аузынан естіген емеспіз; бірақ ол белгісіз қиырдан жеткен жыл құсындай аяқ астынан пайда болды. Сосын бәрімізді баурап алды. Әннің сөздері әлі күнге түгелімен есімде:



	Тау басында малина,

	Теріп берсем жейсің бе?!

	Он сегіз бен он тоғыз жас,

	Айналып келер дейсің бе?!



	Ән әсіресе Әмірбек деген кластасымыздың орындауында өте керемет естілетін. Жұмыстан шаршаған кезде жан-жақтан жиналған бір топ бозбала ортамызға Пернегүл мен Айжанды алып, Әмірбектің әнін тыңдап отырар едік. Әмірбек екі көзін алысқа, тұңғиық аспанға қадап, дүниенің бәрін ұмытып беріле шырқайтын. Оған қыздар қосылатын, әнді одан сайын құлпыртып, неше түрлі сөзбен, сиқырлы иірімдермен көтеріп әкететін.



	Он сегіз бен он тоғыз жас,

	Айналып келер дейсің бе?!



	Біздің бәріміз де он сегізге келіп қалып едік, қыздар да соның ол жақ, бұл жағында болатын, сондықтан да он сегіз жастың қайта келмейтініне сенбейтін едік, тіпті мәңгі-бақи осындай жас болып, көңіліміз алып ұшқан бозбала болып жүре беретін секілденетінбіз; бірақ, сонда да әнді тыңдап отырғанда отырғанда кеудемізде бір мұң оянатын, өмір дегеннің біз ойлап жүргендей соншалықты нұрлы, мәңгілік жарқын емес екенін, онда да өткінші, өкінішті нәрселердің жетіп артылатынын бұлдыр-бұлдыр сезінетінбіз.



	Отыр... отыр орындыққа,

	Аяқтарың талмасын.

	Аяқтарың талса талсын,

	Құрбының көңілі қалмасын.



	Біз бұл әнге күмәнсіз сенетін едік. Қыздардың көңілін қалдыруға, ренжітуге болады-ау деген ой қаперімізге кірмейтін. Арамыздағы екі қызға – Пернегүл мен Айжанға да осындай ұғыммен қарайтынбыз, артық сөз айтып қалмауға тырысатынбыз; жүздеріне де көзіміз өтіп кетпесін дегендей жасқаншақтай қарайтынбыз...

	Өйткені біз әлі он сегізде ғана едік...

	***

	Кейде біз Пернегүл, Айжан үшеуміз оңаша отырып қаламыз. Қыздар өзге балалардың көзінше сыпайы, көп сөйлей қоймайды, ал оңаша қалсақ екеуі де сайрап қоя береді.

	– Ә, бала, осы сенің қызың бар ма? – дейді Айжан әңгімені тура бүйірден қойып.

	Мен басымды шайқаймын. Оларға керегі осы – одан сайын тергей түседі.

	– Қойшы, неге жасырасың? – дейді Пернегүл, сыңқ етіп күліп қойып. – Сен талай қыздың басын айналдырған пәлесің ғой, әне қарашы, көзің-ақ айтып тұр.

	– Үйбай, қу жігіттердің бәрі осындай келеді. Әуелі ұялғансып жүреді де, сосын басыңды айналдыра бастайды, – деп Айжан төндіріп қояды.

	– Ойбай, не дейдт?! Біз анау-мынауды айтып сөйлей береміз, ендігі жерде байқау керек десейші!

	– Кеше бар ғой, Сәкенмен оқитын бір қыз маған жаман көзімен қарады... Құдай-ау, сол осының қызы!

	– Құрысын, Сәкенді бізден қызғана ма?! Неге қызғанады?! Бригадирдің бұйрығымен бірге жұмыс істегеннен басқа түк жазығымыз жоқ қой.

	Қыздардың әңгімесі осы – жан-жақтан анталаған шабуыл, менің жағдайым белгілі – шамам келгенше қорғану. Әуелгі кездерде қыздардың шабуылы соншама тегеурінді болды – қай-қайдағы қитұрқы сұрақтарды қарша боратып, мысымды басып, түтіп жеп қоя жаздайтын, бірақ қорқақты қуа берсең батыр болады деген сөз рас екен, біртіндеп менің де тілім шықты, қыздарға қарсы сөйлейтін әлгіндей сұрақтарды өздеріне де қоятын дәрежеге жеттім. Қорғаныстың ең үлкені қарсы шабуыл екенін жігіт болып алғаш рет ұғына бастадым.

	Шабуылға шыққандағы алғашқы сөзім мынау еді:

	– Айтқыш болсаң өздерің айтыңдаршы осы сендердің жігіттерің бар ма?!

	Бұл сөз соншалықты күйретіп тастайтындай соққы емес еді, дәлірек айтқанда бұл шабуылдан гөрі барлауға көбірек ұқсайтын, бірақ осының өзі-ақ қарсыластарымның арасында кәдімгідей абыржушылық туғызды.

	– Үйбай, мына бала не дейт?! Біздің жігіттеріміздің бар-жоғын қайтеді?! – деді екеуі қосарлана.

	– Жоқ, айтыңдар!.. Неге жасырасыңдар?! – дедім мен өз дегенімнен қайтпай.

	– Үйбай, бізге кім қараушы еді, жігіт қайдан болсын, – деп қашыртты Пернегүл.

	– Е, білем ғой. Әскерде жүрген ана жігіт ше?! Не, ол жігіт емес пе?! – дедім мен.

	Мұным жәй бопса еді. Біздің ауылдың жігіттері әскерге кетсе болды, таныс-біліс қыздарының бәріне боратып хат жазып жататын – бұлардың да сондай біреу-міреуі бар шығар деп ойлағанмын. Сөйтсем дәл үстінен түсіппін – Пернегүл қызарып кетті.

	– Е, ол жәй... әншейін... Бір мектепте оқыған танысым ғой, – деді күмілжіп.



	Бірінші жеңісім мені кәдімгідей масайратып тастады. Бойымда бұрын-соңды болмаған батылдық оянды. Осы дәндеген қалпыммен шабуылды жалғастыра беруге бекіндім. Бұл шабуылдың реті ертесіне, түске таман келді. Мен басымды көтеріп қыздар жаққа көз тастап қойып, орақ орып жүргенмін, бір кезде қарасам Айжан әріректегі қалың қамысқа қарай кетіп барады екен. Бау байлайтын құрақ орып әкелуге бара жатқаны анық еді. Пернегүл үйілген баудың күншуақ бетінде дем алып отыр. Қыздың жалғыз екенін көргесін, қолымдағы орақты лақтырып тастап солай аяңдадым.

	– Сіздің қасыңызға отыруға болар ма екен?! – дедім. Бұл сөзім сондай тапқырлық болып көрінген, даусым өте батыл шықты. Пернегүл де соны аңғарса керек, әуелі бетіме таңырқай қарады, сосын қалың баудың ортасына қарай сәл-пәл ығысты.

	– Отыр, – деді.

	Мен қыздың иығына иығымды тигізіп тізе бүктім. Маңайда жан жоқ, дүние тып-тыныш, жер бетінде тек екеуміз ғана сияқты едік... Сол себептен бе екен көп ойланып жатпастан және бір ауыз сөз айта салдым.

	– Пернегүл, білесің бе, саған бірдеңе айтайын деп жүр едім.

	Шынына келсем, не айтатыным өзіме де жұмбақ еді, барлық бозбалалар сияқты көкірегімдегі аласапыранды, болмашыдан лап етіп гулей жөнелетін өртті тілмен қалай айтып жеткізуге боларын мүлдем білмейтінмін. Сондықтан әлгі сөзді айтарын айтсам да арты не болар екен дегендей бір сәт тым-тырыс бола қалдым. Бәлкім, шынында сөйтті, әлде маған солай көрінді – әйтеуір Пернегүл селк еткендей, сосын жүрегі тарс-тұрс сoғa женелгендей болды.

	– Иә, не айтпақшы едің? – деді даусы ақырын шығып.

	– Мен... Мен... – Бұдан әрі күмілжіп үндей алмадым. Бірақ айтылар сөз айтылып кеткен еді, енді маған шегінетін жер жоқ болатын, қалай да бірдеңе деуім керек еді, содан дарияның тұңғиығына қойып кеткен жанкешті жүзгіш сияқтанып, көзімді жұмып Пернегүлді... бас салдым. Отырған күйінде қапсыра құшақтағанмын; қыз тыпыр ете алмай қалды, мен сол бойда қыздың үлбіреген бетінен сүйіп алдым. Маған қыздың беті от болып өртеніп тұрғандай көрінді, бәлкім, сол от есімді жинатқан шығар, құшағымды жазып жіберіппін. Пернегүл орнынан ұшып тұрды. Маған мойнын бұрған да жоқ, Айжанның артынан қалың қамысқа қарай жүгіре жөнелді.

	Мен ауыр қылмыс жасаған адамдай сілейіп отырдым да қалдым.

	***

	Осы күннен бастап менен маза кетті, Пернегүлді сүймеуім керек екен, сүйгесін пәлеге қалдым, жатсам да, тұрсам да соны ойлаймын, түнде, тас қараңғы жерде жатып соның бейнесін көремін, күріш басына барсам алдымен соны іздеймін. Бірақ Пернегүлдің мінезі күрт өзгерді, бұрынғыдай ақжарқын емес, мені сөзбен шымшылауын қойған, әзіл айтуын доғарған, бетіме тура қарамайды, қарсы келіп қалса көзін тайдырып әкетеді. Әмірбектер келіп ән салса қосылмайды, менен қашқақтап әрірек барып, өзімен өзі үнсіз отырады да қояды. Мен үшін бұдан асқан азап жоқ еді, ана жолы құшақтағанда жағыма тартып-тартып жібергенде, болмаса ел-жұртты шулатып ұрыс шығарғанда маған бұдан әлдеқайда жеңіл болатын еді, онда мәселенің басы ашық, қыздың мені мүлдем жақсы көрмейтінін түсініп, үмітімді үзер едім, сосын бір күн қайғырып, екі күн қайғырып артынан басылар едім, ал қыздың мына жағдайын түсінбей басым қатты. Мені жек көре ме, егер жек көрсе неге бірден тойтарып тастамайды, жақсы көре ме, жақсы көрсе неге сөйлеспей қояды – бұл мен сияқты он сегіз жасар жігіт үшін шешілмейтін сұрақ еді. Егер мұндай жағдайға бұдан бес-алты жыл кейін ұшырасам бүйтіп басым қатпас еді, мен онда Пернегүлді оңаша ұстап алып: «Айналайын, сен мені кешір, бірақ жасыруға және шамам жоқ, мен сені сондай жақсы көремін, сол үшін де құшақтағанмын, ал сен неге сөйлеспей жүрсің?» деп қадалып тұрып алар едім. Тіпті болмаса үн-түнсіз барып тағы құшақтар едім және ана жолғыдай жібере салмас едім, сөйтсем ол маған неғылар еді, қолындағы өткір орақпен басымды кесіп алар ма еді, әй өйте алмас еді, тіпті жағыма тартып жіберуі де неғайбыл еді, оның есесіне қыздың өзіме деген ойын, көзқарасын бірден білер едім. Өкінішке қарай, ол кезде бұл менің қаперіме де кірмейтін, сондықтан да бұл оқиғаны өте күрделі нәрсе деп есептедім, одан жол тауып шығудың ешқандай мүмкіндігі жоқ секілденді, енді тек Алпысбайдың айтқанын істеп, бәріне қолды бір-ақ сілтеп Амантастан ауылға қарай жаяу қашу ғана қалғандай еді, бірер күн өткенде сөйтуім де мүмкін еді, бірақ...

	Түскі тамақты ішіп, жұмысқа бару үшін есік алдына шығып тұрғанбыз, анадайдан Пернегүлді көрдім. Жанында ешкім жоқ – жалғыз. Мен жай өтіп бара жатқан адам болып қасына жақындадым. Бұрылып жүре берер деп ойлағанмын, жоқ, Пернегүл мені қыбыр етпеген күйі қарсы алды.

	– Сәкен, мен ауылға бара жатырмын, – деді сосын амандық-саулық жоқ... Жүзіне қарасам жылайын деп тұрған сияқты.

	– Не болды?! Жайшылық па? – дедім.

	– Апам ауырып қалған көрінеді... Соған шақыртыпты, – деді. Көзінен мөлт етіп жас көрінді – Қазір кетейін деп тұрмын.

	Мен не істерімді білмей абдырап қалдым.

	– Жай... сені сағынған шығар... Сосын шақыртқан болар, – дедім, жұбатқан болып.

	– Қайдам, әйтеуір зәрем ұшып тұр, – деді Пернегүл. – Қазір орталыққа машина жүреді екен, соны күтіп тұрмын.

	– Онда сені шығарып салайыншы, – дедім мен.

	– Қой, несіне әуре боласың, – деді Пернегүл. Бірақ даусынан соншама қарсы емес екені білінді. Орталыққа баратын көлік – азық-түлік әкелген жүк машинасы екен, оның кабинасына бригадирдің әкесі болса керек, үстінде шұбатылған шекпені бар қорбиған дәу шал отырып алыпты. Пернегүл екеуміз үстіне жайғастық, жүргізуші жас жігіт екен, қызды көргенде жымың-жымың етіп, кабинаға шақырған – Пернегүл бас тартты. Бұған кәдімгідей ішім жылып, қуанып қалдым. Қыздың қасына отырмағанына іші күйген жүргізуші жігіт машинаны қазынды жолмен салдыратып айдай жөнелді, сірә, ол мені оңаша қалғасын қызбен арқа-жарқа болып әңгімелесіп, жетісіп келе жатыр деп ойласа керек. Бірақ біз үнсіз едік, екеуміз де әлденеден қысылатындаймыз, сөзді неден бастауды білмейтіндейміз, осылай келе жатқанда жолдың ана шетіне бір, мына шетіне бір соғылып зымыраған машина төбесінен біреу қойып жібергендей үні өшіп, тұрды да қалды. Жүргізуші стартерді бажылдатып әрлі-берлі басып, болмағасын кабинасын ашып, басын сыртқа шығарды. Иә, оңаша қалып екеуің не істедіңдер дегендей бізге ежірейе қарайды.

	– Кешіріңдер, бұдан әрі жаяу баруға тура келеді. Май таусылып қалды, – дейді.

	– Мына пәдеріңе нәлет не дейді?! Майы таусылғаны несі?! Бағана ауылда тұрғанда құйып алмай не бітіргесің?! – деген шалдың даусы естілді.

	– Абыр-сабырмен жүріп ұмытып кетіппін, – дейді жүргізуші түк қиналмай. – Оның үстіне осы маймен де жетіп қалармыз деп ойлап едім...

	– Енді не істейміз? – дедім мен.

	– Не істеуші едік... Олай-бұлай өткен машина кездескенше тұрамыз...

	– Ол машина қашан өтеді? – деп шыр ете түсті Пернегүл.

	– Е, оны қайдан білейін, – дейді анау түк саспастан. – Мүмкін кешке, мүмкін түнде... Тіпті қонып қалмасақ жарар еді... – Сөзінің райы қонып қалсақ жақсы болар еді деген сияқты.

	– Апырмай, енді қайттік?! – деді Пернегүл жыларман болып. – Жаяу кете берсек, ауыл алыс па?!

	– Алыс болмағанда ше?! Кемінде жиырма шақырым, – деп жүргізуші қара аспанды төндіріп қойды. Кабинада отырған шал қорбаңдап жерге түсті.

	– Қайдағы жиырма шақырым, – деді сосын жүргізушіге жақтырмай қарап. – Төтелеп жүргенде жеті-сегізден аспайды.

	– Ойбай, екі ортада канал бар ғой. Күннің салқындап кеткені мынау, одан қалай өтеміз? – деді жүргізуші.

	– Каналға жаяу адам өтетін көпір салынған.

	Шалдың соңғы сөзін естігенде Пернегүл қуанып кетті.

	– Онда біз бара берейік... Совхоздағыларға сіздердің хабарларыңызды жеткізерміз, – деді.

	– Әп, бәрекелде! Сөйткендерің жөн, – деді шал. Сосын екеумізге көпірді қалай тауып баруға болатынын дұрыстап түсіндіріп берді.

	***

	Сентябрь айының соңғы күндері еді, күз жылдағыдан ерте түскен, су суық, жер бетін таңертеңгілік боз қырау басатын болған, оның үстіне бүгін аспан бұлттанып, теріскейден суық жел көтерілген. Бұл бізге бір жағынан жақсы болды, ыққа қарай жүріп, ілезде біраз жер ұтып тастадық. Шалдың айтуынша көпірге көкпекті жарып өтетін жалғыз аяқ жол апаруға тиіс еді – бір төбеден асқанда соған түстік. Бұл адам аяғы сирек тиетін, өше бастаған сүрлеу екен, екі кісі қатар жүруге сыймайды; амал жоқ мен алда, Пернегүл артта, қаздай тізіліп келеміз. Әрегідік мойнымды бұрып, кейінгі жаққа қарап қоямын; қызда үн жоқ, мен бұрыла бергенде жанарын тайдырып әкетеді. Осылай жүріп отырып бір сағаттың шамасында каналға жеттік. Бұл ені әжептәуір, екі жағына сыңсып қалың қамыс өскен, терең канал екен, суы біраз орта түскенмен лайланып ағып жатыр. Екеуміз жағаға келіп, аңтарылып тұрып қалдық, шалдың жаяу адам өтеді деген көпірі көпірге ұқсамайды екен; бұл қабығы аршылмаған жалғыз бөрене еді, және өзін судың үстіне әлдеқандай бір олақ адамның қалай болса солай тастай салғаны байқалып тұр – шетін жайлап басып едім жауыр болған есек сияқты қиқалаңдап, қозғалып кетті.

	– Ойбай, мынадан мен қалай өтемін?! – Бұл Пернегүлдің жаяулатып жолға шыққалы дұрыстап айтқан бірінші сөзі еді. Мен не дерімді білмедім, мына қыл көпірден қыз түгіл менің өзімнің жігіт басыммен аман-есен өтуім екі талай еді...

	– Каналдың аяғын айналып, басқа көпір іздейтін шығармыз, – дедім күмілжіп.

	– Онда орталыққа бүгін жете алмаймыз ғой... Мен қалайда түнгі поезға үлгіруім керек, – деді Пернегүл жыламсырап.

	Мұнысы маған «жігіт емессің бе, бір амалын тапсайшы» дегендей болып естілді, сосын жалғыз бөренеден салынған «қыл көпірден» нар тәуекел деп өтіп көрмек болдым. Үстімде ұзындау курткам бар еді, соны шешіп тастап, бір басып, екі басып көпірдің үстіне шықтым, екі қолым екі жақта, теңселіп жүріп келе жатырмын. Лай суға әне құлаймын, міне құлаймын деп ойлап қоямын, жоқ, бір кезде аман-есеп арғы бетке жеттім. Қуанышымда шек жоқ еді, Пернегүлге: «Көпір мықты екен, мен сияқтанып жүрсең ештеңе етпейді, өтесің де шығасың» деп дауыстадым. Пернегүл әрлі-берлі ойланып, ақыры туфлиін шешіп, носкишең өтпек болды. «Қасыңда, қолыңнан ұстап, демеп жүрейін» дегенмін, «кедергі жасайсың» деп жуытпады. Мен не істейін, жағада үн-түнсіз қарап тұрмын. Қыз жел шайқаған сәмбі талдай ақырын теңселіп, жылжып келе жатыр. Міне, каналдың орта тұсынан асты, енді бір аттаса жағаға да жағаға да ілігеді. Бұған кәдімгідей сеніп, көңілім орнына түсе бастаған – кенет... Кенет анадай жерден, каналдың биік жар қабағының ар жағынан бір жаман қарғаның қарқ етіп далбақтап ұшып шыға келгені. Біздің жақта қарға желді күні жерге соғыла жаздап төмендеп ұшады және көбіне желге қарай ұшады, мынау да сондай қарғаның бірі еді; алыстан көрінбей, тура канал жағасына жеткенде қайқаң етіп жоғары көтерілген, оның үстіне қарқ еткен дауысы да қоса естілген. Пернегүл селк етіп, жалт қараған. Жалт қараған бойда аяғы тайып кетіп суға күмп ете түскен.

	Мұның бәрін мен арада талай жыл өткесін тәптіштеп жазып отырмын, ал ол кезде түкке де түсінбей қалдым, Әйтеуір бәрінің қас пен көздің арасында болғаны анық бір қарасам Пернегүл каналдың ортасында тұр. Лай су тура иегіне жақындайды. Мен құлаймын-ау дегенді ұмытып бөрененің үстімен барып, Пернегүлді жағаға алып шықтым.

	Пернегүлдің тұла бойы түгел малмандай болған, үстінде қалың свитері, ұзын көйлегі бар еді, соның етегінен су жерге сорғалап ағып тұр. Лезде қалшылдап тоңа бастапты, тісі тісіне тимейді. Көзі бақырайып кеткен, бірақ үн жоқ.

	Қалтамда әлденеге керек болар деп ала шыққан cіріңке бар екені есіме түсті, бұдан әрі ойланған жоқпын, канал жағасындағы қалың сексеуілді шетінен қиратып сындыра бастадым. Сәлден кейін лапылдап жанған от аспанға шалықтады. Бұл кезде Пернегүлдің тоңғаны сонша ерні көгеріп, сөйлеуге шамасы келмей қалған, мен отқа жақындатып, свитерін шешуге көмектестім. Көйлегі денесіне жабысып қалыпты, бұл күйінде жылына қоятын түрі жоқ.

	– Мұны да шешсең қайтеді? – дедім сосын көйлегін нұсқап. Пернегүл денің сау ма дегендей бетіме аңтарыла қарады.

	– Суық тигізіп алуың мүмкін... Мен курткамды берейін... Соны киіп көйлегіңді де кептіріп ал, – дедім мен.

	– Жарайды... Тек сен әрмен қарап тұр, – деді Пернегүл дірдектеп.

	Мен айтқанын орындадым. Әлден уақытта бұрылсам Пернегүл көйлегін шешіп менің курткамды киіп алыпты. Куртка кең, қолпылдап тұр, етегі тізесіне бір қарыстай жетпейді; әншейінде болса Пернегүл мені мына түрінде маңайына жуытпас еді, енді оған шамасы жоқ, жалаңаш тізесін оттың қызуына төсеп, көйлегін кептіруге әрекеттеніп жатыр.

	Гуілдеп жанған сексеуілдің қызуы қоя ма, көйлектің де, свитердің де буы бұрқырап, ілезде кеуіп шыға келді. Қыздың да ерніне қан жүгірді, дірдектеуін қойып, беті гүл-гүл жайнап жылынып қалды.

	Осы күтпеген оқиға біздің арамыздағы біраздан бері қалыптасқан көзге көрінбес кедергіні бір-ақ сәтте бұзып, жоқ қылып жіберген тәрізденді.

	Пернегүл әлгінде ғана көзі бақырайып, үстінен су сорғалап тісі тісіне тимей дірдектеп тұрғанын ұмытып, мәз болып, күле бастады.

	– Әлгі жаман қарғаның қайдан келгенін білмеймін, әйтеуір қарқ еткен дауысы дәл құлағымның түбінен шыққандай болғаны, – дейді.

	– Содан бір қарасам лай судың ішінде басың қылтиып тұр, – деп қосыла күлемін мен де.

	– Үйбай, өзіңнің мына курткаң модный ғой, – дейді Пернегүл бұрынғы әзілкеш, ақ жарқын дауысымен, жалаңаш тізесіне қарап қойып. – Осы күйімде биге барсам жұрт қызыққаннан қырылып қалатын шығар.

	– Туфлиіңді шешкенің дұрыс болды... Әйтпесе ол су түбінде... батпақтың арасында жоғалып, жалаңаяқ қалады екенсің, – деймін мен.

	– Өзің бір жүрген жерің улыған-шулыған, қырсық бала екенсің, – деді Пернегүл. – Біресе бензин таусылып, біресе көпірден құлап... мұндай пәлені ешуақытта да көрген жоқ едім...

	Маған салса осылай әңгімелесіп мәңгі-бақи отыра беруге дайын едім, бірақ Пернегүл асыға бастады. Мені тағы да теріс қаратып қойып көйлегі мен свитерін киіп алды... Сосын кідірмей жүріп кеттік... Бір белден асқанда совхоз орталығының төбесі көрінді...

	***

	Сол күні түн ортасында мен Қызылорданың вокзалынан Пернегүлді жолға шығарып салып тұрдым. Соңғы сәтке дейін менің әңгімелерім көп сияқты еді, бірақ, өкінішке қарай, ешқайсысын да айта алмадым, тек қыз вагон тепкішегіне аяқ сала бергенде шап беріп қолынан ұстай алғаным есімде.

	– Амантаста қайта кездесе алмасақ мен сені қайдан табамын? Адресіңді тастап кетсейші, ең болмаса хат жазып тұрайын, – дедім. Пернегүл поезға мінер-мінбесін білмегендей бір сәт ойланып қалды. Сосын маған жалт бұрылды. Вокзалдың самаладай шамдары жүзіне тура түскен еді – жанарынан мұң ба, өкініш пе, бірдеңе аңғарылғандай болды. Дауысы сәл-пәл дірілдеп шықты.

	– Хат жазып қайтесің, біз енді кездеспейтін шығармыз, – деді. Әншейіндегідей әзілдеп тұрмағаны анық еді – денем бір түрлі болып кетті. Пернегүл соны аңғapca керек – нәзік саусақтарымен бетімнен ақырын сипап қойды. Жанарынан мұң сезілгендей болды. – Жарайды, бәрін кейін түсінесің ғой, – деді. Сосын жымиды. Кірпігін қайта көтерген, әлгі мұң жым-жылас жоқ еді, енді еркеліктің, наздылықтың сәулесі жалтылдап тұрды. – Білесің бе, екеуміз қайтып кездеспейтін сияқтымыз. Жүрегім анық сезеді, біз ешқашан да кездеспейміз... Сондықтан да...

	Мен аузымды ашамын дегенше өкшесін көтеріңкіреп, бір қолын иығыма салып, бетімнен оттай ыстық ернімен бір сүйді де жалт бұрылып, вагонға мініп жүре берді. Ең болмаса артына бұрылып қараған да жоқ...

	Мен болсам мұның бәрінің не өңім, не түсім екенін ажырата алмай, есеңгіреп тұра бердім. Бір қарасам поезд әлдеқашан кетіп қалыпты... Перрон жым-жырт, бос...

	***

	Мен әңгімемді осымен аяқтасам да болар еді, өйткені Пернегүлдің баяғы айтқаны келді, екеуміз содан қайтып кездескен жоқпыз, мен оны педучилищеге іздеп бара алмадым, оған уақыт да болмады, батылым да жетпеді, ең бастысы іздеуге соншалықты асыққан да жоқпын, өйткені он сегіздегі бізге алдымызда жастық шақ дейтін шетсіз-шексіз ұзақ дәурен жатқандай көрінетін. Сол шетсіз-шексіз ғұмырдың бір кезеңінде Пернегүлмен қайтып кездеспеуім мүмкін емес секілденетін, соған сеніп жүріп жылдар дегеннің қалай ағып өтіп жатқанын байқамай да қалыппын. Сол аққан жылдар Пернегүл деген әдемі қызды өзімен бірге әлдеқайда алып кеткендей еді, менің оған деген кіршіксіз сезімімді (егер шынымен сондай сезім оянған болса) бірте-бірте суытып, ұмыттыруға айналған еді. Тек әрегідік, күнделікті тірліктен басымды алып қашып, өзіммен-өзім оңаша қалып, өткен күндердің тамаша, тәтті сәттерін сағына еске түсіргенде Пернегүл уақыт дейтін түпсіз тұңғиықтың арасынан көз алдыма жарқ етіп шыға келетін. Жүзін анық көретінмін. Күлгенін, әзілдегенін ап-анық еститінмін. Сонда жүрегімді әлдене ақырын ғана қысып, сыздатып өткендей болатын. Бірақ бұл жан ауыртар дерт емес еді, бұл рақат еді.

	Осылай жүргенде жиырма жылдан аса уақыт өтіп кетті. Биылғы жылдың қысында жұмыс бабымен Жезқазған жаққа командировкаға бардым. Қайтарда ауа райы бұзылып, самолет ұшпай, аэропортта бірнеше сағат отырып қалдым. Күтушілер залында адам көп еді, шет жақтан бір орын әрең тапқанмын; ойым көз іліндіру еді – бірақ ұйқым келмеді. Кенет сырт жағымнан бір таныс дауыс естілді. Сондай таныс! Жүрегім шым ете қалды. Басымды жұлқып көтеріп, жалт бұрылдым. Шырамыттым... бәлкім, сездім – әйтеуір қарсы алдымда отырған Пернегүлді көрдім. Қасында біреуі жеті, екіншісі бес жастағы екі ұл баласы бар. Пернегүлдің менімен жұмысы жоқ, бір-екі рет қарады да өзімен-өзі болып кетті. Мен өз көзіме өзім сенбедім, жол соқты болып шаршап жүрген соң біреумен шатастырып отырған шығармын дедім. Сосын өзіме өзім әбден келіп алайын деп залды кезіп жүріп кеттім. Ара-арасында байқатпай әлгі әйелге қарап қоямын. Қыздың жиырма жылда қаншалықты өзгеретіні белгілі ғой – мынау әйел де Пернегүлге біресе ұқсайтын, біресе ұқсамайтын секілденді. Ақыры шыдамым жетпеді, қасына бардым.

	– Сіз Пернегүл емессіз бе? – дедім сосын.

	Әйел басын көтеріп жүзіме таңырқай қарады.

	– Иә, Пернегүлмін...

	– Сіз Қызылордадансыз ғой... Бір кезде педучилищеде оқыдыңыз, солай емес пе?!

	– Иә, Қызылордаданмын, – деді ол. – Қазір де сол жаққа, төркіндеріме бара жатырмын. – Сосын қысыла жымиды. – Кешіріңіз, танымадым...

	– Сәкен деген танысыңыз болған жоқ па? – дедім мен.

	Пернегүл бетіме бажайлап көз жүгіртті.

	– Сәкен дейсіз бе? – деді сосын сәл-пәл ойланып. – Білетін сияқтымын, бірақ кім екенін ұмытып қалыппын.

	Пернегүлдің баяғы әзілкеш мінезі есіме түсті, сол әдетімен әдейі айтып отырған шығар деп ойладым. Қазір-ақ көзі жайнаңдап, сыңғырлап күле жөнелер деп бетіне тіктеп қарадым. Екеуміздің көзіміз кездесіп қалды – сонда Пернегүлдің жанарында баяғы сәт сайын мың құбылып, адамның көкейіндегісін сезіп, біліп тұратын сиқырлы сәуленің мүлде жоғалғанын көрдім. Ол сиқырлы сәуленің орнында қуанғанын да, ренжігенін де байқатпайтын тұңғиық көлеңке жатыр еді...

	Мен ауа жетпегендей тұншығып бара жатқан соң көйлегімнің түймесін ағытып қойдым. Бойымды әлденендей сенімсіздік биледі.

	– Егер шынымен танымасаңыз өзімнің кім екенімді айтпаймын, – дедім дауысым дірілдеңкіреп шығып.

	– Еркіңіз білсін, – деді Пернегүл жайбарақат.



	Екі-үш сағаттан кейін аспан ашылып, самолетке отырғызу басталды. Біз Пернегүл екеуміз сыпайы, салқындау қоштастық...

	Соңғы сәтке дейін мен өзімнің кім екенімді айтқаным жоқ, ол да сұрамады...

	Алып лайнер жердің тартылыс күшін жеңіп, сегіз мың метр биіктікке көтерілгенде барып көңілім жайланғандай болды. Креслоның арқалығына басымды сүйеп бүгінгі кездесуді тағы да бір рет көз алдымнан өткіздім. Көкірегімде әлденендей мұң оянғандай болды...

	Шетсіз-шексіз тұңғиықтың арасынан самолеттің бір қалыпты гүріліне араласып құлағыма Әмірбектің баяғы әні жеткендей болды.



	Он сегіз бен он тоғыз жас,

	Айналып келер дейсің бе?!



	Самолет қашан қара жерге қонғанша осы әуен құлағымда ызыңдап тұрды да қойды.





ТҮНГІ КЕЗДЕСУ




	Күйдірген қызыл кірпіштен салынған вокзал үйі тым жұпыны әрі кішкене еді. Шомбалдап соққан жалғыз отырғышы бар күтушілер залы суықтан азынап тұр. Ішінде жан жоқ, тек төрдегі төрт бұрышты тесіктің ар жағынан қалғып отырған біреуі көрінеді. Билет сататын адам, сірә, сол болса керек, Жүрмағанбет кассаның жақтауын ақырын тықылдатқанда басын көтеріп алды. Мұрты ысталып, сарғайып кеткен шал кісі екен.

	– Алматыға билет берсеңіз, – деді Жүрмағанбет. – Бар болса купесі дұрыс.

	– А... а... а.., – деп ұзақ есінеп алды шал. – Әтесіне нәлет, иығым құрысып қалыпты, кәрілік иттің жеңе бастағаны-ау, сірә. Купе неге болмасын, бар, – деді сосын сөніп қалған папиросын тұтатып жатып. – Мынадай қақаған суықта тығыз шаруасы бар біреу болмаса кім жолға шыға қойсын. – Сосын тілдей билет шығарып, добалдай саусақтары әрең икемге келіп жаза бастады. – Әлгі еден жуатын қатынның да қарасы батқанын көрмейсің бе? Баяғы қыз кезінде жиын-тойдың хабары шықса елден бұрын жүгіретін еді, сол желөкпелігі әлі күнге қалған жоқ. – Шал басын шайқап қойды. – Ең болмаса қара пешті гуілдетіп жағып кет деп құдайдың зарын кылдым. «Иә... иә» деп зыпылдап жүрген, содан жым-жылас. Ай... ай, адам дегенде жауапкершілік болмаса қиын ғой, қиын.

	Шал бұл сөзім қалай дегендей Жүрмағанбеттің бетіне қарап қойды, бірақ жауап болмағасын әңгімесін қайта жалғады:

	– Біздің елдің баласы сияқты емессің, сірә сол Алматының өзінде тұратын болдың-ау, – деді.

	– Иә, – деп күңк етті Жүрмағанбет.

	Шал Жүрмағанбеттен әңгіме тыңдап береке таппайтынын түсінсе керек, билетін тездетіп қолына ұстата берді.

	– Поезд мұнда бір-ақ минут тұрады. Байқа, қалып қойып жүрме, – деп пысықтап қойды. Жолың болсын деген жоқ, тесіктің қақпағын тарс жапты.

	Жүрмағанбеттің суық үйде жалғыз отырғысы келмеді. Ақырын басып сыртқа шықты.

	Қыс ортасы болғанмен бұл жаққа әлі қар түспеген еді. Бірақ күн суық, теріскейден ызғарлы жел гулеп соғып тұр. Жүрмағанбет перрон басына шыққан, шыдай алмады, ызғырық жұқа пальтосының етек-жеңінен кіріп, тұла бойын түгел аралап кетті. Дірдектеп тоңа бастады. Амал жоқ, қайтадан төменге түсті. Вокзал алдындағы бір шоқ талдың ығын паналап тұрып, әлсін-әлсін поезд келетін жаққа мойнын созып қарап қояды. Көзіне темір жолдың бойын қуалап кететін светофорлардың қызыл-жасыл шамдарынан басқа ештеңе ілінбеді. Айналасы жым-жырт тыныштық, түнерген қараңғылық. Ызыңдаған суық жел. Бейтаныс станция. Жүрмағанбет бұрынғыдан бетер қалтырап кетті. Пальтосының жағасын көтеріп, бір уыс болып бүрісе түсті. Жалғыздықтың, беймаза суық түннің шегі жоқ сияқты көрінді. Билеті қалтасында жатқан поездың жылы купесіне жету жүзеге аспас қиял секілденді. Көңілінде мына вокзалдан тезірек қарамды батырсам деген бір-ақ ой бар еді. Осыншалықты құлазуына сонша жерден әуре болып келген жұмысының сәтсіз аяқталуы да себеп болып еді...

	Республикалық газеттердің бірінде қызмет істейтін Жүрмағамбетті бұл жаққа «айдап келген» бір жас әйелдің хаты еді. Хатта айтылған жәйт шым-шытырық оқиғa емес, бірақ ниеті түзу адамның қайсысының болса да көңілін селт еткізбей қоймайтын нәрсе-тін. Хат иесінің жазуына қарағанда жағдай былай: сүйіп қосылған күйеуі ішкіш болып шығыпты; араққа тойып келіп бас-көз жоқ қамшының астына алатын көрінеді. Келіншек осы жағдайын айтып ауыл советке де барған, бірақ ондағылар мұның көз жасын көрмепті, арызын құлақтарына қыстырмапты. Енді не істеу керек, төркініне біржола кетіп тынғаны жөн бе? Таяқтан сөйтіп құтылып, құлағын солай тыныштандырғаны дұрыс па? Өйтейін десе, бауырында жеті айлық баласы бар, соны аяйды. Титімдей нәресте әкесіз, тірі жетім болып өспесін дейді.

	Енді осыған құрметті редакция не шара қолданады, қандай көмек жасайды?

	Редакцияның жасайтын көмегі белгілі – бір қызметкерін жіберіп тексертеді. Істің анық-қанығын ашады, қажет болса үлкенді-кішілі бір мақала жариялайды.

	Жүрмағанбетті жолға алып шыққан хаттың сыры, міне, осы еді.

	Жүрмағанбет әйелдің зар еңіреп отырып жазған хатына титтей де күдік келтірмеген. Маскүнем күйеудің сазасын беріп, бір подвал мақала жазармын-ау деп алақанына түкіріп шыққан. Малға сатып, байлап-матап берген баяғы заман болса бір сәрі, сүйіп-күйіп қосылатын қазіргі таңда аяулы жарыңа қорлық көрсетуге қандай қақың бар?! О баста ғашық болып алдың екен, енді өмір бойы алақаныңа салып үпілеп отыр, қол жұмсамақ түгіл бір ауыз сөз айтпа, ашуландырма, ренжітпе. Еркелет, сөйтіп тату-тәтті, бақытты өмір сүр.

	Отыздың біреуіне келсе де әлі күнге үйленбеген Жүрмағанбеттің еркек біткенге айтар ақыл-кеңесі осы еді. Және оны жүзеге асырудың еш қиындығы жоқ деп есептейтін. Бір-біріне ғашық боп қосылғандардың, о баста бірін-бірі жақсы көріп шын ұнатқандардың ЗАГС-тен өтіп алысымен бір-біріне жау болып шыға келетіндерін, бірін-бірі атарға оғы болмай қиқылдасып жататындарын көрсе ең алдымен еркекті кінәлайтын. «Айналайын-ау, саған сол қызды ала ғой деген кім? Сөз айтып, телмеңдеп соңынан жүгіріп жүргенде қайда қарағансың? Данышпан болсаң, ақылды болсан оның жамандығын сонда неге көрмегенсің?»

	Адам дегенді қойсаңшы, Жүрмағанбеттің тұралатып тастайтын бұл уәжіне беті шімірікпей дау айтатындар бар:

	– Өй, сен не білесің? Алдымен үйлен, әйелмен арадағы ұрыс-керістің қайдан шығатынын сосын көр.

	Жанды жеріне тиген бұл сөзден Жүрмағанбет, әрине аздап кідірістейді. Қап, сендерді ме, елде жоқ бір тамаша қыз алып, жұрт сүйсінетін семья құрып, бәріңді бір таңқалдырсам-ау деген құлшыныс пайда болады. Және бұл мақсатына жетуді соншалық қиын деп есептеген емес, тек көңілден шығатын, тұла бойында бір мін жоқ қыз табу керек. Тапса ар жағы оңай, әйел баласы еркелеткенді, аялағанды, жылы сөйлегенді жақсы көреді. Бұл Жүрекеңнің қолынан әбден келеді. Ғашығының жолына жайылып жастық, жазылып төсек болады. Сыпайы сөйлеп, сызылып тұрады. Сонда мұндай жақсы жігіттің көкірегінен қандай қыз итереді. Ақылы болса, әрине итермейді. Сөйтіп Жүрекең теңін табады. Тек сондай қызды табу керек. Табандылықпен жалықпай іздеу керек. Ондай қыздың ерте ме, кеш пе, әйтеуір бір жолытуы анық. Тек үміт үзілмесін. Жүрмағанбеттің отыздан асқанша үйленбей жүруінде осындай гәп бар. Рас, бір рет ондай қызды кездестіргендей болған. Қыз студент еді, жатақханада тұратын. Тұла бойында мін жоқ, сұлу, мінезі жібектей, шашы тірсегіне түседі. Оқуы жақсы, қызыл дипломнан үміткер. Үй шаруасын дөңгелетіп әкететін түрі бар, Жүрмағанбет бір-екі рет бөлмесіне қонаққа барып еді – тіл үйіретін тәтті палау жасап берді. Көңілі де бөтен емес, оңаша қалғанда көздері жәудіреп, Жүрмағанбетке қарап қояды. Жанарында жылылық бар; жігітіміздің тұла бойы өртеніп жүре береді. «Бақытыма кездескен-ақ шығармын» деген. Бірақ сыр білдірген жоқ, әлдеқандай дөкір біреуге ұқсап өрескел қимылға бармады. Сыпайы сөйлеседі, қолтығынан ақырын ғана ұстап киноға апарады. Сабағына кедергі жасамайын, оқысын, қызыл дипломнан айырылып қалмасын деп көп қыдырмайды.

	Сөйтіп жүргенде әлгі қыздың жанынан тағы бір жігіт пайда болды. Шашы жалбырап иығын жапқан, аузынан сигарет түспейтін біреу. Реті келіп қыз бөлмесінде екеуі қатар отырып қалды. Әңгімелесіп көрген – интеллект дегеннен жұрдай. Қазір жер бетінде көзі тірі қандай ақындар бар – хабары шамалы. Жүрмағанбет сөз тиіп, тост көтергенде Ғамзатовтан үзінді келтіріп сөйлеген, ал анау қай-қайдағы анекдоттарды айтып, лағып кетті. Би болып еді, оны да мандытқан жоқ, Жүрмағанбет қызды құшағына алып вальс билеген, анау желке жүнін ғана қалдырып, басқа жерін жылмитып күзеп алған арық тайлақтай тайраңдап кетті. Журналист деген дардай атағы бар, білімді, мәдениетті, сыпайы, салмақты Жүрмағанбет пен әлгі ұшып-қонған жеңіл мінезді дүмбілездеу жалбыр шаштың арасы жер мен көктей еді. Қызыл дипломнан үміткер ақылды қыздың мұны сезбеуі, байқамауы мүмкін емес еді. Өз бағасын жақсы білетін Жүрмағанбет оны пәлендей қауіпті бәсекелес санап, мазасыздана қоймаған. Өресі өзінен әлдеқайда төмен жатқан жігітті қыздың маңына жуытпайтыны анық еді. Сөйтсе, Жүрмағанбет оңбай қателесіпті. Әуелі қыздың әумесер жігіт айтқан дөрекілеу әңгімелерге қабақ шытудың орнына сыңқылдап күлгенін көріп ішін тартып қалған. Енді бір күні қараса, екеуі қолтықтасып киноға бара жатыр. Жүрмағанбеттің төбесінен жай түскендей болды. «Ой, сұмдық-ай, қарап жүрмей кімге ұрына жаздағам» деп жағасын ұстады. Періште дегені алтын мен жезді айыра алмайтын қара байыр біреу болып шықты-ау! Бетінің жылтырағаны, тәрбие көргендігін танытып сызыла сөйлеп, тәлімсіп отыратынының бәрі жасанды екен-ау! Күнделікті сабағын зулатып жаттап алғаны болмаса, зердесінде түк жоқ екен ғой. Әйтпесе анадай жігітке қолтығынан ұстатпақ түгілі, табалдырығынан аттатпай қуып тастамай ма!

	Жүрмағанбет содан қайтып ол қызды көрген емес...

	Әрине бір қыз сондай екен деп бүкіл қыздан түңілу жігіттік болмайды. Алтынның сынығындай сирек те болса тұла бойында бір міні жоқ жақсы қыздардың жер бетінде бар екені даусыз. Дені сау болып, аман жүрсе Жүрмағанбет ондай жақсы жанға бір күні сөзсіз жолығады. Сөйтіп бәрі сәтті аяқталады. Мына бейтаныс вокзалда жападан жалғыз дірдектеп мәңгі тұрмайтыны сияқты, жылы, жарық вагонға әйтеуір бір кіретіні сияқты, демі ыстық, уылжыған сүйкімді жардың құшағын Жүрекең әйтеуір бір көретіні анық. Ол жар қандай – оны қиялдап көзге елестету қиын. Бірақ дәл мына іздеп келген келіншектей, редакцияға хат жазып, жұртты текке бөрліктірген келіншектей болмайтыны анық.

	Бұл келіншекті ойласа Жүрмағанбеттің басы айналып жүре береді. Енді қайтсін?! Онымен жүздесіп, танысқан төрт-бес күннің ішінде өмір бойы көрмегенін көргендей, естімегенін естігендей болды.

	Адрес бойынша іздеп барғанда келіншек үйде күйеуі екеуі ғана екен. Екеуі де жап-жас, келіншек он сегіз, он тоғызда, жігіт жиырманың маңайында. Үйлері жинақы, таза, ұрыс-керістің нышаны жоқ, су жаңа құрақ көрпешені жайып тастап мамыражай шай ішіп отыр. Жүрмағанбет өзін таныстырып, келген жұмысын айтқанда жігіт аузын ашып аңтарылып қалды, келіншек сәл-пәл қысылып күліп жіберді.

	– Біз уже татуласқанбыз, – деді сосын.

	– Татуласқаны қалай?! – деді мұндайды күтпеген Жүрмағанбет.

	– Кәдімгідей. Біз енді ұрыспаймыз, солай емес пе? – деп күйеуіне еркелей қарап қойды. Жігітке сонда барып тіл бітті:

	– Әрине... әрине... – деді келіншегін асыға қoштап. – Бірақ мен түсініңкіремей қалдым. Хаты несі? Кім жазған оны?

	– Мен, – деді келіншек түк қымсынбастан. – Саған жыным түсіп... Ана жолы ішіп келіп, қамшы ала жүгіргенін қайда. Сосын...

	Жігіттің көзі алақандай болды.

	– Ұрғаным жоқ қой. Жай қорқытайын дегенім рас, ал сен болсаң ойбайыңды салып далаға қаштың...

	– Бәрібір оның алдында ұрғансың. Есіңде ме, біреумен қайта-қайта билейсің деп «тансыдан» келе жатқанда жағыма тартып жібергенсің.

	– Ойбай-ау, ол баяғыда, үйленбей тұрғанда еді ғой, – деді жігіт дағдарып.

	– Сонда мұның өзі не болғаны? – дейді Жүрмағанбет ашуланып. – Редакция дейтін сендерге ойыншық па?! Сонша жерден адамды әуре қылып, жұмыстан қалдырып...

	– Салып ұрып жетіп келетініңізді қайдан білейін, – деді келіншек жерге қарап.

	Жүрмағанбет не десін, біраз ашуланған болды, сендер туралы фельетон жазайын, сөйтіп жұртқа масқара қылайын деп сес көрсетті. Сосын басылды, сабасына түсті, сәлден кейін келіншектің қаймақ қатып берген қою шайын ішіп, терлеп-тепшіп отырды. Көңілі көтеріліп, бар білген ақылын айтты. Ақылы – бірін-бірі шын сүйіп қосылған адамдардың тату-тәтті тұрулары оп-оңай екені туралы өз «теориясы» еді. Ана екеуі мұның әңгімесіне қайта-қайта бас шұлғып, қоштап отырды. «Жалпы, әйел баласына қол жұмсау әбестік болады, мұны мәдениетсіздік дейді» деп Жүрмағанбет сөз арасында жігітті біраз қысып алды. «Әйелі тек күйеуімен ғана билесін деген заң еш жерде жазылмаған. Ондай қызғаншақтыққа бару, сүйіктіңе қоқан-лоққы жасау жігіт басыңа лайық па? Одан да бәрін сыпайылап түсіндірмейсің бе» деген. Жігітте үн жоқ, көзімен жер шұқи береді...

	Сөйтіп, маскүнем күйеу жөніндегі фельетон жазылмайтын болды. Ақыры келіп қалғасын бос қайтпайын деп Жүрмағанбет шопандар қыстауын аралап, бірер очеркке материал жинап алып, енді Алматыға қайтып бара жатыр еді...

	Бір кезде жалғыз көзі жарқырап, күткен поезы да жетті. Жүрмағанбет асып-сасып перронға жүгіріп шыққан, қаракөлеңке перронда ешкім жоқ, жападан жалғыз өзі қалбалақтап жүріп іздеген вагонын әрең тапты. Кондуктор жасы тоқтасып қалған егде әйел екен, жылжи берген вагонға аяғын әрең іліктірген Жүрмағанбетті қолынан тартып мінгізіп алды. Мұның қалшылдап тоңып, сұры қашқан ыңғайын бірден байқаса керек, билет сұрап әурелеген жоқ, «өте беріңіз» деп иегімен ішті нұсқады.

	Жүрмағанбет билетте көрсетілген купесіне кірді. Купеде ешкім жоқ еді, іші жып-жылы, жап-жарық, аппақ төсек, сәулесі сәл бұлдырап шам жанып тұр. Рақат! Радиодан бір әдемі ән беріліп жатыр. Жүрмағанбет көңілденіп кетті – ысқырып әндетіп қойып шешіне бастады. Құлақшынын бірден екінші полкаға жітірген, пальтосын ілейін деп еңкейе беріп еді – көзі әйелдің жасыл пальтосына түсті. Жүрмағанбет селк ете қалды, купеде өзінен басқа тағы біреудің бар екенін сонда барып аңғарды. Пальтосын қолына ұстаған күйі сыртқа шыққан, тамбурға көз жіберген – жым-жырт. Тұрып-тұрып қайтадан ішке кірді, әлгінде сезбеген екен, енді аңғарды, купе ішінен әтірдің иісі шығады. Пальтоға тағы көзі түсті – көкшулан түлкі жағасы бар, соңғы модамен тігілген, жас әйелдің не қыздың киімі. Жүрмағанбеттің жүрегі дүрсілдеп кетті. «Шынымен жалғыз ба екен?» деген бір ой жылт ете түсті. «Үлбіреп тұрған сұлу ма екен» деп және ойлады сосын. Дереу айнаға қарады, жақ жүні үрпиіп, ұсқыны қашып тұр. Шашы да ұйпа-тұйпа, галстугі қисайған, костюмі қыртыстанған. «Мына түрімді көрсе шошып кетеді екен, кіріп келгенімде купеде болмағаны жақсы болды-ау» деп ойлады. Дереу төсек үстінен сүлгі, сумкасынан ұстарасын алып, жуынатын жерге тұра ұмтылды. Содан жақсылап жуынып, мұнтаздай болып қырынып, үсті-басын ретке келтіріп қайтып келсе, күпеден біреудің гүжілдеген даусы шығады. Көңілі тоқ, дүниеге риза еркектің даусы. Ара-арасында әйелдің жүрек шымырлатардай нәзік, күмістей сыңғырлаған күлкісі естіледі. Жүрмағанбеттің алып-ұшқан көңілі су сепкендей басылды. «Е, бәсе, жеті қараңғы түнде оңаша купеде жалғыз әйел қайдан отырсын-ай. Қасында күйеуі бар екен ғой» деп мұңая ойлады. Ішке кіргісі келмей, біраз тұрды. Әлгі жуан дауыс біресе өжеңдеп күшейеді, біресе жалынышты шығып төмендеп кетеді. Сыңғырлаған күлкі де әлденеге өкпелегендей аяқ астынан үзіліп қалады. Екеуінің әңгімесі сыбырға ұласқандай болады, тіпті біраз уақыт жым-жырт жоғалып кетеді. Жүрмағанбеттің көңіліне ерлі-зайыпты кісілер өстіп әңгімелесе ме деген күдік кірді. Ерсі болса да, амал жоқ, демін ішіне тартып, тың тыңдады. Бір кезде: «Қойыңызшы, сізге не болған!» деген дауысты ап-анық естіді. Жүрмағанбеттің тұла бойын қызғаныш сияқты бірдеңе жайлап бара жатты. Бірақ сыр білдіргісі келмеді, ойында ештеңе жоқ адамның кейпіне түсіп, сүлгісін иығына салып, купенің есігін саусағының ұшымен ақырын тырсылдатты. Іштегілер жым-жырт бола қалды, сосын әлгі жуан дауыстың «Нельзя» деген гүжілі естілді. Жүрмағанбет сәл күтті де, есік тұтқасын сығымдай ұстап, сырғытып ашып жіберді. Іште, терезенің алдында бір-біріне қарама-қарсы екеу отыр еді. Біреуі шашын тікірейтіп қырыққан, екі беті қып-қызыл, толықша кісі. Жасы сол отыз бес, отыз алтылар да болар. Екіншісі – шашын желкесіне түсіріп түйіп қойған, қызыл шырайлы әдемі қыз. Екеуі де табалдырықтан үн-түнсіз аттап келе жатқан бұған аңтарыла қарайды.

	– Жігітім, саған не керек? – деді еркек орнынан көтеріле түсіп. – «Нельзя» деп айтылған жоқ па, есікті неге ашасың?!

	– Орным осы купеде болса маған қалайша «нельзя» болады, – деп иығын көтерді Жүрмағанбет.

	– Қой, мұнда бөтен ешкім жоқ. Сен қателесіп басқа купеге кіріп кеткенсің ғой. Жұртты мазаламай бар, орныңды тауып ал! – деп өршеленді анау.

	– Мен қалай қателесем, егер мынау жатқан менің киім-кешегім болса. – Ол жоғарғы полкада жатқан құлақшыны мен пальтосын шұқып көрсетіп қойды. Анау тұра берген орнына сылқ етіп қайта отыра кетті.

	Купе ішін жым-жырт тыныштық басты. Жүрмағанбет селтиіп тұра беруге ыңғайсызданып, төсегін реттестіре бастады.

	– Біреуді билет алған заңды орнынан қуам дегеніңіз қызық болды-ау, – деп қыз ақырын ғана күліп жіберді.

	– Қайдан білейін, – деді әлгі даусы бәсеңдеу шығып. – Біз шыққанда ешкім жоқ еді. Оның үстіне бұл купеге ешкімді жіберме деп проводникке де айтып қойып ем.

	– Оныңыз дұрыс емес енді, – деп қыз өкпелеген сыңай танытты. – Біреудің купесін рұқсатсыз сыртынан қалайша билеп-төстейсіз. Және поезд совхоз емес, мұнда үкіміңіз жүрмейді.

	– Айып менен, – деді анау келісе кетіп. – Түн ұзақ, біреу-міреу ұйқыңды бұзып жүрмесін дегенім ғой. Жарайды, сол айыбымды жуу үшін осыны алып қояйықшы. Екеуі стақан соғыстырса керек, сыңғыр еткен дыбыс естілді.

	– Сіздің жақта қалай өзі, келген кісіні дастарқанға шақыра ма, жоқ па? – деді қыз.

	– Неге шақырмасын?! – деді жігіт даурығып. – Сіз білмейсіз ғой, біздегідей қонақжай, біздегідей жомарт ел басқа ешқайда жоқ.

	– Көрініп тұр, – деп күліп жіберді қыз.

	– Неге күлесің, сенбейсің бе? – деп күдіктене сұрады жігіт. Сосын барып түсінсе керек, алақанын шарт еткізіп, қарқылдап күліп жіберді.

	– Міне, тағы да айыптымын. Ылғи осы, жақсы қыздың қасына отырсам бітті, құдай атып, сүріне берем... сүріне берем. Ау, жігіт... жолдас! – деді сосын Жүрмағанбетке қарап. – Кел, дастарқанға жақында... Отыр.

	– Рақмет, – деді Жүрмағанбет теріс қарап тұрған күйі. – Мен шаршап келдім. Ұйықтасам деймін.

	Өзің біл, бізге сол ұйықтағаның керек дегендей жігіт үндемей қалып еді, әңгімеге қыз араласты.

	– Дәмнен үлкен емес шығарсыз, келіңіз енді.

	Қыздың даусында назды ырғақ бар еді, Жүрмағанбеттің жүрегі шым ете қалды. Еріксіз бұрылып, бейтаныс жігіттің жанына отыруға ыңғайлана берген.

	– Екеуіңіз бір жаққа бөлініп, мені жалғыз тастағандарыңыз ұят болатын шығар, сіз мында келіңіз, – деп қыз Жүрмағанбетті жанына шақырды. Жүрмағанбет бойынан әтірдің жұмсақ иісі аңқыған қыздың қатарына келіп отырды. Жиналмалы стол үстінде жартылай ішілген коньяк тұр еді, жігіт шай құятын қырлы стақанға аздап құйып, Жүрмағанбетке ұсынды.

	– Екі жігіттің ортасында жалғыз қыз екем, ендеше мен тамада болсам қайтеді? – деді қыз.

	– Ойбай, айналайын, болам десең кім қарсы тұрады. Бол, – деп елп ете түсті жігіт.

	– Ендеше, – деді қыз қырлы стақанды сүйріктей әдемі саусақтарымен көтеріп ұстап отырып. – Ең әуелі танысып алайық. Менің есімім – Әнипа. Мұғаліммін десем де болады. Мына кісі – Ботабай, совхоз директоры. Ал сіз?.. – Көзін төңкеріп Жүрмағанбетке қарады, жанарынан жып-жылы ұшқындар төгіліп тұрды.

	– Мен Жүрмағанбет деген жолаушымын, – деді бұл.

	– Бәріміз де жолаушымыз. Тіпті жер бетіндегі пенде біткеннің бәрі жолаушы. Қане, әрқашан да жолымыздың бола беруі үшін алып қояйық, – деп Ботабай қырлы стақанды көтеріп тастады. Жүрмағанбет кідіріңкіреп қалған, анау бірден жабыса кетті:

	– Ә, жолдас Жүреке, мұның жарамайды. Қане... қане аяғына дейін алып қой.

	– Сөйтіңіз. Ер жігіт емессіз бе, ішіп қойыңыз. Ботабай ағамыз күні бойы маған алдыра алмай, әбден ренжіп отыр еді..., енді сіз де ішпесеңіз мүлдем ашуланып, поездан қарғып түсіп қалуы мүмкін, – деді Әнипа.

	– Ойбай, Әнипажан-ау, олай деме, Шын ренжісем, поезд түгіл самолеттен секіруім мүмкін. Бірақ есіңде болсын, поезд ішінде сенің бар екеніңді көріп, біліп тұрып ешқашан қарғымаймын. Тіпті ол аударылады, апатқа ұшырайды десе де қарғымаймын.

	– Құдай сақтасын, бала-шағаңыз бар адамсыз... ондай жаман сөзді, айтпаңыз, – деді Әнипа.

	– Бала-шағасы несі?! – деп шошып кетті Ботабай. – Менде ешқандай бала-шаға жоқ. Және болған емес. Мен бойдақ адаммын.

	– Қойыңызшы, осынша жасқа кеп қалай үйленбей жүрсіз? Менің бір адуын жеңгем бар, үйден қырық қадам шыққан еркектің бәрі бойдақ, сен де соның бірісің деп ағайымды тықсырып жататын. Сіздің бойдақтығыңыз сол сияқты шығар, – деді Әнипа.

	– Жоқ, құдай ақы бойдақпын! Өлләһи бойдақпын, – деп Ботабай қарғана бастады.

	– Жарайды, сендік... Сендік, – деп күлді Әнипа. Бойдақсыз. Поезда жұрттың бәрі бойдақ. Мына кісі де бойдақ. – Жүрмағанбетке көзін жалт еткізіп қарап қойды. – Солай ғой, бойдақтығыңызды мойындайсыз ғой.

	Жүрмағанбет құлағына дейін қызарып кетті.

	– Бойдақпын, – деді күмілжіп.

	– Әне, айтам ғой, – деді Әнипа сыңқылдап күліп. Ботабай қызарақтап қалды.

	– Е, жап-жас жігіт... бойдақ болса несі бар?! – деді. Сосын әңгіме арнасын басқа жаққа бұрғысы келсе керек, Жүрмағанбеттен қайда баратынын сұрады.

	– Алматыға, – деді бұл.

	– Алматының тап өзіне ғой? – деп анықтап қойды ол. Содан кейін қайдан тапқаны белгісіз. – «Заочниксің» ғой? Сірә, құдай біледі дейін, зооветте сырттан оқисың, соған бара жатырсың ғой, – деді түйеден түскендей қылып. Жүрмағанбет әуелі түсініңкіремей қалған, артынан «Иә» дей салды. Ботабай жобасының дұрыс шыққанына мәз болды.

	– Оны қайдан біле қойдыңыз? – деді Әнипа.

	– Е, білмегенде ше! – деді Ботабай. – Мен оларды жер түбінен таниым ғой. Баяғыда өзім де осылар сияқтанып пәлен жыл сырттай оқығам... Жылына бір рет өстіп Алматыға келесің... Шіркін-ай, несін айтасың, ол да бір дәурен еді! Жұмыс жоқ, айқай жоқ, қонақүйге жатып ал.., е... еп, бір ай дем аласың. Күнде ресторан... күнде би... күнде әй... – Осы сәт Әнипаға көзі түсіп кетсе керек, сөзінің аяғын жұтып қойды. – Әй, дегенмен оқуы қиын ғой, – деп басын шайқады.

	Жүрмағанбет еріксіз езу тартты.

	Бірте-бірте үшеуінің әңгімесі қыза бастады. Жүрмағанбет ара-арасында байқатпай Әнипаның жүзіне қарап қояды.

	Қыз қызылшырайлы еді. Әсіресе сыңқылдап күлгенде екі беті албырап шыға келеді екен. Жүзінде бояудың, титтей де жасандылықтың ізі жоқ, табиғат берген қас сұлулықтың шырайы бар. Жазық маңдайына жарасымды, қарлығаштың қанатындай иілген мінсіз жіңішке қасын әсемдік салонының ешқандай шебері жасай алмайтындай. Кірпіктері қолдан жасалмаған, жапсырылмаған, боялмаған, бірақ соншалықты тұнық. Сол тұнық, ұзын кірпіктерін ашып жібергенде, өткір жанарынан мөлдіреген қара гауһардай шағылысып түскен сәуле жүректі өртеп жібере жаздайтындай өткір әрі нәзік. Және онда сезіміңді көктем шуағындай аймалайтын наздылық, еркелік бар. Ал толықтау уыз ерні қауызын жаңа ашқан қызғалдақтай көз жауын алып үлбіреп тұр. Жымиып күлгенде өрттей қызыл ернінің арасынан жарқ етіп маржандай аппақ тістері көрінеді. Қыздың ажарын аққудың мойнындай әсем мойны, толықша кеудесі одан сайын аша түседі.

	Қыздың тал бойындағы сұлулықты оның қимыл-қозғалысы, сөзі, әңгімесі, мінезі одан сайын құлпыртып тұрады екен. Саусақтарының қимылынан бастап мойнын бұрып қарағанына, денесін тіп-тік ұстап отырғанына дейін бір таңғажайып әсемдік бар. Мінезі ақжарқын, барынша ашық, бірақ ұстамды. Жігіт бағанадан бері жағы тынбай сөйлеп отырған, әңгімелерінің біреуі дұрыс, біреуі бұрыс шығып жатқан. Дұрыс әңгімесіне қыз шын көңілмен қосылып, күлетін жерінде күліп, әзілдесетін жерінде әзілдесіп отырады. Бұрыс әңгіменің шеті шыға бастаса, барынша сыпайы және барынша өткір, ұтымды сөздермен Ботабайды дұрыс әңгімеге қайырып әкеле қояды. Басқа біреу, мысалы, Жүрмағанбеттің өзі болса, қыздан бүйтіп бір-екі рет жеңіліс тапса, одан әрі сөз жарыстыруға тәуекел етпей, мұқап қалуы мүмкін еді, Ботабай оны мәнзүр қылатын емес. «Міне, ылғи осы, жақсы қыздың алдында отырсам сүріне берем... сүріне берем» деп қарқ-қарқ күліп алып, әңгімесін одан сайын өрлете береді, реті келіп қалған сәтте қыздың шашына қарай қол жүгіртіп те көрген... бірақ Әнипа оны көлденең көз байқамайтындай, ал жігіттің өзі анық сезетіндей қимылмен қағып жіберді...

	Жүрмағанбет мына қыздың тісқаққан, талайды көрген әккі жігіттің жан-жақтан қаптатқан «шабуылын» соншалықты ептілікпен, тапқырлықпен тойтарып отырғанына дән риза болды және уақыт өткен сайын оны жақсы көре бастады...

	Сайрап сөйлеп отырған Ботабай бір кезде орнынан тұрды.

	– Айналайын, Әнипа, айып етпесең, біз сені бір минутқа жалғыз қалдырып, темекі шегіп қайтайык, – деді.

	Бұған Жүрмағанбет те қарсы емес еді, екеуі тамбурға шықты.

	– Ойпырмай, қыз емес, жанып тұрған от қой, – деді Ботабай темекісін құшырлана сорып. – Купенің есігін байқамай ашып қалғам, қарасам көзі жәудір... е... еп отыр. Жалғыз екенін бірден байқадым. Ал содан айналдырайын кеп, айналдырайын кеп... өлердегі сөзімді айтып, әрең дегенде ресторанға апардым. Маған керегі де сол ғой... ресторан ғой. Әйел заты ресторанға барса бітті... құтылмайды.

	Жүрмағанбеттің іші мұздай болды.

	– Қайдам, білмеймін, – деді.

	– Өй, қалай білмейсің?! Өзің «заочниксің», сөйте тұра соны да білмейсің?!

	– «Заочниктін» бәрі ондай емес шығар, – деді бұл.

	– Мұның да дұрыс. Келістім, – деп Жүрмағанбеттің арқасынан қақты ол. – Ішінде жақсылары да бар, әрине. Мысалы, мына сен сияқты. Шын айтам... сен өзің маған ұнай бастадың. Көп сөйлемейтін, қақаң-соқаңы жоқ, жуас жігіт екенсің. Рас, қазір жұрттың жуас жігіттерді бағалай білмейтіні бар. Ал маған, керісінше, сендейлер ұнайды. Өзін не істейсің? Жоғары білімің жоқ, көп болса фермада зоотехник шығарсың. Сен, давай, оны қой. Маған кел. Мен сені бірден бас зоотехник етем.

	– Ойланып көрейін, – деді Жүрмағанбет қайтер екен деп.

	– Міне, азамат! – деді Ботабай иығынан қапсыра құшақтап, – Ойланам дегенің дұрыс. Әбден ойлан. Анау жетінші купенің оң жағындағы бос орын менікі. Соған барып жатып ал да, таң атқанша ойлан.

	Өзімнің орным тұрғанда бөтен купені қайтем? – деді Жүрмағанбет.

	– Өй, өзің қызық екенсің! Екеуміз орын ауыстырамыз.

	– Ал, менің ауысқым келмесе ше?!

	– Неге ауыспайсың?! Біз анда... сенің купеңде Әнипа екеуміз боламыз. Не, сен бізге қарап жатайын деп пе еді?!

	– Ендеше мен ойланып болдым, – деп қырсыға сөйледі Жүрмағанбет. – Әлгі айтқан бас зоотехниктігіңді басыңа шайнап жақ. Мен ешқайда бармаймын.

	– Ондай қызмет жерде жатқан жоқ! Болмасаң қой, сенсіз де біреу табылады, – деді Ботабай. – Жуастан жуан шығады деген, сен өзің қалай-қалай сөйлейсің. Коньягімді ішіп алып, енді қызымды тартып әкетейін деп тұрған жоқсың ба?!

	– Коньягіңнің ақшасын төлеймін, – деді бұл. – Ал қызды босқа иеленбе, ол сенікі емес.

	– Қалайша менікі емес?! Бірінші танысқан мен! Ресторанға апарған мен! Купеге оңаша апарып коньяк ішкізген мен! Сонда не, ол менікі болмай, жолдан қосылған сенікі бола ма?!

	– Ол менікі де емес, сенікі де емес, өз бетімен келе жатқан жолаушы.

	– Әп, бәрекелде! Мынауың дұрыс! – деп риза болып қалды Ботабай. – Әнипа да жолаушы. Мен де жолаушы. Сен де жолаушы. Бәріміз де жолаушымыз. Ендеше бір жолаушы екінші жолаушыға кедергі жасамауға тиіс. Тамағын ішіп, дастарқанын тілмеуі керек. Қызығын қызғанбауы керек.

	Ботабай өзінің Әнипаға деген көңілін сезіп қалды ма деп Жүрмағанбет шошып кетті.

	– Ондай әңгімені қой, мен түк те қызғанып тұрғаным жоқ, – деді даусы дірілдеп.

	– Жасырмай-ақ қой, қызғанып тұрғаның рас. Қыз әдемі, оның үстіне сені қасына отырғызды, соған дәмеленіп қалғансың ғой. Сосын ғой бойдақпын деп мүләйімсіп отырғаның, – деді Ботабай.

	– Өзің жындымысың, мен шынымен бойдақпын, – деді Жүрмағанбет.

	– Мен де шынымен бойдақпын, – деді Ботабай. Бірақ үйде аюдай ақырған әйелім, төрт балам бар. Жарайды, оны қойшы, екеуміз жігіттерше бір сөйлесейікші.

	– Сөйлессек сөйлесейік, – деді бұл.

	– Сөйлессек былай... Сен ғой сонау Алматыға барасың. Алматыда не көп, қыз көп. Мына Әнипаны он орап алатын сұлулар бар. Сен сессияң біткенше бір ай солармен сайрандайсың. Ал мен таңертең түсем. Сосын жұмыс... Өзің білесің, совхоздың жұмысы. Қызбен сайрандамақ түгіл басыңмен қайғы болып кетесің. Солай ғой?! Солай болса, менің таңға дейін ғана уақытым бар...

	– Әнипа ондай қыз емес, – деді Жүрмағанбет, – Мұныңнан түк шықпайды. Екеуміз де құр босқа ұятқа қаламыз.

	– Қандай ұятты айтып тұрсың, жаным-ау?! Сен өзің шынында әлі күнге бет моншағың төгіліп, сопиып бойдақ жүрген неме шығарсың. Әйтпесе, қыз оңаша кездеседі екен, жігіт оған қырындайды екен, мұның несі ұят?!

	Жүрмағанбет оның сөзін бөліп жіберді.

	– Әнипа ондай қыз емес деп айттым ғой, – деді әлгі сөзін қайталап. – Өзің де байқаған жоқсың ба, қандай ақылды, қандай тапқыр, нағыз періште! Сондай қыз туралы қалай жаман ойға барасың?!

	Ботабай жағымсыз күлкісімен қарқылдап тұрып күлді.

	– Бойдақсың! Жаңа көзім жетті, құдай ақы, бойдақсың! Және мына түріңмен өмір бойы қатын алмай өтесің! Періштең кім айтып тұрған?! Әлгі қыз ба?! Көлденең кездескен біреумен ресторанға баратын, оңаша коньяк ішіп отыратын қыз да періште бола ма?! Сырт көзге білгішсініп, тәлімсіп отырғанына шынымен сеніп қалғансың ғой. Бұл әншейін бер жағы. Ал шындап келгенде...

	– Жарайды, босқа дауласпайық, – деді Жүрмағанбет әңгімені өршіткісі келмей... – Қыздың қандай екенінде жұмысым шамалы, бірақ мен тұрғанда оған саусағыңның ұшын тигізбейсің. Тигіздірмеймін. – Соны айтып кете беріп еді, Ботабай шап етіп шалғайынан ұстай алды.

	– Тоқта! Тоқта! Сен өзің қалай-қалай сөйлейсің?! Маған қыр көрсететіндей, жөн айтатындай қайдан шыққан немесің?! Мен сендей мұрынбоқтардың талайын көргем! – Сосын оң қолымен Жүрмағанбеттің жағасынан қылғындыра ұстай алды. Қолы темірдей қатты екен, Жүрмағанбеттің тыпыр етуге шамасы келмеді. – Оқуын оқи алмай, күнін көре алмай жүрген жаман неме сол, ақыры сыпайгершілікті білмейді екенсің, мен сенімен басқаша сөйлесем. Мұрныңды бет қылып, жағыңды айырып жіберем! Неғыласың сонда маған?.

	– Жібер! – деді Жүрмағанбет даусы қырылдап шығып. – Мен саған «заочниктің» көкесін көрсетейін, жібер! – Сол бойда төс қалтасынан журналистік куәлігін суырып алды. – Мә, көр менің кім екенімді.

	Ботабай көзі ежірейіп куәліктегі Жүрмағанбеттің аты-жөнін оқыды. Суретіне ұзақ үңілді. Жүрмағанбеттің жағасындағы оң қолы босаңсыды.

	– Көрдің ғой, – деді Жүрмағанбет үсті-басын ретке келтіріп жатып. – Көрсең сол! Мынауың бір әдемі фельетонға ат сабылтып іздесең таптырмайтын дайын материал болды. Тіпті аты да бар. «Түнгі кездесу». Көрсін жұрт совхоз директорының немен айналысатынын.

	Ботабай әуелі төбесінен жай түскендей сілейіп қалған, сосын күлді.

	– Ой, алла-ай, аузымның түк салымы жоқ. Бір жақсы қызға кездессем болды, үнемі осы – сүріне берем, сүріне берем. – Соны айтып. Жүрмағанбеттің арқасын қағып қойды. – Әй, өзің нағыз журналист екенсің, мені бір қатырдың. Дегенмен мен де қара жаяу емеспін. Сен қандай «заочник» болсаң, мен сондай директормын, босқа фельетон жазып әуре болмай-ақ қой. Анда-санда бір қызға өтірік айтуға қақымыз бар шығар, әйтеуір.

	Екеуі бұдан әрі не айтарларын білмей біраз үнсіз тұрды.

	– Жарайды, – деді деді әлден уақытта Ботабай. Мен сені купеден қумай-ақ қояйын. Бірақ қызды алып кетемін. Осы ұзын поездан бір бос купе табылар. Қалай дейсің, мұныма қарсы емессің ғой. Жоқ, әлде қызға да куәлігіңді көрсетіп, «бұл жігітпен кетпейсің... кетсең фельетон жазамын» дейсің бе?!

	Жүрмағанбет бұл жағын ойланбаған екен. Шынында қыз Ботабайға еріп жүре берсе қайтеді? Қалай тоқтатады?! Не айтады?!

	Жүрмағанбеттің келіспеске шарасы қалмады. Екеуі қабаттаса купеге кіргенде қыз әлденендей суретті журналды қарап отыр екен.

	– Осынша уақыт қайда жоғалып кеттіңіздер? – деп сұрады.

	– Жай, әншейін... Баяғы бала кездегі бір қызық оқиғалар еске түсіп, соны айтып тұрып қалыппыз, – деді Ботабай. – Айтпақшы, – деді сосын қызға күлімсірей қарап, – кішкене, бірақ өте маңызды шаруа болып тұрғаны. Бір минутқа сыртқа шығып, оңаша сөйлесейікші.

	– Ол неғылған құпия әңгіме, осы жерде-ақ айта бермейсіз бе, – деді Әнипа.

	– Жоқ, мұнда айтуға болмайды. Оның себебі бар. Жүрші енді, түсіндірейін, – деп Ботабай қыздың жанын қояр болмаған, ақыры шығарып әкетті.

	Соңғы сәтке дейін қыз сыртқа қия баспас деп үміттенген Жүрмағанбет купеде жападан жалғыз өзі қала берді.

	Сыртқа кеткен екеуі есіктен көп ұзамай күбір-күбір сөйлесіп тұрды. Әңгімелері анық естілмейді, әйтеуір Ботабайдың зуылдап әлденені қызу дәлелдеп жатқаны аңғарылады. Кейде қыздың нәзік үні де естіледі, сыңғырлап күлгені байқалады. Сосын екеуі де үн-түнсіз қалады. Мұндай жағдайда Жүрмағанбеттің тұла бойы бір түрлі болып кетеді. Сыртқа атылып шығудан өзін-өзі тежейді.

	Бұл азапты минуттардың қаншаға созылғаны белгісіз, бір кезде есік ашылып, Әнипа жарқ етіп кіріп келді. Жүрмағанбет иығынан зіл батпан жүк түскендей «уһ» деп демін бір-ақ алды. Көзінің қиығымен қыздың жүзіне қарады. Қыздың бетіндегі қызғылт нұр бұрынғыдан да қоюлана түскен тәрізденді.

	– Сіз әлі жатқан жоқсыз ба? – деді қыз. – Туһ, ұйқыңыздан қалдырып, әбден мазаладық-ау.

	– O, не дегеніңіз... Қайда... уақыт дегенің әлі ерте ғой, – деп қуана сөйледі Жүрмағанбет. Бойында батылдық оянып, ашыла сөйледі. – Сіз келмей тұрып жатып қалғаным жігіт басыма ұят емес пе.

	– Әрине, – деді қыз мұның бетіне бір түрлі сынай қарағандай болып. – Есікті ашылмайтындай етіп жапсам қарсы емессіз бе?

	Жүрмағанбеттің жүрегі тарсылдай жөнелді...

	– Мен... Мен өзім.

	Ұшып барып, жылжымалы есікті ішінен сарт-сұрт кілттеді.

	Қыз әлденеге ойланғандай купенің қараңғы терезесіне түскен өз бейнесіне қарап, ернін тістелеп үнсіз отырды.

	Жүрмағанбет бұдан әрі не істерін білмей купенің қақ ортасында состиып тұрды.

	– Отырыңызшы, – деді қыз терезеге қараған күйі. Жүрмағанбет үйреншікті орнына, қыздың жанына қарай бейімделе берген... қыз ақырын жымиды. – Мында отырыңыз, – деп қарсы алдындағы төсекті көрсетті. Жүрмағанбет Ботабайдың орнына жайғасты.

	Қыз жүзін әйнектен бұрып, Жүрмағанбеттің бетіне тіктеп қарады. «Осы саған не істесем екен, ә» деп құтырып тұратын тентек балалар болады ғой, жанарында соларға тән тентек ұшқындар жалтылдады. Жүрмағанбет бір түрлі жасқанып, жүзін бұрып әкетті.

	– Шынынызды айтыңызшы, – деді қыз даусы сыңғырлап. – Сіз ғой жақсы жігітсіз. Және барынша адал, барынша әдепті, мінезі жібектей жігітсіз. Сіз біреуге титімдей арамдық ойламайсыз... Солай ма?!

	Жүрмағанбет қапелімде не айтарын білмей сасып қалды.

	– Қайдам... білмеймін, – деді күмілжіп.

	– Жоқ... жоқ, сіз ашып айтыңыз, – деді қыз. – Солай ма?! Солай емес пе?! Не де болса ашып айтыңыз. Жүрмағанбет тұйыққа тірелді. Ақыры:

	– Солай, – деді даусы жердің астынан шыққандай болып.

	– Рақмет сізге! – деді қыз. – Мен де солай ойлағам. Сізді әп деп көргенде солай ойлағам. Қателеспеген екем – Сонан соң мойынын сәнмен бұрып, есік жаққа қарап қойды. – Ал кейбіреулердің сіз туралы пікірі мүлдем басқаша. Мысалы, олардың ойынша сіз жеті басты айдаһар сияқты мені тап қазір екі шайнап бір-ақ жұтасыз. Шынымен сөйтесіз бе, жоқ, сөйте алмайсыз. Мен де соны айтқам, әлгілер бой бермейді. «Жоқ, ол – сұм, ниеті қара, бұзылған жаман адам. Тағы... тағы сондайлар. Өтірік, сенбеймін, дейім. Сенбесең қой, не болғанын сосын көресің» дейді. Және «есігіңнің сыртынан тыңдап тұрам, бірдеңе болатын болса дыбысыңды шығар, есікті бұзып кірсем де кіріп құтқарып алам» дейді. Мен айтам: «Тұрсаңыз тұра беріңіз... ерік өзіңізде, тек құр босқа ұйқыңыздан қаласыз» дейім.

	– Дұрыс... Әбден дұрыс, дұрыс, – дейді Жүрмағанбет. – Тұра берсін, біреудің ұйқысын аяйсыз ба.

	Өзіне де сауап болды дегендей қыз есік жаққа жақтырмай қарап қойды.

	Жүрмағанбет бұдан әрі не тауып айтарын білмей қысыла бастады. Ойына ешқандай әңгіме түспеді.

	– Бірдеңе айтсам, айып етпейсіз бе? – деді ақыр соңында.

	– Айтыңыз, – деді қыз.

	– Айтсам, сіз әлгінде менің бір сөзіме сенбей қалғандай болдыңыз. Мен бойдақпын. Шынында бойдақпын.

	Қыз басын шайқады.

	– Жоқ, қателесесіз... неге сенбейін. Сенем. Сіздей жігіттің өтірік айтуы мүмкін емес. Сіз шынында бойдақсыз.

	Жүрмағанбет «дәл солай, расында бойдақпын» дегендей ақырын күрсініп, басын изеп қойды..

	– Ал сонда әлі күнге неге үйленбей жүрсіз? – деп сұрады қыз.

	– Енді былай ғой... Жұмыс көп... уақыт жоқ дегендей, реті келмей жүр, әйтеуір.

	Қыз тағы да Жүрмағанбеттің бетіне тіктеп қарады.

	– Міне, енді өтірік айтып отырсыз. Солай ғой... өтірік екені көзіңізден көрініп тұр ғой...

	Жүрмағанбет қипақтап қалды.

	– Соншалықты өтірік емес. Қол тимейтіні де рас. Оның үстіне өзіме ұнайтындай қыз да кездеспей жүр.

	Әнипаның елең ете қалғаны байқалды.

	– Сізге сонда қандай қыз ұнайды? – деді. – Бірақ шыныңызды айтыңыз, мені бәрібір алдай алмайсыз.

	Жүрмағанбет айтсам ба екен, айтпасам ба екен деп ойланыңқырады. Ақыры тәуекел етті.

	– Менің іздеп жүргенім тал бойында бір мін жоқ, өзі ажарлы, өзі ақылды, әдемі қыз...

	Әнипа жымиды.

	– Ондай қыз бар деп ойлайсыз ба? Бәлкім, босқа әуре болып жүрген шығарсыз. Жер бетінде сіз іздегендей өзі ақылды, өзі ажарлы, ешқандай кемшіліксіз қыз жоқ шығар. Онда қайтесіз?!

	– Неге жоқ?! Бар! – деп шыр ете түсті Жүрмағанбет.

	– Бар болса, қайда? Қане?!

	Жүрмағанбет осы жолы өмірі жасамаған бір ерлігін жасады.

	– Бар! – деді сабырлы сөйлеуге тырысып. – Бар! Және алыста емес. Менің алдымда отыр. Міне! – Қыздың өзін көрсетті. – Cіз.

	Қыз маржандай тістерін көрсетіп рақаттана күлді.

	– Ой, шіркін-ай! Тал бойында бір міні жоқ адамды тапқан екенсіз! Сіз мені... мендегі кемшіліктерді білмейсіз ғой. Білсеңіз төбе шашыңыз тік тұрар еді... Мысалы, ақылды адам кім көрінгенмен ресторанға бара ма? Тал бойында бір міні жоқ қыз біреумен купеде оңаша отыра ма? Қалай ойлайсыз?!

	– Мұның бәрі түк емес! Мүлде кемшілік емес! – деді Жүрмағанбет.

	– Бәрібір, – деді қыз. – Бәрібір сіз менің мінезімді білмейсіз ғой. Менің ашуланғанымды көрсеңіз! – Ол купе есігіндегі айнаға қарап жүзін суытқан болды. – Ой... ой.., ой! Онда купеден көкетайлап тұра қашар едіңіз.

	– Жоқ, сіз өзіңіз өтірік айтып отырсыз, – деп қоймады Жүрмағанбет, – Сіз ондай емессіз. Сіз мүлдем ашулана алмайсыз. Сіз күнәсіз періштесіз. – Соны айтып өмірінде екінші мәрте ерлік жасады. Қыздың жібек шашын ақырын ғана сипады.

	Қыз мұның қолын Ботабайдың қолындай қағып жіберген жоқ, бірақ нәзік саусақтарымен алақанынның сыртынан ұстап кейін ысырып қойды.

	– Бәрі қалжың, бәрі ойын, – деді ақырын ғана күрсініп. – Мен ешқандай да періште емеспін. Сіз ойлағандай тал бойында бір міні жоқ жан да емеспін. Мен... – Қыздың жанарына жас іркілгендей болды. Сонысын білдіргісі келмегендей бетін терезеге бұрды. Жүрмағанбет не айтарын білмеді.

	– Жарайды, біраз уақыт болды... ұйықтайық, – деді қыз даусы бір түрлі дірілдеп шығып. – Менен қысылмаңыз, жоғарыға... өз орныңызға жайғаса беріңіз. Мен сосын...

	Жүрмағанбет екі айтқызған жоқ, жоғары полкаға лып етіп көтеріліп, төсегіне қисайды.

	Әнипа купенің шамын өшірді. Көйлегін сусылдатып шешіне бастағаны аңғарылды.

	– Ұйқыңыз тәтті болсын! – деді Жүрмағанбет.

	– Рақмет! Сіздің де... – деді қыз.

	Екеуі содан қайтып тіл қатысқан жоқ. Поезд доңғалақтары сартылдап, ақырын ғана шайқатылып қойып, заулап келе жатты.

	Жүрмағанбет көпке дейін ұйықтай алмады. Әнипамен кездескеннен бергі оқиғалардың бәрін қайталап көз алдынан өткізді. Әнипаның қызыл шырайлы, жүзін, қап-қара ұзын кірпіктерін, ұшқын атқан жанарын, үлбіреген қызыл ерінін, маржандай аппақ тістерін, аққудың мойнындай әсем мойнын... бәрін-бәрін тастай қараңғыда көріп жатты. Сыңғырлаған күлкісін, өзіне, Ботабайға айтқан әзіл-қалжыңдарын, тапқыр сөздерін... бәрін, бәрін естіп жатты. «Қандай ғажап қыз! Жүрмағанбеттің өмір бойы іздеп жүргені осындай қыз емес пе?! Жоқ, бұдан айырылмау керек!.. Қайтсе де айырылмау керек!» Жүрмағанбеттің бойында сұмдық құлшыныс, қайсарлық, батылдық пайда болды. Бұл қыз үшін жер түбіне болса да баратынына, оны қайтсе де көндіретініне, бақыт құсындай қолына қондыратынына титтей де күмәнданбады.

	– Тек, таң атсын! – деді ол. – Таң атсын! Таң...

	Осылай жатып ұйықтап кетіпті... Бір кезде әлденеден шошып оянды. Қараса, таң атып қалыпты. Поезд бір үлкен станцияға тоқтағалы келе жатыр екен, сырттан абыр-сабыр жүгірген жолаушылардың дауыстары естіледі. Жүрмағанбет ұшып тұрып, төменге, Әнипаның төсегіне қараған. Төсектің ақ жаймасын сыпырып алып, жинап тастапты, қыз жоқ! Жүрмағанбет қарғып түсіп, шала-шарпы киіне салып, сыртқа ұмтылды. Тамбурдан жүк көтерген екі-үш жолаушы көрінеді арасында Әнипа жоқ. Жолсерік әйел вагон есігін ашқалы жатыр екен, Жүрмағанбет жүгіріп соған барды.

	– Әнипаны... әлгі қызды көрдіңіз бе? – деді алқынып.

	– Қандай қызды айтып тұрсың? – деді жолсерік ұйқысыраған адамның даусымен.

	– Әлгі төртінші купедегі... менің жанымдағы қыз...

	– Ол Түркістаннан ба, Арыстан ба, бір жерден түсіп қалған. Анығы есімде жоқ...

	– Ештеңе айтқан жоқ па?! Адресін қалдырмады ма?! – деді Жүрмағанбет соңғы үмітпен.

	Жолсерік дені дұрыс па дегендей бетіне аңтарыла қарады.

	– Жоқ! – деді. Сосын жақтырмағандай Жүрмағанбетті итеріңкіреп қойды. – Өзің түспейсің бе? Түспесең, былай тұр... жұртқа жол бер!

	Жүрмағанбеттің көңіліне бір суық ой сап ете түсті. Түндегі Ботабай есік алдында мөлиіп тұрып-тұрып, бұл бейжай ұйықтап жатқанда қызды шығарып әкеткен болар деді. Алып-ұшып жетінші купеге келген, есігін ашса «директор» ойында дым жоқ, дөңкиіп ұйықтап жатыр...

	Жүрмағанбет сенделіп, купесіне қайтып келді. Жиналмалы стол үстінде жатқан бір парақ қағазды сонда барып көрді. Қағазға маржандай тізілген әдемі әріптермен мынадай сөздер жазылған еді.

	«Қоштасып кетпегеніме өкпелемеңіз, ұйқыңыз соншалықты тыныш, тәтті екен, оятуға қимадым.

	Cay болыңыз!»

	Жүрмағанбет қыздың бос қалған төсегіне сылқ етіп отыра кетті...





ДАЛА МЕН ДАРИЯ


	Эccе



	Мен Дала мен Дарияның екі ортасында өскен адаммын.

	Дала – бұл бір жағы әйгілі Бетпақдалаға тірелетін; бір жағы даңқы жер жүзіне тараған Байқоңырға, оның бер жағындағы Арыс құмына, теріскейінде, Жезқазған өңіріне дейін созылып жатқан ұшы-қиырсыз шөл; сонау Сарыарқадан, Қарағанды жерінен басталып, қалың құмдарды, баябан жондарды жарып Қызылорданың тұсына дейін ағып келетін шағын өзен – Сарысудың бойы.

	Ал Дария – кәдімгі Сыр; Сырдария.

	Бүгін осы Дала мен Дария туралы аз да болса сыр шертіп көрсем деймін.





І




	Сарысу даласы менің түсіме жиі кіреді, бүгін де сөйтті, таң алдында, тәтті ұйқыда жатқанда түсімде көрдім.

	Көктем екен деймін, сірә, апрель айының аяғы болса керек – Сарысу арнасына сыймай, бұрқырап-сарқырап тасып жатыр.

	Екі жағындағы мидай жазық дала, сағыммен бұлдыраған құба жондар – бәрі-бәрі телегей теңіз судың астында қалған. Мен биікте, сірә, өзеннің тура жар қабағына төніп тұрған жусанды қоңыр төбелердің бірінің басында болса керек, аласапыран екпінмен ағып жатқан суға қарап отырмын. Және қуанып отырмын, өйткені Сарысу көп жылдан бәрі, сірә, бір отыз жылдың о жақ, бұ жағында дәл мынадай ақтарыла тасымаған еді. Енді арнасына сыймаған тасқын талай уақыттан бері су шықпаған сол шаңдақ даланы көл-көсір жуып бара жатты. Демек аз күннен кейін, мына тасқыннын беті қайтып тартылған соң өзеннің екі жағын сыңсыған көк шалғын қаптайды. Тура баяғыдай, менің бала кезімдегідей көк шалғын! Әлі есімде, ұмытпасам не бестегі, не алтыдағы кезім, біздің үй Сарысу жағасында, Бекпай сазы деген жерде отырған, мен таңертең, күн көкжиектен енді көтерілген кезде ұйқымнан оянамын, сосын бірдеңеден құр қалатындай дереу далаға ұмтыламын, көктемгі тасқын, өткен жер әлі дегдіп үлгірмеген, басып қалсаң жас баланың еңбегіндей былқ-былқ етеді; әлде сол сыздың лебі, әлде таңғы ызғырықтың әсері – әйтеуіp ауа салқын, мен тісім тісіме тимей дірдектеп тоңа бастаймын. Сосын киіз үйдің күншуағына, етек жағы жерде шұбатылған туырлыққа арқамды сүйеп, бір уыс болып бүрісіп отыра қаламын. Көкжиектен көтерілген күннің қызыл, жылы сәулелері туырлыққа сіңе бастаған, енді сол сәулелер шым-шымдап тұла бойыма тарайды. Сәлден кейін айналам жып-жылы мөлдір шуаққа толып кетеді. Жұпар аңқыған ауамен араласып көкірегіме рақат сезім құйылады. Лыпылдап аққан қаныммен бірге жүрегіме, жаныма түсініксіз, таңғажайып қуаныш тарайды. Мен күннің өткір, ыстық сәулелерінен қаймығып көзімді сығырайтып айналама қараймын. Сонда көретінім ұшы-қиырсыз жасыл бояу. Жасыл шалғын. Шалғын бес-алты жастағы менің белуарыма жақындайтын, тұп-тұтас... жап-жасыл... тек сонау көкжиектен бермен қарай сыңсып соққан желмен ақырын ғана тербеліп қояды және толқынданып, сусылдаған нәзік үн шығарып, ғажайып тербеледі. Сол жасыл бояудың, жасыл теңіздің ортасынан үйір-үйір жылқылар түнгі өрістен суатқа құлап келе жатады. Және жылқылар да жатады. Және жылқылар да неше түрлі тұнық бояумен көз жауын алып – біреулері қара көк, біреулері сары, біреулері күрең, біреулері ақ боз, әйтеуір жасыл шалғынның ішімен неше түрлі бояу бастарын шұлғып тастап, жүзіп келе жатқандай болады. Одан әріректе сағымға араласып дір-дір етіп қалқып қойшылар, жылқышылар жүреді. Алыстан мұнартып киіз үй көрінеді. Әлдеқайдан шырылдаған бозторғайдың үні естіледі. Менің кішкене көкірегімде осының бәрін аралап, жалаңаяқ жүгіре берсем, жүгіре берсем деген шексіз құмарлық оянады. Сонда жарық дүние дегеннің керемет екендігін сезінетінмін. Бақыт дегеннің не екендігін, жер бетінде тірлік етудің, өмір сүрудің қаншалықты тамаша екенін ұққандай болатынмын.

	Міне, менің түсіме осы көрініс кіріп еді. Оянғанда көкірегімде тура сондағыдай, киіз үйдің күншуақ жағында көк жасыл дүниеге қарап отырғандағыдай қуаныш, рақат сезім кернеп бара жатты. Бұл көптен болмаған сезім еді; тіпті мен күнделікті тіршіліктің қамымен жүріп оны біржолата ұмытып, өшіріп алғандай тәрізденгем. Енді сол отыз жыл дейтін қатпар-қатпар белестің, уақыт атты түпсіз құрдымның арғы жағында қалған суреттің, тәтті сезімнің ойда жоқта қайта оянып, түсіме кіруі таңқаларлықтай еді. Мен көзімді ашып алғанда таң атып қалған мезгіл екен, биік үйдің бесінші қабатындағы бөлмеге бозамық сәулелер, үн-түнсіз құйыла бастапты, ашық терезеден тау жақтан салқын жел соғады. Мен қайда жатқанымды сонда ғана түсіндім де, әлгі көкірегімдегі алып-ұшқан сезімнің, қуаныштың лезде сөніп, сейіліп бара жатқанын аңғардым. Бірақ одан айрылғым келмеді, күншуақта жап-жасыл дүниеге қарап, рақаттанып отырған бес-алты жасар қалпымда әлде де бола тұруға тырысып бақтым: сол бойда көзімді қайта жұма қойғанмын, бірақ бүкіл санам, миым оянып үлгерген екен, әлгі сурет те көшкен үйдің жұртында қалған оттай біртіндеп өлеусіреп сөніп бара жатты. Сәлден кейін мүлдем өшті, енді көкірегімді біртіндеп мұңды сезім жайлады. Көзімді жұмған күйімде бұл мұңды сезімнің миымның әлдеқайдағы терең түкпірінен қалай қылаң бере бастағанын, сосын секунд сайын біртіндеп қалай күшейгенін ап-анық сезіп жаттым. Бұл сәттегі менің көңіл күйімді күзді күнгі шөл даланың аспанымен салыстыруға болатын; айталық, сентябрь айының ортасы екен дейік, сәске түстің кезі, көгілдір тұнық аспанда жарқыраған күн сәулесі жер-дүниеге ып-ыстық болып құйылып тұр. Көз жетер жердің бәрі сап-сары, мөлдіреген шуақ, дірілдеген мұнар сағым. Бір сөзбен айтқанда, ертегідей ғажайып сұлу дүние. Кенет осы сұлу дүниенің көкжиегінен ақырындап қалың бұлт көтеріле бастайды, ыңырсып жел соғады, сосын сары алтын даланың шаңын аспанға шығарып дауыл тұрады, әр жерден қурай біткен сыңсып ән салады, қаңбақ біткен жосылып белгісіз бір жақтарға қарай домалайды. Мөлдіреген шуақ, дірілдеген сағым құмға сіңген сынаптай қас-қағымда жоқ болады. Іле аспанды сірескен қалың қорғасын бұлттар жаулап алады, боз тұман бүркеніп, сіркіреген жаңбыр жауады. Сөйтіп жер бетін көңілсіз, сұрғылт тұман бүркейді.

	Менің көңілімде осы тәрізді өзгерістер болып жатыр еді. Бірақ бұл күздің жаңбыры мен тұманы емес, сағыныштың мұңы еді. Және мұның өзі түсініксіз мұң еді, ол күн сайын, не ай сайын мазаламайтын, кейде ұзақ уақыт ұмытылып кететін. Мен қаланың, жаңа тірліктің толып жатқан қызығына, иіріміне араласып, оны мүлдем естен шығаратынмын, тіпті кейде ол әбден сенгендей, қайта оянбас болып өшкендей сезілетін. Жасыратыны жоқ, мұндайда мойнымда жүрген бір міндеттен құтылғандай бойым жеңілдеп қалатын. Алаңсыз, уайымсыз өмір сүргенге не жетсін, жүрегімді анда-санда сыздатып өтетін әлгіндей аурудан, мұңнан құтылғаныма қуанып қалатынмын. Сөйтіп, көңілім орнына біржолата түсті-ау дегенде әлгі мұң күтпеген жерден көкжиектен қаптап шыққан күз бұлтындай кеудемді қайта жаулап алатын. Сол сәтте дәл бүгін түсімде көргендей туған жер – ұлан-ғайыр шөл даланың ортасында жатқан Сарысу өзенінің бойы жарқ етіп көз алдыма келе қалатын. Сылдырап аққан суымен, жібектей жұмсақ шалғындарымен, ашқылтым жусандарымен, қоңыр жондарымен, елсіз жапандарымен, адамдарымен, жан-жануарларымен, бір сөзбен айтқанда, бар келбетімен көрінеді. Сонда мен қай жерде жүрмейін бәрін тастап, алды-артыма қарамай, Сарысуға қарай тартып кеткім келеді.

	Бұл сағыныш еді.

	Мен осы сағынышымды қағазға түсірсем деп армандаймын.

	Бәлкім, пәлен айда бір соғатын дауыл сияқтанып жан жүрегімді дүркін-дүркін сыздатып, мазалап тұратын азаптан құтылармын.

	Бәлкім, сонда да құтылмаспын, тіпті сол құтылмағанымның өзі дұрыс болар, кім білсін.

	***

	Мен түйелі көшті көрген, қоршауға мінген балалардын жер бетіндегі ең соңғыларының бірі болсам керек...

	Әлі есімде, жыл сайын көктемде, көбіне апрель айының басында, біз көң сасыған, айналасында қар суы көлкіп жатқан көңілсіз қыстаудан Сарысуға, бұл жақтағылардың тілімен айтқанда, қырға көшетін едік. Көшуге дайындық, үлкендерге қалай екенін қайдам, біз сияқты балаларға жыл тәулігінде бір-ақ рет айналып келетін мереке тәрізді еді. Ол кезде – елуінші жылдардың басы ғой – ауылда машина тапшы болатын, жұрттың бәрі жайлауға да, қыстауға да түйемен көшетін. Екі ара жүздеген шақырым жер, елсіз шөл, сол себепті бұған ерекше дайындық керек. Күн жылт етіп жылына бастасымен әкеміз түйеге салатын жазыларды дайындауға кіріседі; мықты, салалы жидеден жазыағаш кеседі, қомның ішіне салатын қоға шауып әкеледі. Шешеміз пәлен түйеге арнап бұйда еседі, ала жіп пен қара жіпті араластырып әдемілеп айылқұр, арқан, бау-шу дайындайды. Содан ал ертең көшеміз деген күні әкеміз, колхоздан жүк артатын түйе әкелуге кетеді: таңертең кетсе кешке келеді, бірақ соны біле тұрып біз ұзақты күн үй жанындағы төбе басынан түспейтін едік...

	Көшу де бір үлкен оқиға, түйеге жүк арту да жатқан бір өнер еді. Олақтардың артқан жүгі орта жолда ауып, иесін әуресарсаңға салып жататын: ептілердің көші қонар жерге жеткенше былқ етпей тарта беретін. Ал біз сияқты кішкентайларға ең ұнайтын нәрсе қоршау еді. Қоршаудың ішіне үш-төрт адам еркін сыйып кетеді: бір бұрышында сусын, бір бұрышында құрт-май, нан жатады. Ішіне жұмсақ көрпеше төселген – жайлы. Балаға бұдан артық көліктің болуы мүмкін емес сияқты еді. Солай болмағанда ше – шөлдесең қоршаудың ішінде қисайып жатып әлгі сусыннан іше қоясың, қарның ашса құрт пен майды шетінен алып, жей саласың, шаршасаң, ұйқың келсе бір бұрышқа ұйықтай кетесің. Ұйқыңа түйенің маң-маң басқан жүрісінің түк кедергісі жоқ, қайта тербетіліп, рақаттанып, әдемі ұйықтайсың. Содан бір кезде ұйқың қанып, оянып, басыңды қоршаудан қылтитып шығарып, айналаңа қарасаң көш қаздай тізіліп ұшы-қиырсыз жапан далада әлі жүріп келе жатады. Көз ұшынан мұнартып, кейде сағымға араласып, кейде шаңға, кейде тұманға араласып құба жондар, жал-жал төбелер көрінеді. Қоршаудан басы қылтиып отырған бес-алты жасар балаға соның бәрі қызық әрі жұмбақ нәрселер сияқтанады.

	Міне, біз Сарысуға осылай көшетін едік... Бір күн емес, бірнеше күн, кейде апталап ұзақ көшетінбіз. Ұзақ көшетін себебіміз жайлаудың соншалықты алыста, қиян түкпірде екендігі ғана емес еді, ұзақ көшетін себебіміз әрбір көштің соңында бір-бір отар қойдың еріп отыратындығында еді. Түйенің аяғы ұзын, жүрісі өнімді, таңертең шыққаннан кешке дейін тынбай қозғала берсе талай жерге барып қалуға әбден шамасы жетеді: ал жер құртындай қыбырлаған қойлар мүлдем асықпайтын, әсіресе көктемге салым жүрістері мүлдем өнімсіз болатын, өздері қыстан жүдеп-жадап шыққан арық, оның үстіне ауызға ілігетін көк әлі шыға қоймаған, сосын ондай мал жер түбіндегі жайлауды қайтсін: қойшының барар жерге тезірек жетуге асыққанын неғылсын – жолға түсіп алып, жосылып тарта берудің орнына шілдің қиындай пышырап, бірі батысқа, бірі шығысқа, бірі алға, бірі артқа быт-шыт болып бытырап кететін. Мұндай малды айдау, алға қарай жүргізу жер бетіндегі қиын жұмыстардың бірі. Қойдың иесі ертеден қара кешке дейін жағы тынбай айқайлап, атын сабалап, таяғын шошаңдатып отардың ана шетінен мына шетіне шапқылаумен болатын. Кейде жаяу түсе қалып, құлақшынын лақтырып, күпәйкесін бұлғап, үркітіп айдайтын. Қойшыға бала-шағасы, әйелі, иті жан-жақтан көмекке келетін. Отардың жүрісі сонда да өнбейтін. Қайта сүйретіліп әрең келе жатқан кейбір көтерем қойлар жанына қысым келгесін мүлдем жүре алмай, жатып қалатын. Бір құласа бітті, қашан көкке тойынып, әл жинағанша ұрсаң да, өлтірсең де қайтып тұрмайтын. Сосын, амал жоқ, ондай малды қойшы көште келе жатқан түйелердің біріне артатын. Содан бір қарасаң қаздай тізілген түйелердің үстіндегі жүктің ана жерінен де, мына жерінен де басы қылтыңдаған, көзі бозарған екі-үш қой келе жататын.

	Мұндай көштің жүрісі соншалықты өнімді болмайтыны айтпаса да түсінікті. Біз ертеден кешке дейін қой айдап көшкенде жеті-сегіз шақырым ғана жол жүретінбіз.

	Біз жыл сайын көктемде Сарысуға қарай өстіп асықпай, аптықпай, ақырын жылжып көшетін едік. Біз сияқты балаларға көштің осылай асықпай жүргені, екі-үш күнде бір рет ерулеп қонғаны айрықша ұнайтын. Ұнайтын себебі – әрбір тоқтаған, қонған ерулеген бірінен-бірі өтетін қызық сияқты болатын.

	Дарияның бойынан, қыстаудан көшіп шыққан соң бір-екі күннен кейін быжырқай қалың құм кездеседі. Бұл қалың құм Нәнсай, Мортық, Орысқазған деп аталады. Нәнсайдың ортасымен терең, жалпақ сай өтеді. Мортық пен Орысқазғанның басында қып-қызыл кірпіштер тау болып үйіліп жатады. Әке-шешелеріміз осыларды көргенде бізге ертегі сияқты әңгімелер айтады. Мына саймен бір кезде арнасына сыймай буырқанған дария аққан дейді. Мына қып-қызыл төбелердің орнында бір кезде таңғажайып әдемі қалалар, қамалдар қорғандар тұрған дейді. «Олардың бәрі қайда кеткен?» дейміз біз. «Бағзы бір замандарда дария мына арнасын тастап, басқа жаққа көшіп кеткен» дейді олар. «Дария да көше ме екен» дейміз біз таңырқап. «Көшетін болғаны ғой» дейді олар. «Соңғы тұрақтаған жері өзіміз отырған қыстаудың Байболдың арғы жағындағы орны болса керек». «Қалалар қайдан көшсін, – дейді олар. – Көшпеген. Бірақ дария көшкен соң бұл өңір сусыз қалған. Сосын адамдар қоныс аударған. Сөйтіп не бір сәнді сарайлар, зәулім үйлер қаңырап босаған. Кейін азып-тозып, қирап, құлаған». Бұл ертегі сынды әңгіме бізге бір түрлі қорқынышты әсер етеді, қыстауымыздың арғы жағында, күзде көбік шаша буырқанып, қыста қар, мұз жамылып әлсін-әлсін гүтірлеп-сатырлап жататын дария еске түседі. Сонда дария бізге соншама бір керемет нәрсе секілденеді...

	Бұл кезде қар енді ғана еріген, құм ішіндегі үй орнындай тақырларға мөлдіреп қақ тұнған, қатқақ беткейлерімен сылдырап, титімдей дария секілденіп су ағады. Төбелердің күнгей жақтары бусанып, дегди бастаған, жалаң аяқ жүрсең табаныңа жып-жылы тиеді. Ен бастысы, құм іші қыстаудағыдай емес, тап-таза. Көң иісі де білінбейді, ауа жұпар аңқиды. Әсіресе ойнауға рақат – осы құмға жеткенде бізде ес қалмайды. Қаншама аунасақ та үстімізге қылаудай ештеңе жұқпайтын тап-таза, жұп-жұмсақ құм ішінде ертеден кешке дейін асыр салып ойнаймыз да жүреміз. Көшіп кеткен дарияның ізі – Нәнсайға түсіп алып жарысамыз. Солқылдаған қоян сүйектің бір талын сындырып алып, ат қылып мініп, шапқылаймыз. Қып-қызыл, нәзік жүзгендердің арасында тығылыспақ ойнаймыз. Кейде құм ішінде даланың ор қояны ұшырасады – жете алмасақ та улап-шулап жабыла қуамыз. Қирап қалған қалалардың орнынан баланың, лақтың ізі түскен кірпіштердің, құмыраның сынықтарын жинаймыз.

	Сөйтіп бұл құмнан жалығуға айналғанда үйлеріміз тағы көшеді. Енді алдымыздан мүлдем басқа көрініс шығады. Биік-биік төбелердің арасында ұшы-қиырсыз ақ тақырлар жатады. Сыр мен Сарысудың арасындағы Малақайдың тақыры, Дайралықтың тақыры, Қаражалдың тақыры дейтін толып жатқан тақырлар, міне, осылар болады. Қазір олардың бәрі айдын шалқар теңіз тәрізді – қыс бойы сіресіп жатқан қалың қар күн жылына жосылып еріп, осыларға құйған. Бірақ қақ суы терең емес, тізеден де аспайды, асты қатқақ, атпен жүруге, түйемен кешуге болады. Қақтың беті сыңсыған қаз-үйректен көрінбейді. Жусанды, бұйырғынды аралдарда топ-топ киік жайылады. Біз секілді бес-алты жасар балаға мұның бәрі керемет, ғажайып нәрсе секілденеді.

	Тақырлардан өткеннен кейін алдымыздан тағы да қалың құм ұшырасады. Бірақ бұл құмның бітімі қай күнгі Нәнсай, Орысқазған құмынан өзгеше, көбіне биік, ұзын жалдардан тұрады. Қоянсүйек аз, сексеуіл сирек, оның есесіне етегіне шоқ-шоқ қалың жыңғыл өседі. Құмның оңтүстігі ұшы-қиырсыз ақ тақыр болғанда теріскейі қамысты, қоғалы көлдер. Бұл – Сарысу өзені құятын әйгілі Телікөлдің аяғы. (Өкінішке қарай, бұл көлдердің кебі қазір тартылып, құрғап кетті, орнында енді сортаң тақырлар ғана жатыр.) Қойшылар жылда көктемде осы көлдердің қамысын шауып, қора жасайды, қой қоздатады. Мұндай кезде көктем әбден бабына келеді. Дала біздің көз алдымызда құлпырып, жайнап, жасара бастайды. Әуелі жусанды, күйреуікті қоңырға тұтасып жап-жасыл мүк шығады, сосын қос құлақтанып жуа қылтияды. Төбелердің күнгейінен қаптап қалың раң бас көтереді. Іле-шала жусандар бүр жарады. Арада үш-төрт күн өткенде қарасаң бүкіл дала тұп-тұнық жасыл қырмызы бояуға малынып тұрады. Әр жерден қызыл-сары гүлдер сылаң қағады. Қақтар тартылып, жер дегди бастаған; сай-саланы қуып, сылдырап аққан сулар біржолата тоқтаған. Аспан көкпеңбек, күннің сәулесі жып-жылы, жер-дүниеге мөлдіреп тұнған шуаққа малынып, күн сәулесіне шомылып жата бергің келеді. Бірақ біз жатпаймыз, жалаңаяқ құм-құмды аралап, ұзынды күні ойнап кетеміз. Төбе беткейлерінде, күйреуіктердің арасында сабағын көкке созып дала жуасы өседі, біз таласып-тармасып сол жуаны тереміз. Бірақ осылардың ішінде айрықша жақсы көретін ермегіміз бар еді – coғысқа дейін бе екен, әлде одан кейін бе, ол жағы бізге беймәлім, әйтеуір Сарысу өңірінде шыңырау құдықтардан су тартатын заңғар биік темір мұнаралар орнатылған еді. Мұнараның ұшар басында желдің екпінімен айналатын жалпақ қалағы бар. О бастағы есеп бойынша сол қалақ шыр айналып, шыңыраудағы суды лақылдатып сыртқа шығаруға көмектеспекші екен. Бірақ не мұнараның құрылысынан бір кінәрат кетті, не әлгі жалпақ қалақтарды айналдыруға Сарысу өңіріндегі желдің шамасы жетпейтін болды, әйтеуір бұлардың ешқайсысы да біз көрген кезде шыңыраудан су шығарған жоқ, жұрт игілігіне жараған жоқ, тек сары далаға Африкадан қаңғып келген жирафтың мойынына ұқсап сорайып, талай жыл тұрды. Міне, осындай мұнаралардың бірі Телікөлдің аяғында, әлгі біз отырған қалың құмның ортасында да бар еді. Құмға көшіп келген әрбір үйдің баласының арманы осы мұнараға қалайда бір-бір шығу еді. Және оны тұрғызған азаматтар су шықпаса шықпасын, бірақ балалар шығатын болсын дегендей бізге барлық жағдай туғызып, мұнараның ұшар басына дейін әдемілеп саты жасап қойған еді. Өзің бала болсаң, өзіңнің үйіңнің қасында әлгіндей мұнара тұрса – оған шықпауға қайтіп шыдамын жетеді; біз әке-шешеміздің құдыққа құлап құрисың, өліп өмірем қабасың деп зарлағанына қарамай екі күннің бірінде сол мұнараға қашып баратынбыз. Сосын ақырындап, темір сатыға тас кенеше жабысып, жоғары өрмелейтінбіз. Біраз көтерілгенсін басымыз айнала бастайтын, жүрегіміз тарс-тұрс соғатын, сонда да кейін қайтпайтынбыз, төмен түспейтінбіз, өйткені біз жал-жал қалың құмдардың, шетсіз-шексіз даланың бәрінен биік тұратынбыз. Бізден жоғары тек бүркіттер ғана қалықтап жүретін. Несін жасырайық, баспалдаққа дір-дір етіп жабысып тұрғанымызға қарамастан осынша биікке шыққанымызға сұмдық мақтанатынбыз. Қорқыныш дегенді мақтангершілікпен де жеңуге болатынын сонда алғаш рет түсінгендей едік. Сәлден кейін жүрегімізді тоқтатып, тұла бойымызды батылдық билеп, айнала төңірекке асықпай көз жүгіртетінбіз. Сонда көктемдегі жасыл даланың сұлулығы сұлулығы бұрынғыдан бетер құлпырып, неше алуан бояумен сылаңдап, жайнап кететін. Әсіресе ақ тақырлар жақтан көтерілетін мұнар сағымның суреті керемет еді, көкжиектен бермен қарай лықсып, ақырын толқынданып, сынап тасқыны көшіп келе жатқандай болатын. Қараған сайын бір түрлі жұмбақ, түсініксіз көріністерге ауысып жататын. Ал осы мұнартқан сағымды даланың арғы жағынан көкпеңбек гауһардай жалтылдаған ұзынша таулар көрінетін. Тау тәуліктің әр кезеңінде, әр түрлі түспен өзгеріп тұратын, таңертең қарасаң біраз жақындап, жақпар-жақпар жартастары, үлкенді-кішілі өркештері анық аңғарылып, бар кескін-келбетімен мөлдіреп кетеді. Сосын сәске түсте сағым теңізіне араласа бастайды, жақпар тастары бұлдырап жоғалады, оның есесіне аппақ тақырлардың аспанмен жалғасқан тұсынан көк жолақ, жұмбақ бояу толықсып көсіледі. Ал кешке қарай тау өзінің мөлдір, анық қалпына қайта ауысады. Бірақ енді көкпеңбек болмайды, батар күннің сәулесімен қызыл-сары түспен жалтылдап жатады.

	Біз мұнара басында тұрып сол көгілдір тауларға күніне сан рет қарайтынбыз, сонда бізге ол адам аяғы жетпейтін, баруға болмайтын қиян шеттегі таңғажайып әлем сияқтанатын. Жер бетіндегі бар сұлулықтың, бар әдеміліктің, бар қызықтың, бар ғажайыптың бәрі сол тауда секілденетін. Шешеміз талай айтқан Керқұла атты Кендебайдың, Күн астындағы Күнікей қыздың, «Алтын сақадағы» Жалмауыз кемпірдің, самұрық құстың... тағы-тағы сондайлардың бәрі сол көгілдір тауды мекендейтін секілденетін. Балалық шағым есіме түссе, не болмаса қиял-ғажайып ертегілер оқи қалсам әлі күнге сол көгілдір таулар көз алдыма келеді. Шынымды айтсам сол көгілдір тауда не бір ғажайыптардың бар екендігіне, аңыздарда, ертегілерде айтылатын кейіпкерлердің бәрі соны мекендейтініне әлі күнге сенемін, сенгім келеді.

	Біз мұнарасы бар биік құмдардың арасында да ұзақ отырмайтынбыз. Қой төлдетіп болған соң қозы-лақтарды шулатып, жайлаудың нағыз өзіне, Сарысудың бойына қарай қозғалатынбыз. Бұл да қуанышты оқиға еді, өйткені бізді әлгі биік мұнара да жалықтыра бастаған, оның үстіне құм ішінен де маза кетуге айналған, әлдеқайдан ыңырсып аңызақ соға бастаған. Жап-жасыл болып құлпырып жатқан төбелер сары түске ауысқан, жуа да, кәрени де бізді қызықтырмайтын болған. Міне, тап осы кезде тағы да қоршауға мініп, қайтадан алыс жолға шығатын едік. Және жол қандай жерлермен өтетін еді десеңші! Құмнан қозы көш ұзасымен айдын шалқар көлдер басталатын. Көлдердің бәрінің жағасы ырғалған жасыл құрақ, солқылдаған қалың қамыс, қамыстардың басы қандай – жасыл, күлгін, сарғыш секілді неше түрлі үкілермен бұлғақтайды. Айдын көлдердің жағасында төңірегіне аса сақтықпен әрі паңдықпен қарап қоңыр қаздар отырады, ортасында аққулар жүзеді. Беріректе қара мойын қасқалдақтар жүреді. Әуеде қанаттары сусылдап, топ-топ үйрек ұшады. Күн сәулесімен жарқылдап ақ балықтар ойнайды. Көл бетін ақырын тербетіп, майда толқындатып жібектей жұмсақ самал соғады. Әлгінде ғана тұтасқан қалың құмның ішінен шыққан біздер бұған аузымызды ашып, аңтарыла қараймыз.

	Міне, осындай көлдердің арасымен бірнеше күн көшеміз. Және бұл көшіміздің ерте көктемгі көштен едәуір айырмашылығы болады. Ана жолы ақ тақырдың ортасында жүруге шамасы келмей, қылжиып құлап қалған, сөйтіп көзі мөлиіп түйеге мінген қойлар көкке тойынған соң жабағы жүні көтеріліп, «жан бітіп, тіріліп» кеткен, қазір шұнаңдап, бастары қақаңдап, қаптаған отардың ең алдында бара жатыр. Ешқашан көтерем болмағандай, түйеге мініп, пұшайман халге түспегендей. Әйтсе де бұл жолғы көштің ең басты жаңалығы – отарғa қосылған қозы-лақ. Міне, осы қозы-лақтар ел көшкенде улап-шулап енелеріне еріп келеді. Таңертеңгісін, күн салқын, жол жаңа басталған кезде бәрі пысық: жүрістері керемет ширақ. Шапқылап жарысады. Секіріп ойнайды. Тіпті аспанда далбақтап қарға ұшып бара жатса, ерігіп, отарды тастай салып, бәрі солай жүгіреді. Көңілдене маңыраған дауыстары құлақты жара жаздайды. Бірақ бұл пысықтықтары ұзаққа бармайды. Жол ұзап күн ысығасын әлгі қолды-аяққа тұрмай аспандағы қарғаны қуып сайран салған «сабаздар» божырайды. Тірсектері майысып, кібіртіктеуге көшеді. Құлақтары салбырап, бастарын төмен түсіріп, көлеңке іздейді. Ыңғайлы көлеңке кездессе ешкімге байқатпай жым-жырт жата қалады. Мойынын қайырып, басын қолтығының астына тығып, бір уыс болып әдемі жатады. Сол бойда ұйықтап кетеді. Кейде бес-алты қозы қосылып бірден ұйықтайды. Елдің көшіп, қойдың айдалып бара жатқандарында шаруалары жоқ, қарындары ашқанша, күн салқындағанша, ұйқылары қанғанша осылай тып-тыныш жата беретін түрлері бар. Сондықтан да қойшылар мұндай кезде ыждағатты, қозы жатып қалады деген бұталарды қадағалап, әлгіндей «ұйқышыларды» құрықпен түрткілеп тұрғызып, отарға қосып, айдап отырады.

	Біз осылай көл жағалап, жусанды, бұйырғынды белдерден асып, доңыз өлең, ақбас, жыңғыл өскен жазықтарды басып, қонып, ерулеп, бірнеше күн жүреміз. Содан бір күні көш қойдан озады – бұл жайлауға бүгін жетеміз деген сөз – соны сезгесін біз де қоршаудан басымызды қылтыңдатып асыға түсеміз. Ал көш асықпайды, түйелер маң-маң басқан қалпымен ұзақ жүріп, бір уақыттарда жолбарыстың жонындай қарауытып жатқан көкпекті белге көтеріледі. Қоршаулы түйе белдің үстіне шыққанда алдан қып-қызыл, сап-сары бояулармен түрленіп жатқан аласалау тау жарқ етіп көрінеді. Таудың бауырынан анда-санда ауылға келетін әртіс апайлардың тақиясына таққан моншақтардай әлденелер жалтылдап, сәуле шашады. Таудың баурында жасыл шалғыны ырғалған жазық жатады. Жазықтың бір шеті бұралып аққан Сарысу өзені. Ал жалтылдаған қызыл-сары тау Таңбалы нұрасы, жалпақ жазық – Бекбай сазы. Біздің жайлауымыз осы.

	Енді біздердің балалық дәуреніміздің ең қызық кезі – жайлаудағы күндер басталады. Біз ұзынды күні үй бетін көрмейміз – инеден қармақ жасап балық аулаймыз, суға шомыламыз. Сарысудың жағасындағы құм қандай – жұп-жұмсақ, тап-таза! Судан шыға салып көзіміз жылтырап күнге қыздырынамыз. Кейде қозы бағамыз, тайға мінеміз, ботамен жарысамыз, тайқарға мініп көкпар шабамыз, тайқар тулап лақтырып кетсе, «есек тұяғын төсейді деген осы, арам неменің оңдырмай кеткенін қарашы» деп біраз жылап-жылап, сосын қайтадан ойнап кетеміз. Әрегідік көрші ауылдарда той болып тұрады, шешемізге еріп, жарбиып сонда барамыз. Әйтеуір қызық таусылмайды, сөйтіп жүріп жаздың қалай өткенін де білмей қаламыз; бір күні байқасақ – жайлаудың сәні кеткен, жасыл шалғынды жазықтың түсі оңып, тері сүйреткендей аппақ болып, шаңы шығып қалған. Сарысудың да суы тартылып, ойдым-ойдым шүңеттерге айналып, бөлініп қалған.

	Сосын бір күні қайтадан кейін, Сырға көшеміз. Тағы да көктемдегі көлдердің жағасымен жүреміз, бірақ бұл жолы көлдер көңілсіз секілденеді: үкілі қамысы сарғая бастаған, айдын шалқар деңгейі төмендеп кеткен. Бірер күннен кейін көлдер де артта қалады. Мұнаралы құмдар да кейін жатады. Енді алдымызда шаңытқан ақ тақырлар ғана бар. Бұл тақыр көктемдегі телегей су басқан, айналасы мақпал жусанмен, жасыл раңмен көмкерілген тақыр емес, мүлдем басқа. Қазіргі тақыр сұсты, қорқынышты, беті шыт-шыт болып жарылған, үстімен сыңсып аңызақ гулейді, безіп қаңбақ домалайды, одан өзге қыбырлаған ештеңе болмайды: шалқар көлдерді тастап, құм асып көшіп келе жатқан елді жұтып жіберуге дайындалғандай демін ішіне тартып, сазарып жатады. Тек көз ұшындағы көгілдір таулар ғана сол бұрынғы қалпынан; бұрынғы бояуынан айнымай, мың құбылып, жылы ұшырайды.

	Мұнаралы құм мен дарияның екі арасы жүз шақырымға жуықтайды. Ақ тақырларда бір тамшы су жоқ, құдық атымен кездеспейді. Сарысудан қайтқан ел осы шөлден кідірмей, аялдамай үдере көшіп өтуге тиіс. Үдеретін ел Телікөлдің аяғына бірер күн еру болады. Көліктерін тынықтырады. Сосын ауыз суын қамдап, түс ауа көшін тізілтіп, қойын айдап, ақ тақырларды бетке алып, жолға шығады. Түнімен жүреді. Тек ұйқы қысып бара жатса таң алдында жарты сағаттай тоқтап, көз іліндіріп, тынығып алуы мүмкін, әйтпесе ол да жоқ, тоқтамай тарта береді. Ертесіне күнімен жүреді. Сол беттерімен түс ауа, не кешке қарай суға ілігеді. Бұл үдере көшу бір жағынан қызықты, бір жағынан қауіпті әрі қиын сапар еді. Біз түннің бір уағына дейін қоршауда отырып мал айдаған жұрттың айқай-ұйқайын тыңдаймыз. Тұңғиық аспандағы мың-сан жұлдыздарға көз саламыз. Осылай жатып ұйықтап кетеміз. Ұйықтап бара жатып ақ тақырлардың үстімен шұбырып келе жатқан қойлардың сытыр-сытыр еткен тұяқтарының дыбысын естиміз. Әлдекімнің ұйқы ашу үшін салған әнін тыңдайтынбыз. Қараңғылықтың бір түкпірінен түйенің бақырғанына, жылқының кісінегеніне, әлдеқалай жолдан шығып кетіп, адасып жүргендердің айқайына құлақ түреміз. Сонда бүкіл дүние бізбен бірге көшіп келе жатқан секілденетін.

	Таңертеңгісін, күн шығар-шықпаста оянып, көзімізді сығырайтып ашып, қоршаудан сыртқа көз жібергенде тағы да сол ұшы-қиырсыз ақ тақырларды көреміз.

	Міне, біздің ес білгеннен бастап бүкіл балалық шағымыз осы ұлан сары даланың – Сарысудың бойында көшіп-қонып жүрумен өтіп еді.

	***

	Әрине уақыт ағысымен бәрі де өзгереді, біз де өзгердік, жеті-сегіз жасымызда қоршауды тастап тайға, тайлаққа, сосын жарбиып атқа, түйеге мінетін болдық. Үдере көшкенде әкемізге көмектесіп түнде ұзақ шұбырған қойдың бір жағын айдасатын дәрежеге жеттік. Мектепте жүргенде де бүкіл көктемгі, жазғы каникулымыз осы шөл далада өтті. Біз жүздеген шақырым шөлді ерсілі-қарсылы сан рет шарладық. Бұрын білетініміз Телікөлдің аяғы, Бекбай сазындағы жайлау ғана болса, енді Сарысудың бойымен жоғары өрлеп, сонау Жезқазған өңіріне дейін барып қайтатын болдық. Шудың аяғын, Бетпақдаланың теріскей өңірін шет жағалатып көрудің де сәті түсті. Сарысудың сол жағы сонау Ырғыз, Торғай өзендеріне дейін созылып жатқан елсіз жапан екі ортасында Қыздың шұбары дейтін күйреуікті, сексеуілді дала бар, айдыны тек қара тұздардан тұратын Арыс атты, дүниеде сирек кездесетін көл бар: бір кезде асау дария болған, қазір құрғап, кеуіп қалған не бір өзендердің арналары бар – міне, аяқ басқан сайын жұмбақ көрініске кездесетін осы байтақ өңірді талай шарладық. Және бір ғажабы осы ұланғайыр байтақ даланың табиғаты да таңқаларлықтай әр алуан. Сарысу бойы мен Қыздың шұбары екеуі екі басқа дүние еді. Бекбай сазы мен оның арғы жағында мұнарланып тұрған Таңбалы нұрасы біріне-бірі мүлдем ұқсамайтын. Бір далада жатқан Арыс көлі мен Телікөлдің айырмашылығы аспан мен жердей. Көрген адам екеуі екі планетанікі десе сенер-ау. Тіпті арнасы бір, бастауы бір Сарысу өзенінін өзі де жағалап жүре берсең алуан-алуан түрлі болып өзгерер еді. Телікөлге құятын аяқ жағы көбіне мидай жазықпен өтеді, сондықтан да арнасы жіңішкеріп қарқыны басылып, жайлап ағады. Айналасында бұта да сирек, дәл жарқабағына жеткенше өзен бар екенін де аңғармайсың, жасырынып, бұғып ағады. Енді осы арнаны жағалап, жоғары қарай біраз өрлесеңіз өзен көз алдыңызда өзгере бастайды. Әуелі екі жағындағы бұталар, жыңғылдар биіктеп, қалыңдай түседі. Аттың омырауынан келетін бидайық жол бермейді. Өзеннің арнасы кеңиді; көбіне бір жағы жар, бір жағы жайпауыт болады. Табанында аппақ құм қайырлар жатады. Бұл тұста судың да ағысы өзгереді. Өзеннің кей тұсы түйе бойламайтын шүңет болады, кей тұсы тобықтан да аспай сылдырап ағып жатады. Енді біраздан кейін өзеннің екі жағындағы жыңғылдар ана шеті мен мына шетіне көз жетпейтін қалың тоғайға айналады. Арасында қып-қызыл жемісі бар ақ тікендер кездеседі. Шашағы күлгін-қызыл өзен жуалары көз қызықтырады. Кей тұста теңгедей сары жапырағы судырап тораңғыл өседі. Өзеннің арнасы анау-мынау дарияға бергісіз болып кеңиді. Бұл кең арнаның екі жағасы да сыңсыған қалың құм болады. Құмға жүзген, қияқ қаптап өседі. Өзен тасығанда бұл құмның да қойны-қонышын су басып өтеді. Және бір қызығы, өзеннің осы құмнан төменірек жағының суы ащылау, жоғарырақ жағының суы тұщылау болады. Жыңғыл тоғайды жарып, қалың құмның ішімен бірер күн жүрсеңіз кенет қарсы алдыңыздан қалың жиде, сәмбі тал өскен тоғай ұшырасады. Бұл тоғайдың арасы дөңгелек-дөңгелек, көкпеңбек көл болады. Көлдің айналасы ат жарып жүре алмайтын қалың қамыс. Сіз әлгінде ғана сылдырап ағып жатқан өзеннің қалайша көлге айналғанын түсінбей, аңырып тұрып қаласыз. Тек әлден уақытта барып әлгі көлдердің бір-бірімен жалғасып, болар-болмас қана жылжып ағып жатқанын байқайсыз. Өзен табанынан жоғары шығып айналаға көз жіберсеңіз оң жағыңызда ойдым-ойдым шилі алқаптар теңіздей толқиды. Сол жағыңызда бір етегін өзен опырып құлатып кеткен заңғар биік төбелер тұрады. Бірақ бұл көрініс те ұзаққа созылмайды, енді бір-екі көш жер жүргеннен кейін шилі алқап та, жиделі тоғай да, құрақты айдындар да бітеді. Сосын көкала жарлардың арасымен бұлқынып аққан мөлдір өзен қайта басталады.

	Сарысудың өзі ғана емес, айналасындағы дала да жүрген сайын неше түрлі бояумен, сан алуан көрініспен өзгеріп жатады. Қараған өскен сайлар, сексеуілді жондар, ебелекті жазықтар, қып-қызыл нұралар көбірек ұшырасады. Кей тұстан әлденендей құдіретті күштің әсерімен жер түбінен көрінетіндей етіп үйген, көкке шаншылған биік төбелер тұрады. Кейде атам заманда, бәлкім, бұдан миллион жылдар бұрын шығар, лапылдап атылған жанартаулардың да орындары ұшырасады. Олардың сөнген жанартау екенін дәлелдеудің тіптен қажеті жоқ, жер қойнынан атылып шыққан лава қатпар-қатпар болып, не шөп өспей, не топыраққа айналмай тас болып қатқан күйі әлі жатыр еді.

	Әр тұстан, не бір биіктердің басынан бұдан жүздеген жылдар бұрын осы өңірді мекендеген адамдардан қалған ескерткіш сияқтанып неше түрлі күмбездер, обалар, бейіттер көзге шалынады. Ол молалардың, бейіттердің басындағы тасқа жазылған жазулардың ең жаңасы, арабша болар, қалғандары біз түсінбейтін, біз білмейтін неше түрлі жұмбақ белгілер, таңбалар еді.

	Әр жерден бір жалт етіп бағзы бір замандарда әйгілі Жібек жолының бір саласы болған, найзалары күнге шағылысқан не бір қалың қол өткен, не бір ұзын көш жүрген көне жолдың сүрлеуі жатар еді. Құлаған күмбездің, қарауытқан обаның басында көзі бажырайып байғыз отырар еді, тұңғиық аспанда титтей ноқат болып қарақұс қалықтар еді. Ебелекті алқапта жөңкіліп ақбөкендердің үйірі жүрер еді. Африканың түйеқұсы сияқтанып әр жерде дуадақ, жек жайылар еді.

	Бірақ ең бастысы Сарысудың осындай ерекше табиғаты емес, ең бастысы – оның адамдары еді. Бұл адамдар маған әлі күнге тағдыры, өмір жолдары, мінез-құлықтары, ой-танымдары жөнінен ешкімге ұқсамайтын ерекше жаратылған жандар сияқты болып көрінеді. Бұлар Қызылорданың, Шымкенттің, Жезқазғанның қойшылары, түйекештері, жылқышылары. Олар жыл сайын көктемде Сыр бойынан, Созақтан, Жетіқоңырдан келіп осы Сарысуда тоғысатын. Біреулері өзеннің арғы бетін, біреулері бергі бетін жайлап, қатар отыратын.

	Қазір бұл өңірде баяғыдағы түйелі көш біржолата келмеске кеткен, жұрт енді машинамен көшетін болған, дария мен Сарысудың екі ортасындағы ұшы-қиырсыз ақ тақырлардан құдық қазылған, күні-түні тынбай атқылап тұратын скважиналар орнатылған. Өшуге айналған керуен сүрлеулерінің орнына Сыр бойын Орталық Қазақстанмен қосатын тас жол салынған. Менің бала күнімнен бері бұл далада болған жаңалықтар көп-ақ...

	Бірақ Сарысу өңірінің, әсіресе баябан шөлдердің табиғаты сол бұрынғы бояуын жоғалтпай, сан ғасырлар бойғы қалпынан айнымай, әсем, сұлу, ғажайып қалпында жатыр еді...





ІІ




	Сырды, әйгілі Сырдарияны білмейтіндер кемде-кем шығар. Өйткені оның дүниежүзінің географиялық қартасынан алар үлкен орны бар, адамзаттың мың жылдық тарихына өшпестей болып жазылған шежіресі бар – менің балалық шағымның екінші жартысы, міне, осы өзеннің жағасында өтті. Сырдың арнасының төмендегені, енінің жіңішкергені қазір ғой, ал осыдан жиырма-отыз жыл бұрын ол арғы жағына көз әрең жететін жалпақ өзен болатын: екі бетіндегі тоғай да бұл күндегіден әлдеқайда қалың, әлдеқайда мол еді. Біз көбіне Сырдың жағасына күзде: кейде сентябрьдің аяғында, кейде октябрьдің басында көшіп келетінбіз. Дариядан бір шақырымдай жерде, биік төбенің басында біздің қыстауымыз болды, бағзы бір замандарда бұл жерді Байбол деген бай мекендегенге ұқсайды, оның қай заманда өмір сүргені, жарық дүниеден қалай, қайтіп көшкені, ұрпақтарының қайда кеткені жұмбақ, ал оның бір замандарда хан сарайындай етіп салған екі бөлмелі қоржын тамының бізге бұйырғаны анық. Қоржын тамның жанында бір отар қой әрең сиятын жабық қора бар. Жаз бойы Сарысуды жайлаған біздің үй күн суыта бастағанда осы қыстауға көшіп келетін. Келгеннен кейін менің бірінші баратын жерім дарияның жағасы. Біздің үйдің тұсынан сәл қиғаштау жерде жалпақ суат бар, екі жағы сыңсыған тоғай: жиде, шеңгел, тал, ішіне кірудің өзі қорқынышты, мен осы үнсіз түнерген тоғайға қарап қойып, әлгі суаттың басында қалқиып дарияға қарап тұратынмын. Дария маған түсініксіз, түбі жоқ тұңғиық, ең бастысы жаны бар, тірі нәрсе сияқтанып көрінетін. Ылай суы иірімденіп, аударылып, төңкеріліп үнсіз ағады. Әр-әр жерінде қарауытқан әлденелер кетіп бара жатқанын көргенде қорқынышым бұрынғыдан да үдей түседі. Осы қорқыныштан қашан көктем шығып, Сарысуға қайта көшкенше арыла алмайтынмын, тіпті қыс түсіп, жердің бетін қар басып, дария қалың мұздың астында қалғанда да оған бір түрлі сескене қарайтынмын. Сескенетін себебім де бар еді – әлгі жер қара, күн жылыда көрген тұңғиық, тынымсыз ағыс мұз астында да тыныш жатпайтын; үстін басқан ақ сауытты быт-шыт етіп бұзып, жарық дүниеге шыға келетін секілденетін: осы ниетін дәлелдегісі келгендей кейде әлдебір тұстан сатыр-күтір еткен үн шығаратын. «Аяз күшейді-ау, дарияның мұзы жарылып жатыр» дейтін әкем сонда. Ал маған мұз аяздан емес, дарияның ашуға мініп, буырқанып жатқанынан бұзылатын тәрізденетін.

	Міне, осының бәрінің әсері шығар, әйтеуір дария маған есейген шағымда да осы сұсты, жұмбақ әрі қорқынышты күйінде жатталып қалды.

	Бір жылы біздің ауылдың қойшылары Сырға ерте құлады, күземді дарияның жағасына келіп алды; соған қарағанда сентябрь айының ортасы болса керек, күн ыстық, дарияның бойы шуаққа тұнып тұр. Әсіресе танертең керемет: ауа тып-тынық, киіз үйдің ішінде жатсаң тура төбеден, шаңырақтың арғы жағынан мың құбылтып сайраған құстардың үні естіледі. Сыртқа шықсаң сыңсыған ағаш: талдың неше түрі, жиде, әріректе алтын сары жапырақтары күн сәулесімен құлпырып ойнаған тораңғыл. Ұшан-теңіз құрақ, мия, бидайық, торсылдақ ішін ат жарып жүре алмайды. Бізге ұнайтыны, әсіресе дария жағасындағы тоғай, Солқылдаған сәмбі талдан бір-бір шыбық кесіп ат қылып мініп аламыз, болмаса садақ жасаймыз: сәмбі талды иіп, шуда жіппен тартып байласа кәдімгі садақ болады. Сосын атымызды мініп, садағымызды асынып, тоғайдың ішінде кіріп кетеміз. Тоғай іші өзінше жатқан бір ғажайып әлем, жоғары қарасаң тұтасқан бұтақ, қалың жапырақ, аспан көрінбейді, айнала қаракөлеңке, сыз... Ағаштардың діңіне оралып шырмауық тәрізді неше түрлі өсімдік өседі, кейбіреулерінің жемістері бар, қойдың құмалағындай қызыл, сары, көк, жесең әрі қышқыл, әрі тәтті, тіл үйіреді. Біз осы жемістерді теріп, тоғайдың түкпіріне қарай ұзай түсеміз, жүрген сайын ағаш қалыңдап, көлеңке қоюлана береді, айнала жым-жырт. Біз демімізді ішке тартып тың тыңдаймыз, сосын кенет әлдеқайдан сатыр-гүтір еткен дыбыс естіледі, мына қаракөлеңкенің арасында жасырынып, бізге тап беруге дайындалып тұрған тәрізденеді. Үнімізді шығармай, ақырындап кейін шегінеміз. Сосын жалғыз аяқ соқпақ кездессе алды-артымызға қарамай безе жөнелеміз, демімізді тоғайдан шыққан сон бір-ақ аламыз.

	Дарияның жағасы тұтастай қалың емес, кей жерінің шөбін тып-тықыр етіп орып әкеткен, орны мидай жазық, жазықтың шетін жағалап жүретін жол бар, топырағы борпылдақ, табанға жұп-жұмсақ тиеді. Біз осы жолмен жалаңаяқ шапқылап кетеміз. Жазық әлгіндегі тоғай іші сияқты қорқынышты емес, күзгі шуаққа малынып мөлдіреп тұрады, қанша ойнасаң да, қанша жүгірсең де құмарың қанбайды. Бұл жерде бізді қызықтыратын қырғауылдар. Әсіресе қораздары керемет. Қанат-құйрықтары қызыл-жасыл, араласқан неше түрлі бояумен жалтылдап көрінеді. Міне, осы қырғауылдар жазыққа шұбырып шығады. Әсіресе кешке қарай көбейеді. Бала екенімізді, пәлендей жамандық жасай қоймайтынымызды сезетін болса керек, бізден оншалықты үрке қоймайды. Әбден жақындап келгенше жайылып жүре береді. Сосын мойындары қылқылдап жүгіріп, қаша бастайды. Тіпті болмаса пар-пар етіп ұша жөнеледі. Сонда көз алдымызда бір-бір қызыл от ұшып бара жатқандай таңданып тұрып қаламыз.

	Дарияның әр жерінде қалың тоғайды жарып салған суат болады, бұдан көбіне қой су ішеді; бес жүз, алты жүз қой әрлі-берлі үш-төрт рет жүріп өткеннен кейін суатқа баратын жол шаңы аспанға шығып, бұрқырап қалады. Міне, осы шаңдақ жолмен қырғауылдар таңертең не түске қарай суға құлайды. Олардың су ішкені бізге де қызық – қалыңның ішінде бұғып, бәрін көріп отырамыз. Кейде шыдамай кетсек аттан салып, қалыңнан атып шығамыз. Қырғауылдар ұшпайды, жағалаудың шаңын бұрқырата жүгіріп, көзді ашып-жұмғанша қалыңға кіріп, жоқ болады. Сосын біз – жалаң аяқ, жалаң бас, сирағы күс-күс, қалқан құлақ кішкене балалар дарияның жағасынан арғы бетке қарап тұрамыз. Арғы бетке көзіміз әрең жетеді, кейде жарыса айқайлаймыз, дауысымыз жаңғырығып, сәлден кейін күңгірлеп қайта естіледі. Ана жақта, құдіретті біреу «не айтып тұрсыңдар?» деп ашулана дауыстайтын тәрізді. Қайта айқайлауға батылымыз жетпейді. Сосын үн-түнсіз дарияға қараймыз. Дария болар болмас шымырлап, кей жері иірімденіп, толқып ағып жатады. Бірақ осы үнсіздігінің өзінде адам түсінбейтін күш, құдірет бар, секілді. Мына судың астында неше түрлі ғажап, сиқырлы дүние, шексіз әлем жатқандай. Біз білетін, біз көріп жүрген жер осы дарияға келіп тірелетін сияқты. Арғы бетте мүлдем басқа өмір, басқа тірлік. Оның табиғаты да, адамдары да өзгеше.

	Дарияның бізге қорқынышты көрінетіні кішкене күнімізден ол туралы неше түрлі таңғажайып аңыздар естіп өскенімізден де еді. Ол аңыздардың кейбіреулерінде дарияны мекендейтін алып жайындар туралы айтылатын, алып болғанда да керемет, кез келген адамды қылтып бір-ақ жұта салады екен; жағаға келген түйелерді құйрығымен бір ұрып, суға құлатып, түпсіз тереңге сүйреп әкетеді екен. Ой, несін айтасың, жайын деген ештеңе емес, дарияның түбінде су перілері мекендейді екен. Ол перілер түнге қарай жағаға шығады екен, көбіне қыз кейіпінде жүреді екен, неше түрлі дауыспен ән салады екен, сыңсып жылайды екен, жер дүниені дірілдетіп күркірейді екен. Біз бұған кәдімгідей сенетін едік, сенбеске шарамыз жоқ еді, өйткені тынық күндері дарияның жағасына барып тұрсаң шымырлап ағып жатқан судың әлдебір тұсы гүр етіп аунап түсетін. «О, жайын ойнады! Жайын ойнады!» дейтін үлкендер жағы. Біз демімізді ішке тартып тым-тырыс бола қалатынбыз. Сәлден кейін әлгі гүр еткен дыбыс дарияның және бір тұсынан естілетін, жаңағыдан да күшті, тегеуірінді екпінмен естілетін. Сосын бәрі қайтадан жым-жырт болатын. Ал түнге қарай киіз үйдің іргесінен сыртқа құлақ түрсең тоғайдың іші неше түрлі дыбысқа толып кететін. Әлгі су перілері туралы әңгімелерден айнымайтын дыбыстар – жылаған, күлген, гүрілдеген, сыңсыған; біз қараңғы үйдің ішінде бір уыс болып төсегімізге тығыла түсетінбіз... әлгі айтылған әңгімелердің аңыз емес, шындық екеніне кәміл сенетінбіз.

	Дария туралы әңгімелердің көбі оның көктемгі, кейде қысты күнгі тасқындарына байланысты болатын. Әсіресе қысты күнгі тасқын жаман еді. Сырдарияның басы оңтүстіктегі таулардан шығады ғой, ол жақтың ауа райы жұмсақ, қысы кей кезде өте жылы болады, жауын-шашын көп түседі, сосын бір күні дарияның жоғарғы жағы арнасына сыймай, аласапыран күшпен таси жөнеледі. Буырқанған су төмен қарай ағып береді. Ал бұл кезде біздің жақта кәдімгідей қақаған қыс, дарияның беті құлаш-құлаш көкшулан мұз болып сіресіп жатыр, үстінен адам түгіл жүгі бар машина, шынжыр табанды трактор өтсе де былқ етпейді. Міне, осы сіресіп жатқан мұзға күндердің күні оңтүстіктен сарқырап шыққан тасқын су келіп соғылады. Қалың мұзды сатыр-гүтір сындырып, төменге қарай ағыза бастайды. Бірақ ұзын дарияның бүкіл мұзын үгетуге қанша күшті болғанмен тасқынның шамасы келмейді. Ақыр соңында бір тұста дарияның арнасында үлкен-кішілі сеңнен құралған таудай бөгет пайда болады. Тасқын бұл бөгетті бұза алмайды; сөйтіп төмен қарай ағатын жол түгелімен жабылады, арнаға сыймаған тасқын енді екі жағаға қарай лап береді. Жолындағысының бәрін жапырып, шапқан атты қуып жететін жылдамдықпен жайылады.

	Мен алғаш рет мұндай тасқынның өзін емес, дабысын естідім. Жаңылмасам, сол бес жасар кезім болар, Байбол төбесінің басында отырған біздің үйдің жанынан дарияға қарай атқа, түйеге мінген, сақал-мұрттарына аппақ сүңгі тұрған, жүздері түтіккен адамдар топ-топ болып өтіп жатты. Кейбіреулері үйге соғып бой жылытып, бірер кесе шай ішіп кетеді. Сонда айтатындары ылғи дарияның әңгімесі. «Ойбай, дария тасуға айналып тұр. Сең буып жатыр. Қауіпті жерлерге қара бура дайындап жатырмыз». Мен бұл сөздердің біріне түсінсем біріне түсінбейтін едім, дегенмен әлдеқайдан бір қауіптің төніп келе жатқанын сезетінмін. Оның үстіне үйге колхоз басшылары да жиі келгіштеп кеткен. Сөздеріне құлақ түрсем олардың да айтатыны тасқынның әңгімесі: «Ертең өрісті су басып кетсе малды былай жай, шөпті ана жерге жинап ал, байқамай аралда қалып қойып жүрме» деп әкеме ылғи ақыл беріп жатады. Мұның бәрі бізді кәдімгідей үрейлендіретін. Содан бір күні таңертеңгілік шайға енді кірісіп жатқанбыз, үйде Бердібек деген кісі бар еді, соғысқа қатысқан, құлқын сәріден сондағы көргендерін қызу әңгімелеп отырған, кенет әлдеқайдан гүрс еткен дыбыс естілді. Үйдің қабырғасы дір етіп, терезенің әйнегі сыңғырлай жөнелді. Бәріміз үрейленіп, үн-түнсіз тына қалдық. Әсіресе Бердібектің түсі бұзылып кетті. Сосын әлгі дыбыс қайта естілді. Бұл жолғы екпіні әлгідегіден де күшті шықты.

	– Ойбай, соғыс! Соғыс! – деп Бердібек орнынан атып тұрды. – Мынау зеңбірек қой. Бомба ғой!

	Содан сыртқа тұра жүгірген, соңынан дүркіреп біз де шықтық, қарасақ соғыс та, ештеңе де көрінбейді. Дүние жым-жырт, маужырап тұр.

	Біз кейін білдік, Бердібек аздап қана қателескен екен, әлгі дыбыс зеңбіректікі болмаса да жалпы оқ-дәрінің жарылысы екен. Арнайы келген мамандар, дарияға көлденең бөгет болып жиналған тау-тау мұзды жарылғыш заттармен бұзып жатыр екен.

	Әлгі гүрсіл бұдан кейін де бірнеше күн бойы айналаны дүр сілкіндіріп естілумен болды. Бәлкім, осы жарылыстың көмегі тиген шығар, бұл жолы дария біздің ауылға қарай тасыған жоқ, қыс тыныш өтті; бірақ оның есесіне нағыз тасқынды арада бірер жыл өткенде көрдім. Бұл жылы мен колхоз орталығында бірінші класс оқып жүргенмін, біздің үй жылдағы Байболда емес, Дариядан бөлініп шығатын Көксу деген шағын өзектің бойында отырған, жанымызда сиыр фермасы бар еді; Январьдың басы, қақаған аяз, мен каникулға келіп жатқанмын, бір күні таңертең «Не айтасың, айналаны тасқын алып барады» деген хабар шықты. Үйіміз боз төбенің беткейінде еді, жүгіріп соның басына шықсақ дүние телегей теңіз су. Әсіресе батыс жақ бұрын ол өңір сонау көз ұшында мұнарланып жатқан дарияға дейін жиде мен тал өскен қалың тоғaй болатын, енді сол тоғай бұрқырап буы шығып жатқан айдынның ішінде дірілдеп жүзіп тұр. Сиыршы ауыл аттарына мініп, анда-мында шапқылап, малын, жанын түгендеуге кетті. Содан абыр-сабыр болып жүргенде және бір хабар шықты: тоғай ішінде жүрген екі адам бірі – сиыршы, бірі мал дәрігеpі – судың ортасында қалып қойыпты. Мал іздеп жүргендердің бірі көмек сұраған айқайларын естіген бірақ барайын десе сай-саланы қуып, гүрілдеп ағып жатқан судан өте алмаған.

	Енді жұрт абдырап қайық іздесін, бірақ аяқ астынан таптыра ма, Көксудың арғы жағында балықшылар ауылы бар еді, соған адам шаптырылды. Бұл екі ортада кеш түсіп қалған, аяз бұрынғыдан да күшейіп кеткен, біз төбе басында әлі иіріліп тұр едік; кенет қалың тоғай жақтан, тасқынның арасынан айқай естілді. Жаны қысылған, көмек сұраған жалынышты айқай. Бәріміз жым-жырт тыңдай қалдық. Айқай және қайталанды. Және бір емес, екі адамның дауысы еді, тым алыстан, үзіліп-үзіліп әрең естіледі. Төбе басындағылар жабылып айқайлап жауап қайтара бастаған, бірақ аналар мұны естімеген секілді, жалынышты, қорқынышты дауыстары бір қалыптан танбай қайталана берді.

	Қайық келгенше демеу болсын, от жағайық, – деді сосын біреу тұрып.

	Бұл жаны бар ұсыныс еді, жұрт биік төбенің басына лаулатып от жаға бастады. Кешкі қараңғылықты тілгілеп, қызыл сары ұшқын шашып, аспанға жалын көтерілді. От жанғасын адамдар бұрынғыдан бетер жігерленіп, қайтадан айқайлауға кірісті. Судың ортасында қалғандар мұның бәрін көрмеді ме, көрді ме, белгісіз, әйтеуір түннің бір уағында олардың дауыстары бірте-бірте әлсіреп, ақыры естілмей кетті.

	– Апырмай, аман болса жарар еді, – деп жұрт уайым айта бастады.

	Бұл екі ортада балықшылар ауылына кеткен хабаршылар да қайтып оралған, өгіз арба мен шағын қайық ала келіпті; бірақ әр жері кілегейленіп қатып жатқан тасқын суға қараңғы түнде түсуге ешкім бата алмады. Содан таң біліне екі-үш адам қайықпен нартәуекел деп жолға шықты. Түні бойы тасқын судың көп жері кәдімгідей тұтасып қатып үлгірген екен, қайықтағылардың біреуі ұзын таяқ ұстап, екіншісі сүйменмен мұз бұзып, қалың тоғайдың ішіне қарай ақырын жылжып бара жатты.

	Біздің шағын ауыл үшін бұл апатқа ұшыраған «Челюскин» кемесінің экипажын құтқару секілді кәдімгідей үлкен оқиға болды; мұның аяғы немен бітер екен деп бәріміз төбе басына шығып, шыдамсыздықпен күте бастадық.

	Қайық түске жақын аман-есен қайтып оралды. Апатқа ұшырағандарды алып қайтыпты. Екеуі де әбден тоңған, ашыққан, сөйлеуге шамалары келмей қалшылдай береді. Әңгімелерін кейін жылынып, естерін жиғасын айтты. Тоғай ішіндегі жолмен келе жатып, тасқынның қайдан шыққанын да аңғармай қалыпты. Әйтеуір бір кезде қараса тура қарсы алдарынан қарақошқыл су жөңкіліп келе жатыр дейді. Бұрыла салып кейін шапқан, бәрібір ұзай алмапты, әлгінде ғана жүріп өткен жолдары шалқар теңізге айналған. Сосын олай шапқан, былай шапқан, бірақ қайда барса да суға тіреле берген; енді не істедік деп абдырап тұрғанда тасқын түгелдей қоршап алған: су үзеңгіге жетуге айналған, сосын екеуі де аттарын еркіне жіберіп, жақын жердегі ағаштың басына шығып кеткен.

	– Киіміміз қалың болып аман қалдық, әйтпесе түнгі суықта үсіп кететін едік, – дейді екеуі жарыса.

	Осындай оқиғалардан кейін дария бізге бұрынғыдан бетер құдіретті әрі қорқынышты бола түсетін.

	***

	Дарияның өзі емес, оның айналасындағы тоғай, сексеуілді, қарабарқынды жазық, ит тұмсығы батпайтын сарыала қамысты алқап, ойдым-ойдым көл – бәрі де бізге жұмбақ, таңғажайып дүние секілденетін. Бәлкім, бұл біздің ерте көктемнен бастап қоңыр күзге дейін Сарысуда, ұланғайыр жайлауда болып қайтатынымыздан ба екен; өйткені жайлауда бәрі басқаша ғой, қайда қарасаң да ұланғайыр жазық, мидай тегіс дала, көз ұшында бұлдырап көкжиек көрінеді; жоғары қарасаң шетсіз тұңғиық аспан жатады – әйтеуір бір шексіз дүние. Ал Сырдың бойында мұның бірі жоқ – қайда көз салсаң да... қай жерге барсаң да жай жағыңнан қоршаған тоғай, қалың жыныс: аспан тулақтай, жер тебінгідей болып көрінеді. Әсіресе көліктен түсіп жаяу қалсаң өзіңнің соншама құртақандай екеніңді сезесің.

	Бұл сезімнен қыстауға, Байбол төбесінің басына жеткенде ғана арылатын едік, өйткені бұл төбе әлгі дүниенің бәрінен де биік, бәрінен де жоғары тұратын. Қазір ойлап отырсам Байбол ұланғайыр мұхитта жүзіп келе жатқан алып кемеге ұқсайды екен. Айналасы көз ұшына дейін мидай жазық, жазықтың біразы шабындық, біразы қарабарқын мен сексеуіл аралас өскен шабыр, біразы қамыс, қоға өскен ойпат. Батыс жақта дария, дариямен екі ортада тоғай. Биіктен қарағанда тоғай да теп-тегіс болып көрінеді.

	Қара күзден бастап ерте көктемге дейін Байбол төбесі біздің еркімізде. Жалғыз үй болғасын белгілі – ойнайтын бөтен бала жоқ, ініміз екеуміз ғанамыз. Бірақ бізге сонда да көңілсіз емес еді, әсіресе Байболдың басына шығу дегенің жатқан бір керемет еді. Кейде біздің жаққа аңшылар келеді. Біз үшін бұл да қызық. Биіктің басынан кімнің не аулап жүргені кәдімгідей көрініп тұрады. Әне, бір аңшы, алдында салпаң құлақ иті бар, қалыңға кіріп барады; ит бірдеңені сезсе керек, ауа иіскелеп, басын қақшитып тұра қалды; аңшы да мылтығын оңтайланды. Ит тұрып-тұрып қалыңға қойып кеткен, іле бұтаның арасынан пыр етіп қызыл қанат қырғауыл ұшты. Осы сәт мылтықтың аузынан бұрқ етіп қою түтін көрінді, дауысы сосын естілді. Оқ тисе қырғауыл ауада шыр көбелек айналып ұшып түседі, әйтпесе бұрынғыдан бетер зымырап кете береді.

	Кейде жараланып түскен құсты иттің бұтадан бұта қоймай қуып жүргені байқалады.

	Әрегідік шошқа аулайтын аңшылар келеді. Бұл да біз үшін асыға күтетін сәт. Шошқа аулайтындардың кемінде жеті-сегіз салпаң құлақ иті, қос-қолаң артқан екі-үш есегі бар кәдімгі кішігірім керуен сияқтанып, ұбап-шұбап келеді.

	Шошқа қалың қоғаның, не жиделі тоғайдың арасында болады. Көбіне торайларын ертіп, он шақтыдан шұбырып жүреді. Байболдың басынан қарағанда кейде қалыңнан шығып, жазықпен кетіп бара жатқандары көрініп қалады. Аңшылар шошқаның осындай үйіріне кездессе болды иттерін қосып жібереді. Иттер улап-шулап, тоғайды бастарына көтеріп, шошқаларды қуып береді. Бәрін емес, көбіне бір-екеуін оңаша шығарып алып қуатын болса керек, әйтеуір ұзақты күн қыр соңынан қалмайды. Күн тымық болса иттердің абалап үргені тоғайдың ана тұсынан бір, мына тұсынан бір тынбай естілумен болады. Төбенің басынан қарап тұрған біз кейде қуғынның шет жағын көріп те қаламыз. Жан-жағынан шәуілдеп үрген иттер қамалаған шошқа тоғайдың бір түкпірінен жазыққа шыға келеді. Сосын басып төмен салып, аударылып-төңкеріліп қашып бара жатады. Қуғыншылар тым жақындап қалса, бұрыла салып қарсы ұмтылады, иттер ышқына шәуілдеп кейін қашады. Бірақ алысқа ұзамайды, анадай жерге барып, бұрынғыдан бетер шабаланып үре бастайды. Сосын шошқаның соңына және түседі. Бұл екі ортада арттан мылтықтарын оңтайлап ұстаған аңшылар да көрінеді.

	Шошқалар қашып-қашып шаршаған соң бір қалыңға барып тұрып алатын болса керек, бір уақытта гүрс-гүрс еткен мылтық дауысы естіледі. Бір емес, әлденеше рет атылады. Сосын тоғайлы алқапты жым-жырт тыныштық басады. Арада біраз уақыт өткенде олжаларын есекке артқан аңшылар ұбап-шұбап үлкен жолға түсіп алып ауылдарына қайтып бара жатады.

	Байбол төбесінің теріскей жағы созылып барып, шағын төбешіктерге айналып кетеді. Арғы жағы ойдым-ойдым дөңгелек ойпат, сыңсыған қалың тоғай. Біз бір күні осы төбешіктердің арасында ойнап жүргенбіз, тоғай жақтан шәуілдей үрген көп иттің дауысы естілді. Таныс дауыс – шошқа қуып келе жатқан иттердің дауысы. Біз інім екеуміз жарыса жүгіріп, төбешіктің басына шықтық. Сол бойда қалшиып тұрдық та қалдық. Қорыққанымыз сонша, үніміз де шықпады, бұрыла қашуға шамамыз келмеді. Төбешіктің бауырында, үсті-басы сабалақ-сабалак, азу тісі ақсиған бір пәле аударылып-төңкеріліп тура бізге қарай шауып келе жатыр. Түрі жаман, бізді тапап, қылғып жіберуге бейімделіп келе жатқандай. Өлген жеріміз осы шығар деп ойладық, сол сәтте қалыңнан бес-алты ит шыға келді. Бәрі де шуласа үріп, әлгі қара пәлені қуып келеді. Сонда ғана түсіндік, қашып келе жатқан қара «пәле» кәдімгі жабайы қабан екен.

	Қабан бізді көрді ме, жоқ па, белгісіз, әйтеуір ырсылдап-гүрсілдеген күйі, төбенің бауырымен зулап өте шықты.

	Сәлден кейін аңшылардың өздері де көрінді, қуғынның қызығына әбден беріліп алған, мылтықтарын көлденең ұстап, емпең-емпең жүгіріп келеді.

	Төбенің басында тұрған бізге назар да салған жоқ, шәуілдеп үрген иттерінің соңынан кете барды...

	Екінші жолы аңшыларды мүлдем басқаша күйде көрдім. Сәске түсте тоғай ішінде шабалана үрген иттердің, гүрс-гүрс атылған мылтықтардың дауысы естілген, соған қарағанда аңшылар жолы болып, олжалы оралар деп ойлағанбыз. Айтқандай-ақ, біраздан кейін тоғай ішінен тізіліп шығып келе жатқан аңшылар көрінді. Әншейінде ешқайда бұрылмай, тура ауылдарына тартатын, бүгін біздің қыстауға қарай беттеп келеді. Және өздері көңілсіз сияқты – бастары салбырап кеткен. Тіпті иттерінің де жүрістері бір түрлі, әншейінде иелерінің алдына түсіп, анда-мында ойқастап, шапқылап жүретін, бүгін құйрықтары жерге сүйретіліп, үн-түнсіз артта келе жатыр.

	Жақындап келгесін байқадық, аңшылардың теңкитіп артып алған ешқандай олжасы байқалмайды, оның есесіне алдыңғы есектің үстінде екі бүктеліп құлақшыны мыжырайған біреу отыр. Отырысы сау адамның отырысы емес, сөйтсек қара санынан жараланған адам екен. Жарасы едәуір болса керек, шалбарын, етігін қызыл қан жауып кетіпті. Серіктерінің айтуына қарағанда әйдік бір қабанды дарияның жағасындағы жарға қамаған екен, жаны қысылған неме бірнеше жерден жараланғанына қарамастан, аңшылардың өзіне ұмтылыпты. Қарсы алдында әлгі жараланатын аңшы тұрыпты, абырой болғанда соңғы сәтте бұрылып үлгірген, әйтпесе қылпылдаған өткір азуымен ішек-қарынын ақтарып кетуі мүмкін екен.

	Осының алдында ғана біздің қыстауға шөп тиеген өгіз арба келген, жаралыны соған жатқызып, тездетіп орталыққа алып кетті.

	Уақыт өте, біз жұрттың аңшылықпен қалай айналысатынын көрумен, қызықтаумен ғана шектелмейтін болдық, еліктегіш бала көңілдің әсерімен бұл іспен өзіміз де айналысып көрдік... Әрине, үлкендер секілденіп аң мен құсты қырып салмағанымыз белгілі, бірақ қызықты оқиға бізде де жеткілікті еді...

	Бір күні мен шешеме еріп, тоғай ішіне отын алуға бардым: сонда көрдім, қалыңның арасы айқыш-ұйқыш қоянның жымы екен. Тіпті кейбіреулерінің кеңдігі жалғызаяқ соқпақтай бар. Мұны көргенде басыма бір ой сап ете қалды: «Е, тұзақ құру керек екен» дедім.

	Өткен жылы біздің үйге Әуелхан деген жігіт көмекші болып келген. Тұзақ салудың мән-жайын содан көргенім бар. Мен енді үйренген әдісім бойынша тұзақ жасауға кірістім.

	Есік алдында шөпшілерден қалған ұзын болат арқан жататын. Кәдімгі жіңішке сымдардан тұратын арқан. Мен соның бір шетін балтаның үстіне салып, түске, дейін тықылдатып ұрдым да отырдым. Мандайым тершіп әбден шаршаған кезде оның бір құлаштайын кесіп алдым. Шешемнің көзін ала берін бүктеп-бүктеп пешке ытқытып жібердім. Болат арқан пеш ішінде көп жатты. Сексеуіл шоғының әсерінен қызарып, балқыды. Сосын әбден суыды-ау деген кезде шығарып алдым. Июге әрең көнетін болат арқан былқылдап, жұмсарып қалыпты. Енді асықпай отырып, оның сымдарын бір-бірлеп тарқатып ала бастадым. Әуелханнан көргенімді істеп үй артынан жарты шелек құм, құрым киіз әкелдім. Сымның бір ұшын есік тұтқасына байлап қойып, құрым киізге құм жағып, ысқылауға кірістім. Сым әп-сәтте жалтырап шыға келді. Енді оның бір ұшын ілгектеп бұраса тұзақ дайын. Осы әдіспен біраз тұзақ жасап алдым. Сосын оларды тоғайға апарып құрып тастадым.

	Арада бес-алты күн өтті. Мен күнде таңертеңгісін тоғайға жүгіремін, қашан барлық тұзақтарымды көріп шыққанша шыдамым таусылады. Бұта түбінде сым тұзаққа мойнынан ілігіп, құтылып кете алмай, көзі бақырайып отырған қоян елестейді көзіме. Анадай жерде жатқан сексеуіл томашаларын қоян екен деп қонышымнан қар құйылып, омбылап тұра жүгіремін. Барсам түк те жоқ, тұзағым сол қалпында дөңгеленіп тұра береді.

	Қоян ұстаудан үмітімді үзе бастағанмын, дегенмен тұзақтарды күніне бір рет барып қарап қоямын.

	Бір күні сол әдетіммен келе жатқанмын, анадайдан байқап қалдым, түбіне тұзақ құрған бір түп шеңгелдің басы дір-дір етіп тұр. Әлдене қатты күшпен сілкілеп жатқандай. Жүрегім дүрсілдеп кетті. Бір әйдік қоян тұзаққа ілігіп тулап жатыр екен деп ойлағанмын. Алды-артыма қарамай, тұра жүгірдім. Жеткен бойда шеңгелдің түбіне еңкейе беріп... зәрем ұшып кетті. Шеңгел түбінде жүні сабалақ-сабалақ, қап-қара бірдеңе қарды боратып, жан ұшырып бұлқынып жатыр. Үн шығаруға шама қайда, жалт бұрылып безе жөнелмек болғанмын, тайғанақтап ұшып түстім. Жан дәрмен қайта тұрып, сүріне-қабына зытып бердім.

	Соңымнан қуғыншы болған жоқ, біраз жерге барғасын көңілім орнына түсейін деді. Жүрегімді тоқтатып, артыма қарадым. Шеңгелдің басы қозғалды, қызыл қоңыраулары төгіліп, мүлгіп тұр. Енді көңілімді әуесқойлық биледі. Әлгі құбыжықтың не екенін білмек болып бір басып, екі басып жақындай бердім. Құлақшынымды шешіп тың тыңдап қоямын. Айнала жым-жырт, кенет осы тыныштықты шеңгел түбіне шыққан дыбыс бұзып жіберді. Лақтың маңырағаны. Дереу шеңгелге жетіп бардым. Кенже туған ақ бақай қара лақ бар еді, мойыны қайрылып, тұра алмай жатқан сол екен.

	Тұзаққа тура мүйізінен ілігіпті.

	Қоян ұстағаннан бетер қуанып кеттім. Тұзақты ағытып алдым да, лақты тұрғызып жібердім. Ол бұта-бұтаның арасымен үйге қарай жүгіре жөнелді.

	Енді байқадым, қоян жымына араласып, майда тұяқтардың ізі сайрап жатыр. Сірә, ешкілер жайылса керек. Олар шеңгелдің қоңырауына сондай құмар ғой. Бойлары жетпесе алдыңғы екі аяқтарын көтеріп, бұтаққа сүйеніп тұрады да, тәтті қоңырауларды сыпырады дейсің.

	Өріске бара жатқан ешкілер отардан бөлініп шығып, шенгелдерді бір аралап өткен екен. Лақтың бойы биікке қайдан жетсін, шеңгел түбіне сауылдап төгілген қоңырауларды түртінектеп теріп жеп жүріп тұзаққа ілігіпті...

	Осыдан кейін көп ұзамай тағы қызық болды. Інім екеуіміз есік алдында ойнап жүргенбіз, қора жақтан апамнын дауысы шығады.

	– Сәкен, тез мында кел. Қораға түлкі кіріп кетіпті.

	Екеуміз тұра жүгірдік. Апам қора аузында тұр екен. Қолында ұзын сапты айыр. Біз асып-сасып: «Қайда?! Түлкі қайда?!» дей беріппіз. Апам айырын көтеріп, қора түкпірін нұсқады. Іші қара көлеңкелеу еді, ештеңе байқалмады. Кенет көң шығаратын тесікке қарай созыла секірген бірдеңені байқап қалдық. Бірақ бойы жетпеді ғой дейміз, домаланып, қайта құлап түсті. Сосын атып тұрып, екінші тесікке қарай жанұшырып жүгіре жөнелді. Сонда ғана анықтап көрдік, құлағы тіп-тік, құйрығы шұбаталып жатыр. Кәдімгі біздің ауыз үйде ілулі тұратын түлкі. Бірақ мынау аяқтары жыпылдап қашып барады.

	Апам менің қолыма зілдей ауыр күрек ұстатты.

	– Осылай есік алдында тұр. Түлкіні шығарма! Мен оны ұрып алайын. Сендерге құлақшын болсын, – деп қояды. Соны айтты да ақырындап түлкіге қарай жақындай берді.

	Түлкі биік тесікке қарай тағы да бірнеше рет ұмтылған. Ақыры шыға алмасын білді ғой деймін, бір уыс болып қора бұрышына тығыла берді. Есік пен төрдей жақындағанда апам айырын құлаштап сілтеп қалды. Түлкі жалт етіп бір жағына секірді. Айыр қораның қамыс қабырғасына қадалды. Сол-ақ екен түлкі апамның дәл жанынан зу өтіп өте берген. Құлағы тікірейіп, тура маған, есікке қарай салып келеді. Енді болмаса бас салатын түрі бар. Зәрем ұшып кетті. Бақырып жіберіп, күректі тастай салып, үйге безе жөнелдім.

	Түлкінің қайда кеткенін байқаған да жоқпын.

	Кешкісін қойдан келген әкеме болған оқиғаны аттан түсер түспестен-ақ жеткізгенбіз.

	Менің аяқ-қолым жерге тимей үйге қалай қашқанымды естігенде әкем көзінен жас аққанша күлді.

	– Қораның іргесінде тышқанның іні бар еді. Түлкі сол тышқандардың шиқылын естіп қалған болды-ау. Аш болғасын тәуекел еткен ғой, – деді.

	Апам көпке дейін «қап, тамаша құлақшын болатын түлкі еді» деп өкініп жүрді.

	Мұны естіген сайын мен құлағыма дейін қызарып, төмен қарайтынмын...



	Балалық шақты ойлаған сайын осы соңғы уақиға есіме түседі.

	Сонда маған сары алтын дала – Сарысуда, жұмбақ та құдіретті Дария бойында өткізген балалық шақ жалт етіп бір көрінген, соншама қызықтырып, бірақ сусып қолдан шығып кеткен сол қызыл түлкі сияқтанып елестейді...





	https://t.me/kzkitap





