	Лион Фейхтвангер

	Испан хикаясы





	Роман





	Орыс тілінен аударған Хажымурат Сыздыков





	Марта мен Нильдаға арналады





БІРІНШІ БӨЛІМ




	Ел аузында Фермоза – Ару

	Атанған еврей кызына ғашық

	болып, король зайыбын мүлде ұмытты.

	Ақылгөй Альфонсо1

	Gronica general (1270 жылдар шамасы)





	Сөйтіп король дон Альфонсо

	Толедоға кете барды

	Үлбіреген жас сұлуды

	Ханымы ертіп қасына алды.

	Белгілі ғой махабаттың

	Тандыратыны адамды естен.

	Сүйді ол сұлу еврей қызын

	Жұрт Фермоза – Ару-дескен.

	Ару десе ару еді ол

	Парасатты, білікті,

	Ғашық болып король соған,

	Королеваны ұмытты.

	(Романстан үзінді)





БІРІНШІ ТАРАУ




	Мұхаммед пайғамбар өлгелі сексен жыл өтті.2 Сөйтіп мұсылмандар құрған мемлекет Үндістанның шекарасынан бастап Азия, Африканы көктей өтіп, Жерорта теңізінің оңтүстік жағалауы мен Атлант мұхитына дейінгі жерді алып жатқан дүние жүзілік ұлы мемлекетке айналды. Жеңістен жеңіске жетіп дәуірлеп тұрғанына сексен жыл толар шағында мұсылмандар Жерорта теңізінің батыс шетіндегі жіңішке қылтадан Испанияның Андалус өлкесіне өтіп, үш жүз жыл бұрын христиан дініндегі вестготтар құрған мемлекетті қиратты; содан кейін мұсылмандардың тасқындаған тегеурінді қалың қолы Ибери3 түбегінің Пиреней тауларына дейінгі жеріне лық толып, қаптап кетті.

	Өлкенің жаңа иелері бұл жаққа жоғары мәдениет әкелді, сөйтіп Испанияны бүкіл Еуропадағы ең бір өркендеген, жиі қоныстанған, гүлденген елге айналдырды. Сәулет өнерінің асқан жүйрік мамандары мен алысты болжайтын көреген құрылыс басқармалары жасаған жоспар бойынша талай-талай тамаша қалалар салынды, ондай жетістікті Еуропа сонау көне Рим заманынан бері көрген емес-ті. Испан халифінің ордасы тұрған Кордоба қаласы бүкіл Батыс әлемінің астанасы болып танылды.

	Мұсылмандар дағдарысқа ұшыраған ауыл шаруашылығын қауырт өркендетті, егіндік жерді суландырудың таңғажайып жүйелерін жасап, астықтан бұрын-соңды көрмеген мол өнім алатын болды. Таукен өндірісінің жұмысын жетілдірді, оған жоғары дәрежелі техниканы қолданады. Қолөнершілерінің даңқы шар тарапқа жайылды: тоқымашылары бағалы асыл кілемдер мен жұқа шұға шығарды, ағаш шеберлері мен мүсіншілер ағаштан түйін түйіп, ою-өрнектер жасады, ишілері қамқа ішікке керекті елтірінің алуан түрін құлпыртып, дайындап берді. Темір ұсталары шаруашылық құрал-саймандары мен жаугершілік қару-жарақтарын мейлінше шебер жасады. Олар соққан қылыш, семсер, қанжарлар мұсылман емес басқа халықтардың жасаған жарақтарынан әлдеқайда өткір, әлдеқайда әдемі келеді, олардың қолынан шыққан ақ кіреуке, сауыт– сайман беріктігімен ауызға ілінді,тас атқыш құралдары алысқа ататын болды; мұсылмандардың құпия қаруы4 бар дегенді сөз еткенде христиан дініндегі әлемді түгел қауіп билейтін. Мұның үстіне олар тағы бірдеңені ойлап шығарыпты: онысы сұйық от деп аталады екен, айналасына ажалды сеуіп жіберетін жан түршігерлік жарылғыш қаһарлы қоспа көрінеді.

	ЬІсылған жырынды математиктер мен астрономдар басқарған кемелері теңіздерде үлкен жылдамдықпен еркін жүзетін; сондықтан Испан мұсылмандары сауданы кең дамытуға, ұлан-ғайыр жерді алып жатқан ислам дініндегі дүние жүзілік ұлы мемлекеттің сан алуан тоуарымен елдің байлығын молайтуға мүмкіндік алды.

	Өнер мен ғылым Испания аспанының астында, тап осы кездегідей дәуірлеп көрген емес.Үйлердің сыртқы сымбаты сәулетті, салтанатты келіп, ішкі жиһаздарын орналастыруда асқан байлық пен нәзік әсемдік ұштастырылды. Тамаша шеберлікпен жасалған халық ағарту жүйесі арқылы мектептер көбейтіліп, әркімнің өз еркімен білім алуына жағдай туды. Кордоба қаласында осындай үш мың мектеп жұмыс істеді, әрбір үлкен қаланың өз университеті, бай кітапханасы болды; әлем әлем болғалы мұндайды Эллин дәуірінде гүлденген Александриядан ғана көрген болатын. Философтар құранды зерттеу аясын кеңейте түсті, көне грек ғұламаларының әйгілі еңбектерін аударып, оларға өз көзқарасы тұрғысынан түсініктеме беріп, ой елегінен қайта өткізді.

	Ел аузынан тараған таңғажайып ертегілер тыңдаушының қиялын қияға шарықтатып, ой-арманына жол ашты. Талантты ақын-жазушылар шығып, арабтың әдемі, әсем, бай тілін одан әрі жетілдіре түсті, оны сезімнің сан алуан нәзік қырларын жеткізе алатын дәрежеге көтерді.

	Жаулап алған халықтарына мұсылмандар есіркеушілікпен қарады. Қол астындағы христиан дініндегі халыққа Інжілді араб тіліне аударып берді. Христиан дініндегі вестготтар тұсында барлық праводан жұрдай болған қалың еврей жұртшылығына азаматтық право тиді. Иә, сөйтіп испан еврейлері мұсыл– мандардың қол астында мол кеңшілікке ие болды, өз патшалығы күйрегелі олар мұндай жақсы өмір сүріп көрген емес еді. Көптеген еврейлер мұсылман халифінің сарайында министр, дәрігер болып қызмет атқарады, ел ішінде мануфактуралар ұйымдастырды, кең көлемде сауда-саттық жүргізді, олардың кемелері жеті теңізді түгел шарлап жүрді. Олар өзінің еврей жазуын да ұмытқан жоқ, философия мәселелерін араб тілінде талқылады. Аристотельді аударды, оның ілімін өздерінің Ұлы кітабындағы іліммен және араб даналығының атақты қағидаларымен ұштастырды. Олар Тауратты еркін де батыл сынға алатын еңбек берді. Еврей халқының поэзиясын қайта көркейтті.

	Осынау өркендеу дәуірі үш ғасырдан аса уақытқа созылды. Содан кейін буырқанған дүлей дауыл соқты да барлығының тас– талқанын шығарып, сап қылды.

	Мұсылмандар Ибери түбегін жаулап алған кезде, христиан дініндегі вестготтардың талқандалған әскерлері Испанияның солтүстіктегі тауларына паналады; сөйтіп жау бара алмайтын осынау шатқалдарда бір-бірінен тәуелсіз ұсақ графстволар құрды да, мұсылмандарға қарсы ұрпақтан-ұрпаққа созылған соғыс жүргізді, олардың мұнысы герилья-тонаушылық соғысы болды. Көп уақыт бойы бұлар соғысты өз күшімен жалғыз жүргізді. Кейін Рим папасы крест жорығын жариялады, содан былай христиан дінін уағыздаушы әйгілі шешендер жалынды сөздермен халықтың жүрегіне от тастап, дінге сенушілерді, Айсаның үмбетінен тартып алған жерлерінен мұсылмандарды құрып шығаруға шақырды. Осыдан кейін крес тағынғандар жан-жақтан жинала бастады. Олар Испанияның христиан дініндегі бұрынғы билеп-төстеушілерінің жорықшыл, жауынгер ұрпақтарының қол астына келді. Осынау соңғы вестготтар бұл сәтті төрт жүз жылға жуық күткен болатын, міне, енді олар оңтүстікке қарай лап қойды. Сырбаз, нәзік мұсылмандар бұлардың тағылыққа тән жойқын тегеурініне төтеп бере алмады. Ондаған жылдар өткенде барып христиандар түбектің Тахо өзеніне дейінгі солтүстігін түгел қайтарып алды.

	Христиан әскерлерінен ығысқан мұсылмандар өзінің Африкадағы діні бір бауырластарынан, ислам дініне шексіз берілген, әрі тарлан тағыдай тегеурінді, жауынгер тайпалардан көмек сұрады; олардың ішінде оңтүстіктегі ұлан байтақ Сахара шөлін мекендейтін тайпалар да болатын. Африка мұсылмандары христиандардың алға басуын тоқтатты. Бірақ сонымен бірге олар Андалусияда бұған дейін патшалық құрған оқыған, озат ойлы, білімдар мұсылман басшыларды да қуып жіберді. Басқа дінге шыдамдылықпен қарау дегенді білмеді. Африканың халифі Юсуф Андалусияның да билігін өз қолына алды. Бұл елді басқа діндегілерден тазарту үшін ол Лусенадағы ордасына иудейлердің өкілдерін шақырып алды да оларға: “Алланың рақметі жаусын. Ата-бабаларыңа пайғамбарымыз мұсылман қауымының қол астындағы жерде өз діндерінде ұстауға рұқсат еткен. Бірақ бір ғана шарт қойған, ол шарт көне заманның кітабында жазулы. Егер құдайларыңның өкілі жарты мың жылдың ішінде келмесе, сендер Мұхамметті пайғамбарлардың ішіндегі ең ұлысы, құдайларыңның сүйген құлынан асып түскен шын пайғамбарым деп мойындасын деген; соған бабаларың көнген. Бес жүз жыл өтті. Енді ол шартты орындаңдар. Мұхамедті пайғамбарым деп танып, мұсылман болыңдар. Әйтпесе, біздің Андалусиядан кетіңдер” – деді. Көптеген еврейлер Андалусиядан кетті, мал-мүлкін ала кетуге тыйым салынғанына қарамады; көпшілігі солтүстік Испания жеріне орналасты. Өйткені, бұл жақты қайта мекендеуге кіріскен христиандарға соғыстың салдарынан дағдарысқа ұшыраған өлкені қалпына келтіру үшін еврейлер керек еді; еврейлердің шаруашылыққа жетіктігі, қол өнерге шеберлігі, түрлі саладағы білгірлігі қажет болды. Испан билеушілерінің бір кезде ата– бабалары еврейлерден тартып алған азаматтық правоны олардың өздеріне қайтарды. Оған қоса көптеген жеңілдіктер жасады.

	Испанияның мұсылмандар мекендеген өлкесінен көшпей, Алланы мойындаған еврейлер де болды. Ондайлар осылайша дүние-мүлкін сақтап қалды, кейін жақсы жағдай туған кезде жат жерге көшіп барып, қайтадан ежелгі дінін ұстауды көздеді. Бі– рақ туған жердегі өмір тәтті; жанға жайлы тамаша Андалусиядағы қызықты өмірді қия алмай, олар көшу мәселесін кешеуілдете берді. Юсуф халиф қайтыс болғаннан кейін оның орнын басқан жаңа әмірші бұрынғыдай қаталдық көрсетпеген соң, олар басқа жаққа көшу туралы бара-бара ойлауды да қойды. Дегенмен, басқа діндегілердің Андалусияда тұруына бұрынғысынша тыйым салын– ды. Бірақ ислам дінін ұстайтындығына сендіру үшін оқта-текте мешітке барып төбеңді көрсетіп қойсаң, оның үстіне күніне бес рет: “Лә иләһи иллә Алла, Мұхамед расул Алла” – Алладан басқа құдай жоқ, Мұхаммед оның өкілі, – деп қайталасаң жеткілікті еді. Ата-бабаларының дінінен тайған еврейлер жасырын түрде өздерінің діни ғұрыптарын сақтауға мүмкіндік алды, еврейлерден тазартылды деген Андалусияда еврейлердің жиналып, өз құдайына құлшылық ететін жасырын үйлері болды.

	Алайда, жұрт еврейлердің бұл сырын білетін: бұлардың құпиясы көпке мәлім болып кеткен, егер соғыс тағы да бұрқ ете қалса, бұлардың дінсіздігі әшкерленіп шыға келеді. Оны іште, бәрі біледі: кенет діни соғыс қайта басталып кетсе, бәрінің де қырылатыны анық. Сондықтан бұлар құдайға құлшылық ету үстінде діни заңдарының талабын орындап, бейбітшіліктің сақталуын тілесе, оны аузымен айтып қана қойған жоқ, бүкіл жантәнімен егіле тіледі.

	Ішкі ауладағы қираған фонтанның баспалдағына отыра кеткен Ибраһим қатты шаршағанын енді ғана сезді. Бір сағаттан бері ол осынау ессіз қора, ескі ғимараттың түкпір-түкпірін аралап жүрген.

	Шынында, мұның уақыты тығыз, кешіктіруге болмайды. Толедоға келгеніне, міне, ол күн корольдің ақылшы, кеңесшілері бұдан елден жиналатын салықты тік көтеріп алушының, қазынаны ұстаушының міндетін мойынына алуға келістің бе, жоқ па дегенді сұрайтын мезгіл жетті.

	Мұсылмандар мекендеген Севильяда тұратын Ибраһим көпес Испанияның христиан дініндегі мемлекет басшыларымен талай істес болған, бірақ бұрын-соңды тап мұндай орасан үлкен жұмысты мойынына алып көрген емес еді. Көп жылдардан бері Кастилия корольдігінің қаржы шаруашылығы оңала алмай, жаман құлдырап кеткен. Осыдан он бес ай бұрын король Альфонсо дарақыланып, Севильяға жорық жасап, тас-талқан боп жеңіліп қайтқаннан бері оның қазынасы мүлде дағдарысқа ұшырады. Дон Альфонсоға ақша керек, ақша болғанда көп ақша, әрі қолма-қол керек.

	Севильяның көпесі Ибраһим – бай адам. Оның кемелері, сәулетті ғимарат сарайы бар, ислам дініндегі елдердің қалаларында, Италия мен Фландрияның сауда орталықтарында мол кредиті жатыр. Бірақ мына кастилияға қызмет істеуге кірісетін болса, сол капиталдың бәрін салуға тура келеді. Сонда Кастилия таяу жылдарда тап болғалы тұрған дағдарыстан аман-есен шыға ала ма, шыға алмай ма, осыған көреген сәуегейдің де көзі жетпейді.

	Оның есесіне король Альфонсо өз тарапынан бұған қисапсыз көп игіліктерді ұсынып отыр. Ибраһимнің тік көтере сатып алуына барлық салықты, баж салығын, оған қоса тау-кен орындарының табыстарын түгел береді; қажет деген ақшаны табатын болса, одан да зор тілегіне көндіре алатындығына, сөйтіп корольдіктің барлық кірісі өз билігінде болатындығына бұл кәміл сенеді. Бірақ христиандардың мұсылмандардан қайтарып алған жерлерінде сауда мен қолөнер бұрынғыдай емес, құлдырап кеткен, әйткенмен Кастилия Испания мемлекетінің ішіндегі ең үлкені – жері құнарлы, тау қойнауында мол байлықтар жатыр, сондықтан Ибраһим бұл өлкені гүлдендіріп, баяғы дәрежесіне көтере алатындығына сенеді.

	Бірақ мұндай үлкен жұмысты алыста жүріп басқаруға болмайды: басы-қасында отырып, әр жұмыстың орындалуын қадағалау керек, сірә, мұсылмандар жайлаған Севильядан көшіп, христиандардың қолындағы осынау Толедоға орналасуы керек болар.

	Қазір бұл елу беске келді. Тілеген тілегінің бәріне де жетті. Мұның жасына келген, әрі көп нәрсені тындырған адам мынадай күмәнді іске бармақ түгіл, ойлауға да баспаса керек еді.

	Ибраһим кеуіп қалған фонтанның қираған баспалдағында жағын таянып шынтақтап отыра берді. Кенет бір нәрсені айқын сезінгендей болды: қолға алғалы отырған кәсібінен ештеңе шықпайтынын алдын ала білген күннің өзінде де, бұл бәрібір Толедоға көшіп келіп, осы үйге орналасар еді.

	Мұны өзіне тартып баурап тұрған тоз-тоз боп, қаңырап қалған осынау үй.

	Бұл үймен оның көптен көңілде жүрген іштей байланысы бар. Севилья қаласының ірі кәсіп иесі, оның әміршісінің досы әрі ақылшысы Ибраһим жас күнінен бастап Мұхаммед пайғамбарды мойындап, ислам дінін қабылдады. Анадан туғанда ол мұсылман емес, еврей боп туған. Толедода мұсылмандар тұрған заманда, осынау Кастильо де Кастро деп аталатын сарай мұның Ибн Эзра әулетіне жататын ата-бабаларының үйі болатын. Бұдан жүз жыл бұрын король Альфонсо аттастың алтыншысы, мұсылмандардың қаланы қайтарып алғанда, де Кастро тұқымының барондары Ибн Эзра әулетінің үйін тартып алған. Ибраһим Толедода талай рет болған, келген сайын осы ғимарат сарайдың тұнжыраған сыртқы қабырғасына егіле қарайтын. Қазіргі король осындағы барон де Кастроны Толедодан қуып жіберіп, үйін алып қалған; Ибраһим сол үйдің ішіне кіріп көріп, ежелден ата-бабаларының меншігі болған дүниені қайтарып алу керек пе, жоқ па дегенді шешкісі келеді.

	Қырағы көзбен байыптай қарап, аяғын баяу басып, ол үйдің әр жеріндегі сатыларды, толып жатқан залдарды, бөлмелерді, ауланың ішін түгел аралап шықты. Қаңырап бос қалған ғимарат тұрғын үйден гөрі тас қамал сияқтанады. Бірақ сыртқы түрі Ибраһимнің Ибн Эзра бабалары тұрған шақтағы кейпіне ұқсайды. Ол кезде үйдің іші, әрине, әсемденіп, жиһаздары араб салтымен орналастырылған болатын, ауланың іші жасыл желекке малынған саялы бақ еді. Ата-бабаның үйіне ие болып, азып-тозып тұрған ұсқынсыз Кастильо де Кастроны салтанатты, сәулетті Кастильо Ибн Эзраға айналдыру аса қызғылықты көрінді.

	Не қылған өжет жоспар! Севильяда бұл өзі – көпестердің патшасы тәріздес адам; эмир сарайында құрметті қонақ, араб елдерінен келетін ақын, жазушы, ғалым, суретшілермен барабар. Севильяда – қызы Рахия мен ұлы Ахмет те өздерін еркін сезінеді. Құлпырған парасатты нәзік Севильяны тағылықтың құшағындағы Толедоға айырбастаудың өзі күнә, тіпті ақылсыздық болса керек!

	Жоқ, бұл ақылсыздық емес, тіпті күнәға да жатпайды.

	Ибн Эзра тұқымы түбектегі иудей ұрпағының ішіндегі ең бір асқағы да, асқары да болып саналады, соңғы жүз жыл ішінде бұлар талай рет тағдырдың талқысын көрді. Андалусияны маврлар жаулап алған соң, ервейлер қуғынға ұшырағанда, соның салқыны ойын баласының жасындағы Ибраһимге де тиді, ол кезде мұның аты Иегуда Ибн Эзра болатын. Ибн Эзра семьясы Севилья еврей– лерімен бірге Солтүстік Испаниядағы христиандардың жеріне қашып барды. Ал бала Ибраһим ата-анасының айтуымен Севилья– да қалып, ислам дінін қабылдады; эмирдің баласы Абдолла мұның досы болатын, сол арқылы мұның ата-анасы байлықтарының біразын сақтап қалудан үміттенген. Абдолла таққа отырысымен Ибраһимнің бар байлығын өзіне қайырып берді. Досының әлі де еврей дінін ұстайтының эмир білетін, мұны басқалар да сезетін, бірақ ешқайсысы үндемейтін. Міне, енді христиандар мұсыл– мандарға қарсы тағы да соғыс ашуға жақын тұр, діни соғыс кезінде Абдолла эмир жат діндегі Ибраһимді қорғай алмайды. Бұл бар байлығын тастап, қайыршылықпен күн кешіп, христиандар жай– лаған испанияға ата-анасының ізімен қашуға тиіс болады. Ендеше, қазіргі білікті бай, кезінде өз еркімен Толедоға ауысып алғаны ақыл емес пе?

	Тілесе осынау Толедода да, ол Севильядағыдай құрметке ие болады. Бұл әншейін емеурін білдіргеннің өзінде ғана осыдан үш жыл бұрын қайтыс болған қаржы министрі еврей Ибн шошанның орнын бұған ұсынады ғой. Иудей дініне ашықтан ашық көшкеніне қарамастан, осы Толедодан да қалаған қызметін ала алады.

	Үй басқарушы қабырғаның саңылауынан қораға қарап қояды. Осынау жат жерлік біреудің ауланы аралап жүргеніне табандатқан екі сағат болды; азып-тозған тас қабырғаларға неменесіне сонша үңіледі екен? Діні бөтен жат адам тапжылмай отырып алыпты, дәл бір өз үйіне келгендей, тіпті осында біржола қалғысы келетін кісі сияқты. Жат жерліктің сыртқы аулада тосып тұрған серіктері Севильяда мұның асыл тұқымды он бес сәйгүлігі, сексен күтушісі бар, оның отызы қара нәсілді дегенді айтқан. Иә, мұсылмандар шалқыған бай келеді. Өткен жолы біздің падишамыз король бұлардан жеңіліп қалғанымен, әлі де бір кезегі келетіні анық, сонда біз ізгі Әулие қыз бен Сантьягоның рахымы түссе, бұлардың талқанын шығарып, бар байлығын тартып аламыз.

	Жат жерліктің әзірше кететін түрі жоқ.

	Иә, Севильяның көпесі Ибраһим әлі де ойланып отыр. Бұрын– соңды тап мұндай жауапты іске тәуекел деп көрген емес еді. Маврлар Андалусияны жаулап алысымен бұл Мұхаммед дінін қабылдағанда, жасы он үшке жаңа қараған, ол құдай алдында да, адам алдында да жауап бермейтін бұл ата-анасының ұйғарғанын ғана орындады. Қазір бәрін де өзі шешуі керек.

	Қазір Севилья әбден толысып, гүл-гүл жайнап мерейі асып шалқып тұр; даңқы жер жарады. Бірақ мұның кәрі досы Мұса оны пісіп-жетілу дәуірінен асып кеткен дейді; батыс мұсылмандарының аспандағы күні шаңқай түстегі шарықтау ше– гінен өтіп, еңкеюге қарай бет алған шағы болса керек дегенді айтады. Ал христиан Испаниясында өрлеу дәуірі жаңа ғана баста– лып келеді. Мұндағының бәрі жан тимеген баз қалпында тұнып тұр. Бұлар мұсылмандар жасағанды түгел қиратып, өздерінікін жамап-жасқап ілдебайлап қана қойған. Ауыл шаруашылығы жұтаң тартқан, егіншілік ескі әдіспен жүргізіледі, өнімсіз-қолөнері тоқырап қалған. Мемлекеттің халқы едәуір сиреген, мұнда қал– ғандары бейбіт еңбекті емес, жаугершілікті кәсіп қылып, соған үйренгендер. Ибраһим жер қойынында босқа жатқан байлықты пайдаға асыра алатын, қолынан жұмыс келетін адамдарды осында шақырады.

	Күйзеушілікке ұшыраған Кастилияға жан бітіріп, тез арада гүлдендіре қою оңай емес. Бірақ осының өзі кісіні қызықтыра түскендей.

	Әрине, бұған көп уақыт керек, ұзаққа созылатын бейбіт жылдар керек.

	Кенет бұл анық сезінгендей болды: тура Құдайдың өз дауысы болса керек, оны ол осыдан он бес ай бұрын ұрыста жеңіліп қалған король дон Альфонсо Севильяның әміршісінен уақытша бітім сұрауға келгенде-ақ естіген. Жау қайдалап жұлқынып тұратын Альфонсо сол жолы көп нәрсеге амалсыз көнді – елінің кейбір аймақтарын беруге де, соғыс шығынын еселеп төлеуге де келісті, бірақ Эмир уақытша бітім бойынша бейбітшіліктің сегіз жылға созылуын талап еткенде король ондай міндетті мойынына алғысы келмей, көп бұлталақталды.

	Сол кезде бұл Эмир досына ақыл беріп, айтқанынан қайтпай, табан тіреп отырып алу керек дегенге көзін жеткізуге тырысқан; оның есесіне басқа жағынан кеңшілік жасап, беретін жері мен төлейтін мол ақшасының мөлшерін азайтса да, қанағаттануға болады деген. Ақыры айтқанын істетті, сөйтіп уақытша бітім шарты бейбітшілік пен тәуелсіздіктің аясында өтетін табандатқан сегіз жылға жасалып, қол қойылып, мөр басылды. Иә, сөз жоқ, сонда бұған Құдайдың өзі ақыл беріп, құлағына сыбырлап: “Бейбітшілік үшін күрес! Тайынба, бейбітшілік үшін күрес!” – деп тұрған.

	Міне, жүректің түбінен шыққан сол бір дауыс қазір мұны Толедоға әкелді. Діни соғыс басталып кетсе, жағдай қалай болады? Ал оның басталатыны анық. Ұрыншақ дон Альфонсо Севильямен жасасқан уақытша бітімді бұзғысы келіп ынтығады да тұрады. Сонда бұл оның қасында болады, сөйтіп желіккен корольді бірде ақыл-айламен, бірде қорқыту-үркітумен тежеп отырады; корольді соғыстан бас тартуға тіпті көндіре алмағанының өзінде де, бәрібір соғыстың басталуын кешеуілдетеді.

	Мұның еврейлер үшін де, басқа барлық еврейлер үшін де осыдан артық игілікті іс жоқ, оның үстіне соғыс басталғанда бұл король кеңесінің мүшесі боп отырып, мәселе шешуге араласады. Кресшілер ең алдымен еврейлерді тарпа бас салады, бұрын да талай рет солай еткен, сонда бұл бауырластарына қол ұшын беріп, қорғап қалады.

	Өйткені, олар мұның бауырласы.

	Севильяның бай көпесі Ибраһим өзін мұсылманмын дегенде, өтірік айтқан жоқ-ты. Ол Аллаға, Мұхаммед пайғамбарға сыйынатын, арабтың әдебиеті мен ғылымын сүйетін. Мұсыл– мандардың діни ғұрпы бұған әрі жақын, әрі үйреншікті еді, діни парыз бойынша күніне бес рет жуынып, дәрет алып, Меккеге қарап, шаждаға бас қойып, бес уақыт намазын оқыды; аса бір жауапты мәселені шешуге келгенде, немесе үлкен бір жұмысты қолға алмақ болғанда, бұл шын жүректен Аллаға сыйынып, Құранның бірінші сүресін күбірлеп жатқа айтты. Алайда, Севильяның еврейлері сенбі күні мұның ғимарат сарайының астындағы жасырын бөлмелерге жиналып, Израильдің құдайына құлшылық етіп, өздерінің Ұлы кітабын оқыған сәттерде мұның жаны ерекше бір рақат тауып, жүрегі шаттыққа бөленуші еді. Көкейінің түбінде жатқан ежелгі дінін ұстап, соның парызын өтеп отырғанын ол терең сезінетін, оның бұл сыйынуы ақиқаттың ақиқаты, апты бойғы шала да болса сыйынғанының күнәсін жуып, жан дүниесін тазартатын да осы.

	Толедоға көшіп барып орналасу жайындағы өзекті өртеген тәтті қиялды мұның жүрегіне ұялатқан, ата-бабаларының көне құдайы Адонай өзі болса керек.

	Бір кезде Андалусия еврейлерінің басына қара күн туған шақта Ибн Эзра әулетінен шыққан – мұның немере ағасы Иегуда Ибн Эзра осынау Кастилияда туған халқына баға жетпес көмек көрсеткен болатын. Әлгі Иегуда сол кезде патшалық құрған Альфонсо Жетіншінің қолбасшысы болып тұрғанда, шекарадағы Калатрава қамалын мұсылмандардың шабуылынан қорғап қалып, қуғынға ұшыраған мыңдаған еврейлердің қамалды паналап, тірі қалуына жағдай жасаған. Ендігі жерде мұндай ізгі міндетті бай көпес Ибраһим атқарады деп, Құдай бұған жүктеп отырған болса керек.

	Ендеше, бұл осында келеді, ата-бабасының үйіне орналасады.

	Ұшқыр қиял мынау үйдің көрікті келешегін көз алдына елестетіп жіберді. Міне, баяғысынша фонтан атқылап, үнсіз тыныштыққа сыр шертіп ауланың іші құлпырып шыға келді, адам кірмей құлазып бос қалған бөлмелер жадырап сала бергендей болды, аяқтың асты суық сұрғылт тас емес, жұмсақ масаты кілемге айналды, еңсесі биік әсем қабырғаларда ою-өрнек тәрізденіп нақыл сөздер айшықталды, олар – еврейдің Ұлы кітабы мен араб ақындарының туындыларынан алынған өлең жолдары. Шөлдегеннің мейірін қандыратын салқын бұлақ айналаның бәрінде сылдырап ағып жатты, соның сылдыраған сазына бой алдырып көпестің ой-қиялы қияға шырқап кетіп қалған екен.

	Міне, бұл үй көркейгенде осындай болады, бұған ол әуел бастан иегуда Ибн Эзра екенін жасырмай кіреді.

	Үйін безендіруге лайықты нақыл сөздер, бабаларының Ұлы кітабынан жатталған өлеңдер ойына өз-өзінен ағылып келе берді, бұдан былай Ұлы кітапты бұл құранның орнына қолданатын болады. “Тау көшсе көшер, төбелер өшер, бірақ менің рахымым сенен айнымас, мен жасаған дүниеде өсиетім осы мазғымас”.

	Рақат сезіміне толы күлкі ізі бетіне ойнап шыға келді де, жүзі нұрланып сала берді. Ол өзінің төсек бөлмесінің маңдайшасында қара, алтын жазумен айшықталған Құдай тағаланың өсиетінен алынған асқақ өлеңді ой көзімен анық көргендей болған; іңірде ұйықтар алдында ол бұл өлеңді жүрегіне ұялатады, ал таңертең оянғанда соған көз жібереді.

	Ол орнынан тұрып, белін жазды. Иә, ол ата-бабасынан қалған ескі үйді қайта жөндеп, көркейтіп, ішінде тұру үшін осынау Толедоға көшіп келеді, жадау тартқан Кастильоны жандандырып, оған жаңа өмір береді, бейбітшілікті сақтауға ат салысады, қуғын көрген Израиль халқына пана болады.

	Бірінші министр Манрике де Лара Севильяның көпесі Ибраһиммен жүргізген келіссөзінің қорытындысын дон Альфонсоға мәлімдеп, енді оған қол қоюға қалған. Мәлімдеу үстіне королева да қатынасты. Христиан дініндегі испанияда ежелден бері королева күйеуінің қамқоршысы болып есептелетін, сөйтіп ол мемлекеттік жұмысқа араласуға праволы болатын.

	Келісім шарты араб тілінде жазылған, сол шарт тұжырымдалған үш құжат үстелдің үстінде жатыр. Шартта бәрі де жан-жақты қамтылып егжей-тегжейлі көрсетілген, соны дон Манрике рет– ретімен асықпай баяндай берді.

	Король зейін қоймай шала тыңдады. Діні жат сол бір адамды дон Альфонсо корольдіктің қызметіне алғысы келмеп еді, донья Леонор мен Бірінші министр екеулеп корольді әрең көндірген. Осыдан он бес ай бұрын соншама ауыр бітім шартына оның амалсыз қол қоюына осы Ибраһимнен басқа кім кінәлі?

	Әттең сол бітім шарты! Төңірегіндегілер бұл шартты игілікті іс деп сендіруге тырысты. Алайда, эмир алып қояр ма екен деп қауіптенген Аларкос қамалын бұл сақтап қалды, ол қала бұған ыстық көрінетін; оны бұл алғашқы жорығында мұсылмандардан қайтарып алып, корольдігіне қосқан. Оның үстіне шамадан тыс контрибуция да төлеген жоқ. Бірақ табандатқан сегіз жыл бойы бейбітшілік болды. Жан-тәнімен жауынгер боп жаралған адуынды жас король тағат таппай, шыдамсыздана береді: өйткені діні жат мұсылмандар ұзыннан ұзақ сегіз жыл бойы осынау жеңісін мадақтап мақтаныш ететін болады. Осыншама масқаралайтын шартқа қол қоюға мәжбүр еткен адаммен тағы бір қайырсыз шарт жасауға тиіс болып тұр. Оны көз алдыңда көлбеңдетіп қойып, шүбасы көп күмәнді ұсыныстарын тыңдау керек болады. Бір жағынан, ақылды королева мен сенімді досы Манрикенің дәлелдері де нанымды сияқты. Қолындағы мейірбан, бай иудей Ибн шошан өлгелі ірі саудагерлер мен банкирлерден ақша түсірудің өзі қиынға айналып барады. Ақшаға ділгір боп қысылып тұрған мынадай жағдайда бұған жәрдемдесу севильялық осы Ибраһимнің ғана қолынан келеді.Манрикенің сөзіне дұрыстап құлақ қоймай, Альфонсо ойлы түрмен донья Леонордың бетіне қарап қалыпты.

	Жұбайы Толедодағы король сарайында сирек болатын. Донья Леонор Францияның оңтүстігінде парасатты өлкеде – Аквитания герцогтігінде туған. Ол сарай тұрмысындағы әсем, сәнді нәзік салтқа үйреніп қалған жан, сондықтан Кастилия корольдерінің қолына Толедоның көшкеніне жүз жыл болғанымен, мұндағы салт оған соғыс лагеріндегідей әлі де тұрпайы көрінетін. Әрине, дон Альфонсо қашанда астанасында, ежелгі жауына таяу жерде тұруы керек екенін ол түсінеді, бірақ өзі туған еліне жақынырақта, солтүстік Кастилия– дағы Бургостағы сарайды мекендегенді тәуір көрді.

	Осы жолы Толедоға донья Леонордың неге келгенін ешкім айт– паса да, дон Альфонсо оны жақсы білді. Әрине, ол дон Манрикенің өтінуімен келген. Мұның министрі оның көмегінсіз мына діні жат адамды корольдің канцлері етіп тағайындауға жақсы досының өзін көндіре алмаймын деп қауіптенсе керек. Бірақ дон Альфонсо онсыз да көнуге мәжбүр болатынын тез-ақ түсінген, сондықтан донья Леонорды өтіндірмей-ақ келісімін береді. Алайда, көнгісі келмей, ұзақ қарсыласқанына өзі риза болды: ол донья Леонордың бірге отырғанына қуанды.

	Жұбайы соншама ұқыпты, әсем киініпті. Сондағы барлық жұмысы ескі досы Манрикенің қысқаша мәлімдемесін тыңдау ғана. Ол қашан да көздің жауын алатын сұлу әйел, әрі салтанатты королева болып көрінгісі келеді. Сонысына кейде мұның күлкісі келеді, алайда, онысын іштей ұнатады. Он беске қараған балдырған жас қыз кезінде ол әкесі – ағылшын королі Генрихтің сарайын тастап шығып, мұның қалыңдығы болды. Үздіксіз соғыстың салдарынан әдеп-ізет дегенге қолы жетпей жатқан ызбарлы қатал, жұтаған кедей Кастилияда өткізген ұзақ жылдардың өзінде де ол туған елінің рухына сай сыпайы, нәзік әдет-ғұрыпқа құштарлығын сақтап қалды.

	Қазір жасы жиырма тоғызға келді, үлде мен бүлдеге оранып құлпырып киініп шыға келгенде үлбіреген бейне бір жас қыз тәрізді. Бойының кішілігіне қарамастан сұңғақ көрінеді. Қою сары шашын жалтылдаған алтын шеңбермен бастырып қойыпты. Жазық маңдайы парасаттылықты байқатқандай. Ақылды, үлкен, жасыл көзінің сәл ызғармен сынай қараған салқынын, ерніндегі болар– болмас күлкі ізі жұмсартып, сабырлы жүзіне жылылық беріп тұр.

	Сүйікті донья Леонор күйеуіне күлемін десе мейлі. Құдай берген ақылдан бұл да кенде емес. Мынадай заманда шаруашылық мәселесі, елдің соғыс қуатын арттыру мәселесінен кем емес екенін бұл өзі әйелінен де, оның әкесі, ағылшын королінен де кем білмейді. Сондықтан амал жоқ, әрине, құйтырқысы көп айналма жолдар сілтеген семсердей дегеніңе бірден жеткізбейді, бұған ол тым ұзақ, аса баяу жылжитын сияқты боп көрінеді, ішті пыстырады. Бұл – жауынгер солдат, математик емес, солдат болған соң солдат. Соның өзі де жақсы, әсіресе осы заманда христиан дініндегі падишалардың бәрі діні жат мұсылмандармен үздіксіз соғыса бер деп Құдай тағаланың өзі әмір беріп отырғанда содан арттығы жоқ.

	Донья Леонор да ойға шомып кетті. Сүйікті Альфосоның жүрегінде қандай сезімдер арпаласып тулап жатқанын жүзінен танығандай болады: ол бәрін де түсінеді, мойындайды, бірақ ызыланады, жауапкершілікті мойынына алғысы келмейді. Ол мемлекет басқаруға лайықты тұлға емес; мұнысын Леонордың өзінен артық білетін кісі жоқ, өйткені бұл өзі ондаған жылдар бойы ақыл айласымен, батыл саясатымен дүние жүзін таң қалдырып отырған ағылшын королі мен королевасының қызы. Альфонсо ақылды болғысы келгенде бола алады, бірақ оның буырқанған асау мінезі ақылдың тас қамалын талқандап кетеді. Бұл оны дәл сол асаулығы үшін де сүйеді.

	– Көрдің бе, падишам, байқадың ба, донья Леонор ол қойған шарттарының бірде-бірін қайтып алмайды, оның есесіне кімнен де болса беретіні көп, – деп сөзін аяқтады дон Манрике.

	Дон Альфонсо ызалана жауап қатты.

	– Кастильоны да қоса алмақшы ғой! Альбороке орнына алмақ!

	– Шарт жасасқаннан кейін, сыпайгершілік салтына сай берілетін дәстүрлі сыйлықты альбороке деп атайтын.

	– Жоқ, падишам, – деді Манрике. – Ғафу ет, мен ұмытып кетіппін, ол Кастильоны сыйлыққа аламын демейді. Сатып алғысы келеді. Бір мың алтын мараведиге алады.

	Бұл қисапсыз көп ақша, құлазып қирап жатқан Кастильо сарайы соның жартысына да тұрмайтын. Мұндай мырзалық білікті бекзадаларға ғана лайық, Севильяның көпесі Ибраһим үшін бұл, сірә, асып-тасқандық. Альфонсо орнынан тұрып, ерсілі-қарсылы жүріп кетті.

	Донья Леонор күйеуінің қылығын үнсіз бақылап отыр. Альфонсоға жағу үшін сонау Ибраһим талай қиналатын шығар. Бірақ не істейсің, бұл – ерсері5 Кастиялияның батыры. Өзі қандай келбетті, нағыз еркек деп осыны айт, жасы отызға келгеніне қарамастан балдырған жас жігіт сияқты. Леонор балалық шағының біразын Донфрон қамалында өткізген; аулада замоктің алып қорғаушысы деп есептелетін айбынды, жас ізгі Георгийдің ағаштан жасалған үлкен мүсіні тұратын. Альфонсоның арықша келген өткір батыл жүзі бұған әрқашан сол ізгі әулиенің бейнесін елестетеді. Күйеуінің барлық кескін-келбеті ұнайды: алтындай сары-жирен шашы, иегіндегі қысқа қырыққан сақалы, сызықтанған жұқа еріндері – бәрі де жарасымды. Әсіресе, ұнайтыны оның алаулап жайнап тұрған сұрғылт көзі; ашуланған сәтте бұрынғысынан да сұрғылттана түсіп, кектене ұшқын атып қоя береді. Міне, қазір де сөйтіп от шашып алаулап тұр.

	– Ол сенен бір ғана рақымшылық тілейді, – деп сөзін жалғастырды дон Манрике. – Ұлы мәртебелі корольдің алдына кіріп шығуға рұқсат сұрайды, сөйтіп қол қойылған құжаттарды өз қолынан алғысы келеді. Эмир бұған ерсері – атағын берген. Соған сәйкес бұл өзінің қадірін түсірмей, абыройына шаң жұқтырмауға тырысады, – деп түсіндірді Манрике. – Есіңді шығар, дон Альфонсо, мұсылмандардың тәртібінде көпес те сарбаз батырлар сияқты сыйлы келеді. Олардың пайғамбарының өзі де көпес болған ғой.

	Альфонсо күліп жіберді, көңілдене түсті, күлкі ізі ойнап шыға келген жүзі жас баладай нұрланып сала берді.

	– Онымен еврейше сөйлес деп әмір етпейсің бе маған?– деп көңілдене сөйлеген Альфонсоның дауысы көтеріңкі шықты.

	– Ол латын тілін жақсы біледі, – деп іскер кісінің түрімен жауап қатты Манрике.

	– Оның үстіне кастильше де жаман сөйлемейді.

	Дон Альфонсо ойда жоқта тағы да тіксіне қалды.

	– Мен әлхакимнің еврейден болуына қарсы емеспін, – деді ол, – бірақ еврейді эксривано майор етіп тағайындай... түсініңдер, менің көңіліме қонбайды.

	Дон Манрике соңғы апта бойы корольдің құлағына құйғандарының бәрін қайтадан айтты.

	– Біз жүз жыл бойы үздіксіз соғыс жүргізіп, жауласумен ғана уақыт өткіздік, шаруашылықпен айналысуға мұршамыз келмеді. Мұсылмандардың оған уақыты болды. Енді солармен теңескіміз келсе, еврейдің айлакер ақылы да, сөзге жүйріктігі де, шаруақор, іскер адамдармен байланысы да керек. Андалусия мұсылмандары еврейлерді елден қуып жібергенде, онысы христиан елдерінің падишаларына көктен түскен бақыт болды. Сенің Арагондағы жамағайындарыңның қолында өзінің дон Хосе Ибн Эзрасы бар, ал Наварра королінің сарайында Бен Серах отыр.

	– Менің әкемнің қолында да Линкольндық Ларон бар, – деп қосты донья Леонор. – Әкем оны анда-санда тас қамалға қамап қояды, содан кейін қайтадан шығарып алады да, жер беріп, сыйлықтар беріп құрмет көрсетеді.

	Дон Манрике сөзін былай аяқтады:

	– Егер біздің Ибн Шошан еврей өлмегенде Кастилияның халі бұдан едәуір жақсы болар еді.

	– Дон Альфонсо түнеріп кетті. Ибн Шошанды есіне салғанын жақтырмай қалды. Ақырында жеңілумен аяқталған жорықты бұл Севилья эмиріне қарсы осыдан төрт жыл бұрын бастамақшы еді, сонда кәрі Ибн Шошан ғана мұны тежеп жібермей келген. Енді оның орнын Севильялық Ибраһим баспақшы, – донья Леонор мен Манрике соны қалайды, – сонда ол да мұны үзілді-кесілді шешім қабылдаудан тежеп, тартпақтап отыратын болады. Мынау екеуі шаруашылықтың қамы үшін емес, бұған тежеу салу үшін осы еврейді жәрдемшіге ал деп табан тіресе қолқа салып отыруы да ықтимал ғой. Бұлар мұны тым асау, жау қайдалап тұрған көзсіз жауынгер деп қана түсінеді, осынау шым-шытырық сауда-саттық заманында корольге керекті ақыл-айла, түкке аспайтын шыдамдылық мұның да бойынан табылатындығына сенбейді.

	– Басқасын былай қойғанда, мынаның бәрі арабша жазылыпты ғой, – деп ашулана сөйлеп, ол келісім шарты жазылған қағаздарды жая бастады. – Қол қоюға тиісті нәрсемді дұрыстап оқып та шыға алатын емеспін.

	Дон Манрике оның ойын түсіне қалды. Король шартқа қол қоюды кейінге қалдырып, уақытты соза түскісі келеді.

	– Әмір етсең, падишам, мен мұны латын тілінде дайындауды тапсырайын, – деп ол іле жауап берді.

	– Жақсы, – деді Альфонсо. – Бірақ сәрсенбіге дейін анау еврейіңді мұнда шақыртпа.

	Келісім шартына салтанатты түрде қол қою кішігірім залда өткізілді. Донья Леонор соған қатыспақ болды, сонау еврейді көргісі келеді.

	Дон Манрике атақ-лауазымының барлық белгілерін тағып шығыпты; корольдің құпия кеңесшісі-фамильярес-атағын алғанын көрсететін белгіні алтын шынжырын төгілте омырауына қадапты, белгіде алтынның бетіне бедерленіп-бекіністі ғимараты мол елдің символы – Кастилияның үш мұнарлы гербі бейнеленіпті. Донья Леонор да салтанатты киініпті. Оның есесіне Альфонсо үйдегі қарапайым киімімен келіпті; мемлекеттік құжатқа қол қою салты талап ететін дәстүрге лайық киінбепті; үстінде етек-жеңі кең, жалпақ ақ жағалы мол колет, аяғында жұмсақ башмақ.

	Қатысып отырғандардың бәрі Ибраһим ұлы мәртебелі корольдің алдына келгенде, салт бойынша, бір тізесін бүгіп тәжім ететін шығар деп күткен. Бірақ Ибраһим әзірше мұның қол астындағы бағынышты адам емес, атақ-даңқы жер жарып дәуірлеп тұрған мұсылман мемлекетінің білікті вельможасы. Ол испания мұсылмандарының ғұрпына сай киініпті: сыртында ауыр көгілжім қаптал, қошаметшілерімен ертіп, христиан билеу-шілерінің сарайына барарда, мұсылман әкімдері осылай киінетін. Ибраһим донья Леонорға, дон Альфонсо мен дон Манрикеге иіліп тәжім етті де, басқа ешкімге ізет көрсетпеді.

	Королева басқалардан бұрын тіл қатты.

	– Тиыштығын берсін саған, Севильялық Ибраһим, – деді ол. Араб тілінде айтты. Түбектегі елдерде, тіпті христиан корольдіктерінің өзінде де көзі ашық оқыған адамдар латын тіліне қоса, араб тілін де жақсы білетін.

	Сыпайгершілік жолы мұнымен Альфонсоның да арабша сөйлесуін талап етеді. Альфонсо солай сөйлесуге ұйғарып қойған. Бірақ алдында тізе бүгіп тәжім еткісі келмеген көпестің тәкаппарлығына қитығы ұстаған ол қасақана латынша сөйледі.

	– Salue, domine Ibrahim, – деп қыңырайған түрмен бұрқылдай сәлемдесті. Дон Манрике Ибраһим көпестің не шаруамен шақырылғандығын бірнеше жалпылама сөзбен түсіндіріп шықты. Сол әзірде бекзадалық дарыған білікті Леонор бикеш жат жерлік қонақты байыптап қарап алды. Оның бойы сұңғақ сияқты көрінеді, өйткені аяғындағы кебісі биік өкше екен, қысылмай, қымтырылмай еркін қимылдап бойын тік ұстайды. Иегіндегі қысқа сақалдың екі самайға қарай өрлеген тықыр жалғасы қаумалап тұрған қоңырқай жүзі мен қиғаштау келген сабырлы көзінде салқын тәкаппарлық пен ақылдылықтың белгісі бар. Білікті жат жерліктерге тән әсем көгілдір қапталды иығына желбегей жамылыпты. Сол бір қымбат матаға донья Леонор қызыға қарай-ды; христиан корольдіктерінен мұндай товарды табу қиын. Кейін мынау еврей бұлардың қолында қызмет еткенде, ол, әрине, бұған осындай қымбат маталарды да құлағы естігені болмаса, көзі көрмеген ғажайып иіс майларды да тауып бере алатын шығар. Король орындықта отырған, жорықта төсек ететін жайпақ орындық. Ол жорта немқұрайдылық көрсетіп, соның үстіне жан-тайып жатып алыпты.

	– Кепілдеме ретінде алдын ала өткізіп қоямын деп өзің уәде еткен жиырма мың алтын мараведиді дер кезінде төлейтін шығарсың деп сенемін, – деді ол Манрике сөзін аяқтап болысымен.

	– Жиырма мың алтын мараведи деген көп ақша, – деп жауап қатты Ибраһим, – ал бес ай деген аз уақыт. Алайда, ақша дер кезінде қолына тиеді, тек осы келісім бойынша маған берілетін билік пергамент бетінде ғана қалмайтын болсын.

	– Неге күмәнданатыныңды түсінемін, Севильялық Ибраһим, – деді король. – Сенің ие болғалы отырған билігің бұрын-соңды құлақ естімеген биік дәреже. Жоғары лауазымды мырзаларымның айтуынша, сен құдайдың маған бергендерінің бәріне де: менің алым-салықтарыма да, баж салығына да, қазынаның кірісіне де, менің темір кендеріме де, тұз өндірісіне де шеңгеліңді салғын ке– леді. Менің байқауымша, Севильялық Ибраһим, сен тойымсыз обыр адамсың.

	Көпес сабырмен жауап берді:

	– Мені тойдыру оңай емес, өйткені мен сені тойдыруым керек, падишам. Ал сен болсаң, ашығып қалған адамсың. Мен алдын ала жиырма мың алтын мараведи төлеймін. Бірақ маған тиісті азғантай өсім пайызынан мен қанша ақша шығарып ала аламын, мәселе сонда. Сенің гранд, рикос-омбрес дейтіндердің ырыққа көнбейтін тоң мойын мырзалар. – Содан кейін донья Леонорға қарап басын иіп тағзым етті де, арабша сөйлеп кетті: – Күн келбетті ханым, сенің алдыңда осынау күйкі тіршіліктің көңілсіз мәселесін сөз қылғаным үшін, мен сияқты көпесті сөге жамандама.

	Алайда дон Альфонсо ыңғайға көнетін емес:

	– Егер сен әлхаким атағына қанағаттансаң, мен соны да саған толық жеткілікті деп есептер едім; менің Ибн Шошан еврейім солай етті ғой. Шіркін, жақсы еврей еді, әлі өкінем соған.

	– Сәтті күні туған ондай ақылды адамның мұрагері етіп орнын маған сеніп тапсырғаның мен үшін үлкен абырой, – деп жауап берді Ибраһим. – Бірақ мен саған көңілдегідей ынтаммен қызмет етсін десең Алла алдынан жарылқағыр Шошанның қолында болған билікке қанағаттануыма болмайды.

	Бірақ король тоқтамай сөйлей берді, Ибраһимнің наразылығын тіпті естімеген сияқты. Енді ол өзінің ана тілі тұрпайы латын тілінен – кастиль тіліне көшті.

	– Менің мөр ұстаушым болуды талап еткенің, сыпайлап айтқанда, әдептілік емес.

	– Егер сенің әлһакимнің ғана болсам, – деді сабырмен сөйлеп Ибраһим кастиль тілінде әр сөзді асықпай ойланып айтып, – онда саған салықты жинап бере алмаймын. Сондықтан мені өзіңе Эскривано етіп алуды талап етуге тиістімін. Мен сенің мөріңді ұстап отырмасам, грандтар менің сөзімді тыңдамайды.

	– Сен көбіс адамға лайықты жұмсақ дауыспен майдалап қана сөйлесің, – деді Альфонсо. – Бірақ мені алдай алмайсың. Сен озбырлықпен өктем талап қойып отырсың, мен айтар едім сенің кім екеніңді, – деді де ол тұрпайы латынның дөрекі сөзін лақ өткізді, – бетсізсің!

	Манрике жалма-жан шайып-жуа бастады:

	– Король сені өз бағасын да, өзінің кім екенін де білетін адам дегенді айтқысы келді.

	– Иә, иә, – деп даусын сызылтып, таза латын тілінде ілтипат көрсете сөйлеп донья Леонор қостай кетті, – корольдің айтайын дегені сол

	Көпес әуелі донья Леонорға, содан кейін Альфонсоға иіліп тағы да тағзым етті.

	– Мен өз бағамды білемін, – деді ол, – король салықтарының бағасын да білемін. Мені теріс түсіне көрмеңдер, мәртебелі ханым, сен өр мінезді ұлы король, сен де парасатты дон Манрике. Құдай Кастилияның тамаша жеріне қисапсыз байлық, шексіз мүмкіндіктер берген. Сен жүргізген, сенің ата-бабаларың жүргізген үздіксіз соғыстар Құдайдың беріп тұрған құт-берекесін пайдалануға мұршаларыңды келтірмеді. Қазір сен еліңе сегіз жыл бейбіт өмір сүру мүмкіндігін сыйладың. Сол сегіз жылда сонау тауларыңның қойнауынан, құнарлы жерлеріңнен, өзеңдерінен қисапсыз қазына алуға болады! Мен сенің қол астыңдағы халқына егіннен мол өнім алуды, мал басын жедел өсіруді үйрете алатын адамдарды білемін. Тауларыңның қойынында темір жатқанын көріп тұрмын мен, баға жетпес темірдің сарқылмас кені мен мысты да, сынапты да, күмісті де көремін. Мен неше түрлі ісмер адамдарды табамын, шебер кенші, темір қорытушы, өнерлі ұсталарды шақырамын. Мұсылман елдерінен атақты шеберлерді алғызамын, сонда сенің қару-жарақ жасайтын шеберханаларың Севилья мен Кордобаның шеберханаларынан кем түспейтін болады. Оның үстіне бізде бір материал бар, ол туралы солтүстіктегі сендер жақтың халқы тіпті естімеген де болар, оның аты – қағаз, – оның бетіне жазу-сызу пергаментке жазғаннан әлде қайда ыңғайлы, оңай, соны жасаудың сырын меңгерсе, онда ол пергаменттен он бес есе арзанға түседі, сенің елінде Тахо өзенінің бойында ондай бұйымды дайындауға керектінің бәрі бар.Уа, падишам, уа, ханым, сонда сенің еліңде ғылым да, философия да, поэзия да дәуірлеп өркендей түсетіні сөзсіз.

	Кәміл сенетін кісінің түрімен шабыттана сөйлеп тұр, сәлден соң көзін корольден алып, донья Леонорға аударды, екеуі де ділмар еврейдің тартымды сөзін ұйып тыңдап қалған екен. Ибраһимнің сөздері дон Альфонсоға сәл күлкілі сияқты көрінді, айтқанына сене қойған жоқ: шынында, байлықты ешкім еңбекпен, маңдай терімен таппайды, оны семсердің күшімен жаулап алуға ғана болады. Алайда, дон Альфонсоның қиялы ұшқыр болатын, оның көз алдына Ибраһим уәде еткен қазына байлық пен өркендеген елі елестеп кетті. Қуанышты күлкі ізі жүзін нұрландырып жіберді. Ол мүлде жасарып, жасаңғырап шыға келді, донья Леонор оның соншалықты сүйкімділігін сезінгендей болды.

	Дон Альфонсо енді мойындап қалған тәрізденді:

	– Өте үйлесімді сөйлейсің, Севильялық Ибраһим, уәде еткендеріңнің ең болмаса, жартысын орындайтын боларсың. Маған сен іскер, ақылды адам сияқты көрінесің.

	Әккі саудагердің сөзіне бой алдырып, соны мақұлдағанына өкінгендей боп, ол кенет қайта өзгеріп сала берді, сөйтіп кекесінмен мысқылдай сөйледі:

	– Менің естуімше, сен менің кастильома, бір кездегі Кастильо де Кастроға қымбат төлепсің. Ондай үй керек болғанына қарағанда, отбасыңда жаның көп қой деймін?

	– Менің бір ұл, бір қызым ғана бар. – деп жауап қайтарды көпес. – Бірақ қасымда достарым жүреді, солардың бірге тұрғанын тәуір көремін, әңгемелесуге, ақылдасуға жақсы. Оның үстіне маған көмек сұрап келушілер көп, құдай жолы баспана іздеп келгендерді паналатуды тілейді.

	– Құдайыңның сүйген құлы болу саған қымбатқа түседі екен, – деді король. – Мен саған Кастильоны өмір бақи пайдалануыңа альбороке ретінде тегін берсем бе деп едім.

	– Ол үй бұрын кастильо де Кастро деп аталмайтын, – деді көпес сыпайылап сөйлеп. – Әуел бастағы оның аты Каср Ибн Эзра болатын. Оны мен сондықтан алғым келеді. Кеңесшілерің айтқан болар деп ойлаймын, падишам, менің есімім арабша болғанымен, мен өзім сол Ибн Эзра әулетіне жатамын, ал Ибн Эзра тұқымы өзіне тиісті емес үйде тұруды қаламайды. Өктемшілік көрсеткендіктен емес, падишам, – деді ол сөзін жалғастырып, дауысында татулықпен құрмет көрсетіп, сенім арта сөйлегендіктің белгісі бар, – мен сенен басқа альбороке сұрасам деп едім.

	Донья Леонор таңырқап қалды да:

	– Басқа қандай Альбороке? – деді.

	– Эскривано майор мырза, – деп түсіндіре бастады Манрике, – корольдің иілігінен азыққа күніне бір марқа алып отыруға рұқсат сұраған, оған рұқсат еттік.

	– Бұл құрмет маған қымбат; оның себебі бар, – деді Ибраһим корольге қарап, – сенің ізгі император атаң Альфонсо менің немере ағама тап осындай құрмет көрсеткен екен. Мен Толедоға көшіп келіп, саған қызмет еткен шақта бүкіл әлем алдында ашықтан– ашық ата-бабамның дініне көшемін. Ибраһим деген атымды тастап, қайтадан Иегуда Ибн Эзра атын аламын, сенің атаңа Калатрава қамалын қорғап алып қалған менің немере ағамның есімі де солай болатын. Падишам сен де, ханым сен де, тым ашық кетсем айыпқа бұйырма! Ата-бабаның дініне Севильяда тұрып– ақ ауыса алатын болсам, мен сонау тамаша туған жерімді тастамас едім.

	– Дінге деген кеңшілігімізді бағалағаның бізді қуантады, – деді Донья Леонор. – Ал дон Альфонсо әй-шай жоқ көлденең бір сұрауды қойып қалды:

	– Севильядан кетпек болғаныңда алдыңнан кедергілер туады-ау деп ойламайсың ба?

	– Ол жақтағы шаруаларымнан біржола құтылғанымда, әрине мен біраз шығын табамын, – деп жауап қайтарды Ибраһим, – басқа қиыншылықтан қорықпаймын. Құдай мені есіркеп, эмирдің жүрегіне маған деген рақымшылық сезімін ұялатты. Ол – ақылы асқардай биік, пейілі кең адам, мәселе оның өз басына ғана байланысты болса, мен Севильяда да ата-бабамның дінін ашық– ақ ұстап отыра берер едім. Эмир менің ниетімді түсінеді, сондықтан кедергі жасамайды.

	Алдында ізеттілік көрсетіп сыпайы кейіппен тұрғанмен осыншама өжет те ашық сөйлеген көпеске Альфонсо байыптап қарап қалыпты. Корольге ол албастыдай ақылды, тап сондай қауіпті де көрінді. Бұл өзінің жан досы эмирге опа бермей тастап кеткелі отыр, сонда христиан дініндегі бұған адалдық сақтай қояр ма екен? Сол сәтте Иегуда оның ойын түсіне қалғандай, сәл көңілденген түрмен сөйлеп кетті.

	– Севильяны бір тастап кеткеннен кейін, оған енді қайтып оралатын жол, әрине, жоқ маған. Көріп отырсың, падишам, мен сенің уысыңдамын, мен еріксіз адал қызметшін боламын.

	Дон Альфонсо бұрқ етіп қысқа қайырды:

	– Ал әкел қол қоюға!

	Бұрын ол өзінің атын латынша Alfonsus rex Castiliae, немесе Ego rex деп жазатын; соңғы кезде көбінесе өз халқының тілінде, тұрпайы латын, роман, кастиль тілінде жазатын болып жүрген.

	– Меніңше сен қанағаттанарсың, – деді ол ажуалай сөйлеп, – егер мен lo el rey? деп қана қойсам?

	Иегуда қалжыңдай жауап берді:

	– Тіпті аты-жөніңнің бас әрпін ғана қойсаң да падишам, немесе қаламмен бір сызық тартсаң да қанағаттанамын.

	Дон Манрике дон Альфонсоға қалам ұсынды. Король өзі ұнатпаған нәрсеге амалсыз барғандай тұйықталып үш құжаттың үшеуіне де тез-тез қойып шықты. Иегуда соған қалт еткізбей қарап қалыпты. Келісімнің жасалғанына өте риза, бойын қуаныш билеп, алдағыны асыға күтеді. Ол өзінің тағдырына да, өзі сыйынған Аллаға да, өзінің құдайы Адонайға да қарыздар көңілден ризашылық білдіреді. Ендігі жерде мұсылман Ибраһим мұның жүрегінің түбінде өліп бара жатқанын сезінгендей болды. Дүниені жаңа тани бастаған бала кезінде жаттатып, әрқашан қайталап айтып жүр деген қарыздарлық сезіміне толы бір дұға ойына орала кетті: “Шүкірілік саған, Адонай, сыйынатын құдайым, бүгінгі күнге жеткіздің, оны да бастан өткіздің”.

	Содан кейін бұл да қол қойып құжаттарды корольге ұсынды, өзі оның бетіне қулана қарап әлденені күткендей болады. Шы– нында да, Альфонсо қатты таңырқап қалыпты, көпестің қойған қолына көзі түсіп еді, әріптері бейтаныс бір түрлі екен. Ол қабағын шытып басын көтеріп алды.

	– Бұл немене? – деп саңқ етті ол. – Мынау арабша емес қой!

	– Мен қолды еврейше қойғанды жөн көрдім, – деп Иегуда сыпайылап түсіндірді. – Сенің ізгі атаңнан князь атағын алған менің немере ағам “Иегуда Ибн Эзра ганаси, князь” деп тек еврейше ғана қол қояды екен.

	Альфонсо иығын қиқаң еткізіп, қабылдау осымен аяқталғанын анық аңғартқандай, донья Леонорға бұрылды:

	Соған қарамастан Иегуда тағы да тіл қатты.

	– Тағы бір рақымшылық етуіңді өтінемін, оным биялай туралы.

	Биялай ерсерінің – ерсеріге берген тапсырмасының символы болатын; тапсырма ойдағыдай орындалғаннан кейін биялай иесіне қайтарылатын.

	Өткен бір сағаттың ішінде өктем сөздің талайын естідім деп есептеген Альфонсо біржола тойтарып тастайын деп еді, донья Леонордың сақтандыра қараған көзіне түсіп кетті де, үндемей қоя салды. Сөйтті де ол:

	– Жарайды, сеніңше-ақ болсын, – деді.

	Иегуда енді ғана бір тізесін бүгіп тағзым етті. Альфонсо оған сыңар биялайды ұсынды.

	Содан кейін өз қылығынан өзі ұялған адамша, евреймен арадағы қарым-қатысты сауда-саттық байланысы ғана дегенге тіреп қойғысы келіп:

	– Ал енді маған уәде бойынша берем деген жиырма мың алтын мараведиді тезірек тап, – деді.

	Алайда, донья Леонор сәл ойнақы тартқан үлкен жасыл көзімен Иегудаға сынай қарап, сыңғырлаған дауыспен:

	– Сенімен танысып біліскенімізге қуанамыз, дон Эскривано, – деді.

	Севильядағы жұмыстарын жайғастырып, біржола көшіп келуге Толедодан аттанар алдында Иегуда осындағы еврей қауымы – альхаманың басшысы дон Эфраим бар Аббаға жолықты.

	Дон Эфраим – жасы алпыстың шамасындағы арықша келген жұқалтаң қарт болатын; үстіндегі киімі жұпыны ғана, сырт бейнесі – көз толмайтын көріксіз, көзге қораш. Түріне қарағанда оның қолында соншалық зор билік бар деп ешкім ойламайды. Шынында, Толедодағы еврей қауымының басшысы өз алдына бір монарх – патша сияқты болатын. Еврей қауымы – альхама – өз ғұрпы бойынша сот жүргізу правосына ие еді, оның жұмысына ешбір өкімет орны араласа алмайтын, ол өзінің парнасы дон Эфраимға ғана, оған қоса корольге ғана бағынатын.

	Бүрсеңдеген арық қатпа Эфраимның бөлмесі жиһаздар мен тау-тау боп үйілген кітаптарға толы екен. Күн жылы еді, соған қарамастан ол үстіне қамқа тон жамылып, шоққа жылынып отыр. Дон Эфраим король сарайында болып жатқан жаңалықтардан толық хабардар еді, Севильядан келген қонақ король салығын тік көтере сатып алуға, сөйтіп әлхаким Ибн Шошанның орнын басуға келісіпті дегенді естіген. Ибраһим көпестің қызметке тағайындалғандығы туралы хабар оның Толедоға біржола көшіп келіп орналасқанынан кейін ғана жариялануға тиіс болатын. Дон Эфраимға да салықтарды тік көтеріп ал, Ибн Шошанның орнын бас деген ұсыныс жасалған, бірақ бұл міндетті мойынға алу оған мүлде қате сияқты көрінеді, әлһаким болу – мүлде жоғарылап кету деген сөз, ендеше, оның қаупі де мол. Ол Ибраһим көпестің өмір– тіршілігінен де хабардар, оның иудей дінін жасырын ұстайтынын да біледі, Кастилияға көшуіне себеп болған ішкі, сыртқы жағдайларын түгел түсінеді, Эфраим талай рет Ибраһиммен бірігіп ірі-ірі сауда-саттық, алыс-беріс жұмыстарын жүргізуге қатысқан, ондайды талай рет оған қарсы да жүргізген; Ибн Эзра әулетінің осы сиқырлы ұлы ендігі жердегі қулық-сұмдығын жүргізуге Толедоға келгені бұған онша ұнамайды.

	Дон Эфраим мейман не айтар екен деп, екі алақанын уқалап күтіп отыр. Дон Иегуда әңгімені еврейше бастады, сындарды таза еврей тілінде сөйлеп кетті. Ең алдымен ол Толедо мен Кастилиядағы король қазынасының барлық кірісін тік көтере сатып алғанын айтты.

	– Менің естуімше, сен салықтарды тік көтеріп алушы болудан бас тартыпсын, – деді ол сыпайы сөйлеп.

	– Иә, – деді дон Эфраим, – мен бәрін есептеп салмақтап көрдім де, бас тарттым. Мен, Құдай рақметті қылғыр, Ибн Шошанның орнынан да бас тарттым. Мен сықылды қарапайым адамға ондай қызмет тым жоғары көрінді.

	– Ал мен соған келістім, – деді дон Иегуда жайлап қана.

	– Дон Эфраим орнынан түрегеліп, иіліп тағзым етті.

	– Біз сияқты қызметшің саған зор бақыт тілейді, дон әлхаким! – деді ол– Иегуда жауап қатпай үнсіз жымиып қана қойған соң, сөзін қайта жалғастырды: – Әлде сені қазірден-ақ дон әлхаким майор деп атай беруге бола ма?

	– Ұлы мәртебелі король, – деді Иегуда кеудесін кернеген қуанышын әрең тежеп, – мені өзінің фамилиярестерінің бірі етіп тағайындап, маған зор құрмет көрсетті. Иә, дон Эфраим, мен төрт құпия кеңесшісінің бірі боламын, ең жоғары лауазымды әкімдер мәжілісінде отырамын. Корольдің эскривано майоры ретінде оның барлық іс-қағаздарын жүргіземін.

	Дон Эфраим оның сөзінің бірін ұнатып, бірін ұнатпай, біресе сүйіне, біресе күйіне отырып тыңдады. Оған бір ой келді: “Мұндай абыройға ие болу үшін мына мансапқор, желікпе, ақымақ, сірә, мол ақы төлеген болар!” Тағы да ол: “Мұншама мансапқорлық бұл ақымақты қай жағаға апарып соғар екен”? “Тәңірім өзі сақтасын бізге, израиль халқының басына мынау адамның апат әкелуіне жол бере көрмесін!” – деп ойлады.

	Дон Эфраим өте бай болатын. Севильядағы Ибраһим көпестің ұшан-теңіз байлығын жұрт аңыз қылатын, бірақ дон Эфраим діннен безген сол бір өр кеуде көпестен байлығым кем деп есептеп көрген емес-ті. Эфраим байлығын жасырады, жұрттың назарын аударғысы келмейді. Ал Севильядағы Ибраһим нағыз Ибн Эзра тұқымына тартып туған, шалқыған байлығын жұрт аңыз қылғанын жақсы көреді. Иә, дарыны мол осынау қорқау да, қауіпті адам құдайға күпірлік етуден тайынбай, өктемдікпен қиян биікке көтерілетін болса, Толедода талай дүниенің астан-кестенін шығарар.

	Эфраим сақтық қылып, ескерткендей сөз айтты:

	– Біздің альхама Ибн Шошанмен тату-тәтті болды.

	– Әлде қорқасың ба менен, дон Эфраим? – деп Иегуда сыпайлап сұрау берді. – Қорықпа, мен Толедодағы еврей қауымының ішкі ісіне араласпаймын. Әсіресе қысым жасауға бармаймын. Мен оның адал ұлдарының бірі болмақпын. Соны саған айтуға әдейі келдім. Біле білсең, мен ішкі жан дүниемде Агарь ұлдарының дінін біздің көне діннің шала жансар тармағы деп есептеп келдім. Мұндағы қызметіме орныққаннан кейін, бірден Авраам діні аясына көшемін. Сөйтіп, бүкіл әлем алдында өзімді ата-бабамның есімімен Иегуда Ибн Эзра деп атаймын.

	Дон Эфраим таңырқап қуанған кісінің ажарын көрсеткісі келіп сәл жымиған болды, бірақ іштегі қаупі бұрыңғыдан күшейе түсті. Бұл өзі де, бұл басқарған альхама да жұрттың назарын аударып, көзге түсе бермеуге тиіс болатын. Еврейлерді қуғын-сүргінге ұшырататын крес жорығының қаупі тақап тұрғанда, бұғып қана өмір сүру керегі туралы ежелгі дана өсиетті бұрынғыдан да берік ұстау керек. Ал мынау Севильялық Ибраһим иудей дініне қайта көшу арқылы Толедо еврейлеріне дүние жүзінің назарын аударатын болды. Ибн Эзра тұқымды баяғыдан-ақ мақтануды тәуір көретін. Жәрмеңкенің сайқы мазақ, күлдіргілерінше мақтаншақ келетін. Бұған дейін қайта олар Сарагоса, Логронью, Тулуза жағын жайлаушы еді, Эфраим тұрған Толедо қаласында олар болмайтын. Енді міне, мынасы мұның желкесіне мінбек, ішіндегі ең қауіптісі де, асқақ, тәкаппарлы да осы!

	Құдайға сенетін діндар, ақылды Эфраим әділетсіздікке басқысы келмеді. Ибн Эзра тұқымының шалқыған байлығымен көзге ұруға дайын тұратын мақтаншақтығын да, мансапқорлығын да мұның жаны жақтырмайтыны рас, бірақ олардың бүкіл Сефард ішіндегі – Испаниядағы израиль халқы ішіндегі ең бір тамаша әулет екендігін мойындайтын; бұлардың ішінен барлық мұсылман әлеміне, бүкіл христиан елдеріне әйгілі, әрі иудей дініндегілердің мақтанышы болған ғалымдар, ақындар, қолбасшылар, көпестер, дипломаттар шыққан. Ең бастысы олар ел басына күн туғанда, өз халқына талай рет риясыз көмек көрсеткен; мыңдаған еврейді дінсіздердің құлдығынан құн төлеп босатып алған, мыңдағанын осы Сефаврд пен Прованста паналатқан. Алдында отырған мынау Ибн Эзра да құдай берген дарыны бар бай адам. Нағыз қиын кезде Севильяның бас көпесі болып алды. Алайда, бұл өзінің мансапқорлығымен, атақ-даңққа ұмтылған озбыр өктемдігімен израиль халқына құт-береке емес, апат әкеліп жүрмесін! Дон Иегуда сөзін аяқтағаннан кейінгі бірнеше секунд ішінде дон Эфраим осыны ойлады. Іле-шала ол сыпайылап сөйлеп кетті:

	– Өзімізге қайтып оралғаның біз үшін үлкен абырой. Құдай Толедо альхамына нағыз ділгір кезінде керек адамды әдейі басқартуға жіберіп отырғаны хақ. Рұқсат етсең мойыныңа тағы бір жүк артайын, менің міндетімді атқаруды да қолыңа ал.

	– Ішінен ол басқа нәрсені ойлады: “Уа құдіреті күшті құдайым, израиль халқына каһар тігіп жазалай көрме. Сен мынау діннен тайған – мешумадтың жүрегін жұмсарттың, енді ол өзімізге қайта оралмақ. Сенің мынау Толедонда ол байлығына мастанып, асып– тасып асқақтай көрмесін, басқа жұрттың израиль халқына деген көре алмаушылық, қызғаныш сезімін мұның арттыра түсуіне жол бере көрме!” – деп тіледі.

	Дон Иегуда оның сөзіне жауап беріп:

	– Жоқ, дон Эфраим, альхаманы сенен артық ешкім басқара алмайды. Ізгілікті ефрейдің бәрі тораның апталық тарауын оқушы еді ғой, сенбі күндерінің бірінде мені соны оқуға шақырмаңдар, мен оларыңды өзіме абырой санар едім. Бүгіннің өзінде сендердікіндей – кепшек теріңнің халін сәл де болса жеңілдету шарасын істеуге рұқсат ет, соған қосатын аз ғана үлесімді саған тапсырғым келеді, мөлшері, айталық, бес жүз алтын мараведи.

	Толедо Альхамы ешкімнен еш уақытта тап мұншалықты мол сыйлық алып көрген емес, мынаның күнәкарлықпен жалт етіп көзге түсу үшін ғана істеп отырған ақылсыз өжет қылығы дон Эфраимді шошытып жіберді, әрі ызасын келтірді. Жоқ, мынау адам шалқыған байлық, сән-салтанатымен Толедоны таңқалдырып аузына қаратып әкететін болса, алдағы уақытта Эфраим өзі альхаманың парнасы болып тұра алмайтын шығар.

	– Жақсылап ойлан, дон Иегуда, – деп өтінді ол, – Толедода Ибн Эзра тұрғанда, альхама Эфраимді қанағат тұтпайды, тұтуға тиісті де емес.

	– Мазақ қылма мені!, – деді Иегуда сабырмен сөйлеп. – Қырық жыл бойы Агарь ұлдарының дінін ұстап, күніне бес рет аллаға сыйынып намаз оқыған адамның басқаруын альхама қаламайтынын сенен артық білетін кісі жоқ. Толедо қауымын мешумад басқарғанын сен өзінде қаламайсын.

	Эфраим мынаның қылығына тағы да біресе сүйсініп, біресе жақтырмай қарайды. Иегуданың арына түскен дақ туралы бұл бір ауыз сөз айтқан жоқ, ал мынау өзі оны ұялмастан ашықтан-ашық жайып салып отыр, тіпті мақтанышпен, Ибн Эзра тұқымына біткен өр кеуделікке сай, қарғыс атқыр мақтанышпен айтады.

	– Ол үшін сені кінәлауым әдепке жатпас еді, – деді ол.

	– Мынаны да бір ойла, ұстаз мырзам, Эфраим, – деп, дон Иегуда оның бетіне тура қарады, – Агарь ұлдары бір рет сонау алғашқыда жаман қорлағанымен, содан қайтып мені еш уақытта жәбірлеген емес. Ол аз болса, тәнімді жылы қызғылт сумен жуып, жанымды елінің дәм-тұзымен қоректендірді. Олардың тұрмыс – салты маған ұнады, жүрегімнің түбінде наразылық жатқанымен, солардың көптеген әдет-ғұрпы менің бойыма сіңіп, қаныма аралысып кетті. Аса бір маңызды іске бел шешіп кірісерде, ескі әдетім бойынша шын жүректен Аллаға сыйынып Құранның алғашқы сүресін оқуым ықтимал. Мойындашы, Эфраим, менің осы қылығым құлағына жетсе, сен мені діннен аластап, қарғыс жариялауға ұмтылмас па едің?

	Дон Эфраим қынжылып қалды, Иегуда тағы да мұның ойының үстінен түсті. Ізгі ниетті шешімге келгеніне қарамастан, мынау сөз жоқ, құдайдан безген күнәкар адам. Синагогада жиналған жұртқа арнаулы хабар оқылатын альмеморада тұрып, қошқар мүйіз сыбызғы – шофар үніне даусын қосып, осынау Иегуда діннен аласталды дегенді жариялау Эфраимге бір сәт, шынында да, қызықты көрініп кетті. Бірақ онысы бос қиял, бұлайша ол анау ұлы халифты да, Кастилияның королін де синагогадан аластадым дей алады ғой.

	– Израиль халқына бірде-біреудің әулеті тап Ибн Эзра тұқымындай жақсылық істеп көрген жоқ, – деп ол тікелей жауап беруден сыпайы ғана бас тартты. – Жұртқа мәлім, сен әлі он үшке де толмаған шағыңда, дінімізден безуге әкең мәжбүр етті.

	– Оқып па едің, ұстаз мырзамыз Мойсей мен Маймұнның өсиет хатын, онда ол Мұхаммедті еріксіз мойындағандарды қорғайды ғой? – деді Иегуда.

	– Мен қарапайым адаммын, – деді Эфраим тағы да тура жауаптан жалтарып. – Раввиндердің таласына араласпаймын.

	– Илан сөзіме, дон Эфраим, – деп Иегуда жылы сөйледі, – ізгі өсиеттерді еске алмаған күнім болған жоқ. Севильядағы үйімнің астындағы бөлмелерін мен синагогаға айналдырдым. Үлкен мейрамдарда біз он шақты кісі боп соған жиналып, діни ғұрпымызда жазылғанындай, құдайға құлшылық еттік. Осында көшіп келгеннен кейін де мен Севильядағы үйімдегі синагоганың жабылып қалмауын қадағалаймын. Абдолла Эмирдің пейілі кең, әрі ол менің досым. Ондайды ол көрмеген болады.

	– Толедоға қашан көшіп келмексің? – деді дон Эфраим.

	– Үш айда келетін шығармын деп ойлаймын, – деп жауап берді иегуда.

	– Үйімнің жұпынылығына қарамастан, қонақ боп кет деп өтінсем қалай көресің? – деп сұрады Эфраим.

	– Рақмет саған, – деп жауап қайтарды Иегуда. – Мен қонатын жер таптым. – Ұлы мәртебелі Кастильо де Кастро сарайын сатып алдым. Оны өзіме де, балаларыма да, достарым мен қызметшілеріме де жететіндей етіп қайта жөндеп аламын.

	Дон Эфраим мүлде шошып кетті, онысын бұл жолы тіпті жасыра алмады.

	– Барон де Кастроның ба? Рикос-омбрес атаулының ішіндегі ең кекшіл жауызы сол, – деп сақтандыра сөйледі ол. – Король одан сол үйді тартып алғанда, оның ыза-кекке бұлығып тулағанын көрсең, жан түршігерліктей еді. Ол үйде иудей баласы тұратын болса, анау оны әдейі қорлау істеп отыр екен деп ұғады. Осыны да бір ойла, дон Иегуда. Барон де Кастро әулеті өте мықты. Олардың жақтастары да көп. Олар корольдіктің кақ жартысын саған қарсы айдап салады, тіпті бүкіл израиль халқының басына күн туғызады.

	– Сақтандырғанына рахмет, дон Эфраим, – деді Иегуда. – Құдайым маған қорқуды білмейтін жүрек берді.





ЕКІНШІ ТАРАУ




	Дон Иегуданың іс басқарушысы, әрі хатшысы Ибн Омар корольдің грамотасын жамбасқа басып алып, Толедоға келді. Қасында мұсылман елдерінің суретшілері, сәулет өнерінің мамандары, құрылыс шеберлері бар. Кастильо де Кастрода жұмыс бірден қыза жөнелді. Үйді қайта жөндеу жұмысының жедел жүргізіліп, оған мол қаржының төгіліп жатқандығы туралы қалада талай қауесет тарады. Содан кейін Севильядан Иегуданың толып жатқан қызметшілері келді, олардың соңынан үй жиһаздары тиелген сансыз арбалар көрінді; бұлардан басқа отыз қашыр, он екі сәйгүлік ат бар. Барған сайын сан қилы лақап тарап жатқан Толедо беймәлім жат жерліктің келуін күтті.

	Міне, ол келді. Қызы Ракель мен ұлы Аласарды, жан досы емші Мұса Ибн Дәуітті қасына ертіпті.

	Иегуда балаларын жақсы көретін; үлбіреген нәзіктікке толы, парасатты Севильяда өскен бабалары ызғарлы, қатал Толедоның жағдайына қалай үйренер екен деп мазасызданды.

	Қолды-аяққа тұрмайтын от төрт жастағы Аласарға ерсерілердің өмір-тіршілігіне лайықты тұрпайы тұрмыс-салт, әдет-ғұрып, әрине, ұнайтын болды. Бірақ мұның Рахия атанып келген сүйікті қызы Ракельге қалай көрінер екен?

	Ол қасында салт келе жатқан қызына мейірлеріне қамқорлықпен бір қарап қойды. Қалыптасқан тәртіп бойынша қыз жол жүруге еркекше киінген. Бала жігіт екен деп қалғандайсың. Ат үстінде жас бала сияқтанып қолапайсыздау отыр, бірақ қорқатын емес. Қалың қара шашы бас киіміне әрең сыйып тұрғандай. Сәл сұрғұлт тартқан үлкен көгілдір көзін төңкеріп, бұдан былай туған жері сияқты болуға тиісті қаланың үйлеріне, өткен-кеткен адамдарына байыптап қарайды.

	Толедоны туған жеріндей ыстық көру үшін қызы бар ынтасын салатындығына Иегуда кәміл сенеді. Үйіне ораласымен-ақ ол қызына Севильядан неге кететін себебін түсіндірген. Он жеті жасар қыз баламен ол өмір тәжірибесі мол өзі құралыптас үлкен кісімен ақылдасып отырғандай ашық сөйлескен. Кей-кейде балалығы ұстап кететіндігіне қарамастан, қыз мұның айтқанын жүрегімен ұғатындығын әкесі сезетін. Ол мұның қызы. Әңгіме үстінде бұл енді ғана байқады: қызы нағыз Ибн Эзра тұқымына тартып туған екен. Жаңалыққа құлақ түріп тұратын ақылды да батыл, жаны жайдары, жүрегі жұмсақ, ой-қиялы жүйрік болып өсіпті. Бірақ мынау христиандардың елі, жау қайдалап ереуілдеп тұрған аламандардың елі бұған ұнар ма екен? Түсі суық, сұсты Толедода маужыраған Севильяны аңсаса қайтпек? Ол жақта мұны дос, жолдас қыздары ғана емес, үлкен, кішінің бәрі жақсы көретін; эмир төңірегіндегі білгір, жүйрік дипломаттар, ақындар мен суретшілер әлі бой жетпеген осынау жас қыздың ойда жоқта тұтқиылдан қойып қалатын тосын сұрауына немесе өзінше түйген ойына таңырқап мәз болып жатушы еді.

	Қайткен күнде де бұлар енді Толедодаға ауысады, Толедода кастильо де Кастро сарайында тұратын болады, қазірден бастап ол бұлардың меншігі, ендігі жерде ол Кастильо Ибн Эзра деп аталады.

	Мұның сыралғы көмекшілері құлазып тұрған сұрықсыз үйге аз күннің ішінде қандай тамаша көрік бергенін көргенде, Иегуданың өзі де сүйсіне таңырқап қалды. Бұрын аяқ басқан сайын тақ-тұқ етіп жаңғырығып жататын тас еденге жұмсақ түкті кілем төселіпті. Іргені бойлай жастықты жұмсақ дивандар тұр. Бөлмелердің қабырғасы алтындаған қызғылт, сары ою– өрнектермен әшекейленген; араб, еврей жазулары айшықталып көз тартады. Салқын самал леп ескен кішігірім фонтандарға шебер қиыстырылған шытырман құбырлар жүйесі су жеткізіп тұр. Үлкен бір бөлме Иегуданың кітаптарына тиіпті: үстел үстіндегі кітаптың ашық бетінде аты-жөнінің бас әрпі әсемделіп жазылған ұзынша жіңішке қатқыл қағаз.

	Міне, мынау патио – ішкі аула, өткен жолы бұл осы арада түбегейлі шешімге келген, мынау фонтан, бұл сонда осының баспалдағына отырған. Сонда ол дәл осы суретті көзіне елестеткендей болған: су бұлқынып аспанға атылып, біркелкі сарынмен қайта құлап шашырай түсіп жатыр; ағаштардың көлеңкелі қалың жасыл жапырақтарының саясында мүлгіген тылсым тыныштық орнай қалыпты, жасыл жапырақ арасынан қызғылт – сары апельсин, ақ-сары лимондар көрінеді. Ағаштардың артық бұтақтары қырқылып, түрі-түсіне қарай шебер іріктеліп отырғызылған гүлзардағы гүлдер жайнап, құлпырып кетіпті, жан– жақтың бәрінде сылдыр қағып бұлақ ағып жатыр.

	Басқалармен бірге донья Ракель де үйді аралап қарап жүр, көзін бажырайта ашып, байыптап үнсіз қарайды. Іштей бәріне де риза. Аздан соң ол өзіне тиесі екі бөлмеге қарай беттеді. Бойын қысып тұрған ерекше киімін шешті, жолшыбайғы шаң, терден жуынып арылғысы келді. Шомылатын жері бөлмелерінің қасында екен. Кафель төселген терең бассейнге, ыстық, суық су баратын құбырлар жүргізіліпті. Донья Ракель шомылуға кірісті, оның асыраушы анасы Саад пен қызметші қыз Фатима екеуі екі жақтап көмектесіп жатыр. Ракель асыраушы анасы мен күтушісінің мылжыңдарына онша құлақ аспай, жылы судың рақатына батты.

	Аздан соң олардың сөзіне құлақ асуды мүлде қойып, біржола ойға беріліп кетті. Мұндағының бәрі де Севильядағы сияқты екен, тіпті мына ваннаның өзі де тап сондағыдай. Бірақ бұл өзі, ендігі жерде бұрынғы рахия емес – донья Ракель.

	Жол әсеріне қызығып елеңдеп келе жатқан ол, алда не тұрғанын әлі байыптап ойлаған жоқ еді. Міне, енді жетер жеріне жетіп, тынығып, ваннада жатқан әзірде ғана бүкіл өзгерісті сезінгендей болды. Севильяда болса, дос қызы Ләйләға жүгіріп барып, бәрін айтар еді-ау. Ләйләнің ақылы жоқ, ештеңені түсінбейді. Бұған серік бола алмайды, бірақ ол мұның досы ғой. Бұл жақта мұның дос ешкімі жоқ, мұндағылардың бәрі жат, бәрі бөтен. Мұнда Асхар мешіті де жоқ; мешіттің минаратынан муэдзиннің азан шақырғандағы айғайы құлақ жарса да, соған бұл сәби жасынан үйреніп кеткен. Мұнда құранның тәпсірін түсіндіретін хатиб те жоқ; мұнда бұл өзінің үйреншікті, сүйікті араб тілінде қалжыңдасып, күлісіп сөйлесетін адамды сирек кездестіретін шығар; енді бұл кісі күлерлік дерекі тілде сөйлеуге тиіс болады, төңірегінің бәрінде даусы қатқыл, іс-әрекеті дөрекі, ой-ниеті бөтен Кастилиялық христиандар, тағылықпен күн кешкен варварлар жүреді.

	Жайнаған жарқын тамаша Севильяда бұл бақытты еді. Әкесі мемлекеттегі ең жоғарғы басшы әкімдердің тобына жататын, сондай әкенің қызы болғандықтан да жұрт мұны жақсы көретін. Мұндағы жағдай қандай болады? Мұның әкесі сондай үлкен адам екенін христиандар түсінер ме екен? Оларға мұның өз басы, мінез – құлқы, өзін өзі ұстау мәнері ұнар ма екен, жоқ па екен? Христиандардың өздері сияқты бұл да оларға кісі күлерліктей оғаш, жат көрінсе қалай болады?

	Оның үстіне, өзінде де үлкен өзгеріс бар: бұдан былай бұл енді еврей.

	Өзі мұсылман дінінің рухында өскен. Әлі бес жастан аспаған сәби кезінде шешесі өлгеннен кейін, әкесі мұны оңаша шығарып алды да, байсалды түрде ақыл қылып айтты: сен Ибн Эзра тұқымына жатасың, бұл сенің жүрегіңнің түбінде мәңгі сақталуға тиісті қасиетті құпия сырың, оны еш уақытта ешкімге айтуға болмайды деген. Кейін бұл есейген кезде әкесі өзінің мұсылман дінінде екенін, сөйте тұра иудей болып табылатынын мойындаған, сөйтіп бұған еврейлердің діні мен әдет-ғұрпы туралы әңгіме айтқан. Бірақ ол бұған иудейлердің ғұрпын орындап жүр деп тапсырған жоқ. Қайсысына сеніп, қайсысын ұстау керегін бұл сұрағанда, әкесі мұны еркелете сөйлеп, ешқайсысына зорлағысы келмейтінін айтты. Құпия түрде иудей дінін ұстау сияқты қауіп– қатері көп ұлы ерлікке бара аласың ба, жоқ па, оны ер жеткенде өзің шеш деді.

	Әкесі оны мұның өз еркіне салғаны көкірегіне мақтаныш сезімін ұялатты.

	Бірде бұл шыдамай кетті де, өзінің Ибн Эзра әулетіне жататынын Ләйлә досына айтты. Бір ғажабы – Ләйлә таңырқаған жоқ, “Білемін”– деді ол, сәл үнсіз кідіріп қалды да: “Байғұсым-ай” – деді.

	Бұл сыры жайында Ракель енді қайтып Ләйләмен сөйлескен емес. Екеуі қоштасар шақта Ләйлә көз жасына булығып: “Мен бұрыннан-ақ білгемін осылай болатынын”, – деп жыламсыраған.

	Ләйләнің ақылсыздықпен болса да, ашықтан-ашық аяушылық білдіргеніне қарап Ракель сол кездің өзінде-ақ еврей дегендердің кім екенін жақынырақ білгісі келіп кеткен; оның үстіне әкесі де, өзі де сол еврейге жатады екен. Мұсылмандар оларды “¥лы Кітап халқы” деп атайды, ендеше, ең алдымен сол кітапты оқу керек.

	Мұның әкесінің үйінде тұратын Мұса ибн Дәуіт – бірнеше тіл білетін ғұлама ғалым; еврей тілі мен жазуын үйрет деп бұл сол Мұса ағасына қолқа салды. Сабақ бұған оңай тиді, көп кешікпей ол Ұлы кітапты оқуға жарады. Сәби кезінен-ақ бұл Мұса ағасын жақсы көріп соған үйір болатын, бірақ сабақ алып жүрген шағында ғана оны жете таныды. Осынау ұзын бойлы, арықша адам – бұл үйдің досы, жасы мұның әкесінен үлкен. Бірде ол тіпті кәрі кісі боп көрінеді де, енді бірде таң ғажайып жас адам сияқты болып шыға келеді. Жаудыраған үлкен әдемі екі көзі, етжеңділеу келген имек мұрыны мен сүйегі шыққан арықша жүзін нұрландырып жібергендей болады, көзқарасы адамның ішіндегісін ұғып тұрғандай. Ол көптеген ауыртпалықтарды бастан кешкен көрінеді, ұшан-теңіз білімі мен азаттық сүйгіш еркін ой-пікірі үшін жан түршігерлік азапқа душар болған адам дегенді бірде әкесі бұған айтқан. Бірақ мұса ол туралы ләм деген емес. Оның орнына Мұса бала Ракельге кейде қиыр шеттегі жерлер, ондағы таңғажайып адамдар туралы әңгіме шертеді, оның мұнысы Ракельдің оқыған, тыңдаған аңыз, ертегілерінен әлде қайда қызық көрінеді. Өйткені, қасында отырған сүйікті Мұса ағасы соның бәрін өзі көзбен көріп, басынан кешкен.

	Мұса мұсылман болатын, діни парызды мұқият орындап, тәртібін қатал сақтайтын. Бірақ дінге сенімі онша берік емес еді, оны өзі де жасырмайды, ғылымнан басқаның бәріне де күмәнданып қараймын дейді. Бірде ол Ракельге Исайя пайғамбарды оқып отырып:

	– Бұл шын мәнінде ұлы ақын болған, – деді, – Мұхаммед пайғамбардан да, христиан пайғамбарларынан да асқан ақын.

	Мұндай әңгімелерді естігенде Ракель қысылып қалады, өйткені ол хақ мұсылман, ендеше, оған еврейлердің Ұлы кітабын оқуға рұқсат етіле ме екен? Барлық мұсылмандар сияқты, бұл да күн сайын Құранның бірінші сүресін жатқа айтып шығады. Оның ең соңғы жетінші өлеңінде құдайдың қаһарына ұшырағандардың жолына түсіре көрме деп мұсылман атаулы алладан тілек тілейді. Асхар мешітінің хатибы бұған Алланың қаһарына ұшырағандар деп еврейлерді айтып отыр деп түсіндірген. Олардың басына ауыртпалық жіберіп, рақымынан құр тастағанын Алла айқын аңғартып келеді деген. Ұлы Кітапты оқу мұны теріс жолға апарып түсірсе қайтпек? Қыз мұны Мұса ағасынан сұрады. Мұса оның бетіне жылы шыраймен ұзақ қарап отырды да, Ибн Эзра тұқымына Алла, сірә, қаһарын төкпеген болса керек дегенді айтты.

	Бұл сөзі Ракельге нанымды көрінді. Алла мұның әкесінен рақымын аямағанын әркім-ақ байқағандай. Ол оған мол ақыл, мейірбан жүрек беріп қана қойған жоқ, оның үстіне қисапсыз көп игілік, абырой, атақ берді.

	Ракель әкесін жақсы көреді. Өзі құмарта тыңдайтын таңғажайып аңыз, ертегілердегі мейірімді әміршілердің, ақылды уәзір, данышпан балгер, айлакер сиқыршы, ғашық отына өртенсе әйел заты шыдап тұра алмайтын жас жігіттің бәр-бәрінің қасиеті әкесінің басында тұрғандай боп көрінетін. Оған қоса әкесінің жүрегінде қауіп-қатері мол құпия сыр жатыр, ол Ибн Эзра әулетінен шыққан.

	Біз Ибн Эзра ұрпағына жатамыз деген түсініксіз сөздерді мұның бала кезіндегі әкесінің сыр қылып айтқаны көкейіне біржола ұялап қалған. Кейініректегі айтқан ақылдары бұрынғыларынан да маңызды көрініп, жас кезінен жадында қалғандарды көлегейлей берді. Христиан Испаниясындағы солтүстік Сефардқа барған алыс сапарынан оралғаннан кейін әкесі қызын оңаша шақырып алып, түбекте діни соғыс басталып кетсе, Севильядағы мұсылман боп жасырынып жүрген еврейлердің басына қандай ауыр күн туатынын өткен жолғыдай сыр қылып қана айтқан; содан кейін ертегі айтқан кісінің түріне салып, қалжыңға айналдыра сөйлеп: “Ал енді, Алланың адал пендесі, ағайынды үш жігіттің жарық күннен қашып, қараңғы үңгірді паналаған ең кішісі туралы хикая басталады. Ұғымтал Ракель қағып алып, ертегі тыңдаушының кейпімен бірден сұрау қойды: “Сонда кенже інісі нені бастан кешті?”– “Оны білу үшін мен қараңғы үңгірдің ішіне кіремін” – деп жауап берді әкесі. Сөйлеп отырып қызынан көзін алмай сүйсіне қарайды, сынай қарайды. Айтқанын әбден ұқсын деп, біраз кідірді де, қайта сөйлеп кетті: “Бала кезінде, қызым, мен саған айтқанмын, қай жолмен жүретініңді өзің таңда, өзің шеш дегенмін, соны шешетін күнің келді енді. Менің жолымды ұста деп те, ұстама деп те зорламаймын. Мұнда білімдар, ақылды, жас әрі жақсы жігіттер көп, солардың қайсысы болса да сені жар етуден бас тартпайды. Қаласаң сені солардың біреуіне беремін, жасауың да аз болмайды, одан ешқайсымыз ұялмайтын боламыз. Осыны өзің ойлан, бір аптадан кейін не деп шешкеніңді сұраймын”. Қыз мүдірместен жауап қайтарып: “Мені қинамай-ақ, әке, қазір сұрасаң қайтеді?” – деген – “Жақсы, ал сұрадым, айт” деді әкесі. Сонда ол: “Әкемнің шешімі теріс болмаса керек, әкем нені ұйғарса, мен де соны дұрыс көремін”, – деген.

	Екеуінің жан-жүрегі айырылмастай бірге екенін сезінгендей болып, бұл әкесіне елжірей қарады, әкесінің де жүзіне шаттық ізі ойнап шыға келді.

	Содан кейін қызына ол еврей халқының қиын-қыстау өмірі туралы әңгіме айтты. Бағы заманнан бері еврейлер қауіп-қатердің үстінде келеді, қазірдің өзінде мұсылмандар да, христиандар да оларды тарпа бас салуға әзір отыр, мұның бәрі – құдайдың өзімдікі деген сүйікті халқына жіберіп отырған қатал да ұлы сына. Ғасырлар бойы сыннан өтіп келе жатқан сол сүйікті халқының ішінен құдай бір атаны таңдап алған, ол – Ибн Эзра атамыздың ұрпағы. Құдай сол Ибн Эзра ұрпағының біреуін шақырып алмақшы болды. Сонда ол құдайдың даусын естіп: “Мен мұндамын!” – деп жауап қатты. Егер ол бұған дейін еврейлер мекендеген әлемнің шалғай шетінде өмір сүрсе, енді ол еврейлердің қалың ортасына көшіп баруға тиіс.

	Әкесінің бұған сеніп сырын ашқаны, мұның да оған қалтқысыз сенетіндігі екеуінің жан дүниесін бұрынғыдан да жақындастыра түсті. Енді, міне, жаңа қоңысқа көшіп келіп, ваннада дамыл алып жатқан сәтінде Ракель әкесінің сондағы барлық сөзін қайта естігендей болды. Бірақ қоштасарда Ләйлә досының солқылдап жылағаны көзіне елестеп кеткенде, бұл сөздер үзіліп жүре берді. Ләйлә кішкентай ғой, ақылы жоқ, ештеңені түсінбейді; бұл өзін Ибн Эзра етіп жаратқан тағдырға қарыздар, әрі бақытты; алдағы өмірдің не әкелетінін күтеді.

	Ойдан айығып көзін ашқанда ол, қызғыштай қорғаштап жүретін мазасыз асыраушы анасы сүйкімді Саад кемпір мен қамқор Фатиманың мылжыңдасқан даусын естіді. Жаңа орынға әлі бойы үйренбеген олар біресе онда, біресе мұнда жүгіріп, абыр-сабыр боп жүр екен. Ракель күліп жіберді, бала кезіндегі шалдуарлығы ұстап кетті.

	Ол судан шықты. Жалаңаш денесін бақайшағына дейін байыптап қарап алды. Үсті-басы су-су қара-торы осынау жалаңаш қыз енді Рахия емес, донья Ракель Ибн Эзра. Өзі сақылдап күліп қоя берді де кемпірден:

	– Мен енді бұрынғы Рахия емеспін ғой? Ә? Сол емес екенімді көріп тұрсың ба? – деп сұрады. – Айтшы қане; тез! – Кемпір бірден түсіне қоймады, сонысына күліп бұрынғысынан да бетер жабыса түсіп жауап талап етті.

	– Мен енді Кастилиялықпен, оның ішінде Толедолықпын, евреймін!

	Абыржып қалған кемпірдің ащы даусы шығып кетті.

	– Күнәкар болма, қызым, көзімнің қарашығы Рахияшым, сен мұсылмансың, Аллаға сенесің, Мұхаммед пайғамбарға сыйынасың.

	Ракель ойлы түрмен жауап қатты.

	– Пайғамбардың атымен ант етіп айтайын, асыраушы анам, Толедода жүріп Мұхаммед пайғамбарға сыйынарымды да, сыйынбасымды да білмеймін.

	Кемпір шошынып ыршып түсті.

	– Аллаға жаза көрме тіліңнен, Рахияшым-ау, қызым-ау! – деді, – онымен ойнауға болмайды.

	Бірақ Ракель тоқтайтын емес.

	– Қазірден бастап мені Ракель деп атайтын бол! Ракель де! Менің атым Ракель! Ракель! Айтшы қайталап! – деп айғалап жіберді.

	Сөйтті де кемпірдің үстіне шашырата суға шолп етіп отыра кетті.

	Иегуда король сарайына келісімен-ақ, оны дон Альфонсо қабылдады.

	– Ал қалай?– деп сұрады ол салқын сыпайыгершілікпен, – не істеп үлгердің, эскривано?

	Иегуда егжей-тегжейлі есеп берді. Оның репозитарилері – заң жүргізушілері – жиналуға тиісті алымдар мен салықтардың тізімін қайта қарап, анықтай түсіп жатқан көрінеді. Бірнеше аптадан кейін дәл цифрлары мұның қолында болады. Кастилияға мұсылман елдерінен, сондай-ақ Прованстан, Италиядан, тіпті Англиядан жүз отыз маман шақырылыпты. Олар ауыл шаруашылығын, тау-кен жұмыстарын, қол өнерді өркендетуге басшылық етеді, жолдарды жақсартады. Иегуда кейбір жұмыстардың егжей-тегжейін, жекелеген цифрларды жатқа айтып, еркін сөйледі. Король алаңдап, мұқият тыңдамаған сияқты еді, алайда, Иегуда сөзін аяқтасысымен-ақ ескертпе жасады.

	– Жаңадан ашылатын үлкен жылқы заводы туралы келіспеп пе едік. Сенің баяндауыңнан мен ол туралы ештеңе естімедім ғой. Оның үстіне, сен өзіміздің алтын ақшаны шығару үшін алтынның зергер ұсталарын табамын деп уәде етіп едің, ол жөнінде ештеңе істедің бе?

	Корольдің атына жазылған көлемді мәлімдемесінде Иегуда бір– ақ жерде жылқы заводы туралы, бір ғана жерде теңге ақшалар жасау шеберханасы жайлы көрсеткен екен. Дон Альфонсоның жадына тоқу қабілетінің күштілігі мұны таң қалдырды.

	– Құдай көмектессе, өзің көмектессең, әміршім, жүз жыл бойғы жіберіп алғанды жүз айда қуып жетіп қалармыз деп шамалаймын, – деп жауап берді ол. – Осы үш айда істелген жұмыстардың нәтижесіне қарағанда, бастамамыз жаман емес.

	– Аздаған нәрсе істелгені рас, – деп король келісті. – Бірақ мен күтуге жоқ адаммын. Саған ашығын айтайын, дон Иегуда, сен пайдаңнан зияның көп адам болып шығасың ба деп қорқамын. Бұрын менің барондарым қанша дауласып, тартыншақтаса да, соғыс қажетіне керекті қаражатқа өз үлестерін қосатын. Маған айтуларына қарағанда, соның өзі қазынаның негізгі кірісі боп табылады екен. Сен маған эскривано болғалы олар ұзақ жылға созылатын бейбітшілікті сылтау етіп ештеңе төлемейді.

	Істелген жұмысқа разы боп құптағанына қарамастан, король бет алды байланысып, кінәлағысы келеді, мұнысына Иегуда іштей назаланып қалды. Сөйтті де донья Леонордың Бургосқа қайтып кеткеніне өкінді; отырған жерін нұрландырып жіберетін сол бір сыпайы әйелдің алдында мынамен сөйлесу едәуір жеңіл болар еді. Алайда, Иегуда наразылығын ішке бүгіп, сыпайы ажуамен жауап берді.

	– Бұл жағынан грандтарың қол астындағы қара тобыр халқына ұқсайды. Төлеуге келгенде екеуі де сылтау айтып шыға келеді. Бірақ барондарыңның сылтауы мүлде негізсіз, менің заң жүргізушілерім олардың дауы теріс екенін дәлелдеп береді. Сондай негізсіз сылтауға сүйенетін рикос-омбрестеріңді тәртіпке шақыратын хатқа қол қоюыңды жуырда тағзым етіп өзіңнен өтінетін боламын.

	Грандтардың озбырлығы мен өктемдігі қашаннан-ақ ызасын келтіріп жүргенмен, олар туралы еврейдің жаман сөйлегенін король жақтырмай қалды. Мынау еврей бұған керек адам. Сол керектігі мұның тілін байлады, ыза болады, сонда да бетін бермей сөйледі.

	– Осынау қарғыс атқан сегіз жыл бейбітшілікке мені амалсыз көндірген сенсің. Міне, енді мен қағаз жазып, алып сатардың айла– шарқына салып, шатасып жүруім керек!

	Иегуда өзі әрен тежеді.

	– Сенің ақылшы, кеңесшілерің ұзақ уақытқа жасалатын бейбітшілік шарты Севильяның эмиріне ғана емес, саған да тиімді деп сонда-ақ келіскен, – дед ол. – Егіншілік те, басқа кәсіпшілік те құлдырап біткен, барондарың егіншілер мен қала халқын тұншықтырып жатыр. Мұны түзеу үшін саған бірнеше бейбіт жылдар керек.

	– Иә, – деді Альфонсо, өкініштен көкірегі қарс айырылғандай болып, – басқалар мұсылмандармен соғысып жатқанда, мен соларға қарап қана отыруға тиіс боламын, сол кезде сен жұмысыңды тындырып жатасын.

	– Мәселе жұмыста ғана емес, падишам, – деді Иегуда бұрынғысынша шыдамдылықпен түсіндіруге тырысып, – сенің грандтарың тым асқақтап кеткен, өйткені соғыс кезінде сен оларсыз қия басқа алмадың; қазіргі жағдайда оларға өзіңнің король екеніңді көрстекенің жөн.

	Альфонсо Иегудаға төніп келді де, ілезде сәл бозаң тарта бастаған сұрғылт көзін қадалта оның бетіне қарады.

	– Барондарымнан ақшаңды артығымен қайтарып алу үшін қандай айналма жолдар таптың? Менің айлакер, қу эскриваном? – деп сұрады ол

	Иегуда іркілген жоқ.

	– Менің қолымда көп қаржы бар, падишам, – деді ол – Демек, уақыт жағынан да мен қысылмаймын. Сондықтан, ұлы мәртебелім, мен саған қарызға көп қаржы бере аламын және қайтарып алуыма ұзақ уақыт керек болса, оған саспаймын. Менің бар есебім осыған құрылған. Сенің салық алуға праволы екеніңді мойындауды грандтардан талап етеміз, бірақ тез төле деген талап қоймаймыз. Төлеу мерзімін әрі қарай соза беруімізге де болады. Бірақ олар соның есесін қайтаруға тиіс, оларға ол онша қымбатқа түспейді. Қол астындағы қалалары мен қыстақтарына олардың фуэрос – жеңілдік – беруін талап етеміз, бұл жеңілдіктер сол мекен-жайларға белгілі дәрежеде тәуелсіздіктер береді. Сол арқылы барған сайын қалалар, қыстақардың көбі саған ғана бағынатын жағдайға жетеді, барондарыңа бағынбайтын болады. Қала халқы сенің грандтарыңдай емес, алым-салықтарды тіпті қазіргісінен жоғары көлемде де ынтамен дер кезінде төлеп отырады. Сенің барлық күш-қуатың, падишам, шаруалардың еңбекқорлығы мен қол өнерге құштарлығында, қала халқының дәуірлеген саудасында. Солардың правосын ұлғайта түс, сонда сенің бас асау грандтарыңның күші азая түседі.

	Арпалысқан арсыз барондардың қарсылығын осылайша ғана жеңуге болатынын түсінуге Альфонсоның ақылы жететін. Испанияның басқа христиан корольдіктерінде – Арагон; Наварра, Леонда грандтарға қарсы қала халқы мен егінші шаруаларды талай король қолдап көрген, бірақ онысы нәтиже беретіндей батыл қолдау бола алмаған. Корольдердің өзі де грандтар қатарына жататын және ерсері болып есептелетін, грандтарға қарсы шыққанда қара тобырдың қатарына қосылатындығын олар тіпті өзінен де жасырғандай болатын. Бұған дейін ешкім де Альфонсоға мұны тап мынау сияқты ашық айтып көрген жоқ. Ақсүйек, ерсері дегеннің не екенін білмейтін жат жерлік мынау соны батылы барып айтып тұр. Жұқалап жүзеге асырылуға тиісті нәрсені жұқалап қана жеткізеді. Альфонсо онысына әрі риза боп, әрі шамданып өшігіп қалды.

	– Па шіркін, қу-ақ екенсің, – деді ол кекете сөйлеп, – нұсқаулар жіберіп мылжыңдасу арқылы Нунес немесе Аренос тұқымының барондарын қалалары мен қыстақтарынан бас тартуға көндіруге болады деп ойлайсың ба? Менің барондарым – ерсерілер, алып– сатар саудагер емес.

	Иегуда тағы да қынжылғанын сездірмей сөйледі.

	– Сенің ерсері мырзаларың право, заң, келісім шарт дегендер өздерінің тас қорған сарайы мен ақ семсеріндей берік те күшті екенін ұғуды үйренуге тиіс, – деп жауап қайтарды. – Сенің ізгі көмегіңмен, падишам, мен оларды осыған үйрете аламын деп сенемін.

	Король дон Иегуданың байсалды кейпі мен нанымды сөзіне бой алдырғысы келмей, қасарыса түсті:

	– Тіпті болмай бара жатса олар бірлі-жарым жаман-жәутік қалаға сауда-саттық жүргізуге ерік беруі мүмкін, бірақ маған олар сонда да алым төлемейді, мұны саған алдын ала айтып қояйын. Онысы заңды да. Бейбітшілік кезінде олар маған салық төлеуге міндетті емес. Мені олар король етіп сайлағанда мен осыған ант бергенмін, оныма қол қойып, мөр бастым lo el rey. Ал ендігі жерде сенің қырсығыңнан көп жыл бойы соғыс болмайды. Міне, олар осыған сүйенеді, соған табан тірейді.

	– Кешір мені, падишам, – деді дон Иегуда беті бүлк етпей сабырлы түрмен, – мен корольді қорғап, корольмен салғыласып тұрмын. Барондарынікі дұрыс емес, даулары орынсыз. Сегіз жылға дейін соғыс болмайды, болмауын шын жүректен тілеймін, ал содан кейін сен осы қалпыңнан өзгермесең тағы да соғыс бұрқ ете қалады. Грандтар саған соғыс көмегін беруге міндетті. Мен сенің эскриваноң болғандықтан сен жүргізетін соғыстың қамын алдын ала ойластыруым керек, демек, соғысқа қажет қаржыны қазірден бастап жинай бергенім дұрыс. Соғыс басталып кеткенде керекті қаржыны бірден жинап ала қоямын деу әбестік болар еді. Біз жыл сайын жиналатын азын-аулақ қана салық белгілейміз, оны әуелі сенің қалаларыңнан ғана аламыз. Оларға кейбір жеңілдіктер жасап, саған соғыс көмегін беруіне ынталандыра түсеміз. Сонда қалалар беріп жатқан көмекті бермей, өзінің ерсері атағына кір келтіруден барондарың қаймығатын болады.

	Айтқандарын Альфонсо байыптап болғанша, дон Иегуда үнсіз кідіріп тұрды да, дегенін істететіндігіне сенген түрмен қайта сөйлеп кетті.

	– Оның үстіне, өзің ерсеріге лайық кең пейілділік көрсете отырып, грандтарыңды аздаған қосымша алым төлеуге көндіресің.

	– Тағы нені шығардың? – деп сезіктене сұрады дон Альфонсо.

	– Сонау сәтсіз жорықтан кейін, – деп түсіндіре бастады Иегуда, – Севилья эмирінің қолында әлі де көптеген тұтқындар қалды. Соларды ақы төлеп қайтарып алу жөніндегі міндеттерін орындауға барондардың тартыншақтап, ілгері баспай келеді.

	Дон Альфонсо қып – қызыл боп кетті. Соғыста тұтқынға түскендерді құтқарып алу – міндет; жауда қалған бағыныштылар босатып алуға тиіс, заң да, қалыптасқан дәстүр де осыны талап ететін. Барондар бұл борышын мойындайтын, бірақ парызын өтеуге әсіресе осы жолы баспай қойған. Шайқастың сәтсіз аяқталғандығын корольден көретін, соның асығыстығынан болды деп есептейтін. Дон Альфонсо: “Барлық тұтқындарды қайтаруды өз мойыныма аламын, сараңсыңдар сендер!” – деп лепіре айғай салар еді, бірақ ол үшін тым көп ақша керек, сондықтан ондай мырзалық көрсетуге бара алмайды.

	Сол мезетте Иегуда Ибн Эзра оған:

	– Тұтқындарды сатып алуға, падишам, сенің қазынаңдағы қаржыдан төлеуді ұсынсам ба деп едім, – деді. – Мұны өздеріне тиімді деп есептейтін грандтардан біз бір-ақ нәрсені – соғыс салығын қазірден бастап төлеуге міндетті екенін мойындауды талап етеміз.

	– Қазынаның қоры оған төтеп бере ала ма? – деп сұрады Альфонсо.

	– Оның қамы менің мойынымда, – деді Иегуда.

	Дон Альфонсоның жүзі жадырап сала берді.

	– Тамаша! Табылған ақыл болды, – деп мойындады ол. Сөйтті де алдындағы эскриваноның қасына жақындап келіп, оның омырауындағы алтын шенді саусағымен түртті. – Жұмысыңды білесің, дон Иегуда, – деп мойындады.

	Ақыл-айласы мол, сүйкімсіз саудагердің айтқанын бір-бірлеп қабылдай бергені есіне түскенде, жаңа ғана ризашылық білдіріп шаттанған көңілі лезде су сепкендей басылды.

	– Осындай бір амалын тауып, – деді ол ызалана сөйлеп, – барон де Кастро мен оның жақтастарын мықтап тұрып бір мұқата алмағанымыз өкінішті-ақ. Сен барон де Кастромен арамызды ушықтыра түсетіндей жағдайға қалдырдың, – деп қосып қойды.

	Шындықты бұрмалағаны Иегуданың ызасын келтірді. Король мен де Кастро барондары арасындағы жаулық Альфонсоның бала кезінде-ақ басталған. Олардың Толедодағы сарайын дон Альфонсо тартып алғаннан былайғы жерде араздықтары асқына түскен. Сол жаулықтарының кінәсін король енді бұған аударғысы келеді.

	– Білемін, барон де Кастро мұндағы сарайымды піштірілген төбет арамдап жатыр деп айыптайды сені. Талай жылдан бері сені де сыртыңнан ғайбаттап жүргені мәлім, одан хабардар шығарсың, падишам.

	Дон Альфонсо естісе де, естімегендей болды, қарсылық айтпады.

	– Жарайды, жақсы! – деді ол иығын бір қағып қойып, – әлгі айла– тәсілдеріңді қолданып көр. Бірақ менің грандтарым тоң мойын, оңайлықпен көне қоймайды, оған әлі-ақ көзің жетер; де Кастромен әлі де талай айқасатын боламыз.

	– Жоспарымды мақұлдағаның, падишам, үлкен ізгілік, – деді Иегуда. Содан кейін бір тізесін бүгіп тәжім етті де, корольдің қолын сүйді, сомдап соққандай әлуетті қолын жирен түк басып кеткен екен; соны ол бұған әрең деп сылбыр ғана ұсынды.

	Келесі күні жаңа эскриваноға ізет білдіру үшін Кастильо Ибн Эзра корольдің бірінші министрі дон Манрике де Лара келді; министрдің қасында ұлы Гарсеран бар, ол – корольдің жақын досы.

	Иегуданың кеше сарайда болғанынан хабардар дон Манрике:

	– Тұтқынға түскендерді қайтарып алу үшін корольге соншама көп қаржыны қарызға бермек болғаныңа мен қайран қалдым, – деді. Сөйтті де қалжың араластыра ескерту айтты: – Байқа, қарыз берген адамның билігі зор король болса, қауіпті емес пе?

	Дон Иегуда қысқа ғана жауап қатты. Корольдің менменсіп, жорта сенімсіздік білдіргендігіне реніші әлі басылмапты. Тағылықтың құшағындағы осынау солтүстік өлкеде аламан жауынгерлерді ғана қадір тұтатынын Иегуда, әрине, білетін; елдің игілігін, әл-ауқатын ойлайтын адамдарға дарақылықпен менсінбей қарайды. Мұндай дарақылықтарына үйрену тап осындай қиын болады-ау деп ойламапты.

	Дон Манрике оның көкейіндегісін сезе қойды. Мәселенің шиеленіскен түйінін ақылдасып еппен шешудің орнына оны семсермен шауып жібергендей, бірақ кесіп тастауды тәуір көретін корольдің дөрекі қылықтарын ақтағысы келгендей басу айта сөйледі. Шынында, дон Альфонсо бала кезінен әскери лагерьде өсті, ол келіссөз, кеңес жүргізіп, мәжіліс құрып отырудан гөрі ұрыс даласында шайқаста жүргенді тәуір көреді. Дон Манрике өз сөзін өзі бөліп, бұл үйге жұмыс жайын сөйлесуге келмегенін, Толедо жерінде дон Иегудаға құрмет көрсетіп сәлемдесуді парыз деп есептегенін айтты да, бүкіл қала аңыз қылып жүрген мынау үйді баласы екеуіне аралатып көрсетуді өтінді.

	Иегуда оның тілегін бар ниетімен орындауға кірісті. Олар үнсіз иіліп тәжім етіп тұрған күтушілердің қасынан өтіп жұмсақ кілемдердің үстімен дәліз сатылармен ілгері жөнеле берді. Дон Манрикенің мақтау сөздерінен білгірлігі аңғарылады, дон Гарсеран бәріне де аңғалдықпен таңдана қарайды.

	Бақ ішінде олар дон Иегуданың балаларымен кездесіп қалды.

	– Дон Манрике де Лара, падишамыз корольдің бірінші ақылшысы, – деп таныстырды Иегуда, – қасындағы – бұл кісінің ұлы, ерсері – дон Гарсеран.

	Ракель қонақтарға балаша таңырқай қарады. Бойын еркін ұстап, қысылмай сөзге араласты. Бар зейінімен үйреніп жүргеніне қарамастан, латынша сөйлесуінде әлі ақау көп еді, ол өз қатесіне өзі сықылықтап күліп, қонақтардың арабша сөйлеуін өтінді. Әңгіме енді қыза түсті. Әкелі-балалы екеуі Ракельдің ақыл-көркін, сөзге жүйріктігін келістіріп мақтап жатыр, бұл әсіресе араб тілінде сыпайы шығады екен. Донья Ракель оған сықылықтап тұрып күледі, қонақтар да күліп жатыр.

	Қысылуды білмейтін он төрт жасар Аласар дон Гарсераннан аттар жайын, ерсерілердің сайыс өнері жайын сұрайды. Еті тірі баланың аңқау, албырттығын қызық көріп, жас граф оның сұрауларына бар ынтасымен жауап береді. Дон Манрике баланы аталы отбасының біреуіне қолбала-паж етіп тапсырған жөн екені туралы Иегудаға достық ниетін білдірді. Иегуда өзі де соны ойлайтындығын айтты; баланы қызметіне король ала ма деген іштегі үмітін бүгіп қалды.

	Басқа грандтар да, әсіресе де Лара тұқымының достары дон Манрикеден қалыспай, Эскривано құрмет білдіріп, үйіне кіріп шықты.

	Әсіресе жас мырзалар көп келді. Донья Ракель бар жер оларға ұнайтын сияқты. Әдетте, ақсүйек-дворян қыздары сарайдағы той-думан мен шіркеу мейрамы кезінде ғана сыртқа шығып, көзге көрінетін, онда да еш уақытта жалғыз жүрмейтін, олармен көпке ортақ бос сөздерді ғана сөйлесуге болатын. Бұл жағынан еврей министрдің қызымен сөйлесу өзінше бір қызғылықты жаңалық көрінді. Оны, аналар сияқты, ешкім қарауылдап жүрмейді. Жігіттер оған, сыпайыгершілік талабына сай, мақтау-мадақтауды бірінен бірі асырап шұбартып жатады. Ракель оларын әдеппен ғана тыңдап, сүйіспеншілікке толы мылжыңына іштей күліп турады. Кейде бұл олардың сырттай сыпайгершілігінің арғы жағында дөрекілік, нәпсіге бой алдырушылық жатқанын аңғарғандай болады, ондайда қысылып, тұйықталып қалады.

	Христиан ерсерілерімен танысудын бұған керек жағы да болды: солармен сөйлесу арқылы ол әдетте король сарайы мен жоғарғы қауымда қолданылатын ресми латын тілі мен күнделікті тұрмыстағы тұрпайы латын – кастиль тілінде таза сөйлеуге жаттығуды көздеді.

	Ол қаланы көргісі келгенде, жаңа таныстары құлшына ынта білдіріп, қасына еріп шықты.

	Қыз ортада зембілде отыр, бір жағында салт мінген гарсеран де Лара мен Эстебан Ильян, енді бір жағында інісі дон Аласар келеді. Асыраушы анасы Саад кемпір зембілдің үстінде.

	Жолбасшылар алдынан жолды ашып, қара нәсілді қызметшілер соңынан еріп, Толедоны аралап осылайша шұбап кетіп бара жатты. Христиандардың қолына көшкеннен бергі жүз жылда Толедо өзінің мұсылмандар билеген дәуірдегі асқан байлығы мен құлпырған әсемдігінен айырылып қалған. Ол Севильядан кішірек болатын, алайда, қалада жүз мың адам, дұрысырақ айтқанда, екі жүз мыңға жуық адам тұратын; ендеше, ол кездегі Толедо христиандар қолындағы испанияның барлық қалаларынан да, тіпті Парижден де, әсіресе Лондоннан әлде қайда үлкен еді.

	Сол бір жаугершілік заманда үлкен қалалардың бәрі де тас қамал болып есептелетін, тіпті жайдары жарқын Севильяның өзі де қамал еді. Толедода әрбір штат өз алдына мұнаралы қорғанмен қоршалған, оның үстіне ақсүйектердің сарайлары өз алдына бір– бір қамал сияқты боп тұратын. Барлық қақпалар бекітілген, барлық шіркеулер бекініске айналдырылған; қаланың ту сыртындағы түнерген биік таудың етегіндегі тарамданған жолдардағы Тахо өзенінің үстінен өтетін көпірлердің аузына бекіністер салынған. Қала қоршауының ішіндегі тар алаңда тас үйлер бір-біріне жабыса сүйеніп, тау етегінен төмен қарай, төменнен тауға қарай шұбатыла созылып жатыр; кей жерлері шұғыл биіктеп, сатылап көтерілетін қараңғы тар көшелер Ракельге қауіпті тау шатқалы тәрізденіп көрінді, – жан-жақтың бәрінде тас қабырға, сойдиған бұрыш, темір құрсаулы үлкен ауыр қақпалар.

	Үлкен берік үйлер мұсылмандар заманындағы қалпынан өзгермепті, оқта-текте ғана оларға адамның қол ұшы тиген болса керек, мұсылмандар билеген шақта бұлар әлде қайда көрікті болған шығар деп ойлады донья Ракель. Оның есесіне оған қаланың таңертеңнен кешке дейін сапырылысқан алуан түрлі халқымен қаланың бас алаңы Сокодовер ұнады; сірә, ерте заманда сауда– саттық алаңы болса керек. Аттар кісініп, есектер ақырып, жұрт шулап, бірін-бірі кимелеп итерісіп, арбалар сығылысып, жүре алмай жатқан қоқысты лас көше азан-қазан. Алайда, Ракель Севильядағыдай тамаша тәртіп, тазалықты көрмегеніне өкінген жоқ, – Толедоның қайнаған өмірі бұған онсыз да ұнады.

	Мұндағы мұсылман әйелдері тым жасқаншақ, момын көрінді. Көшеде бәрі де бетін паранжамен жауып алыпты. Севильяда қарапайым халықтан шыққан әйелдер жұмыс кезінде немесе базарға барғанында бөгет болмасын деп паранжасын ашып тастап жүре беретін, жоғарғы қауымға жататын оқыған, парасатты адамдардың үйінде тек тұрмысқа шыққан әйелдер үлбіреген жұқа жібек желекпен бетін бүркемелейді, онысы бетті жасырудан гөрі сәндікті, салтанатты көрсетеді. Мұндағы мұсылман әйелдері діні жат кәпірлердің көзіне түспеу үшін ұзын қалың шадыраны бетінен тастамайтын болса керек.

	Қаласын мақтан тұтатын екі жас гранд донья Ракельге Толедоның тарихынан сөз қозғады. Алғаш Құдай дүниені жаратқанда, төртінші күні күнді жасап, оны тура Толедоның үстіне әкеп қойыпты, сондықтан бұлардың қаласы басқа жердің қайсысынан болса да ерте салынған қала екен. Қала көне заманнан бері осы арада тұр, оған көптеген дәлелдер бар көрінеді. Ол ертеде Карфагендіктердің билігінде, содан кейін алты жүз жыл Римнің, үш жүз жыл христиан готтардың қолында, төрт жүз жыл арабтардың қол астында болған. Міне, онда жүз жыл бойы, атақты Альфонсо король заманынан бері қайтадан христиандар билейді және қиямет қайымға дейін билемек.

	Жас грандтардың айтуынша, христиан вестготт әміршілері билеп тұрған заманда қаланың даңқы жер жарып, дәуірлеп тұрса керек. Барлық ерсерілер, оның ішінде бұл екеуі де өзін солардың ұрпағымыз деп есептейді. Сол дәуірде Толедо әлемдегі ең бай, ең тамаша қала екен. Король Афанагильда Брунгильда атты қызына үш мың рет мың алтын мараведиге татитын жасау берген. Реккаред деген корольдің қолында Иудей патшасы Соломонның жақпар тастай үлкен гауһардан қашап жасап, алтынмен аптаған столы болыпты. Реккаред корольдің бір сиқырлы айнасы да бар екен, одан дүние жүзі түгел көрінеді екен. Соның бәрін дінсіз, тағы мұсылман иттер қиратып, ұрлап, талап жоқ қылып жіберіпті.

	Жас ерсерілер, әсіресе, қаланың шіркеулерін мақтан етті. Нағыз қамал сияқтанып түксиген сол бір зілдей құрылыстарға Ракель сәл қорғалақтағандай боп, қызыға қарады. Шіркеуге айналдырылмастан бұрын осы арада айналасын медіреселер қоршап, сәулетті бағандары салтанат түзеп, салқын фонтан, саялы ағаштардың ортасында көкке өрлеген мешіттің әсем көркі Ракельдің көз алдына елестеп кеткендей болды. Қазір төңірегі жалаңаштанып, түнеріп қалыпты. Ізгі Леокадия шіркеуінің ауласында бұл бір құдықты көрді, аузы таспен әдемі шегенделген екен, таста арабша жазу бар. Көне куфа6 жазуын танитындығын білдіріп, Ракель тастағы шала өшкен әріптерді саусағымен жүргізе отырып оқыды: “Бисмиллә ир-рахман ир-рахим, құдайдыи рақметі жауғыр жеңімпаз халиф Абд-ар-рахман Толейтола қаласының мешітіне осы құдықты салуға әмір етті, 323 жылдың он жетінші аптасы”. Демек, бұған екі жүз елу жыл өтіпті.

	– Бұл өте ертеде болған, – деп қыздың қасында тұрған дон Эстебан Ильян күліп қойды.

	Жас грандтар шіркеудің ішін көруге қызды бірнеше рет шақырған. Бұрынғы гүл жайнаған әсем мешіттерді солтүстіктің жабайы тағылары пұтқа табынушылардың топырласатын арам орнына айналдырды деп, Севильяда бұл “шіркеулер” жайлы көп айтатын. Ондай шіркеуді Ракельдің көргісі-ақ келді, бірақ әлде неден сескенгендей боп, түрлі себеп тауып, жігіттердің ұсынысынан сыпайы ғана бас тартқан. Ақыры, міне, енді сескенуін қойып, дон Гарсеран мен дон Эстебанға еріп ізгі Мартин шіркеуіне кірді.

	Қара көлеңкеде майшамдар жылтырайды. Ладанның исі шығады. Міне, мұның көруге қорыққан нәрсесі ежелден салынған нәрсе алдынан шықты: табынатын пұттары – құдайларының қолдан жасалған бейнесі қаптап тұр. Батыс мұсылмандары Мұхаммед пайғамбардың тыйым салғандарының бәрін онша қатал сақтамайтын, мұсылманның шарап ішкенін, әйелдердің бетін ашып жүргенін елемейтін. Бірақ олар Алланың бейнесін, жан– жануарлардың суретін салуға болмайтындығы жайындағы тыйымды берік сақтайтын, өсімдіктер мен жемістерді ғана нобайлап бейнелеуге ұлықсат етілетінін білетін. Ал мына шіркеуде жан– жақтың бәрінде тастан, ағаштан жасалған адамның мүсіндері, тақталардың бетінде адамның, аңның суреттері қаптап жатыр. Алла мен Мұхаммед пайғамбар қаламаған жексұрын пұт осы екен-ау!

	Құдай ақыл берген, сезім берген, адамгершілік мінез-құлық берген жан иесінің бәрі, еверей болса да, мынадай бейнелерден жиренуге тиіс қой..

	Шынында да, шетінен жексұрын екен, бір кейіпте мызғымай қата қалыпты, соның өзінде тірі сияқты, көзге жат көрінеді, шындыққа ұқсамайды, шетінен шала жансар өлік, базардағы өлі балық сияқты. Осынау тағылардың тәкаппарлығы сонша, тіпті Аллаға ұқсағысы келеді, соның тура өзіне ұқсаттым деп адамды бейнелейді, сөйтіп тастан, ағаштан өздері жасаған дүлей пұттың алдына тізе бүгіп табынады, оларға ладан иіскетеді. Қиямет қайым болғанда Алла әлгі мүсінді жасаушыларды жиып алып, жасағандарына жан бітіруге бұйырады, жан бітіре алмағандарды мәңгі бақи тамұқтың отына тастайды.

	Алайда, сол мүсін суреттер Ракельді қызықтырып тартып бара жатқан сияқтанды. Осылайша Адамның түр-тұлғасын, бір сәтке реңіне ойнап шыға келген жан сезімі, тына қалған қимылын сол қалпында сақтап қалуға болатындығы туралы ой оны баурап әкетіп бара жатты. Мұның бәрі басы жұмыр пенденің қолынан келетіндігі оны әрі шатыққа бөлеп, әрі зәресін алды.

	Қасындағы екі гранд сонау мүсіндерді құрмет тұта сөйлеп, олардың кімді бейнеленетінін түсіндіріп жатыр. Мынау үстіне плащ киіп, қолтығына қазды қысып алған адамды бейнелетін ағаш мүсін – ізгі Мартин, осы шіркеу соның құрметіне арналған. Ол жауынгер болатын, бірде ол қалың жауға қарсы жалғыз соғысыпты, сонда қолындағы қаруы крес қана екен. Бірде қатты суықта үстіндегі плащын тоңған кедейге шешіп беріпті, сонда оған аспаннан тағы бір плащ түсіпті. Бір жолы оны көргенде орнынан тұрмаған императордың астындағы тақ өртеніп жана бастапты, сонда император амалсыз орнынан тұрып ізгі әулиеге ізет көрсете керек. Мұның бәрі анау тақтайларда салынған суреттерде бар, көруге болады. Донья Ракельдің басы айналып барады – сірә, мынау адам дәруіш болған ғой деді.

	Басқа бір суретте райхан гүлі толы себет ұстаған мұсылман қызы бейнеленген, қыздың алдында патшаның киімін киген, түр– тұлғасы патшаға ұқсайтын мавр тұр, жүзінде қымсынып қысылғандықтың белгісі бар. Дон Гарсеран көкейіндегі мұқату сезімін бүркемелей сөйледі. Бұл – патша қызы Касильда, анау – әкесі, Толедоның королі әл-Менон. Асыраушысы жасырын түрде христиан діні рухында тәрбиелеген Кастильда әкесінің зынданында аштан өлгелі жатқан тұтқын христиан жауын– герлеріне тамақ апарып жүреді екен. Король соны естіп қалыпты, сөйтіп тамақ әкетіп бара жатқан қызының алдынан ойда жоқта шыға келеді. Король қатуланып себетіңде не бар деп сұрапты. Себетте нан жатқан, бірақ қыз оған: “райхан гүлдері”, – деп жауап береді. Патша ашуланып себеттің қақпағын жұлып алады. Уа ғажап! Себеттегі нан райхан гүліне айналып кетіпті. Бұған Ракель таңырқаған жоқ, мұндайлар араб ертегілерінде көп кездесетін.

	– Ә-ә, білдім, – деді Ракель, – Касильда сиқыршы екен ғой.

	Дон Гарсеран қаталдық сызын сездіре түзетті.

	– Жоқ, сиқыршы емес, ізгі әулие болатын.

	Дон Эстебан Ильян қылышының сабына ізгі әулие Ильдефонсоның кішкентай ғана сүйегі оранатылғанын, сол мұны шайқаста екі рет ажалдан алып қалғанын баяндады.

	“Христиандардың сиқыршылары қалай көп”, – деп ойлады Ракель, сөйтті де ұрыстан аман шығудың ең дұрыс жолын айтты: Мекеге қажыға барып келген адам таңереңгі сусыныңа түкірсе болады, әрине, ол дәруіш болса тіпті жақсы.

	– Біздің көптеген жауынгерлер осы ырымды қолданады, – деді ол Толедодан алған әсері, көрген-білгені Ракельдің мұсылман дүниесінен көкейде қалғандарын көмескілей түсті. Ләйлә досының жүзін елестету де, Асхар мешітінің минаратынан азан шақыратын муэдзиннің ащы даусын естігендей болу да қиындап барады. Бірақ ол ештеңені ұмытпауға тырысты, арабша кітаптарды оқыды, ою– өрнек тәрізденген айшықты араб әріптерін әдемі жазуға жаттықты. Өзін евреймін деп сезінгенмен, ол әлі де мұсылман ғұрпын сақтап, бес уақыт жуынып, намаз оқыды. Әкесі оған бөгет қылған жоқ.

	Күндіз-түні қасынан ажырамайтын асыраушы анасы Саад өткендегінің бәрін есіне түсіріп тұрғандай болады. Іңірінде оны асыраушы анасы шешіндіріп төсекке жатқызарда екеуі көрген– білгендерін, Севилья мен мұндағы өмірдің айырмасын сөз қылатын.

	– Кәпірлерге тым жақын бола берме, қарағым, – деп ақыл айтады асыраушы анасы. – Рахия-ау, олардың бәрі ұятсыздар, шетінен тамұқ отына жанатын болады, оны өздері біледі. Сондықтан бұл дүниеде басқаға өктемсіз тұрады. Бұлардың бикештері еркектерінен де тәкаппар келеді. Анау кәпір қатын қашаннан бері Альфонсо сұлтаннан бөлек, күйеуінен алыста, солтүстіктегі қалада тұрады; жұрттың айтуынша, қаласы да сол қатынның өзіндей тәкаппар екені рас, асыраушы анасы дұрыс айтады. Донья Ракель корольді әлі көрген жоқ, оның ақылшы, кеңесшісінің бірі болып жүрген мұның әкесі де оны күнде көре алмайды екен.

	Дон Иегуда өзіне Кастилияның грандтары жауығып жүргенін Ибн Омардан естіді; оның іс жүргізушісі, әрі хатшысы Ибн Омар жансыздар арқылы түрлі ақпар жинау жұмысын жақсы жолға қойған. Ақылды, айлакер Ибн Шошан өлгеннен бергі жерде грандтар өздеріне көптеген жеңілдіктер алған, дон Альфонсоның соғыста жеңілгенін пайдаланып, олар тағы да толып жатқан артықшылықтар мен праволарға ие боп қалып еді. Король қасында тағы бір иудейдің пайда болғаны олардың ыза-кегін оятты, бұл жолғы иудей бұрынғыдан да обыр, одан әлде қайда залым, сол бұлардың иемденгендерінің бәрін тартып алғысы келеді деп олар Иегуданың сыртынан өсек таратып, аяқтан шалудың ретін іздеп жүретін көрінеді. Ибн Омардың баяндағанын Иегуда беті бүлк етпей тыңдады. Сөйтті де жаңа эскривано барондардан езілген халықты қорғайды, қала жұртымен егінші, малшылардың әл-ауқатын жақсартуды көздейді деген қауесет тарат деп Ибн Омарға тапсырма берді.

	Дон Иегудаға наразылар тобының басында корольдің жақын досы, Толедоның архиепиоскопы адуынды асау асқақ дон Мартин де Кардона тұрды. Христиандар Кастилияны қайта жаулап алғаннан бергі жерде шіркеу еврей қауымына қарсы жан таласа күрес жүргізіп келе жатқан. Елдің христиан дініндегі халқы төлейтін ондық салығын еврейлер шіркеуге төлемейтін, оны тікелей корольге өткізетін. Папаның эдикттері де, кардиналдар коллегиясының қаулылары да мұны өзгерте алмай қойған. Архиепископтың ыза-кегінде шек жоқ, өйткені анадай орынға қулық, сұмдығы мол Ибн Эзраның тағайындалуына байланысты еврейлердің шіркеу талабына бағынғысы келмейтін иттігі күшейе түсетіндігіне көзі жетеді. Жаңа эскриваноға қарсы күресте дон Мартин қандай зұлымдықтан болса да тайынбайды.

	Иегуда көшіп келісімен архиепископтың хатшысы, корольдің рухани әкесі болып есептелетін діни ұстазы каноник дон Родригоның шынайы достық ниет білдіріп Кастильо Ибн Эзраға кіріп шыққаны сондықтан да бір түрлі жат сияқты көрінген.

	Қарапайым, сыпайы дон Родриго өте кітап құмар адам. Ол латын, араб тілінде сөйлеуді де, оқу, жазуды да білетін, еврейше де оқитын. Иегудамен әңгімелесу оған ұнады. Иегуданың ғалым досы Мұса Ибн Дәуіт одан да қызықты көрінді.

	Мұсаның бөлмелері аса бір талғампаздықпен жинастырылған екен, байғұс қарт өмірінде екі рет қуғын көріп, жоқшылықпен күн кешкен. Ол қайыршылыққа көнбістікпен төтеп бере білетіндігін көрсеткен. Сондықтан да болар, ол жан рақатының қадірін білетін. Ол каноникке үйді жылытудың мұқият шеберлікпен жасалған шытырман жүйесін, қабырғаға астарлап тұтқан киізге керегінде су бүркіп, бөлмені салқындатып тұратын құбыр жолдарын жүзі жарқылдап мақтаныш сезімімен көрсетіп жатыр. Мұсаның кітаптары қисапсыз көп екен, сөре-сөреге ұқыпты орналастырылыпты. Жақсы көретін үлкен биік тайпақ үстелдің үстіне жарық мол түсіп тұр. Мәуелі бақ жағына қараған дөңгеленген әсем галерея саяда салқындап табиғатқа қара да отыр деп шақырғандай.

	Білімге тоймайтын каноник Иегуда мен Мұсаның кітап– ханасына қызыға қарады. Ғылымның әр саласын қамтитын алуан түрлі кітаптардың соншама көптігі, жазуының әдемілігі, кітап бетінің арасына салатын ұзынша жұқалаң қатқыл қағаздың бас әріптермен әшейкеленуі, орама қолжазбалардың қабы, кітап– тардың көркем де берік мұқабалары каноникті қайран қалдырды. Оның әсіресе таң қалғаны – кітаптардың көпшілігі бұрын-соңды көрмеген бір түрлі жаңа материалға жазылыпты, христиан дүниесі ол туралы естігені ғана болмаса, әлі білмейді; оның аты – қағаз.

	Амал не, христиан мемлекеттерінің бұл сияқты ғалымдары әлі күнге дейін пергаментке және илеген теріге жазады, оған жазу көп еңбекті керек етеді, оның үстіне жазатын материалың әрі қымбат, әрі сирек.

	Ойыңды жазбаша қалдыру үшін көбінесе бұрын жазылған пергаментті пайдалануға тура келеді, ол үшін өзіңнен бұрынғылар көп еңбек жұмсап, азаптанып әрең жазған нәрсені тап соншалық азаптанып өшіру керек болады, бүгінгі жазатын кісі кейінгі ұрпаққа асыл ой қалдырамын деген адал ниетпен өзінің шалағай, тайыз пікірін жазу үшін өзінен бұрынғының шын мәнісінде даналық болып табылатын терең ойын өшіріп тастамасына кім кепіл?

	Дон Иегуда қағаздың қалай жасалатынын каноникке түсіндірді. Мақта деп аталатын ақшыл өсімдікті диірменге тартып ұсатып ботқаға айналдырады да, содан кейін оны жұқалап жайып кептіреді; мұның бәрі тіпті арзанға түседі. Ірі дәнді жақсы қағаздар Хативте жасалады, сондықтан оны хатиби қағаз дейді. Дон Родриго хатиби қағазға жазылған кітапты қолына алып сүйсіне қарап тұр, осыншама мол рухани байлық осындай жеп-жеңіл кішкентай көлемге сыйып тұрғанына тамсана таңырқайды. Иегуда Толедода қағаз жасайтын мануфактура ашуға дайындалып жатқанын айтты, – мұнда су жеткілікті, керекті өсімдікті өсіруге жердің құнары бай, Дон Родриго қуанып кетті, Иегуда оған жуық арада қағаз тауып беруге уәде етті.

	Содан кейін дон Родриго мен кәрі Мұса екеуі дөңгелек галереяда оңаша асықпай отырды. Дон Родриго Мұсаның ғалымдығын, әсіресе, оның тарих саласындағы қазіргі жазып жүрген еңбегін христиан елдерінде де жақсы білетіндігін, Мұсаның қуғындалып, көп қиыншылық көргенінен де хабардар екенін айтты. Мұса алғыс айтып, сыпайгершілікпен басын иді. Ұзын бойлы арықша келген ол жұмсақ жастықтарға сүйеніп сәл еңкейе түсіп отыр, үлкен момақан көздерінен ақылдылықтың, сабырлы байсалдылықтың нышаны сезіледі. Ол көп сөйлемейді, сөзге сараң, алайда, иайтқанының бәрінен асқан білімдарлығы, өмір тәжірибесінің молдығы, ой-пікірінің тереңдігі аңғарылады. Сөздері өз алдына жатқан бір жаңалық сияқты естіледі, кісіні еліктіріп әкетеді, бірақ кейде үрейді алады.

	Кастильо Ибн Эзрада кісіні шошындыратын нәрсе көп. Қабырғалардың жоғарғы жиегінде айшықталған жазулардың ішінде еврей жазулары да кездеседі екен. Өрнектермен ұштасып жатқан ондай жазуларды оқу оңай көрінбейді. Әйтседе каноник еврей тілін білетіндігін мақтан етіп, оқып шықты, бұлардың бәрі Экклесиаст кітабынан, яғни Уағазшы кітабынан алынған ізгі жазулар екенін сездірді. Иә, солай екені рас! – деп құптады ды, Мұса қолына нұсқағыш таяқшаны алып, жазулардың айшықталған арабескілермен7 астасып, бірде жоғалып, бірде қайта пайда болған жерлерін көрсете отырып оқып шықты да, латын тіліне аударды. Өлеңде былай деген екен: “Адам баласынынң тағдыры мен жануарлардың тағдыры бір. Аналар да өледі, мыналар да өледі, бәрінің де кеудедегі жаны бірдей, адамның малдан артықшылығы жоқ, өйткені бұл дүниедегінің бәрі босқа әбіргершілік. Бәрінің барар жері біреу ғана: бәрі де топырақтан жаралған, топырақ болып қалады. Адам баласының жаны аспанға ұшып кетіп, жануарлардың жаны жер қойынында қалатынына кімнің көзі жетеді?” Дон Родриго қабырғадағы жазуларды көзбен қадағалай отырып, Мұсаның сөзіне құлақ асады, Мұса дұрыс аударып шықты. Есінде қалған осы бір таныс сөздер ізгі Иеронимнің аудармасында құлаққа басқаша естілетін сияқты еді. Тіпті құдай сөздерінің өзі ғұлама, момын Мұсаның аузынан шыққанда сәл күкірт татып тұрғандай болады.

	Қайткенде да Кастильо Ибн Эзрадағы кітапхананың қамын жеген осы адам мұны сол тамаша кітапхананың өзінен де күштірек тартып бара жатқан секілденді. Жастықтарға арқасын сүйеп байсалды түрде отырған Мұсаның бейнесін көргенде уақыттың әмірі даналыққа жүрмейтіні сияқты, бұған да жүрмейтін шығар деп ойлады ол. Елу жастағы Родригоға кейде Мұса құрдас адамдай көрінсе, енді бір сәтте көне дүниемен бірге жасасып келе жатқан қария сияқтанады.

	Сәл ажуалағандай боп күлімсерей қараған сабырлы көзі біресе өзіне тартып баурап, біресе мысын жеңіп бара жатқандай болады, алайда, ділмарсыған христиандардың көбінен бұл кісімен сөйлесу әлде қайда оңайырақ көрінді.

	Мұсаға ол өзі басқаратын академия туралы айтты. Әрине, сол бір қарапайым мектепті мұсылмандардың академиясымен салыстыруға келмейді, алайда, Батыстың өкілдері сол мектепте арабтың және пұтқа табынушылардың көне мәдениетімен танысады.

	– Илан маған, ақылгөй ғұлама Мұса, – деп қыза сөйледі ол, – менің жүрегіме бәрі де сыя береді. Мен тіпті Құранды латын тіліне аудартып жатырмын. Оның үстіне менің академиямда діні жат мұсылмандар мен еврейлер де оқиды. Егер сен рұқсат етсең, келесі жолы шәкірттерімнің біреуін осында алып келейін, ол да сенімен әңгімелесіп рақаттанып қалсын.

	– Жарайды, қадірлі дон Родриго, – деп сыпайы ғана жауап қатты Мұса, – шәкірттеріңді әкел, бірақ оларға ескерт, сақ болсын. Өзің де сақ бол! – Сөйтті де қабырғадағы айшықталған жазуды нұс– қады, – бір ғажабы – бұл жазу да ізгі діни кітаптан, Мойсейдің бесінші кітабынан алынған екен: “Соқырды жолдан адастырғанды қарғыс атсын!” – депті.

	Кіріп ғана шығамын ғой деген дон Родриго әдептен тыс ұзақ отырып қалды, ақырында үй иесімен қоштасарда қалжыңдай сөйледі:

	– Мен саған ренжуім керек еді, дон Иегуда, сенің кінәңнан мен оныншы өсиетті бұза жаздадым. Әрине, мен сенің үйіне де, есегіңе де, қызметші жігіттерінің мен келіншектеріңе де қызыққаным жоқ, бірақ кітапханаңа қызықтым ба деп қорқамын.

	Еврей қауымының ағасы дон Эфраим альхаманың жұмысы жайлы ақылдасуға Иегудаға келді.

	– Күткеніміздей, сенің атақ-даңқың мен сән-салтанатың қауымға игі әсерін тигізді, сонымен бірге жаңа бір қырсық әкелді. Сенің биік мәртебеге жеткеніңді көре алмай, біздің қас жауымыз архиеписком қызғаныштан жарылайын деп жүр, нағыз иса малғұнның өзі. Дон Мартин шаң басқан бір пергаментті тауып, жалғанның жарығына шығарыпты; онда кардиналдар коллеги– сының қаулысы жазылған екен. Сол қаулы бойынша осыдан алты жыл бұрын Эдем ұлдарды ғана емес, Авраам бабалары да шіркеуге ондық салығын төлесін деп талап еткен. Тас төбесін тақырлап қырыққан – тонзуралы – төбеттерге ол кезде Құдай рақыметі қылғыр әлхәким Ибн шошан тойтарыс берген. Мына малғұн сәті енді түсті деп отырса керек. Әлхамаға жіберген хатында бар каһарын төгіпті.

	Ондық салығын талап етуі ақшаға ғана байланысты нәрсе емес екенін Иегуда түсінеді. Бұл мәселеде шіркеу жеңетін болса, еврейлер негізгі жеңілдіктерінен айырылады, – корольге тікелей бағынудан қалады, король мен олардың арасында енді архи– епископ тұрады. Дон Эфраимнің қауіптенуі орынды, мұны дон Иегуда іштей мойындайды, бұл жолы архиепископ дегеніне жетуі ықтимал Дон Мартин корольдің жақын досы, ол, әрине, мынадай жоғары қызметке еврей Ибн Эзраны тағайындаған күнәңді еврей қауымын шіркеуге ондық салығын төлеуге көндіру арқылы жу дегенде оның құлағына құятыны сөзсіз.

	Бірақ Иегуда бұл қаупін айтқан жоқ, іште бүгіп қалды.

	– Бұл жолы да арамза ит, дегеніне жете алмас, – деді ол, – басқасын былай қойғанда, салық мәселесі менің қолымда, архиепископтың хатына жауапты мен беремін, осыған рұқсат ет.

	Дон Эфраим бұлай деп ойлаған жоқ еді, ол өзіне тиісті жұмыстың бірде-бірін Иегудаға жүктегісі келмеді.

	– Сенің мойныңа, ұстаз мырзам Иегуда, қосымша жүк арту менің ойымда жоқ. Альхаманың атынан мен сенімен басқа бір жәйтті сөйлескім келіп еді. Үйіңдегі шалқыған байлық, құдай берген ағыл-тегіл молшылық, құдай иіп корольдің саған қамқорлық етуі біздің Израиль халқына қызғанышпен қарайтындардың көзіне шыққан сүйел, архиепископтың қара жүрегіне қадалған тікенек болады да тұрады. Сондықтан мен альхамаға тағы да айттым, іші тар қызғаншақтардың назарын аудара бермеңдер, байлығыңмен көзге ұрып жауыздарды өшіктіре түспеңдер дедім. Сен де, дон Иегуда, солардың ыза-кегін асқындыра берме.

	– Неліктен қауіптенетіндігіңді түсінемін, ұстаз мырзам дон Эфраим, – деді Иегуда, – бірақ оныңды орынды деп есептеймін. Менің тәжірибеден алғаным – күшің болса қорқытарсың дегенді айтады. Мен әлсіздік көрсетсем, архиепископ батылдана түседі, мені де, сендерді де тарпа бас салады.

	Келесі сенбіде дон Иегуда синагогаға барды.

	Бүкіл Испания еврейлерінің құдайға сыйынатын ең басты ізгі орны жадау тартып жүдеп тұр екен, ішінде дәнеңе жоқ, мұны көріп Иегуда қынжылып қалды. Дон Эфраим мұнда да сән– салтанатқа жол бермеген екен. Алайда, Тора мен діни өсиет жазбаларының шыны сандығы сақталатын қойманы ашқанда ораулы қолжазбаларды әшекейлеген ізгі эмблемалар, қымбат матадан тігілген тыстар, жарқылдаған асыл тасты алтын тақталар мен алтын тәждар жарқырап сәуле шашып қоя берді.

	Дон Иегуда тәураттың апталық тарауын оқуға шақырылған болатын. Ол тараудағы өлеңде пұтқа табынушылардың пайғам– бары Валаам Израиль халқының басына қарғыс тілемек болыпты. Бірақ құдай сүйікті халқына қарғыс тілетпей, алғыс тілеуге мәж– бүр етіпті. Сонда пұтқа табынушылардың пайғамбары: “Шіркін, қандай тамаша шатырларың Иаков, мекен жайын, баспанан тамаша екен Израиль! Көсіліп көлбеп жатыр олар кең жазықтай, өзен жағасындағы мәуелі бақтай, Иегова отырғызған алоэ ағашындай, су жағасындағы самырсындай... пұтқа табынушы жауларыңды сен құртасың, қуғындаушыңның сүйегін қиратасың” – деп дауыстапты.

	Иегуда өлеңді ежелгі тәртіп бойынша даусын созып бір сарынмен оқыды. Оқу оған қиын соқты, тілінің күрмеліп келіңкіремей жатқаны кейбіреулерге оғаш естіліп, тіпті күлкілі сияқты көрінді. Бірақ ешкім күлген жоқ. Толедо еврейлерінің әйел, еркегі түгелмен құрмет білдіріп ұйып тыңдап қалыпты. Дон Иегуданың іштей тебірене толқып отырғаны оларды баурап әкетсе керек. Тағдырдың талқысымен бала кезінен мешумад болған осынау адам өз еркімен Авраамның үмбеті болуға ниет қойып қайтып келіп отыр, оның қолындағы билік арқылы әлгі оқылған дұғадағы құдайдың рақметі бұларға да жауар деп үміттенеді.

	Иудей дінін ашық ұстауға мүмкіндік алғаннан бері өзі евреймін деп сезіну Ракельге бұрынғыдан қиынырақ тиетін сияқты. Ол Ұлы кітапты жиі оқыды, ата-бабаларының, патшалардың, пайғам– барлардың басынан өткен оқиғаларға ой жіберіп, қызыға қиялдап үнсіз ұзақ отырып қалатын болды. Онда суреттелген күшті бейне– лер, асқардай биік асқақ адамгершілік, күнәдан пәк кіршіксіз тазалық, айтылмай қалмаған әлсіздік, ұсақтық, былапыт күнәқарлық – бәрі де оның көз алдына елестетеді, сонда ол осындай бабала– рының ұрпағы екенін мақтан тұтып, бақытқа бөленді.

	Бірақ Толедода, төңірегінде жүрген қазіргі тірі еврейлерді ол өзім деп сезінбеді, алайда, өзінің соларға жататындығын адал көңілден біржола мойындады.

	Өз халқын жақсы білу үшін ол қаланың еврейлер тұратын бөлігі – иудерияға жиі барып жүрді. Оған, әдетте, альхама басшысының жас туысы Вениамин бар Абба бастап апаратын. Оны Кастильо Ибн Эзраға каноник дон Родриго ертіп әкеліп таныстырған; Вениамин оның шәкірті, академия жанындағы ғалым-аудармашы.

	Ол – ойы ұшқыр, білімі терең жігіт, сонда жасы жиырма үшке жаңа қараған; мінезінде балаға ұқсаған шалдуарлық бар, әрі қулықшыл, Ракельді сол қылықтарымен еліктіріп әкетеді. Кешікпей екеуінің арасында жақсы жолдастық қатынас орнады. Басқаға күлкілі көрінбейтін нәрсенің өзіне екеуі сықылықтап күлісіп жатады, донья Ракель әкесінен, немесе Мұса ағасынан сұрамайтын сұрақтарын Вениамин досынан еркін сұрай береді.

	Ол да шын жүректен көкейдегісін ақтарып салып қарап отырады. Мысалы, ол өзінің туысы парснас дон Эфраимды ұнатпайтынын айтады; мұның ойынша, ол тым қу, бұл осыншама кедей болмаса, дон Эфраимға бір күн шыдап тұрмас еді. Бұған дейін донья Ракельдің кедей досы болып көрген жоқ, мынаған ол қайран қалып қызықтай қарайды.

	Вениамин еврейдің әдет-ғұрыптарын мұқият орындайтын, оны дон Эфраимға жағу үшін ғана істейді, әйтпесе өз басы оларға онша мән бере қоймады. Оның есесіне ғажайып араб даналығын мадақтайды, көне заманда үні өшкен ұлы халықтар туралы, әсіресе гректер жайлы бар ынтасымен әңгімелейді, гректерді ол иониялықтар деп атайды; сол иониялықтардан шыққан Аристотель деген біреуді ұстазымыз Мойсейге барабар деп есептейді. Әйтсе де өзінің еврей халқына жататындығын мақтан етеді, өйткені ол мыңдаған жылдар бойғы қиын-қыстаудан айнымай алып өткен тәураттың халқы.

	Донья Ракель еврейлер тұратын иудерияны аралағанда, оны Вениамин бастап алып жүретін. Толедоның өзінде жиырма мыңнан астам еврей тұратын, қала қорғанының сыртында тағы бес мыңы болды. Ешбір заң зорламаса да, олар қашанда еврейлер тұратын көшелерге барып орналасатын, мұнда да әрбір шат тас қоршау, берік қақапамен бекітілген.

	Бағы заманнан бері еврейлер Толедо тұрған жерді мекендеген екен деп баяндайды қызға Вениамин: тіпті қаланың аты еврейдің толедот – ұрпақтар тізбегі деген сөзінен шыққан. Мұнда алғашқы келген еврейлер Соломон патшаның варварлардан салық жинауға жіберген адамдары екен. Бұл жерде еврейлер қашан да жаман тұрмапты. Бірақ христиан вестготтар заманында жан түршігерлік қуғынға ұшыраған көрінеді. Әсіресе Юлиан деген біреу де қатты қысым көрсетіпті, ол өзі еврей екен, христиандар жағына шығып кетіпті, аналар оны архиепископ дәрежесіне көтеріпті. Ол өзінің бұрынғы бауырластарына қарсы бірінен бірі қатал заңдарды шығара беріпті, ақырында кім де кім христиандықты қабылдап шоқынуға көнбесе, құлдыққа сатылсын деген заң шығартыпты. Сонда еврейлер теңіздің арғы жағындағы маврларды шақырып, бұл өлкені солардың жаулап алуына жәрдемдесіпті. Мавралар әрбір қалаға еврей қолбасшысы басқарған гарнизон қойыпты.

	– Сонда не болғанын көз алдыңа елестетіп көрші, донья Ракель, – дейді Вениамин, – қуғындаушылар кенет мырза боп қожалық құрып, бұрынғы қуғындаушылар енді құлға айналыпты.

	Мұсылмандар билеген сол заманда Сефард еврейлерінен шыққан ақын, жазушы, ғалымдар жазған кітаптар жайында Вениамин аса бір шабытпен ынтыға әңгімелейді. Ол Соломон Ибн Габироль мен Иегуда Галевидің жүректі шымырлатқан ыстық жырларын жатқа айтып төгіп-төгіп жібереді. Авраам бар Хидің математика, астрономия, философия саласындағы еңбектері жайлы да әңгімелейді.

	– Мейлі ой-пікір саласында, мейлі тасқұрылыс саласында болсын, әйтеуір осы өлкеде – Сефард елінде дүниеге келген ұлы туындының бәрі еврейлердің көмегімен жасалған, – деді ол үлкен сеніммен.

	Бірде Ракель оған өзінің ізгі Мартин шіркеуінде мүсіндер мен суреттерді көріп, қысылғанын әңгімеледі. Жігіт үнсіз тыңдады. Сәл қипақтап кідіріп тұрды. Содан кейін қулана күліп қызға бір қарап қойды да, қалтасынан кітапшаны алып, жасырып қана көрсетті. Қойын кітапшам деп атаған сол бір дүниесінің ішінде адамды бейнелеген суреттер бар екен. Адамдары кейде зымиян жауыз сияқты, кейде кісі күлерліктей; енді бірде адамның кескіні аңға ұқсап кетеді. Донья Ракель таң қалды, бір жағынан сескеніп шошынып та кетті, сөйте тұра қызыға түскендей болды. Құдайға күпірлік деген осы да!

	Дон Вениаминнің кітапшасында донья Ракельдің шіркеуде көргендері сияқты жалпы адамның бейнесі ғана салынып қоймапты, оның суреттерінен нақты біреулердің кескін-кейпін дәл танығандайсың. Ол аз болса, мына жігіт тіпті құдаймен теңескісі келгендей, сол адамдардың құдай жасаған түрін өз қалауынша өзгертіп, жанының орнына мүлде басқа жан салыпты. Мұндай күнәкарды жер жұтып қоймай ма екен? Сол күнәға Ракельдің өзі де ортақ емес пе, өйткені суреттерді ол да дәті барып көріп отыр ғой? Сонда да ол көрмеуге шыдамады. Міне, мынаусы аңның суреті, түлкіге ұқсайды, бірақ ол түлкі емес, айлакер қу; тұмсығының жоғарғы жағында дон Эфраимнің момақан көздері қадала қарап қалыпты. Іштегі күдігі мен қорқынышына қарамастан Ракель мырс етіп күліп жіберді.

	Әр түрлі тарихи әңгімелер мен иудейдің ұлы адамдарының Толедода бастан кешкен қызық оқиғаларын айтқан кезде Вениамин оған бір түрлі жақын көрініп кететін.

	Міне, мысалы, рабби Ханан бен Рабуаның оқиғасы. Ол ғажайып су сағатын жасапты. Онысы екі су қоймасы мен екі үлкен кеспектен тұрады екен; ғалымның шебер жасалған есебі бойынша, кеспектің біреуі ай толысқан сайын біртіндеп баяу ғана тола береді де, екінші кеспектегі су азая береді, ал ай біртіндеп жіңішкерген шақта кеспектердің суы да керісінше жүреді, сонда одан қай айдың қай күні екенін, қазір қай сағат екенін білуге болады. Көре алмаған қызғаншақтар рабби Хананды көз байлағыш сиқыр деп айып тағыпты. “Біз қашан да сезіктеніп тұрамыз ғой”, – деді жас та болса ойы терең дон Вениамин. Содан кейін рабби Хананды алькальд қараңғы қапасқа қамап қойыпты. Ендігі жерде кеспектерді дер кезінде толтыруды ешкім құнттамайды. Сосын үш мәрте жеті жылдан үш мәрте еңбектеніп, тамаша етіп жасаған су сағатын рабби қамауға алынбас бұрын өзі бүлдіріп кеткен екен ғой деп ойлапты да, өзіне жөндеттірмек болыпты. Өзі оны біржола бүлдіріп тастапты. Сосын ғалымды отқа өртепті.

	– Ол қамалған мұнара осы күнге дейін бар, сағаттың кеспектерін Уэртадель-Рейдегі сауық орны болған, қазір қанырап бос жатқан Галиана сарайының ауласынан көруіне болады, – деп дон Вениамин сөзін аяқтады.

	Кешқұрым Ракель асыраушы анасы Саадқа асқан өнерпаздығы мен ғалымдығы үшін жауыздардың қолынан азаппен қаза тапқан бейшара рабби Ханан туралы айтып берді. Су сағаты, қараңғы қапас, өртелген раввин жайын әсерлеп әңгімеледі. Асыраушы анасы Саад оған:

	– Толедоның адамдары шетінен жауыз. Севильяға қайтып барсақ жақсы болар еді-ау, Рахия жаным, Алла оны сақтай көрсін! – деді.





ҮШІНШІ ТАРАУ




	Ағайынды Фернан де Кастро мен Гутьере ре Кастро екеуі Кастильо сарайына піштірілген итті отырғызып қойған жауына қарсы бос кіжінумен ғана тынған жоқ. Қару алып, дон Альфонсоның қол астындағы жерге баса көктеп кіре берді, бірде тіпті Куэнка қаласына да кіріп барды. Жолшыбай кездескен қала халқын тұтқындап алып кетіп, Кастилия шаруаларының едәуір малын барымталады. Олжаларын артынып-тартынып, өздері тұратын шатқал шыңды жан өтпес Альбаррасин тауына кіріп, жоқ болып кете баратын болды.

	Дон Альфонсо не істерін білмей аласұрды. Ес білгелі де Кастро тұқымын жек көретін. Өзі үш жасында король болды. Елді мұның атынан да Кастро ұрпағының біреуі басқарды. Ол балаға жаман қарады, қаталдық көрсетті. Ақырында Манрике де Лара барон де Кастроны құлатқанда, Альфонсоның қуанышында шек болған жоқ. Бірақ де Кастро тұқымы өзінің графствосында баяғысындай әлі де мықты отыр. Кастилия грандтарының ішінде оларды жақтайтындар да көп.

	Ағайынды екі Кастроның соңғы жасалған озбырлығы Альфонсоның ашу-ызасын қайнатып, жындандырып жібере жаздады. Мұндай қылықтарына бұл жол беріп отыра алмайды. Қарулы қолмен олардың ордасына баса-көктеп кіріп барады да, тас-талқанын шығарып бәрін қиратады, ағайынды екеуіде Кастроны шашын алдырып монастырьға тығады; жоқ, екеуінің де басын кеседі.

	Бірақ мұндай шапқыншылықтың аяғы Арагонның королі боп отырған немере ағасымен жанжалға әкеліп соғатынын біліп, Альфонсо іштей қауіптенеді.

	Кастилия мен Арагонның аралығында жатқан биік таулы Альбаррасин өлкесіндегі де Кастро графствосына әрқайсысы сюзерендік8 право жүргізуге таласып, арагон мен кастилия ежелден қырқысып келе жатқан. Ықпалды граф өлгеннен кейін оның екі ұлы – Фернан мен Гутьере де Кастро кімнің де болса билігін мойындау– дан бас тартты. Қазір Альфонсо солардың еліне дүрсе қоя берсе, олар бірден-ақ Арагоннан көмек сұрайды, сонда Арагонның королі мұның немере ағасы Альфонсо-Рамундес реті келіп тұрғанда аналарды бағынышты етіп қанат астына алып, бұған қарсы шығудан тайынбайды. Оның арты – Арагонмен соғыс деген сөз.

	Бұл қауіп ойына келер-келместен-ақ, Альфонсо одан бойын алып қашты. Алайда, ол граф де Кастроларға қарсы шығуы керек. Қазір Иегуданы шақырады. Бұл үшін ақша қажет, соны тапсын!

	Король сарайына Иегуда көңілді келді. Дон Альфонсоны ол бірсыпырадан бері көрмеген, неге шақырғанын білген жоқ, бірақ соңғы кездегі жетістіктерін мәлімдей алатындығына қуанды; бір тамашасы: сол жетістіктің біреуіне дәлел болатын нәрсені бұл ала келген, онысы көлем жағынан үлкен емес, бірақ, сөз жоқ, дон Альфонсоны қуантауға жарайды.

	Ол корольдің алдында мәлімдеме жасап тұр. Салықты мезгілінде төлемеген бірнеше рикосомбрес, дәлірек айтсақ, тоғыз кісі бұдан былайғы жерде мерзімінде тағы төлей алмаса, белгілі бір қалаларды иемдену правосынан бас тартып, оларды корольдің қарамағына өткізеді, оны айтқан сенім қағаздарына қол қойып, мөр басып бе– ріпті. Бұдан әрі Иегуда он бір жерде үлгілі шаруашылық жаңадан ашылып жолға қойылғанын, Талавира түбінде жібек құртын өсіру жұмысы қолға алынғанын, осы Толедода, сондай-ақ Бургоста, Авильде, Сеговияда, Вальядолиде жаңадан үлкен мануфактуралар ашылғанын мәлімдеді.

	Содан кейін ол үлкен қуанышының айғағын корольге ұсынды.

	– Падишам, алтыннан ақша жасайтын шебер зергерлерді шақырмадың деп наразылық айтып едің, – деді ол. – Шеберлеріңнің қолынан шыққан алғашқы туындыны құрметпен өзіңе тапсыруға ұлықсат ет.

	Ол әкелген нәрсесін мақтаныш сезімімен күлімсіреп корольге ұсынды.

	Король қолына алып көрді, ілезде жүзі жадырап кетті. Бұған дейін бүкіл Ибери түбегіндегі христиан мемлекеттерінің бәрінде арабтың ғана теңге ақшалары жүретін. Қазір ол Испаниядағы христиан қауымының тұңғыш алтын теңгесі болып саналатын Кастилия ақшасын қолына ұстап тұр. Қызғылт-сары дөңгелек алтын теңгенін ортасында қырынан отырған корольдің бедерленіп салынған бас суреті жылтылдап көрінеді. Дәл мұның өзі екенін кім де болса танығандай. Айналдыра жазылған латынша жазуда: “Альфонсус, Құдайдың рықымымен Кастилияның королі” депті. Теңгенің сыртында испанияның қамқор пірі Иаковтың – Сантьягоның – суреті бар екен, салт мініп, семсерін көтере ұстап тұрғаны бейнеленіпті, ол христиан жауынгерлеріне мұсыл– мандарды талқандауға көмектесіп, тап осы бейнеде аспаннан талай рет көрінген.

	Дон Альфонсо балаша қуанып, әдемі теңге ақшаға қызыға қарады. Сонымен таза сап алтынның бетіне салынған мұның суретін бүкіл христиан елдері мен мұсылман елдері түгел танитын болады, бұл ақша Кастилияның сыйынатын, сүйенетін екі пірі бар, бірі – Сантьяго, бірі – Альфонсо дегенді оларға ескертіп тұрады.

	– Мынауың тамаша, дон Иегуда, – деп мақтады ол. Шаттыққа толы жүзі нұрланып жарқылдап кеткені сонша, дон Иегуда оның өткендегі нақақ кінәлаған әділетсіздігін ұмытып кетті.

	Жау қайдалап тұрған Сантьягоның бейнесі корольдің көздеген ниетін, эскриваноны неге шақырғанын еске түсірді. Көңілденіп тұрған қалпында ол алыстан орағытпай, тоқ етерін бір-ақ айтты:

	– Демек, ақшамыз бар екен, ендеше, мен ағайынды екі де Кастроға қарсы аттануыма болады ғой. Қалай деп ойласың, бұл жорыққа алты мың алтын мараведи жете ме?

	Дон Иегуданың қуанышы су сепкендей басыла қалды. Ағайынды барон де кастро Арагоннан көмек сұрайтынын, король Альфонсо-Раймундес оларды өзінің вассалы9 деп танитынын айтып түсіндіре бастады.

	– Сонда сенің ізгі ағаң өзіңді тарпа бас салады, – деп Иегуда оның көзін жеткізуге тырысты. – Оның қолында қазір көп күш топтастырулы тұр, оны Прованска жорық жасамақшы боп жинаған, оның үстіне қазынасы да толық. Айтпадың деме дон Альфонсо, өзіңе тиімсіз жағдайда Арагонмен амалсыз соғысуға мәжбүр боп қаласың.

	Дон Альфонсо құлақ асқысы келмеді.

	– Қойшы сен осы етектен тартуыңды! – деп Иегуданы тоқтатып тастады.

	– Сол де Кастроны талқандауға жақсы екі жүз қол да жетеді. Мен тұтқиылдан бас салу өнеріне әбден әккі болған жүйрікпін, ойда жоқта дүрсе қоя берген бір шабуылмен бәрі бітеді. Егер мен Альбарасинді түгел алсам, немесе Санта-Марияның өзін ғана алатын болсам, менің ынжық немере ағам Арагонда отырып қана маған қоқан-лоқы көрсететін болады, қол бастап шайқасқа шықпайды. – Тап маған, мың алтын мараведи, дон Иегуда! – деп ол табандап тұрып алды.

	Оңай жеңемін дегенге корольдің өзі де сеніп, мұны да сендіргісі келеді: онысы – әншейін бос қиял екенін Иегуда түсінеді. Дон Альфонсо-Раймундес бейбітшілік сүйгіштігіне қарамастан, реті келіп тұрғанда дон Альфонсоға қарсы соғыс ашады. Дон Альфонсо-Раймундес өзінің осынау немере інісін жек көреді, онысының себебі бар. Ескі грамоталардың бірінде жазылғанды бетке ұстап, Кастилия – сюзерендік правоға ие болу үшін күресіп келеді. Құр атағы болмаса, сюзерендік правода тұрған артықшылық жоқ. Ағылшынның құдіретті королі Франк жерлерінің көбін билеп отырып, Францияның әлде қайда аз бөлігін басқаратын француз королін сюзеренім деп таниды. Шындығында, Арагонның кәрі королі Альфонсо-Раймундес абырой-атағының кәрі королі Альфонсо-Раймундес абырой-атағының сәл артық, кем екенімен есептесіп жатқан жоқ. Бірақ ол өзінің алас ұрған аса інісін дәурені өткен ерсеріліктің бос идеалын ұстаған жан деп қарайды, көптеген жастардың, оның ішінде өз баласының да шынайы өмірден алшақ жатқан ерсерілікке бой алдырып, дон Альфонсо сияқтыларды нағыз қас батыр деп, бас иетіндігіне ызасы келеді. Сондықтан ол дон Альфонсоның сюзерендік правоны талап етуінде ешбір мағына жоқ деп біледі. Соған қарамастан, дон Альфонсо реті келген сайын, баяғы талабын қайталай береді, әлі-ақ бір күн Арагонның қырсық королі мені заңды сюзеренім деп танып, алдымда тізе бүгеді деп талай мақтанғаны бар.

	Ендеше, Альфонсо шынымен жорыққа шығатын болса, Арагон, сөз жоқ, соғыс ашады; осыны қытығына тимей корольге шыжымдап отырып қалай түсіндірсем екен деп Иегуда ойланып қалды. Бірақ Альфонсо Иегуданың не айтатынын алдын ала сезді, соны естігісі келмей, одан бұрын сөйлеп кетті:

	– Сайып келгенде, бәріне де сен кінәлісің, – деп ол ашумен айғайлап жіберді. – Де кастро Графтарының үйіне кіріп алудың керегі жоқ еді.

	Қиыншылыққа толы соңғы бірнеше айда Иегуда бетіне бетперде киген тәрізденіп жүзінде сыпайы көнбістіктің кейпін сақтауды үйренген, бірақ даусын ырқына көндіре алмады: тебіреніп, толқып кеткен шағында тұғын, шиқылдай сөйлейтін болды. Міне, қазір де ол іркіліп, алқына сөйлеп тұр.

	– Ағайынды де Кастроға қарсы жорық, әміршім, алты мың алтын мараведиге емес, екі жүз мың мараведиге түседі. Илан маған – ағайынды де Кастроны саған жеткізіп қойып, Арагон қарап отырмайды.

	Ол енді бұлтартпас соңғы дәлелін де корольге айтуға бел байлады.

	– Саған мәлім, Арагондағы король сарайының әлхакимі менің туысым дон Хосе Ибн Эзра. Корольдің қандай ойы барын ол жақсы біледі. Сенің аған бұрын да талай рет ағайынды барон де кастроға қарулы көмек көрсетпек болған. Туысым екеуміз хат алыстық, содан кейін дон Хосе королін ондайға жібермей тежеп қалды. Дегенмен, ол мені сақтандырды. Ағайынды де Кастроға сен шабуыл жасаған күндік оларды қорғауды мойынына алған Арагонның келісім шарты бар көрінеді.

	Дон Альфонсоның жазық маңдайы сызылып әжімдене қалды.

	– Байқасам, ағайынды екеуің менің сыртымнан қызу келіссөз жүргізіп жатады екенсіңдер ғой, – деді ол.

	– Дон Хосенің сақтандырғанын саған сол кездің өзінде-ақ айтайын деп едім, бірақ сен жүздесуге келтірмедің, – деп наразылық айтты Иегуда.

	Король адымдай басып ерсілі-қарсылы жүріп кетті. Дон Иегуда оған әлі де түсіндіріп жатыр:

	– Бұзақы барондарды жазалағың келіп асығатыныпды түсінемін. Сөзімді ауыр ала көрме, шынымды айтсам, мен де соған асығамын. Бірақ сөзге тоқта, әлі де сәл шыдай тұр. Сабырмен салмақтап көретін болсақ, ағайынды де Кастроның шапқыншылығынан келген шығын оншама көп емес.

	– Менің қол астымдағы адамдарым оның зынданында жапа шегіп жатыр, – деп дон Альфонсо айғайлап жіберді.

	– Әмір етсең болды, мен олардың қарымтасын төлеп қайтарып аламын, – деп ұсыныс жасады Иегуда. – Бәрі де әншейінгі қара тобырлар. Бар шығыны екі, үш жүз мараведиден аспайды.

	– Жап аузыңды! – деп Альфонсо оған дүрсе қоя берді. – Бағынышты вассалынан король қарашасын сатып алмайды. Бірақ саған оны түсіну қайда, саудагер!

	Иегуданың өңі қашып сұрланып кетті. Түбегейлеп келгенде, ағайынды барон де Кастро Альфонсоның бағынышты вассалы ма, жоқ па, талас сол туралы ғой. Бірақ амал не, осынау өктемсіген тәкаппар өңшең өркеуделер жанжалды шешудің өздеріне лайықты бірден бір жолы ел тонап, кісі өлтіру деп есептейді. “Баста жорығыңды, есуас ерсері, керегі алты мың мараведи болса, мен саған соны беріп-ақ қояйын”, – деу бұған бәрінен де оңай болар еді. Бірақ оның аяғы Арагонмен соғысқа айналып кетсе, мұның барлық жоспарының быт-шыты шығады. Сондықтан бұл жорыққа ол бөгет жасауы керек.

	– Егер біз, – деді ол, – сенің корольдік абыройыңа нұқсан келтірмейтін жол тауып, тұтқындарды босатып алсақ қалай болады? Ағайынды де Кастро тұтқындарды Арагонға беретіндей етсек қайтеді? Келіссөзді бастауға маған ұлықсат ет. Келісіміңді берсең, дон Хосемен сөйлесу үшін Сарагосқа мен өзім барайын. Сенен бір-ақ нәрсені өтінемін, әміршім, менімен тағы бір рет сөйлеспей тұрып де Кастроға қарсы соғыс бастай көрме.

	– Бәрінің кілтін өз қолыңда ғана ұстағың келеді, – деп бұрқылдады Альфонсо.

	Бірақ ойға алған ниетінің ағат екенін өзі түсінді.

	Өкінішке орай, еврейдің айтқаны дұрыс.

	Ол қолындағы алтын теңгені салмақтап көрді, жүзі қайта жадырай бастады.

	– Мен оған уәде бере алмаймын, – деді ол. – Бірақ сенің айтқандарыңды ойластырып көремін.

	Бұдан артық ештеңеге енді көндіре алмайтынын Иегуда сезді, сөйтіп қоштасты да, Арагонға жүріп кетті.

	Каноник Родрико Иегуда жоқта да Кастильо Ибн Эзраға келіп жүрді. Оған кәрі Мұсамен әңгімелесу ұнап қалған. Қазірде де екеуі мүлгіген баққа көз жіберіп, бір сарыннан айнымай сылдырлаған судың дыбысын естіп, кішкентай галереяда асықпай әңгімелесіп отыр. Карнизді бойлай созылған қызғылт-сары көгілдір фриздің алтындары жалтылдап, нақыл сөздер айшықталған жазулар көрінеді. Жаңа араб әліппесінің иректеліп бір-бірімен айқасып жатқан бұйра жазуларының айналасы аребескіге ұқсаған гүл кестесімен көмкеріліп, құлпырған масаты кілем тәрізденіп қабырғаны әшекейлеп тұр. Айшықтардың ішінен көне араб, куфа, геометрия жазулары, ауыр тартып тұратын еврей әріптері көзге түседі, солар бірде көрінбей өрнекке айналып, бірде қайта шығып сөз құрап, көңілді бір толқытып, бір иментіп әсерлендіріп тұр. Арабескі, ою-өрнектердің арасынан Родриго өткен жолы осы үйге келгенде Мұсаның оқып, аударып берген еврей халқының нақыл сөзін іздеді. Онда: “Адам баласының тағдыры мен хайуанаттың тағдыры бір... бәрінің де кеудедегі жаны бірдей... Адам баласының жаны аспанға ұшып кетіп, жануарлардың жаны жер қойынында қалатынына кімнің көзі жетеді” деген болатын. Өзіне үйреншікті латынша аудармасындағыдай емес, Мұсаның аузынан шыққанда бұл өлең мүлде басқаша естілетіндігін өткен жолы-ақ аңғарып, дүдәмалданып қалған. Енді соны Мұсамен отырып талқыламақшы. Бірақ Мұса бұған сыпайы ғана ескерту жасады.

	– Мұндай қауіпті пікірге үйір болу жарамайды, құрметті досым, – деді ол. – Иероним Тәуратты аударғанда оның ізгі рухпен шабыттанып отырғанын сен білесің. Демек, Мойсейдің аузында Құдайдың өзі салған сөздер латынша аудармасында да еврей тіліндегіден кем емес, тура құдайдың өз сөзіндей. Тым асқан даналыққа қарай бой ұра берме, құрметті Родриго. Күдік деген төбет қашанда сезіктеніп жатады, сақ ұйықтайды. Ол кенет оянап кетіп, сенің нанымен-сеніміне арсылдап үруі мүмкін, онда сенің өлгенің. Онсыз да басқа христиан елдеріндегі бауырластарың – Толедоны сиқырлы қала деп атайды, иректелген арабша, еврейше жазуларды шайтанның шатпағы деп ұғады. Байқа, тап осылай білуге ынтыға бергенің үшін олар сені дінсіз деп жариялап жүрмесін.

	Алайда, дон Родриго көңілді жасқандырғыш жазулардан момақан көзін ала алмай отыр. Осындай сөздерді әдейілеп жинап алып айшықтатқан адам каноникті мына жазулардың өзінен де бетер күдіктендіреді. Дон Родриго бірден-ақ түсінген: кәрі Мұса дінге сенбейді, барып тұрған нағыз құдайсыз жан, ол өзінің Алласына да, Мұхаммед пайғамбарына да сенбейді; алайда, осы дінсіздің өзі соншалықты мейірбан, жуас, көнбіс адам. Бәрінен де бұрын ол ең алдымен, нағыз ғұлама ғалым. Родриго өзі христиан дүниесінің ғылымы бере алатынының бәрін – тривиум мен квадривиумды – грамматиканы, диалектика, риторика, арифметика, музыка, геометрия, астрономия, оған қоса араб мәдениетінің рұқсат етілетіндерінің бәрін, христиан дінінің шытырмандарын зерттеген болатын. Бірақ Мұса бұдан әлде қайда көп біледі екен, ол бәрін ой елегінен өткізіп түйіндеп қойған, сондықтан құдайдың бергендерінің ішіндегі бір тамашасы – осы құдайсыз жанмен сөйлесу.

	– Мені діннен безген демекшімісің? – деп дон Родриго мұңын шаққан кісіше қарт ғалымның сөзіне жауап қайтарды. – Менің сүйіктім, ғұлама Мұса, діннен безген жан сен боларсың ба деп қорқамын. Тіпті өз дініңе де сеніп көрмеген, құдайдан безген, нағыз пұтқа табынушының өзі тура сен болсаң керек.

	– Сен соңымнан қарқасың ба? – деп сұрады бет-аузы шалбарланған кәрі ғұлама ақылды, қырағы көзін дон Родригоның момақан жүзіне аударып.

	– Содан қорқатыным рас, – деді анау, – өйткені мен саған достық ойлаймын, сені тамұқ отына өртенеді-ау деп аяймын.

	– Мен мұсылман болғандығым үшін де тамұқ отына өртенуге тиісті емеспін бе? – деп сұрады Мұса.

	– Сөзсіз өртенесің дей алмаймын, қадірлі Мұса, – деді Родриго тәлім үйреткен кісіше сөйлеп, – өртенсең де ондағың тап ананың отындай қызулы болмайды.

	Біраз үнсіз отырғаннан кейін Мұса ойлы түрмен күпірлікке толы бір пікір айтты.

	– Мен үш пайғамбардың бір-бірінен оншалықты айырмасы бар деп ойламаймын, бұл туралы сенің пікірің дұрыс та шығар. Мен Мойсейді де, Айсаны да, Мұхаммедті де бірдей қадір тұтамын.

	– Мұндайды естіп отыруым да күнә, – деп каноник орнынан әрірек сырғи түсті. – Менің саған шара қолдануым керек болар, сірә.

	Мұса сыпайы ғана жауап қатты.

	– Олай болса, мені ештеңе айтқан жоқ деп есепте.

	Әңгіме үстінде Мұса кейде орнынан түрегеліп сөзін тоқтатпастан биік тайпақ үстелде әлде қандай шеңберлер мен арабескілер сызғылап тұрды. Қағаз сияқты қымбат нәрсені осылай босқа шығындағанына Родриго қызғаныш білдіріп кінәлай қарады.

	Каноник өзінің хроникасының үзінділерін Мұсаға бар ынтасымен оқыды, одан қосымша немесе дәлірек деректер алғысы келеді. Мұның хроникасында өлген әулиелер туралы көп айтылады екен. Олары христиандарды жақтап аспанда соғысып көбінесе мұсылмандарды жеңіп жатады, бой тұмардай қастерлеп соғысқа ала кеткен нәрселер де христиандарға талай рет жеңіс әперіпті. Сол ізгі әулиелер христиандардың да талай рет тас-талқан боп жеңілгенінің куәгері болғанын Мұса жақсы біледі; бірақ ондайды Родригоның айтпай кету себебін түсінікті деп есептеді де, сабырлы іскерлікпен ғана пікір айтты. Канониктің оқығанына зер сала тыңдаған сайын ол өз еңбегінің құндылығын айқынырақ сезінгендей болды.

	Дон Родригоға Мұса өзінің “Испания мұсылмандарының тарихы” атты еңбегін оқи бастағанда, бақыттың ерке тотайындай алшаңдаған дон Родригоға өз жазғандары мүлде ойыншық сияқты боп қалды. Өзіндік ерекшелігі мол, батыл жазылған осынау тарихи еңбекті тыңдаған сайын біресе тоңазып қалтырап, біресе ыстықтан тершіп барады. Зерттеуде: “Мемлекетті жасаған құдай емес оны өмірдің табиғи күштері туғызған қоғам боп бірігу адамға тіршілік ету үшін, өзі жасаған мәдениетті сақтау үшін керек. Адам баласы тумысынан жауыз, сондықтан олар бірін бірі өлтіріп апатқа ұшыратпауы үшін мемлекеттік өкімет билігі керек. Мемлекетті біртұтас етіп біріктіріп ұстап тұратын күш оның ішкі тарихи байланыстарына, қандастыққа негізделеді. Дүниеде жаратылғанның бәрі де өлшеулі мерзім ішінде ғана өмір сүретіні сияқты мемлекетке де, әр халыққа да, әрбір мәдениетке де табиғат өмір сүріп дәуірлеп тұратындай өлшеулі уақыт берген. Жеке-жеке жан иесі сияқты олар да бес кезеңді басынан кешіреді; ол: пайда болу, қалыптасу, дәуірлеу, құлдырау, күйреу дәуірі. Мәдениет дәрменсіз нәзіктікке қарай, бостандық скептицизмге қарай ойысады, біржолата орнаған мәңгі-бақи мызғымас қатал заң бойынша мемлекет, халық, түрлі мәдениет бірінің орнын бірі басып алмасып отырады, барлық тұрақты дегеннің бәрі тұрақсыз, шағыл да сусып көшкен құм сияқты” делініпті.

	– Досым Мұса, мен сені дұрыс түсінген болсам, – деді дон Родриго әлгі оқылғандарға байланысты, – сен құдайға мүлде сенбейді екенсің, сенің сенетінің қадар10 – тағдыр ғана.

	– Құдай дегеніміз сол тағдыр, – деп қарсылық айтты Мұса. – Мұның бәрі білімнің жиынтығы, оның өзі Құраннан, еврейлердің Ұлы кітабынан шығады.

	Мұса басын көтерді, Родриго оның қараған жағына көз жіберіп, фриздегі айшықталған өлеңді көрді; онда Соломон: “Әр нәрсе өз уақытында, аспан астындағы әр ненің өзіне тиіс, өзіне тән уақыты бар. Туар шақ бар да, өлер шақ бар, дән тігер шақ, тіккенде түп тамырымен жұлар шақ, өлтірер шақ, емдеп жазар шақ..., ренжір шақ, қуанар шақ... сүйер шақ, жек көрер шақ; соғысқа да, бейбітшілікке де уақыт берілген. Жұмысты істеушіге істегенінен не пайда?”– депті. Осы сөздерді каноник оқып шықаннан кейін Мұса сөзін тағы жалғастырды.

	– Құранның ақыр заман туралы айтатын сексен бірінші сүресінде пайғамбар былай дейді: “Менің хабарлап отырғаным – баршаңды сақтандыру, дұрыс жолмен жүрем деп ниет қылғандарға ескерту. Бірақ құдіреті күшті құдайым қаламаса, сендер сол ниетке баса алмайсыңдар”. Көрдің бе енді, құрметті досым, Соломон мен Мұхаммедтің ойы бір жерден шығады: Құдай мен тағдыр екеуі бір-ақ нәрсе екенін аңғартады. Немесе, филосо– фияның тілімен айтсақ, құдай – кездейсоқтықтың жиынтығы.

	Мұндай сөздер дон Родригоның апшысын қуырып, зәресін алды, сондықтан ол енді қайтып Кастильо Ибн Эзраға келмеуге бел байлады. Алайда, арада екі күн өтісімен-ақ қайта келіп, айнала жиегі жанын жасқантқан жазуға толы галереяда отырды. Кейде ол тіпті шәкірттерін, көбінесе балғын жас Вениаминді ертіп жүрді.

	Дөңгеленген галереяға кейде донья Ракель де келіп, су атқыштан шашыраған судың сарылдаған үніне беріле отырып, ғалымдардың әңгімесін тыңдады.

	Бір жолы Вениамин отырған соң, Ракельдің ойына рабби Ханан Бен Бабуа түсті, ол канониктен ондай ғалым туралы, оның уақытты өлшейтін машинасы туралы не білетіні сұрады. Ғалым Раввинді аяусыз қудалағаны, өзі жасаған нәрсені оның өзі қиратқаны, содан кейін оны азапқа салып, ақырында отқа өртеп жібергені туралы Вениаминнің айтқандары ойынан кетпей жүрген. Ғалымдарды көп білгені үшін азапқа салады дегенге дон Родриго иланғысы келмеді, ол өзінің хроникасына раввин Хананның тарихын енгізбепті.

	Мен Галиянаның ауласындағы зәулім кеспектерді әдейілеп қарап шықтым, – деді ол. – Әдеттегі кеспектердің өзі, солар бір кезде уақытты өлшеуге жарады-ау деп ойламаймын. Ал рабби Хананды сол үшін азаптап өлтірді дегенге сенбеймін. Құжат деректерін мен таппадым.

	Рабби Ханан туралы айтқан әңгімесіне күдіктеніп, теріске шығарсы келген Каноникке ренжіп, жас дон Вениамин сыпайы түрде болса қызу қарсылық айтты.

	– Алайда, оның үлкен ғалым болғаны рас қой, оны мойындамауға болмайды, қадірлі дон Родриго. Ол тамаша астролябияны ғана жасап қойған жоқ, Галеннің еңбектерін араб, латын тілдеріне аударды, сол арқылы көне гректердің медицина ғылымын біздің заманымызға жеткізді.

	Дон Родриго қарсылық айтпады, оның орнына Христиан дінінің алғашқы тарала басталған дәуірінде өмір сүрген ұлы емшілер туралы әңгімеге қарай ауысты. Мысалы, Гален заманында Косьма және Дамиан деген екі әулие болған екен, екеуі де арабтан шықса керек, солардың емшілігі Галеннің өзінен кем болмапты. Күншілдер оларды христиан екен деп айыптапты. Екеуін өлім жазасына бұйырып, теңізге тастапты; періштелер оларды құтқарып алыпты. Содан кейін жұрт оларды отқа салыпты, отқа күймейді екен. Енді таспен ұрып өлтірмек болады, сонда лақтырған тастары кері қарай ұшып, жазалаушылардың өздеріне тиіпті. Өлгеннен кейін де екеуінің аруағы талай ауруларды жазған. Мысалы, біреу қағындыға ұшырап, жамбасын баса алмай қалған екен. Сол әлгі екі әулиенің суреті алдына барып сыйыныпты. Содан кейін қатты ұйықтап кетсе керек, түсінде ізгі әулиелер оның ауру аяғын кесіп алып, орнына өлген арабтың аяғын жалғапты. Ояна келсе, жаңадан салынған сап-сау аяғы бар екен, кейін әлгі аяғы алынған өлген араб табылыпты.

	– Әрине олар асқан сиқыршы болған ғой, – деді донья Ракель. Мұса мүлде басқаны айтты.

	– Мұсылман дүниесінің ұлы емшілері тірі жүріп қана адамды емдеген. Оның үстіне менің білетінім, көптеген христиандар қатты ауырып қалғанда, еврей немесе мұсылман дәрігерлерінен көмек сұраудан қашпайды.

	Әдеттегісіндей емес, бұл жолы қарсыласуға дайын тұрғанын аңғартып дон Родриго батыл жауап қайтарды.

	– Біз христиандар көнбістікке бой ұруды игілікті іс деп үйретеміз.

	– Оныңа келісемін, үйретуін үйрететіндерің рас, ардақты досым, – деді мұса жылы жүзбен мақұлдай сөйлеп.

	Дон Родриго күліп жіберді.

	– Көңіліне алма оны, – деді ол, – Уа ғұлама Мұса, егер мен ауыра қалғандай болсам, сенің емдегеніңді мен өзіме бақыт деп санар едім.

	Дон Вениамин қойын кітапшасына әлденені шимайлап сурет салып үнсіз отырған. Сонысын ол донья Ракельге көрсетті. Суретте: ағаштың басында қарға отыр, қарғаның кескіні тура Мұсаға ұқсайды. Ендеше, бұл соның суретін салды, онысы күнә. Алайда, Мұсаның кескіні көзге жылы ұшырап, кісіні көңілді күлкіге бөлегендей болды. Ракельге сурет ұнады, оны салған суретші де ұнады.

	Ағайынды де Кастроға қарсы король ешбір шара қолданбады, сондықтан олардың жақтастары еркінсіп кетті. Бір кезде Испанияның ұлттық батыры Сид Компеадорды Альфонсо Алтыншыдан Бургос тұрғындарының қорғағаны сияқты, ағайынды де Кастроны Альфонсо Сегізіншіден бүлікшіл барондар жанталаса қорғады. “Король жақсы болса, бұл екеуі тамаша вассал”, – десті олар, Король салықтарды түгел төлеуді талап еткенде, Нуньес, Аренас тұқымының барондары: “Жікжапар боп жалынып өтінеміз, ағайынды де Кастроның қолындағы тұтқындарыңды құтқарып алғаның сияқты, бізге де өзің келіп, тиесі ақшаларыңды алып кет”, – деп ажуалап күлген.

	Дон Альфонсо бұлқан-талқан болды. Қол астындағы барлық барондар ереуілдеп қарсы шықсын демесе, ендігі жерде бұл ағайынды де Кастроның озбырлығына шыдап отырмауы керек.

	Өзіне жақын грандтарды король ақылдасуға шақырды. Дон Манрике де Лара ұлы Гарсеранды ертіп, архиепископ дон Мартин де Кардона Каноник Родригоны ертіп кеңеске келді, эскривано майор дон Иегуда әлі Арагонда болатын.

	Достарының алдында дон Альфонсо ашу-ызасын түгел ақтарды. Ағайынды де Кастро қайта-қайта мұның намысына тиеді, ал мұның эскриваносы Альфонсо-Раймундес сияқты берекесіз корольмен келіссөз жүргізеді, сөйтіп ерсерілердің арасындағы жанжалды саудагерлердің кеңесінде шешпекші болады, шынтуайтқа келгенде, осы жанжалдың шығуына сол еврей кінәлі, неменеге кірді ол сол де Кастроның үйіне?

	– Сол үйден өзің айдап шықса дегенді де ойлаймын, – деп көк айылданып сөзін аяқтады дон Альфонсо.

	Дон Манрике оны басуға тырысты.

	– Әділ жолдан тайма, падишам, өз кастильосына өзі ие болғандай еңбегі сіңді еврейдің. Уәдесін артығымен орындады. Бейбітшілік кезінің өзінде грандтар салық төлейтін болды. Бұрын грандтардың қол астында болып келген он жеті қала қазір өзіңе қарайды. Біраз адамдарыңды ағайынды де Кастроның тұтқындап айдап әкеткені рас, оның есесіне Севильяға тұтқынға түскен бірнеше жүз ерсері мен солдаттарың босатылып алынды.

	Буырыл шаш қызыл шырайлы дөңгелек бет адуынды архие– пископ өктем сөйлеп қарсы дау айтты. Түріне қарағанда діни уағызшы пастордан гөрі ерсеріге көбірек ұқсайды. Лауазымын аңғартатын сырт киімі ішінен киген ақ беренді жасыра алмай тұр. Мұсылмандарға тақау тұрған Толедода өзіңді үздіксіз крес жорығында жүргендей сезінуің керек дейтін ол.

	– Еврейіңнен мақтау сөзіңді аяған жоқсың, парасатты дон Манрике, – деді ол шырылдаған жіңішке дауыспен. – Дау айта алмаймын, жаңадан пайда болған Ибн Эзра елімізден сығымдап отырып жүз мыңдаған алтын мараведи жинап алғаны рас, соның аздаған үлесін біздің әміршіміз корольге де берді. Оның есесіне ол ізгі шіркеуге әлде қайда зор зиян келтірді. Оны көрмей отырмыз демеңдер, мырзалар! Толедоның еврейлері сонау бабаларымыз готтардың тұсында-ақ озбыр да обыр келетін. Ал, падишам, сен Иегуданы әлпештеп аспанға көтергеннен кейін альхаманың арсыздығында шек болмай кетті. Олардың басшысы Эфраим бар Абба саған, падишам, сүйенген болып, шіркеуге тиісті ондық салығын төлемей отырғаны былай тұрсын, ол ұялмай, қызармай; “Князь Иудасыз, көсем оның белінсіз кедей болып қалмайды”, – деген Иаковтың сәуегейлігін жариялап синагогада қасақана жар салады. Баяғыдан бергі шіркеу ғұламаларының еңбектеріне сүйене отырып, мен оған Иаковтың сәуегейлігі құтқарушының келуіне дейінгі дәуірге ғана жарайды. Құтқарушымыз Айса пайғамбар келгеннен былайғы жерде оның ешбір мағынасы қалған жоқ дегенді дәлелдегенмін. Ізгі жазудың ішкі терең сырын ұғу біздің христиан дініндегілердің ғана маңдайына жазылған. Еврейлер мақұлық, хайуан сияқты, оның әріптеріне ғана жармасады.

	– Толедо альхамасын тап бұлай қатал сынға алуға болмайтын шығар, – деп Каноник пікірін биязы түрде ғана айтты. – Ерте заманда Иерусалимнің тәкаппарсыған көкірегі көр күнәкар еврейлері. Айса пайғамбарға сот құрмақ боп жатқанда, Толе– доның еврей қауымы олардың бас священнигі Каиафеге елші жіберіп, Құтқарушымызды креске кермеуін өтінген. Бұл көне кітаптарда жазылған.

	Архиепископ дон Родригоны оқты көзімен ата бір қарады, бірақ қарсылық айтпай тежеліп қалды. Хатшысымен екеуінің арасын жан түсінбейтін. Архиепископ құдайдан қорқады, өзін өзі алдауға бармайды, мінезінің шапшандығы кейде испанияның приматына, Евгений мен Ильдефонсоның ізбасары болуға лайықсыз іс пен сөзге итермелейді. Асаулығынан табатын күнәсін жуу үшін ол өзіне өзі тежеу салып отыруды әдетке айналдырмақ болған: тіршілікте көз алдында көлбеңдеп күндік жүрген дон Родригомен салыстырғанда сен пастордан гөрі аламан жауынгерге ұқсап кеттің деп қиямет қайымның қыл көпірінде айыптайтын болса, ақталуыма керек болады деп түйген.

	Сондықтан ол дон Родригоға тойтарыс берудің орнына, корольге қарап сөйледі.

	– Кезінде сен ақылшыларыңның тілін алып, мынау еврейді керек адам деп қана соншама биікке көтергеніңде, мен саған ескерткенмін, өкінесің әлі дегенмін. Діні жат адамдарды христиан корольдерінің жақын ұстауына ізгі тыйым тегін емес.

	– Дон Манрике бұған қарсылық айтты.

	– Латеран соборының қаулысына қарамастан Англия мен Наварраның, сондай-ақ Леон мен Португалияның, Арагонның корольдері өзінің иудей министрлерін сақтап қалды. Ондай қаулыны шығарған ізгі әулие әкеміздің қылығына олар өкініш білдірді де қоя салды. Біздің әміршіміз король де солардың істегенін істеді. Оның үстіне бұл ата-бабасы қалдырған өнегені бетке ұстаса да болады. Альфонсо алтыншының екі министрі, Испания императоры Альфонсо жетіншінің бес министрі еврей болған; Кастилия өзінің ізгі әулиелеріне осыншама шіркеулерді, мұсылмандарға қарсы осынша қамалдары еврейлердің көмегінсіз салды дегенге мен сене алмаймын.

	– Құрметті әкем, біздің сонау досымыз Вальядоли архие– пископын есіңе сала кетуге рұқсат ет, – деп тұжырымдады дон Родриго. – Ол да өзіне тиісті алымдарды жинай алмай, соны біздің Иегудаға тапсырып еді ғой.

	Бұл жолы дон Мартин көкірегін кернеген ызаны тежей алмады.

	– Тұла бойың толған мейірбандық, дон Родриго, – деп бұрқ ете қалды ол, – сен кіршіксіз әулиесің, сондықтан ғана барлық қылығыңды көтеремін. Алайда, шын пейілден кішірейіп айтайын: кейде сенің момақан көнбістігің мен төзгіштігің барып тұрған ұятсыздықпен астасып жатады.

	Бұлардың салғыласуына король құлақ асқан жоқ. Ол өз ойымен болды, көкейінде көптен жүргенді кенет ақтари салды:

	– Ойлай-ойлай басым қатты, құдай неге діні жатқа соншалықты күш берді, неге бізге бермеді. Мен былай деп ойлаймын: құдай оларды мәңгі бақи қарғаған, сондықтан мейірімі шексіз құдай оларға қысқа өмірді берген, ақыл, шешен тіл, байлықты молайту қабілетін де берген.

	Бәрі де қысылғандай боп, сәл үнсіз отырып қалды. Король көкейінде жүрген ойды шын жүректен лақ еткізе салды, сонысына таң қалады; бұлай ету оған лайықты емес еді. Бірақ жүрегін толғантқан нәрсені корольге тән аңғал бейқамдықпен айта салуға корольдің құқығы бар.

	Жас жігіт Гарсеран бастапқыда сөз болған мәселеге қайта оралды.

	– Бұлай істеуіңе болар еді, әміршім, – деп ұсыныс енгізді ол. – Ағайынды де Кастроға жорық жасамайтын болғаннан кейін, сен солардың шекарасына әскер қой. Куэнке қаласында гарнизон ұста.

	– Дұрыс ақыл, – деп архиепископ даурыға қостады. – Куэнкаға гарнизон енгіз, оның және аз қол болмасын. Содан кейін ағайынды де Кастро қол астындағы жұртқа шабуыл жасап көрсін.

	Дон Альфонсо өзі де соны ойлаған. Бірақ оны басқалардың ұсынғаны көңіліне жаға түсті.

	– Жарайды, солай істейтін, – деп салды ол – Бұған тіпті біздің еврей де қарсы бола алмайды, – деп тұнжыр көңілденген түрмен қосып қойды.

	Дон Манрике Куэнканы барон де Кастроның шапқын– шылығынан қорғау үшін үш отряд жеткілікті деп есептеді. Дон Альфонсо оған көнгісі келмеді ағайынды де Кастроның шапқыншылықпен олжа тауып жатқанын көріп, Валенсияның эмирі де қызығып қалаға көз алартуы ықтимал, сондықтан Куэнкаға ол көбірек солдат, ең болмаса екі жүз қол жібереді. Соғыс ісінің білгірі деген атаққа ие боп жүрген архиепископ ондағы әскердің біразы қашанда қамалдан тыс жерде болып, шаруалардың қоныстарын қорғап, жол жүрегін қала халқын шапқыншылықтан сақтап отыруы керек дегенді ескертті.

	– Үш жүз қол жібер, дон Альфонсо, – деп ұсыныс жасады ол.

	Дон Альфонсо бес жүз қол жіберді.

	Отрядты басқаруды ол өзінің ер көңілді өжет жас досы дон Эстебан Ильянға тапсырды. Дон Эстебан Куэнкаға аттанғалы жатқанда король оған:

	– Енді қайтып намысқа тиюін біржолата тый! Сәл озбырлық жасаса, мықтап тұрып тойтарыс бер! Ең ақыры, ағайынды де Кастроның мәртебелі мырзаларының біреуі келіп біздің жерден бір жаман тауықты барымталап әкетсе де, ақыңды жіберме! Өкшелей қуып, Санта Марияға баса көктеп кіріп бар да, тартып әкет, тіпті он шақты солдатың шығынға ұшырайтын болса да сөйт! – деді.

	Ерсерінің ерсеріге берген тапсырмасының белгісі етіп дон Альфонсо оған сыңар биялайды ұсынды. Дон Эстебан корольдің қолын сүйіп:

	– Маған ренжімейтіндей етемін, дон Альфонсо, – деді.

	Кішкентай ғана Куэнка қаласы мен оның айналысындағы қыстақтарға солдаттар орналасты. Олар таулы Албаррасин өлкесіндегі көзбен шолуға қолайсыз шекараны қалт еткізбей қадағалап тұрды. Бірақ ағайынды де Кастроның бірде-бір адамы бұл жақта көрінбеді. Бір апта өтті, екі апта өтті, дон Эстебанның солдаттары зерігіп, күңкілдей бастады, Куэнка тұрғындары осыншама солдаттың ауыртпалығын көтергенге налыды.

	Бұл кезде Иегуда Сарагоста өзінің жамағайыны дон Хосе Ибн Эзрамен келіссөз жүргізіп жатқан; дон Хосе кісінің көңілін тауып тұратын сүйкімді, толықша келген білімдар скептик адам еді. Ол Иегуданың ниетін түсінетінін айтты. Өзі де тыныштықты, бейбітшілікті сақтауға жанын салатын, сондықтан да туысының тілегін құба-құп қарсы алды. Иегуда ағайынды барон де Кастроның қолындағы тұтқын Кастилиялықтарды Арагон сатып алып дон Альфонсоға қайтарып берсін дегенді ұсынды, оның есе– сіне Альфонсо Дарока қаласын қол астына қаратуға талпынуды қояды. Иегуданың айтқандарын дон Хосе қабылдауға болатын ұсыныс деп қарады, соған өзінің әміршісін қызықтыра алармын деп ойлады, әрине, асығыстық жасауға болмайды. Король Альфон– со-Раймундес қазір соғыс лагерінде жүр, оның қазіргі есіл-дерті Тулуза графымен соғысты жеңіспен аяқтауда. Ендеше, мынадай ұсақ мәселені оған айту үшін ыңғайлы сәтті біраз күту керек. Дон Альфонсо-Раймундестің лагеріне дон Хосе екі аптадан кейін ғана барады. Сондықтан Иегуданың әзірше күте тұруына тура келеді, содан кейін оның өзінің де соған баруына болады.

	Сол екі аптаны Иегуда жақсы пайдаланды. Ол Перпеньянға барып, көптен даулы болып келе жатқан бір жұмысты ойдағыдай шешті. Тулузаға барып, ондағы еврейлердің басшысы, өзінің туысы Мэйр Ибн Эзраға жолығып қайтты. Содан кейін король Альфонсо-Раймундестің соғыс лагеріне жүріп кетті. Дон Хосе оған адал көмектесті, сондықтан болар, король оның сөзін мұқият тыңдады. Бірақ король саспай қимылдайтын байыпты адам екен, ол біржолата келісімін бергенше тағы бір апта уақыт өтті.

	Иегуда арқасынан ауыр жүк түскендей “уһ” – деп демін алды. Бейбітшілікке қырсығын тигізіп тұрған ақылсыз қылықтардың асқынған біреуі жайғастырылды. Ол дон Альфонсоға бірден шапқыншы жіберіп, тілеген шарты жасалып мөр басылғанын, таяу күндерде Толедоға өзі де жететінін хабарлады. Шапқыншы Толедоға жеткенше дон Альфонсо Куэнкадағы Эстебан Ильян досынан шым-шытырық ұзақ хат алды.

	Ойда жоқ оқиға болыпты: ағайынды барон де Кастроның жалшылары қару-жарағымен келіп, Кастилия жерінен бір отар қойды айдап әкетсе керек. Соларды ізінен қуып барған дон Эстебанның солдаттары де Кастроның жеріне кіріп кеткен екен. Сол маңда жарақшыларын ерткен бір топ ерсерігі тап болады. Екі жақ жанжалдасып қалады да, аяғы қақтығысқа айналады, сол қақтығыста ерсерілердің біреуі қаза табады. Қырсық шалғанда, ол ағайынды де Кастроның бірі – граф Фернан болып шығады. Жасыра алмаймын депті дон Эстебан, Кастилияның жебесінен қаза тапқан Фернан де Кастроның үстінде сауыт-сайманы жоқ екен, ол аң аулауға шығыпты, қолында сүйікті қаршығасы бар екен. Кастилия садақшысы оны неге атқанын анықтау қазір мүмкін емес, алайда, кінәлі кісіні табан аузында дарға асуға өзі бұйрық береді.

	Хатты оқып шыққаннан кейін дон Альфонсоның жүрегі сыздыа кетті, тап осындай қырсыққа тап боламын деп кім ойлаған! Қара тобырдан шыққан біреу мұның әмірімен аталы ақсүйек алпауытты арамзалықпен өлтіріп отыр, оның үстіне қарусыз кезінде өлтіреді. Кастилияның королі бүкіл испанияның алдында масқара болып ұятқа қалды деген осы!

	Ағайынды де Кастроның тірі қалған Гутьересі ерсері заңы бойынша ағасының кегін алуға құқылы. Ол Арагоннан көмек сұрайды, мұның өзі Провансты жеңген король Альфонсо– Раймундестің бұған қарсы соғыс ашуына керекті көктен түскен желеу болады, ол мұны қашаннан жек көреді. Мейлі қуанысын дұшпан табалап, Арагонмен соғысты бұл қалаған жоқ, соғыспа деп басқалар да ескерткен, ал сол енді қайткенде де бұрқ еткелі тұр.

	Альфонсо Иегудадан ұялды, ақылшыларынан да ұят болды, бүкіл христиан дүниесінің алдында бұл ұятқа қалды. Бірақ бұл дұрысын істеді ғой, мұның орнында қай ерсері болса да осыны істер еді. Куэнка қаласына әскер жіберіп, оны қорғау корольдің міндеті. Ер жүрек дон Эстебан Ильянға берген бұйрығын да ешкім қате дей алмайды. Дон Эстебан – мұның досы, жақсы ерсері, тіпті семсерінің сабына ізгі Ильдефонсоның сүйегі орнатылған. Шіркін– ай, әулиеден қалған аманат бойтұмар ібілістің қолын қақпаған екен. Әрине, осының бәрі соның ісі ғой; сондықтан бұған ешкім де кінәлі емес, мұның өзінде де, дон Эстебанда да, Фернан де Кастрода да, еврейде де жазық жоқ. Алайда, бүкіл христиан әлемі дон Альфонсоны ғана айыптайтын болады.

	Иә, Иегуда бұған бақыт әкелмеді. Қазір бұл оның ақыл– кеңесіне зар боп отыр, ал ол шатасып басқа жақта жүр.

	Тіпті, соның жоқ болғаны да жақсы шығар. Қазір сонымен кездесуге мұның дәті шыдамас еді. Оның кінәлағандай болатын ақылды да байыпты сөзін бұл қазір көтере алмас еді. Мұны қалтқысыз екенін ұғатын, ойда жоқ бақытсыздыққа тап болғанын жан-жүрегімен сезінетін ең жақын адам керек.

	Иегуданың келуін күтпестен, Альфонсо қасына серіктерін ертіп донья Леонарға асығып, Бургосқа тартып отырды.





ТӨРТІНШІ ТАРАУ




	Донья Леонор корольді қуанып қарсы алды. Ол бәрін бірден– ақ түсінді, оқиғаны ежелеп жатудың керегі болған жоқ. Бәрін де ол Альфонсоның өзі сияқты сезінеді. Бәрі де бір қырсықтың кесірі, әйтпесе Альфонсода кінә жоқ.

	Алайда, Арагонмен соғысу туралы ой корольден гөрі бұған қаттырақ батты. Ол екі елді біріктіруді армандаушы еді, ал мына соғыс сол үміттің тас-талқанын шығарады. Бірақ ол іштегі күйінішін күйеуінен жасырды, сырттай әдеттегісінше сабырлы көрінуге тырысты. Онымен сөйлескенде, Альфонсоның көңілі көтеріліп, жұбаныш тапқандай болды.

	Жалпы Альфонсо Бургостан гөрі Толедоны жақсы көретін, бала кезінде алғаш ерлік көрсетіп көзге түскен жері де Толедо, осы арадан бастап ол корольдікті түгел қол астына қаратты; оның үстіне Толедо ежелгі ата жауы мұсылмандарға тікелей жақын тұр, бұл әзі әрі король, әрі жауынгер солдат болғандықтан мұның орыны жаудың өтінде болуға тиіс. Дегенмен, осы жолы бұл ежелден христиандар жайлаған ескі Бургоста жүргеніне қуанды, қалаға байланысты жадында қалған оқиғалар бойына қуат беріп, көңіліне сенім орнатты. Бургостағы Кастильоның атынан мұның Кастилия корольдігінің аты шыққан. Осы арада мұның бабасы Фернан Гонсалис Кастилия графствосына тәуелсіздік әперіп, оны әрі кеңейтіп, әрі күшейткен. Мұның атасы Альфонсо алтыншы испанияның ең ардақты батырынан да корольдің қаймық– пайтындығын осы Бургоста отырып көрсеткен. Сол Альфонсо Испанияның сүйікті батыры ержүрек Сид Кампеадорды қаладан қуып жіберген, соғысты дұрыстап жүргізбегеніне риза болмапты. Кастилияның королі бағынбағандарды кешірмейді, тіпті Сидтің өзіне де кешірмеген, оның қасында де Кастро сияқтылар сөз бе екен!

	Бірақ Сид Компеадор әлдеқашан өлген, корольдер испанияның ержүрек ерсерісінің кінәсін баяғыда-ақ кешірген. Қазір бургос сол батырға байланысты оқиғаларды мақтан етеді. Уэльга монастырының шіркеуіне қойылған сандықтың алдында дон Альфонсо тұнжырап біраз кідіріп тұрып қалды. Іші қазынаға толы деп Сид осы сандықты еврейдің екі банкиріне кепілге беріпті, сандықтың ішінде құмнан басқа ештеңе жоқ екен, аналар батыр– дың бір ауыз сөзіне сенуге тиіс екен. Сидтің сандығы саудагер еврейлерге ерсерілер не істеу керек дегеннің үлгісі болып қалған.

	Арагонның королі дон Альфонсо-Раймундес соғысты бастауды кешеуілдете берді, ол асығыстықты ұнатпайтын. Елеңдеп күтудің өзі дон Альфонсоға ауыр азап болды, сондықтан ол бірінші боп өзім шабуыл жасасам деген ойын донья Леонорға айтты.

	Донья Леонор енді ғана шешіліп сөйледі. Севильядан жеңіл– геніңді жалпақ ел әлі кешірген жоқ. Тіпті Арагон бастағанның өзінде де жаңа соғыс халықтың наразылығын туғызады. Мұндай жағдайда бірінші боп шабуыл жасау – соғыстың шығуына кінәлі болу деген сөз, ол – барып тұрған ақылсыздық. Королеваның мына сөзі дон Альфонсоның шымбайына қатты батты, алайда, шыдады.

	Міне, ақырында Бургосқа Иегуда келді. Граф Фернанның қаза тапқанын Сарагоста естігеннен-ақ, оқиғаның насырға шабатынын бірден түсінген. Қатты күйзеліп, тебіреніп кетті, барлық кінә өзімнен болды деп түйді. Мұның есебі дұрыс болмапты. Толедодан шықпай, корольді ауыздықтап отыру керек еді. Бұл осы жолы жаңсақ басқан екен.

	Алайда, іскер Иегуда соғыстың бетін аулақтатудан үмітін үзген жоқ. Асығып бірден Толедоға тартты. Альфонсоның Бургоста екенін естіді. Бұрылып алып Бургосқа қарай шапты.

	Ол дон Альфонсоға келіп еді, король сылтауратып, қабыл– даудан бас тартты. Қайта оны донья Леонор шақыртып алды. Осы– нау ақылды әйелі көргенде бұл бойына күш біткендей сезінді.

	– Сен рұқсат етсең, ханым, мен Сарагосқа барып арагонның королін көндіріп көрейін. Күні кеше лагерінде болғанымда, маған рақымы түсіп, сөзіме құлақ асып еді.

	– Одан бері көп нәрсе өзгеріп кетті ғой, – деді донья Леонор.

	Дон Иегуда алдын орай сөйледі.

	– Әрине, құр қол бару лайықсыз.

	– Сонда оған не ұсынбақшысың? – деп сұрады донья Леонор.

	– Дау туғызып жүрген сюзерендік праводан бас тартуға дон Альфонсоны көндіруге болмас па екен, – деді Иегуда қорғалай сөйлеп.

	– Кастилияның сюзерендік правосы бар екені даусыз, – деп донья Леонор салқын жауап қатты. – Одан соғыстын өзі артық! – деді, сөйтті де Иегуданы жиренішті көзбен бастан аяқ шолып өтті. Иегуда енді ғана түсінді: король мен мына қатын бір сайдың топырағынан жаралған екен. Түкке тұрмайтын ерсерілік бос лауазымға, қолы жетпес атаққа күлкі боп таласудан бұл да бас тартқысы келмейді. Жағдайды жан– жақты ойластырып салмақтауды саудагерлік деп ұғады.

	Ақырында мейірі түсіп, Иегуданы қабылдағанда, дон Альфонсо кекете сөйледі.

	– Міне, сен эскривано, Сараго пен Тулузада жан аямай еңбектендің, келісім-шартын жасаудың кулықсұмдығын ойлаумен болдың. Соларыңның түкке тұрмайтындығына енді көзің жеткен шығар? Сен маған бақыт әкелмедің, дон Иегуда. Ең болмаса, бір пайдаң тисін, ақша керек болады-ау деп қорқамын.

	Дон Альфонсо ерсерілерді кеңеске шақырды. Ол соғыс жайын жақсы білетін. Сол өнерін Арагонға көрсеткісі келеді. Қай жағынан болса да Арагонның басым екеніне көзі жетеді, бірақ жұлдызым оңынан туғалы тұр дегенге кәміл сенеді. Бұл әлі ерсері, әрі христианин, сондықтан тағдырын құдіреті күшті құдайдың қолына тапсырады, Кастилияның королі Альфонсоның өлуіне құдайдың жол беруі мүмкін емес.

	Соған сенгені үшін де дон Альфонсоға Құдай жақсылық етеді. Арагонның королі дон Альфонсо-Раймундес Провансты жеңген қуанышы үстінде күш-қуаты мол кезде елу жеті жасында аяқ астынан қайтыс болды. Құдай оны жүректен атқан екен, сондықтан мына немере інісіне зиянын тигізе алмай кетіпті.

	Дон Альфонсоның жағдайы жақсарып сала берді, қуанышты өзгерістер пайда болды. Арагон тағының мұрагері он жеті жасар инфант дон Педро әкесіне ұқсамайтын. Дон Альфонсо-Раймундес саясатты шебер жүргізе отырып, корольдігінің жерін едәуір кеңейтті, айласын асырып Прованстан жер алды, оған билік жүргізу правосына ие болды, жеңетіндігіне көзі жеткенде ғана соғыс күшін пайдаланады; грандтарының қалтасын қағу керек болғанда немесе олардың өзін пайдаланғысы келгенде алдында кішіреюден ұялған жоқ. Мұндай айлакерлік саясат жүргізуді жас дон Педро екі жүзділік деп қарады, оны ерсеріге лайық көрмеді. Кастилияда король боп отырған немере ағасын, көптеген жастар сияқты, ол да нағыз христиан ерсерісінің өзі деп танып, тап сондай болуды армандады. Ол жігіт Кастилияға соғыс ашады деп енді қауіптенбеуге болады.

	– Құдайдың өзі мені қолдайды, – деді дон Альфонсо королеваға салтанатты түрмен ерекше бір шаттыққа бөлене сөйлеп. Ал Иегудаға: – Міне, көрдің бе енді? – деп мақтанды.

	Оның шалқи шаттанған жүзіне күлімдемей қарап, донья Леонор бірге қуанды. Ол Кастилия мен Арагонның берік одақ болуын қашанда шын жүректен қалайтын, Кастилияның сюзерендік правоға ие болуын көздегенімен, оның жаңадан жанжал туғызбауына бар күшін салушы еді.

	Ата-анасының саясатқа жүйріктігі бұған да жұққан, Кастилия жалғыз өзі жеке тұрып еш уақытта ізгі Рим империясындай немесе Англия мен Франциядай құдіретті мемлекет бола алмайтынын түсінеді. Бұрын Кастилия мен Арагон бірге болған, екі елдің тәжін қоса киген монарх бүкіл Испанияның императорымын деуге де толық құқылы. Альфонсо-Раймундес пен Альфонсоның арасындағы кереғарлық мұны талай жылдан бері қынжылтып келді. Донья Леонор осы жанжалды басып, екі елдің арасын жымдастыруды көздейтін. Оған толық мүмкіндік бар еді. Донья Леонор корольге тәж мұрагері болатын ұл туып бермеді, оның есесіне үш қыз бала – инфанта – тапты. Солардың үлкені – он үш жасар Беренгелаға үйленген жігіт Кастилия тағы– ның мұрагерімен деп үміттенуіне болады. Сол инфантаны Арагон тағының мұрагеріне атастырып қойғысы келген, сонда екі елді басқару тізгіне тағы да бір ғана әміршінің қолына көшер еді, бірақ екі корольдің бір-бірін жек көруі осы құдалыққа қырсығын тигізді. Міне, сол қырсық, енді кетті, инфанта мен жас Педроны атас– тырып қоюға ешкім бөгет ете алмайды, король Альфонсоны пір тұтатын Педроны қайын атасының сюзерендік құқығын мойын– дауға көндіруге болады, өйткені бәрі бір оның орнын өзі басады.

	Сәл шыдамсыздағанымен дон Альфонсо королеваның жоспарын сыпайгершілікпен тыңдады.

	– Табылған ақыл мынауың, дұрыс тауыпсың, ақылдым менің, – деді ол. – Бірақ әлі уақыт жеткілікті, бала осы күнге дейін ерсері атағын алған жоқ. Альфонсо-Раймундес ағамыз маған осыны істе деп өтініш айтуға баспады. Менің ойымша, әуелі дон Педроны осында шақырайық, мен оған семсер тапсырып, ерсерілікке өткізейін. Қалғаны ар жағында өзінен істеле жатады.

	Осы шешімге тоқтағаннан кейін дон Альфонсо-Раймундесті салтанатты түрде жерлеу рәсіміне қатысу үшін зайыбын ертіп король думандатып Сарагосқа жүріп кетті.

	Жас король дон Педро ойлаған жерден шықты, Кастилиядан келген Альфонсоға аса бір ізеттілікпен құрмет көрсетті. Донья Леонорды жер-көкке сыйғызбай мадақтады. Ақын атаулы шабыттана жырлаған әйелдің падишасы да осы, ерсерінің таза мазаббатына ғана иілетін қол жетпес ару да осы деп қарады.

	Донья Леонор дон Альфонсоның асықпа деген тілін алды. Дон Альфонсо екеуі Арагондағы жас жекжатымен жақынырақ болуды ойластырып жүргенін жалпылыма сөзбен тұспалдан қана сездіріп қойды. Оған сеніммен қарайтын жақын дос адам болып көрінуге тырысты, тіпті анасы сияқтанғандай ыңғай көрсетті. Тақ мұрагері боп отырған сымбатты жас жігіт мұны бірден түсіне қалды да, ұялып қып-қызыл боп кетті. Талай сыннан өткен аға ерсерімен туыстасу да оны қызықтырды, тіпті біріккен Испания елінің болашақ королінің тәжі басында тұрғандай сезінді. Ол донья Леонордың қолын сүйді де:

	– Менің бұл бақытымды жеткізе жырлауға ақынның да тілі жетпес, – деп жауап қатты.

	Мемлекеттік мәселелер жайы сөз болған жоқ, Кастилия мен Арагонның арасы туралы да ештеңе айтылмады. Оның есесіне дон Педроны ерсерілікке қабылдау жайлы сөз көбірек қозғалды. Ол он жетіге толыпты, нағыз дер кезі, оны таққа отырғызу салтанатынан бұрын ерсерілікке өткізіп алған дұрыс. Альфонсо бұл рәсімді Бургоста өткізуге шақырады. Сол жерде ол барлық сән-салтанатын жасап, оны ерсерілікке өз қолынан өткізбек, Испанияның ең құдіретті екі әміршісіне лайығы осы.

	Дон Педро мұны қуана-қуана қарсы алды.

	Бургоста үлкен дайындықтар жүріп жатты. Дон Альфонсо сарай төңірегіндегілердің бәрін сонда жіберді. Донья Леонор салтанатқа эскриваноның балаларын да шақыру керек деді; король бетін тыржитты, алайда, келісті.

	Ибн Эзраның үшеуін де салтанатқа шақырған хабарды Герольд Кастильоға жеткізгенде Иегуда шаттанып шалқып кетті. Көптеген қошеметшілерін ертіп, балаларымен бірге Бургосқа аттанды.

	Донья Леонордың қошеметшісі болып жүрген жас жігіт пен донья дон Гарсеран екеуі донья Ракель мен оның інісіне осынау көне қаланы көрсетпек болып ертіп шықты. Ерсерілерге тән нәрсенің бәріне құштар Аласар мұндағы Сид Компеодоға байланысты ескерткіштерге – оның қару-жарағына, қабырана, мінген атының сауытына ынтыға қарады.

	Салтанатты мерекеге дайындық баланы одан да бетер қызықтырды. Үлкен сайысқа қатысатын ерсерілердің гербті қалқандары ілініп қойылыпты. Арбалеттен ату жарысы болатыны да жарияланды. Өзінің мінсіз араб арбалетін мақтан ететін. Аласар жарысқа қатысуға бірден бел байлады. Айқасқа арналған өгіздердің қоршауда қамаулы тұрғанын көріп, баланың сәби көңілі шаттанып мәз боп қалды.

	Дон Педроның құрметіне арналған той король сарайында өткізілді, Кастилия елінің аты осы сарайдың Кастильо деген атынан шыққан. Ол архитектуралық жағынан ұстамды ескі үй болатын. Еденге кілем төсеп, сатыларға гүл шашып, қабырғаларға аңшылықты, соғысты бейнелейтін суреті бар масаты кілемдерді тұтыпты. Бұларды донья Леонор туған елі – Франциядан алғызған. Қаншама әлемештегенінің өзінде, тұнжыр сарай сәл ғана жадырай түскендей болыпты.

	Залдарға ұзын-ұзын үстелдер қойылыпты, аулада да ұзыннан ұзақ үстел жайылды. Арагонның тақ мұрагері өзінің әлһакимі дон Хосе Ибн Эзрамен бірге қорадағы үстелге отырғызды. Ол, әрине ең құрметті орын емес еді, бірақ мұндай көпшіліктің ішінде жұрттың бәрін атақ лауазымына қарай дәл орналастыру қиын болатын.

	Бургос қаласының ауа райы қатал келетіні ежелден мәлім, қазір осынау айының өзінде ауладағы қонақтардың бойы тоңазып берекесі қашты. Шоқ салған табалардың жылуы жеткіліксіз көрінді. Үйдің ішінде отырған әлдеқайда жақсы болатын еді дегенді түксие түнерген салқын ауа еврейдің екі әкімінің есіне салды да тұрды. Бірақ мұны олар бір-бірінен жасыруға тырысты, Кастилия мен Арагонның арасындағы достық қарым-қатынас көп жақсылық әкеледі, сауда-саттық, тауар алмасу жеңілдейді, экономика өркендейді дегенді сөз қылып екеуі қызу әңгімелесіп отыра берді. Әңгіме үстінде Иегуда қарсы жақта отырған қызына көз тастап қарап қояды, оның қасына ұсақ байлардан шыққан ақсүйек Арагон жігітін отырғызыпты, одан әлдеқайда артық жігітке де созса қолы жететенін мұның ақылды қызы түсінетіні анық, бірақ соның өзімен де, ол ойнап-күліп көңілді отыр. Шат– шадыман жасөспірімдердің ортасында отырған Аласар да әлденеді былдырақтап айтып жатыр.

	Дастарқан жиналғаннан кейін жұрттың бәрі сарайдың ішіне кірді. Іргені бойлай биікше сәкі жасалған екен, соның үстіндегі тапал жақтаудың арғы жағында әйелдер орналасыпты, еркектер олармен төменде түрегеп тұрып сөйлеседі. Донья Ракель екінші қатарда отыр екен, алдында отырғандардың тасасында кейде көрінбей қалады. Дон Гарсеран басқа серіктері де еврейдің ғажап ақылды қызы барын айтты, король оны көруге ынтыққандай болды. Гарсеран корольге донья Ракельді нұсқап көрсеткенде екеуі едәуір алыста тұрған, соған қарамастан корольдің қырағы көзі бір шолып өткенде-ақ қыздың сұлулығын байқап қалды. Екі көзі жәудіреп, қою қара шашы қанатын жая төгіліп көмкеріп тұрған торы жүзі мүлде жас балаға ұқсайтын сияқтанды. Жалаңаш мойыны үлбіреп, ашық омырауынан қыз кеудесі көрінеді.

	– Иә, жаман емес екен, – деді Альфонсо.

	Шаруаны жақсы білетін донья Леонор дон Иегудаға мәртебесіне лайық құрмет көрсетілмей жатқанын айтты. Қызметшісін жіберіп оны шақыртып алды да, сыпайгершілік жолымен бірнеше сауал қойып, той-думан қызықты ма, дұрыс күтіп жатыр ма дегенді сұрады, балаларымен таныстыруды өтінді.

	Донья Ракель таңырқағандай королеваның бетіне қадала қарады, королеваның алдында еврей қызының именбегені донья Леонордың қытығына тигендей болды. Үстіндегі жасыл атлас көйлек, белін қынаған қорсажының шілтері жас қыздың киюіне лайықсыз қымбат дүние көрінді. Бірақ донья Леонор бұл тойда үй иесі, сондықтан ол сыпайгершілік жолын сақтап, сыр білдірмей жылы ұшырады, оның үстіне дон Альфонсо қол астындағы лауа– зым иесінің балаларына бір-екі ауыз жылы сөз айт деген ишарат білдірді.

	Король тіл қатқанда, жасөспірім Аласар қысылып қып-қызыл боп кетті. Дон Альфонсоны ол асқан батыр тұлға деп түсінетін. Корольге балалық сезіммен қызыға қарап, алдағы ерсерілер сайысына оның қатысатын, қатыспайтындығын сұрады, өзінің арбалаттен мергендік жарысына қатысатынын айтты.

	– Менің арбалетімді Севильяның атақты ұстасы Ибн Ихад өзі жасаған, – деп мақтаныш сезіммен хабарлады. – Көрерсің, әміршім, сенің ерсерілеріңе менен озу оңай болмайды.

	Дон Альфонсоға бала қызық көрінді: аумаған атаққұмар намысқой әкесі.

	Донья Ракельмен сөйлесу онша оңай болған жоқ. Әншейінгі сұрау, жауап түрінде латынша бір-екі ауыз тіл қатысты. Ракель үлкен көгілдір сұрғылт көзімен, корольдің бетіне сабырлы түрмен сынай қарап қалыпты. Қыздың именбей еркін тұрғаны, королеваға ұнамаған сияқты, бұған да ұнамай қалды. Не айтарын білмей ол:

	– Менің жонглерлерімнің өлеңіне түсінесің бе? – деп Донья Ракель бүркемелемей, турасын айтып салды.

	– Көпшілігін ұғамын, бірақ тұрпайы латын тілі түгел түсінікті бола бермейді.

	Әдетте, халықтың ауызекті тілін “тұрпайы латын тілі” деп атайтын. Сірә, жатжерлік қыз ешкімнің намысына тиейін деп ойламаса керек. Алайда, Альфонсо халқының ана тіліне шаң жұқтырғысы келмей, қызды тойтарып тастады.

	– Біз оны, оны кастиль тілі дейміз. Жүз мыңдаған адал жанды адамдар, менің қол астымдағы халық түгел дерлік осы тілде сөйледі.

	Осыны айтар-айтпаста ол тым қатты кеттім білем, тәлім берген тәрбиешідей аса нығарлап жібердім бе деп қалды да, сөз арнасын басқа жаққа бұрды.

	– Кастилия елінің аты Кастильоның атынан шыққан. Граф Фернан Гонсалес осы қамалдан аттанып, елді жаулап алған. Саған менің осы ғимарат сарайым ұнай ма?

	Донья Ракель айтар жауабын ойланғанша, ол тағы да сөйлеп кетті; бұл жолы арабша айтты.

	– Бұл өте ескі үй, бұған байланысты оқиғалар көп.

	Ойындағысын ашық айтуға дағдыланған донья Ракель:

	– Енді түсіндім, әміршім, мұның саған неге ұнайтынын, – деп салды.

	Дон Альфонсо жауабын жақтырмай қалды, оның атақты сарайы өткен күндердің оқиғасына байланысы бар кісіге ғана ұнауға тиісті ме екен? Ол ащы сөзбен шағып алғысы келіп тұрды. Бірақ донья Ракель мұның қонағы, оның үстіне еврейдің қызын сыпайгершілікке үйретіп жату бұған лайық емес. Ол басқа сөзге кірісті.

	Эскриваноның баласы екеніне қарамастан, жасөспірім еврей Аласарды арбалетші мергендер жарысына дон Манрикенің араласып тілек етуі бойынша ғана әрең дегенде жіберген. Ол екінші бәйге алды. Ақкөңіл, ашық баланың шаттыққа бөленгенін, бәйгені алғанда алақайлап қуанғанын, әттеген-ай бірінші бәйге болмады– ау деп өкінгенін, шынында да, Бургоста жоқ арбалетін мақтан еткенін көріп, жарысқа қатысушылардың бәрі оны ұнатып қалды.

	Король оны құттықтады. Аласар оған қатты қуанды, бірақ ойланып әлденеге қиналғандай болады. Ол екі ойлы боп тұр екен. Кенет қолындағы арбалетін корольге ұсынды да:

	– Әміршім, ұнатсаң ал мынаны, мен саған сыйладым, – деді.

	Альфонсо таңырқағандай болды. Бала әкесіне тартпаған екен, мүлде басқа, оны ақша да, дүние де қызықтырмайды; ерсеріге тән негізгі қасиеттердің бірі дарқандық болса, сол мұның бойында сөзсіз бар.

	– Жарайсың, жігіт-ақ екенсің, дон Аласар, – деп мақтады ол.

	Бала еркін сезініп, шешіліп сөйлеп кетті.

	– Біліп ал, әміршім, мергендер жарысында озу маған онша қиын болған жоқ. Мен арбалеттен атуға бес жасымнан бері жаттығып келемін. Мерген еместерді мұсылмандар ерсері батырларының қатарына алмайды.

	– Шынында да, соны талап ете ме? – деп сұрады дон Альфонсо.

	– Әрине, әміршім, – деді де ол мұсылман батырларының бойында болуға тиісті он түрлі қасиетті араб тілінде жаттаған қалпында зуылдап айтып берді. – Ерсері – батыр ештеңеден қорықпайтын жаужүрек, әрі қайырымды, сыпайы, әдепті келсін, ақындық, шешендік дарыны, мықты денсаулығы, мол күші болсын, атқа шабуды, атпа найза лақтыруды, семсермен сайысуды, арбалеттен атуды жақсы меңгерген болсын.

	Поэзияға, шешендікке шорқақтығын ескеріп, дон Альфонсо өзін мұсылман батырларының қатарына алынуға жарамайтын шығармын деп ойлады.

	Үшінші күн өгізбен айқас ойындарына арналды. Айқасқа ең білікті грандтардың ғана шығуына руқсат етілді. Тарагонның епископы Евсевийді өгіз ауыр жарақаттап тастағаннан бері дін иелерінің өгізбен айқасқа шығуына тыйым салынған. Ерсері өнерінің осы саласында шеберлігін көрсеткісі келген архиепископ дон Мартин соған қатты өкініп қалды.

	Ойынды қызықтап, дон Альфонсо мен королева ең білікті мырзалардың ортасында трубунада отырған. Корольдің көңіл күйі жақсы, адам мен өгіздің айқасы еліктіріп әкетіп барады.

	Басқа трибуналар мен көрші үйлердің балкондарында сән түзеп әйелдер отыр. Донья Ракель солардың ішінде. Ол тағы да артта, біреулердің тасасында қалыпты, әйтсе де дон Альфонсоның қырағы көзі оны іздеп тапты. Байқауынша, қыз кейде алаңдағы шайқасты былай қойып, анда-санда бұған көз тастайтын сияқты. Сарайды ұнатпайтындығын бетке айтып салғаны есіне түсе кетті; жап-жас қыз, сірә, әкесіне тартқан кесір болса керек. Кенет дон Альфонсоның ойынға қатысқысы келіп кетті. Арбалетін сыйлаған сүйкімді балаға өнерін көрсетуі керек қой, мұны пір тұтатын Арагондық жас туысынын да сенімін ақтайтындай ерлік көрсеткен жөн. Әрине, бұл да өгізді ызаландырып, соның шабуылына төтеп береді.

	Дон Манрике Құдайдың қалаулы ұлы өзін бет алды қауіп– қатерге тоса бермеуі керек деп зар қақсады. Донья Леонор мұндай ақылсыз қылықтан бас тартуын жік-жапар боп өтінді. Дон Родриго Альфонсо алтыншыдан бастап испан корольдері өгізбен айқасқа шықпағанын есіне салды. Архиепископ дон Мартин өзінің де айқасқа шықпай шыдауға мәжбүр боп отырғанын айтты. Алайда, дон Альфонсо қалжыңдай жауап беріп, ешқайсысының сөзіне құлақ аспады.

	Ол сыртындағы король киімін шешіп тастап, үстіне кіреуке киді. Кенет керней алаңды басына көтерді, артынша герольд– жаршы: “Келесі өгізбен шайқасатын Толедо мен Кастилияның құдай берген королі дон Альфонсо!” деп жар салды.

	Альфонсо алаңға салт шыға келді, сымбатты көз тартады, ауыр сауыт кимепті, үстінде жеңіл кіреуке ғана бар, мойыны, беті ашық, басындағы дулығаның астынан бұйраланған жирен шашы көрінеді. Ол өзі аттың құлағында ойнайтын; астындағы аты да оның дегенін қимылынан ұғып ойқастап келеді. Бар өнерін салғанына қарамастан, оның алғашқы үш рет сілтеген атпа найзасы мүлт кетті, тіпті үшінші ретте өзіне қатер төнгені сонша, көрермен халық “аһ” – деп қалды. Бірақ Альфонсо тез тізгінін тартып, жалт бұрылып үлгірді. “Сенің құрметіне, донья Леонор!” – деп айғай салды да, төртінші найзаны дәл қадады.

	Кешке ваннаға түсіп жатқанда Ракель осының бәрін асыраушы анасы Саадқа баяндады.

	– Анау Альфонсо шынында да ер екен, оқиға теңіз шарлаған саудагер Ахмет жайындағы ертегідегі сияқты, жалғыз көзді диюдің үстіне кіріп барған Ахметтің шайқасынан аумайды. Өгізбен айқас маған ұнамайды, біздің Севильяда соған тыйым салғаны қандай жақсы болған! Христиандарға бұл керек те шығар; олардың королі буырқанған асау өгізге қарсы ұмтылғанда, зәрез ұшады. Соңғы найзаны сілтер алдында ол ерінін жыбырлатты, мен оны анық байқап қалдым. Саудагер Ахмет диюдің үстіне кіріп барарда, алдымен Құранның бірінші Сүресін оқыған, сірә, король де дұға оқыды ғой деймін. Оған да сол дұға жәрдем етті. Ол өзі таңның қызғылт шапағындай тамаша көрінді, өгіз құлап түскенде қуанғаны қандай! Альфонсо ержүрек екен. Бірақ шын мәнісіндегі ерсері емес. Ерсері батырға тән қасиеттердің кейбіреуі жетпейді. Ол сөзге шешен емес, әрі поэзияны түсінбейді. Әйтпесе оған көне заманның тұнжыр ғимараты ұнамас еді.

	Дон Альфонсо мен Донья Леонор мереке күндеріндегі қуанышты, шаттықты бұзбау үшін даулы мәселелерді шешуді қоя тұруға ұйғарған. Сондықтан екі жасты атастыру, Арагонның вассалдығын мойындауға ант бергізу сөз болған жоқ.

	Бір аптаға созылған той-думан аяқталды. Міне, енді “семсермен соғу” деп аталатын күткен күн де жетті, дон Педроны семсермен соғып қалып, оның ерсерілікке өткенін жариялайтын күн.

	Тақ мұрагері жас жігіт дәстүр бойынша таңертең жуынып тазару рәсімін орындады. Дін иелерінен екі кісі оны екі жақтап киіндірді. Сырт киімі қып-қызыл қан түстес: ерсері шіркеуді, құдай орнатқан тәртіпті қорғап дұшпанның қызыл қанын төгуі керек; аяғындағы башмағы күрең; жер қойнына бармас жан жоқ, өлгеннің бетін жабатын топырақ түстес; белбеуі аппақ, арын кіршіксіз таза ұстауға беретін антты меңзейді.

	Жолына райхан гүлі шашылған көшені бойлап тақ мұрагері Сантьяго шіркеуіне келе жатқанда, барлық шіркеулердің қоңырауы соғылды. Сантьягода оны дон Альфонсо Арагон мен Кастиялияның қошаметтеуші грандтары мен бикештерінің ортасында күтіп тұрған. Көңілі алып ұшып толқып келе жатқан дон Педроның басына жарақшылар дулыға, үстіне кіреуке кигізді, қолына үшкіл қалқан ұстатты, демек, енді оның өзін қорғайтын сауытсайманы бар деген сөз. Содан кейін беліне семсер байлады, демек енді оның шабуыл жасайтын қаруы да бар. Сән-салтанатты келісті екі қыз келіп, аяғына екі алтын шпор тақты, мұнысы оның салт мініп, шындықты, жақсылықты қорғауға аттануына болады дегенді меңзейді.

	Ендігі жерде дон Педро тізерлеп отырды, архиепископ дон Мартин жіңішке дауыспен дұға оқыды: “Аспандағы құдай, сен жердегі жауыздары жазалау үшін семсер сілтеуге бұйырдың, дұрыстықты қорғауға христиан ерсерілерін шақырдың, мынау отырған құлыңа кінәсіз жанға семсер сілтетпе, әділеттік пен өзің орнатқан тәртіпті қорғата көр”.

	Дон Альфонсо өзінің ерсерілікке өткен сәтін еске алды, мүлде бала жігіт кезі еді, ала бүлік бұзақыларға қарсы Толедоның көшесінде қырғын шайқастан кейін ерсерілікке өткен. Өту ресімі Толедо соборында, Сантьяго мүсінінің алдында болды. Сол ізгі әулие мұны ерсері еткен. Сенбейтіндер мұны семсермен салып қалған ізгі әулиенің өзі емес, шебер жасалған механизмдермен жабдықталған оның мүсіні деп сөз қылған көрінеді. Кім біледі, архиепископ айтқандай, сол бір салтанатты сәттің құрметі үшін тіпті тас мүсін ізгі әулиенің өзіне айналып кеткені де рас шығар. Кастилияның патша болғалы тұрған балдырғанын өз қолынан ерсерлікке өткізу үшін Сантьягоның әдейілеп келуі де ықтимал емес пе?

	Алдында тізе бүгіп жуасып отырған жас туысына дон Альфонсо жиренішпен есіркей қарады. Мұның жасында Альфонсо талай ерлікті бастан кешпеп пе еді? Көтеріліс жасамақ болған рикосомбрестер бұдан ант беруді талап еткен. Құдайдың рақымы түсіп, Кастилия мен Толедоның королі болып отырған бұл оларға балаға тән жіңішке дауыспен: “Жоқ, олай болмайды! Тізе бүк алдымда, оңбаған грандтар!” деп айғай салған. Аналар мұнымен соғыспақ та болды, бұған қарсы әскер шығарды, кәдімгідей жер қайысқан қалың қол Бұл сонда балалықты қойып, жаумен нағыз жауша айқасты. Алдында жас туысы Арагонның ақылсыз боз өкпе королі тізе бүгіп тұр. Егер озбыр грандтар бұдан бойына қорлық болатын ант беруді талап етіп: “Сенен күші басым боп отырған біз сені короліміз етіп сайлаймыз, бірақ біздің правомыз бен еркіндігімізге қол сұқпайсын, сені мен екі арамызға делдал қоямыз, оның билігі сенен артық болады. Сен осыған жоқ дейтін болсаң біз де жоқ дейміз дегенді айтса, сөйтіп sі nо, nо!” – деп шарт қоятын болса, бұл олармен тіресе алмайды; Арагонның барондары корольсымақтардың талайын осыған көндірген. Мынадай корольсымаққа алдымен инфантасын, келешекте тәж бен тағын қоса бергелі отырғаны Альфонсоның үлкен жан ашырлық көрсеткендігінен ғана. Оның есесіне талап ететіні тіпті аз: өле-өлгенше Испанияда мұның сюзерендік правосы барын мойындауы ғана.

	Енді дон Педро шын көңілден ерсерінің антын берді: “Кінәсызға семсер сілтемеске, ондайлардың правосы мен құдай тағала орнатқан тәртіпті қорғауға уәде етемін!” Ол семсермен арқадан соғып жіберуді күтіп, басын иді, бұл соққы оның жанын жуасытып, әрі рухын аспанға көтеріп, ерсерілік антын мәңгі баянды етуге тиіс.

	Соққы сарт ете қалды. Дон Альфонсо жалаң семсердің жалпақ жағымен жауырын ортадан салып жіберген, онша қатты ұрған жоқ, алайда, кіреукенің астындағы арқасына бататындай етіп ұрды.

	Дон Педро еріксіз қиқаз ете қалды. Ол басын көтерді де, енді түрегелетіндей ыңғай көрсетті. Дон Альфонсо оны тоқтатып:

	– Жоқ, інім, әлі ерте! – деді. – Ерсерілікке өткізуді тәуелділік антымен жалғастырайық. Жалауды әкел маған! – деп ол әмір берді. Жалау әкелгенше ол оң қолының биялайын шешті. Содан кейін Кастилия туын сол қолында ұстап тұрып: – Сенің тілегің бойынша, Арагондық інім дон Педро, мен сені вассалым деп қабылдаймын, шақырсаң, сені қорғауға айнымас уәде беремін. Болсын солай, Құдай маған жар болсын.

	Ол онша қатты айғайлап айтқан жоқ, бірақ ширақ дауысы шіркеудің ішіндегі тына қалған жұртқа анық естіліп тұрды. Ерсерілікке бағыштау үстінде жанын жуасытып, рухын аспанға көтеретін салтанатты рәсімнің әсерінен айыға алмай, әлі де толғанып тұрған жас дон Педро ие болып жатқанын да анық байыптай алмай қалды. Донья Леонор оның инфантаға үйленуі болатыны, содан кейін Кастилия тағына отыруға мүмкіндік туатынын сездіріп қызықтырып қойған. Қызықтырды ғана емес, тіпті уәде еткендей болған жоқ па еді? Ендеше, вассалдықты мойындататын екінші ант неменеге керек? Анттың сөзін қайталаймын деп мойыныма міндет жүктеп алар болсам қайтем? Бірақ күмәндану, сенімсіздік білдіру орынды бола қояр ма екен? Өйткені жаңа ғана ерсеріше елгезек болуға уәде берді ғой, – соны алғашқы сәттің өзінде-ақ бұзбақшы ма? Бұл – жас ерсері, аға алдында тізе бүгіп тұр, аға ерсері өктем дауыспен бұдан талап ете сөйледі.

	– Сен дон Педро, керегінде мен шақырсам, Құдайдан қорқып, маған адал қызмет етуге уәде бер, сол үшін менің мына қолымды сүй! – деді де Альфонсо тізе бүккен жас жігітке қолын ұсынады.

	Шіркеудің ішінде тылсым тыныштық орнай қалыпты. Арагон барондары төбесінен жай түскендей жым-жырт үнсіз тұр. Бір ұрпақтың дәуірінен астам уақыттың ішінде Арагон вассалдықтың тауқыметін тартып көрген емес-ті. Неге олардың жас әміршісі намысқа тиетіндей ант береді? Әлде қалыздықты атастыру мәселесі шешіліп, екі жақ грамота алысты ма екен? Дон Педро әлі де тізерлеген қалпында қалыпты, дон Альфонсо қолын созған бойы тұр. Артқы жақтағылар көргісі келіп, көз жазбай аяғын ұшынан басып көтеріле түсті.

	Міне, ғажап! Арагонның жас королі сол қолына Кастилияның туын ұстаған адамның оң қолын сүйді. Аңау сыңар биялайын ұсынып еді, арагондық жігіт оны алды.

	Аздан кейін шіркеудегі еңсені басқан қара көлеңкеден жарыққа, кеңшілікке шығып, Арагон сарайының үнсіз тұнжырай қалғаны ығай мен сығайларының ортасында келе жатып, дон Педро бос қиялдан айығып, енді ғана есін жиды, әлгіде не болғанын, өзінің не істеп қойғанын жаңа ғана байыптады. Бірақ соған бұл кінәлы ма? Оны істеген Альфонсо, ойда жоқта алдаусыратып қақпанға түсірді. Мұның құдайдай көретін адамды, ерсері атаулының шоқтығы ерсерілікке бағыштаудың ізгі рәсімін өзінің кулық-сұмдығына пайдаланып қалмақшы.

	Шіркеуде өткізілген рәсімнен кейін бүкіл халық ойынсауық, қызық думан өткізуге тиіс болатын. Соған ыңғайланып Кастилияның барондарының қошаметші тобы тізіліп сапқа тұрды. Бірақ дон Педро өзінің адамдарына:

	– Біз елге қайтамыз, мырзалар, кідірместен аттаныңдар! – деп әмір берді. – Не істейтінімізді астанаға оралған соң шешеміз.

	Сауыт-саймандарын саусылдата атқа қонған қошаметшілерін ертіп: жас король толедолықтарды адам деп көзге ілмей қоштаспастан Бургостан аттанып жүре берді.

	Әдетте сабырлық сақтайтын салмақты королеваның өзі де бұл жолы абыржып қалды. Екі елді одақтастырсам деген көкейкесті арманы біржолата күйреді. Сөйлесу, келісу арқылы оңай шешуге болатын нәрсені күшпен зорлап жүзеге асырамын деуі – батырлықтан, ерліктен туған қылық емес, бала сияқты қызбалықтан туған ақылсыздық.

	Бірақ оның ашу-ызасы көпке барған жоқ. Альфонсо ұзақ келіссөз жүргізіп мылжыңдасып жататын кісі емес. Ол жер бауырлап жыландай жорғаламай, қырандай қияға самғауға жаралған. Донья Леонордың өз әкесі ел басқарған ақылгөй, дана, ұлы король бола тұрса да, кейде ол да ашу-ызаға булығып қалатын; бірде өзін-өзі ұстай алмай қалғандағы ашулы сөздеріне қарап ерсерілер Кентербери соборының архиепископын өлтіріп жіберген, тіпті оның ақыры насырға шабатынын да ойламапты.

	Дон Манрике мен дон Иегуда королеваның қабылдауын өтінді. Донья Леонор оларды қабылдады.

	Иегуданың ызасы қайнап кетіпті. Оның соншалық төзімділік көрсетіп, соншалықты қиыншылықпен әрең деп жөндеген нәрсесін король ақымақ солдатқа ғана лайық шоштаңдаған қылығымен тағы да тас-талқан қып қиратты. Дон Манрике де қатты наразы екен. Алайда, донья Леонор олардын дон Альфонсоға деген ренішін королеваға лайықты салқын сабырлылықпен тойтарды. Бәріне де кінәлі дон Педро, ол әдептен аттап Бургостан аттанып кетті, сондықтан ғана арадағы жаңсақтықты түсінісуге мүмкіндік болмай қалды.

	Дон Манрикенің ойынша, әрине, оның Бургоста қала тұрғыны сыпайгершілік болар еді. Амал не, әдептілікті біле бермейтін жас жігіт Арагонның королі болып отыр. Енді ол Гутьере до Кастроны вассалы етіп алады. Тәңір есіркеп, Кастилиядан бетін аулаққа салған соғыс ендігі жерде болмай қоймайды.

	Иегуда саясатқа көшті.

	– Алайда, арадағы өкпе-ренішті сыпайылап басуға әрекет жасап көрсе қайтеді? – деді ол. Донья Леонор үндемеген соң, Иегуда тағы да сөзін жалғастыра түсті. – Арагонның жас королі қателескенін, ашу шақыратындай ештеңенің болмағанын айтып, оны ақылға көндіре алатын адам жалғыз өзіңсің, ханым.

	Донья Леонор сәл ойланып қалды.

	– Оған жолдайтын хатты жазуға көмектесесіңдер ме? – деп сұрады ол.

	Дон Иегуда жасқанғандай сақтана сөйледі.

	– Хат жолдау жеткіліксіз бола ма деп қорқамын.

	Донья Леонор таңырқағандай боп қабағын көтере түсті.

	– Сонда немене, Сарагосқа мен өзім баруым керек пе? – деп сұрады ол.

	Дон Манрике Иегуданың сөзін құптады.

	– Басқа мүмкіндік жоқ, – деді ол.

	Донья Леонор тәкаппар асқақ түрмен үнсіз отырып қалды. Ақыл жеңбей, тәкаппарлық басым түсер ме екен деп Иегуда қауіптенді иледі. Бірақ донья Леонор аздан соң:

	– Мен ойланайын, Кастилияның намысына кір келтірмей не істеуге болатынын, – деп уәде берді.

	Дон Альфонсоға ол ештеңе де айтпады, кінәлаған да жоқ, өзі қашан сөз бастар екен деп күтті. Кешікпей дон Альфонсо өзі-ақ мұнын шаға бастады.

	– Жұрттың бәріне не болған, білмей-ақ қойдым. Мені бір есалаң деп ұғады ғой деймін. Немене, анау боз өкпенің қашып кеткеніне мен кінәлімін бе? Әкесінің дұрыс тәрбие бере аламағандығын салдары.

	– Әдептен аттады деп ренжи берудің керегі болмас, жастықтың әсері ғой, – деп донья Леонор жұбата сөйледі.

	– Сен қашан да осындай мейірімдісің, донья Леонор, – деді ол.

	– Бұл жерде, сірә, менен де кінә болды білем, – деді донья Леонор. – Ант туралы онымен алдын ала сөйлесіп қоюым керек еді. Сол қатемді түзеп көрсем қайтеді? Сарагосқа барып, ренішін тарқатып қайтсам қалай болар екен?

	Альфонсо таңырқаған түрмен жұбайының бетіне қарады.

	– Сол сияқты боз өкпенің алдында тым бас иіп кеткен сияқты болмаймыз ба? – деп сұрады ол.

	– Не десең де ол Арагонның королі емес пе, – деп жауап қатты донья Леонор. – Біз оған әзіміздің инфантаны бермек болдық қой.

	Альфонсо сәл қынжылған сияқтанды, алайда, лезде бойы жеңілдеп сала берді. Леонордай жұбайы болғаны қандай тамаша! Арадағы керіс-тартысты айғай-шусыз тыныштандырмақшы. Ол ризалық білдіре сөйледі.

	– Турасын былай қойып, қулыққа жүгінетін біздің заманда тап өзіздей королева керек. Мен бар болғаны ерсерімін, сол қалпымда қаламын. Шыдам деген менде жоқ. Менің мінезімді көтеру көп жағдайда саған оңай емес.

	Корольдің жас баладай шаттанып нұрға бөленген жүзі қарыздарлық сезімі мен ризашылығын сөзден артық жеткізіп тұрғандай.

	Арагонға аттанбас бұрын донья Леонор Иегудамен, дон Манрике де Ларамен ақылдасты. Үшеуі мынадай ұйғарымға келді: Кастилия Куэнкадан гарнизонын алып кетеді, екі жыл бойы де Кастро графствосының шекарасына әскер жібермеу міндетін мойнына алады; Арагон барон де Кастроның жаулық әрекеттеріне жол бермеу шараларын істеуге тиіс болады. Егер Гутьере дон Кастро өзін Арагонның вассалымын деп мойындайтын болса, Кастилия оған қарсылық көрсетпейді, бірақ баяғыдан көздеп келе жатқан ниетінен бас тартпайды. Кастилияның Арагонға сюзерендік правосы туралы мәселе сол қалпында қалады. Бургостағы салтанатты рәсім үстінде айтылғандар бұл жерде ештеңені өзгерте алмайды, өйткені Арагонға жәрдемдесіп, оны қорғау жөнінде Кастилияның мойнына алған міндеті сол қамқорлығы үшін Арагон оған жүз алтын мараведи төлеген күннен бастап қана заңды күшіне енеді, ал оны төлеуді талап етуді Кастилия әзірше қоя тұрады.

	Сарагоста жас король донья Леонорды асқан сыпайгершілікпен зор құрмет көрсетіп қабылдады. Алайда, Бургостағы оқиға шамына тиіп, көңілін қалдырғанын жасырған жоқ. Донья Леонор күйеуін ақтағысы келетіндей ыңғай көрсетпеуге тырысты, сөйтіп алыстан орағытты. Дон Альфонсо Севильямен бейбітшілік шартын тым ұзақ уақытқа жасасқанына қиналды, оны жасауға амалсыз көндірген қорғаншақ, қорқақ министрлер. Севилья түбіндегі шайқаста жеңілгенінің қарымтасын қайтарып, христиан әлемнің даңқын асырып, мұсылмандарды бір қирата соқсам-ау дегенді. Альфонсо арман етеді. Арагонмен одақтасатын болсақ, ол едәуір оңайға түсер еді, ондай бақытты одақты құру жап-жақын тұрған сияқты көрініп еді. Сондайда ерсеріге тән шыдамсыздығын көрсетіп, Альфонсо асығыстық жіберіп алды. Леонор екі монарх– тың екеуін де – Альфонсоны да, дон Педроны да кінәламайды. Донья Леонор әрі ана, әрі әйел екенін аңғартқандай пішінмен жас жігіттің бетіне егіле қарап қалыпты.

	Соншама сүйкімді, мейірбан әйелмен сөйлескенде, дон Педро жазықсыз жәбір көрген ерсеріге лайықты салқын байсалдылықты әрең сақтап отырды. Ол сөзінің түйінін айтты.

	– Менің арыма түскен дақты жайып-шуып жеңілдетіп отырсың, ару бикеш, сол үшін мен саған қарыздармын. Сенің ақылшы– кеңесшілерің менің адамдарыммен сөйлесіп келіссін.

	Донья Леонор қоштасарда дон Педроға патшалық құрған Кастилия сарайы мен Арагон сарайынан арасындағы байланыс бұдан да гөрі нығайтып туыстық одаққа айналады деп үміттене– тінін өткен жолғыдай тартымды жылы сөздермен тағы да жеткізді.

	– Мен сені құрметтеймін, ару бикеш, – деп жауап қатты дон Педро. – Алғаш рет сен маған күлімдеп қарағаныңда, жүрегім балқып, көкірегіме қуаныш толды. Қазір қыс түсті, бәрі де мұз боп қатып қалды. – Ол өзін-өзі зорлап тағы бір ауыз сөз қосты. – Тек саған бола мен әмір беремін. Дон Альфонсоға қарсы мен соғыс ашпай-ақ қоярмын. Бірақ құрылғалы тұрған одақты ол қиратты, мен онымен туыс та боләым келмейді, онымен бірге соғысқа да бармаймын.

	Донья Леонор Бургосқа оралды. Көп нәрсені тындырып қайтқанын дон Альфонсо мойындады; соғыстың беті аулаққа бұрылды!

	– Сеннен ақылды әйел жоқ, – деп мақтады Альфонсо – Королевам да сен, әйелім де сен.

	Үш қыз тауып берген әйелін дон Альфонсо бұл түні сонау алғаш рет төсекте бірге өткізген түндегідей бар ықыласымен жақсы көрді.





БЕСІНШІ ТАРАУ




	Мұсылмандар Иерусалимде бес жүз жылға жуық патшалық құрып тұрды, ақырында Бульондық Готфрид қаланы қайта жаулап алып, христиан дініндегі “Иерусалим корольдігін” құрды. Бірақ христиандардың үстемдігі бар болғаны сексен сегіз жылға ғана созылды, содан кейін Мұхаммедтің үмбеті қаланы қайтарып алды.

	Бұл жолы мұсылмандарды дінді құтқарушы – Саладдин – деп атанған Юсуф сұлтан бастап апарды, ол Сирия мен Египеттің сұлтаны болатын. Жауды жеңген шешуші шайқас Тивериада көлінің батысындағы Хаттин тауының етегінде болған. Мұсылман тарихшысы Имад ад-Дин бұл ұрысты көзімен көрген екен. Мұса Ибн Дәуіт екеуі дос-шар болатын, соған жазған хатында оқиғаның қызығын ежгей-тегжейлі баяндапты.

	“Жаудың сауыт киген батырлары ат үстінде тұрғанда алғызбайды, өйткені ұрысқа олар басынан аяғына дейін мұздай темір құрсанып шығады. Ал аттан құласа болды, өледі. Ұрыстың басында олар арыстандай айбатты еді, аяғында тоз-тоз боп, отарынан адасқан қойдай маңырап қала берді”.

	Кәпірлердің бірде-бірі тірі кеткен жоқ. Әуелде олар қырық бес мың еді, тірі қалғаны он бес мыңға да жетпейді, олар тұтқынға алынды. Иерусалимнің королі барлық графтарымен, әкімдерімен қоса түгел біздің қолға түсті. Тіпті шатырлардың арқаны жетпей қойды. Қырық-отыз адамды бір арқанмен байлағанын көрдім, жүзден астам жауды жалғыз жауынгердің күзетіп айдап келе жатқанын көрдім. Мұны көрген менің көзім – бақытты екен. Жаудың отыз мыңы қаза тапты, алайда, тұтқынға түскендердің қисапсыз көптігі сонша, біздің адамдар тұтқын ерсеріні бір пар кебіске де сатып жіберіп жатты. Соңғы жүз жылдан бері тұтқындардың құны мұншама арзан болған емес.

	Осынау христиан ерсерілері бірнеше сағат бұрын ғана сап түзеп келе жатқанда соншалықты салтанатты, соншалықты тәкаппар асқақ көрініп еді. Ендігі жерде граф, барон дегендері аңшының олжасына айналды, ерсерілердің еті арыстанға жем болды. Бостандықта жүрген басы асау тәкаппар жандардың аяқ, қолына темір бұғау салынды. Алланың ұлылығында сөз жоқ – Алла әкбар! Олар шындықты өтірік деді, Құранды жалған деді; енді, міне, аяққа басқысы келген ақиқаттың соққысына ұшырап, жалаңаш-жалпы күйінде басын жерге тұқыртып төмен қарап отырған сиқы мынау!

	Көзі көр, көкірегі соқыр ақымақтар ұрысқа өздерінің ең ізгі тұтатын қасиетті крестерін ала шығыпты; олардың Айса пайғамбары сол креске керіліп өлген ғой. Олардың крестері де енді біздің қолымызда.

	Шайқас аяқталған шақта, төңіректі көзбен шолайын деп Хаттин тауының басына шықтым. Олардың пайғамбары Айсаның атақты діни уағызды айтқан жері осы Хаттин тауы болатын. Мен биіктен ұрыс даласын көзбеп шолып қарағанымда, тәңірдің қарғысы атқан халыққа Алланың рақыметі жауған халықтың не істей алатынын көрдім. Домаланып бөлек қалған бас, шабылған қол, аяқ, борша– боршасы шыққан дене қиядан көрінеді, көз жетер жердің бәрінде қан жоса боп сұлап жатқан жаралылар мен қаптаған өліктер. Сонда Құранның: “Кәпірлер айтар сол шақта мен өлдім дер”, деген сөзі есіме түсті.

	Көргендерінің бәріне шаттанып тарихшы Имад ад-Дин осындайды көп жазыпты. Ақырында хатты былай деп аяқтапты:

	“Хош иісі аңқыған қайран жеңіс, қайран жеңіс!”

	Мұса хатты оқып шықты да іштей күйініп ренжіп қалды. Куфа жазуының әріптерімен айшықталған қабырғадағы көне нақыл сөздер жоғарыдан қарап: “Бейбітшіліктің бір мысқалы жеңістің тоннасынан қымбат” деп ескертіп тұрғандай болады. Мұсыл– мандардың талай ардагер азаматтары ғазауат соғысы кезінде осы бір нақыл сөз үшін дінсіз деп айыпталып жазықсыз құрбан боп кеткен. Соған қарамастан көптеген ақылгөй даналар бұл мәтелді аузынан тастамайтын; бұған хат жазып отырған досы Имадтың өзі де құштарлана мысалға келтіретін; бірде соны айтқаны үшін құдайшыл діндар бір дәруіш Имадты өлтіріп жібере жаздағаны да бар. Міне, енді жазып отырған хаты мынау!

	Иә, бәрі де Ұлы Кітапта айтылғандай екен-ау: цецер-га-ра адамда тумысынан жауыздықтың ұрығы тумысынан басым деген еді. Адам баласы қуғанды, түйрегенді, күйреткенді, өлтіргенді ұнатып тұрады; тіпті мұның Имад досы сияқты ақылгөй ғұлама да “жеңістің шарабына” мас болып елтіп қалыпты.

	Әттеген-ай, әттеген-ай! Соғыстың шарабына көптеген жұрт мас болатын кез жақын қалды-ау. Қазір Иерусалим мұсылмандардың қолына қайта көшкеннен кейін, христиан дінінің жоғарғы басшысы дін соғысын бастауға шақырмай тұрмайды; сондықтан жан түршігерлік көріністі Имад бейнелеген ұрыс даласы жалғыз осы болып қалмайды.

	Шынында да, солай боп шықты.

	Бұдан тоқсан жылға жуық бұрын мейлінше көп қан төгіп кресшілер әрең алған Иерусалим шаһары мұсылмандардың қолына қайта көшті деген хабар бүкіл христиан дініндегі әлемді ауыр қайғыға душар етті. Дінге сенушілердің бәрі құдайға жалбарынып дұға оқып, ауыз бекітті. Шіркеу князьдары шалқыған байлығымен көзге ұруды тоқтатты, өзіне-өзі қатал тежеу салып, өзгеге соны үлгі етті. Тіпті кардиналдар да ант беріп, бір кезде Құтқарушымыз жүрген жерді дінсіздер таптауын қойғанша атқа мінбей жаяу жүруге ұйғарды, одан да христиандардың қол астындағы елдерді ақтап жұртты мінәжат етуге, кек алуға шақырып, қайыр тілеп, күн көрген артық деді.

	Ізгі әулие әкей – Рим папасы жердің кіндігі боп, екінші ұжмақ боп есептелетін Иерусалимді босатып алу үшін жаңадан крес жорығына аттануға шақырды. Крес тағынамын дегеннің бәріне екі дүниенің рахаты басында болады деп иландырды, жеті жылға treuga gei – өзара соғысты қоя тұру керек деп жариялады.

	Ол үлкен адамгершіліктің үлгісін көрсетіп, Германияның королі мен Римнің императоры Фридрих пен өзінің арасында көптен келе жатқан талас-тартысты тоқтатты. Тир архиепископын өкіл етіп ағылшын, франк корольдеріне жіберіп, олардың өзара қырқысуын доғаруды өтінді. Португалияның, Леонның, Кастилияның, Наварраның, Арагонның корольдеріне кісі жыларлықтай хат жолдап, араларындағы кикілжіңді қойып, бауырласып бірігіп крес жорығына қатысуға шақырды; Ибери түбегіндегі Агарь ұрпағына қарсы, Африкадағы дінсіз Якуб әл-Мансұрға қарсы соғыс ашуды талап етті.

	Пападан келген үндеу хат барын архиепископ дон Альфонсоға айтты, король тақ төңірегіндегі жоғарғы әкімдердің кеңесін шақырды. Дон Иегуда ауырдым дегенді сылтау етіп, келмей қалды, онысы ақыл болды.

	Архиепископ қызбаланып қатты сөйледі, Испанияда крес жорығы басқа елдерден жарты мың жыл бұрын басталғанын атап айтты. Мұсылмандар бұл елдің тәніне індет боп жабысқан алғашқы сәттен-ақ қазіргі ел басқарушы жақсылардың бабалары христиан готтар қарсы күресті бастаған.

	– Біз сол ұлы да ізгі дәстүрді жалғастыруымыз керек, – деп шабыттанған дауыспен саңқ ете қалды ол. – Dеus vult – Құдай осыны тілейді” – деп кресшілердің жауынгерлік ұранымен аяқтады.

	Жайшылықта грандтар бұл ұранды қолдап өре түрегелген болар еді, тіпті жуас момақан дон Родригоға дейін бүйірлері қызып әрең шыдап отыр. Бірақ алдарында асу бермес асқар таудай бөгет жатқанын біледі. Бәрі де тұнжырап үнсіз отырып қалыпты.

	– Әлі есімде, – деді ақырында үнсіздікті бұзып қарт дон Манрике, – біз Андалусияға дүрсе қоя беріп, сонау теңіз жағасына дейін салып ұрып жетіп бардық; біздің әміршіміз король Куэнка мен Аларкос қамалын алғанда мен бірге болдым. Менің көкейкесті арманым – о дүниелік болғанша, діні жат жаумен тағы бір шайқасу. Бірақ біз бұлтара алмаймыз, Севильямен жасасқан бейбітшілік шарты бар, ол шартқа әміршіміз король қолын қойып, гербтің мөрін басқан.

	– Шарт дегенің түкке аспайтын бір жапырақ қағаз, – деп ашулана сөйлеп архиепископ қарсы шықты. – Сол қағазды өртеп жібер деп жендеттің қолына ұстата салса, корольді ешкім де сөкпейді. Сол шарт сенің қолыңды байлай алмайды, падишам! – деп ол корольге қарады. – Juramenlum contra ulilitatem ecclesiasticam prestitum non tenet – Шіркеуге кесірін тигізетін ант – ант болып есептелмейді. Грацианның декреталий жинағында осылай делінген.

	– Солай жазылғаны рас, – деп Каноник құптады да, сыпайгершілікпен басын иді – Бірақ мұсылмандар онымен есептескісі келмейді. Жасалған келісім шартының орындалуын талап етеді. Саладдин сұлтан қолына түскен тұтқындардың бәріне дерлік әдетте аяушылық көрсететін; Шатильон маркграфы берген антының шіркеу алдында да, Құдай алдында да дұрыс еместігін ескертіп, бейбітшілік шартын бұзғанда, сұлтан оны өлім жазасына бұйырған, осыны ұмытпаңдар, мырзалар. Батыс мұсылман– дарының халифы да Саладдиннің істегенін істейді, ой-пиғылы да содан аумайды. Біз Севильямен жасасқан бейбітшілік шартын бұзсақ, халиф теңізден өтіп Африкасынан осында келеді, әскерінің көптігінде қисап жоқ, шағылдың көшкен құмындай, оған құр ерлік пен өжеттіктің күші жетпейді. Егер падишамыз, король, шіркеу берген правоға сүйеніп, келісім-шартын бұзатын болса, одан шіркеуге пайда жоқ, қайта зияны тиеді.

	Дон Мартин осынау хатшысына ыза болып оқты көзімен қарайды: қашан да бірдеңені бықсытып былықтырады да отырады. Дон Родриго қаннен-қаперсіз сөзін жалғастыра берді.

	– Жүрегіңнің түбінде жатқанды оқи алатын құдай ізгі шаһарды аяққа таптағандардан кек алуды бәріміздің де аңсап отырғанымызды жақсы біледі, бірақ христиан халқының басындағы ауыртпалықты көбейте түспесін деп құдай бізге ақыл– ой берген.

	Дон Альфонсо қабағын шытып, әлденені ойланып қалыпты.

	– Маврлар Севильяға көмекке келеді, ол рас, – деді ол ақырында. – Бірақ мен де жалғыз болмаймын. Мен мұсылмандарға дүрсе қоя бергенде теңізден жағалауға түскен кресшілер маған көмекке келеді. Олар бұрын да талай көмектескен.

	– Кресшілер топ-топ болып біртіндеп келетін болады. – деді Манрике. – Олар халифтің жақсы ұйымдасқан тәртіпті қалың қолына төтеп бере алмайды.

	Король ақылға құлақ аспағаннан кейін, дон Манрике неге Кастилияның амалсыз қарап отыруға тиіс болатынын шын себебін түсіндіруге мәжбүр болды. Ол корольдің бетіне тура қарап, әр сөзін нақыштап баяу сөйледі.

	– Падишам, Арагондағы ағайынызнан көмек алатын болсаң ғана жеңістің төбесі көрінуі ықтимал, көмек болғанда, шын жүректен шыққан нағыз көмек. Ең керегі – дон Педро өз еркімен сенің қол астыңда шайқасатын болсын. Дара басшылық жоқ жерде біздің түбектің христиан әскерлері халифтің жойқын күшіне төтеп бере алмайды.

	Солай екенін дон Альфонсо іштей өзі де білетін. Сондықтан жауап қайтарған жоқ, мәжілісті таратып жіберді.

	Оңаша қалғанда кенет әлдеқандай бір өкініш сезімі өзегін өртеп жанын жеді. Бұл жақында отыз үшке толады, оның өзі бір адамның ғұмыры, соның ішінде шын мәнісіндегі ұлылыққа жататын бірде– бір істі істеудің реті келмепті. Мұның жасында Александр Македонский дүние жүзін жаулап алған. Қазір мұның жарқ етіп шыға келуіне мүмкіндік беретін бірден бір қайырлы сәт – крес жорығы; ал әлгілер сан қилы дәлелдер келтіріп, мұның атақ-даңққа бөленуіне, осы заманның Сид Компеадоры болуына бөгет жасағысы келеді.

	Бірақ бөгет етуіне бұл жол бермейді. Егер Арагонның боз өкпесі мұның туы астына келмейтін болса, онда жауды талқандауға бұл жалғыз өзі-ақ шығады. Құдайдың өзі мұны әлемнің батыс бөлігінің көсемі еткісі келіп отырғанда, сол бір ізгі правоны қолынан қағып түсіргісі келетіндердің аузын аштырмайды. Әрі-беріден соң Арагонның көмегінің де керегі жоқ, онсыз көмектесушілер табылады. Қол астына келетін кресшілер бұған бірнеше айға ғана керек болады, содан кейін, мейлі, ізгі жерді азат етуге кете берсін. Өз әскеріне қосымша тағы жиырма мың қол келіп қосылса, бұл бүкіл Андалусияны қиыр оңтүстікке дейін түгел жаулап алады, сөйтіп халиф әскерін жинап үлгіргенше Африканың жағалауына да барып түседі. Сонда Якуб әл-Мансұр өзінің шығыс шекарасын жалаңаштауға бара ала ма, жоқ па, соны жатпай, тұрмай ойланатын болады.

	Бірақ бұған ақша керек, кемінде жарты жылға созылатын жорыққа жететін ақша, көмекке келгендерге төлейтін ақша.

	Мұны ол Иегудаға айтты.

	Крес жорығында шақырған үндеу барын естігенде, Иегуда қатты тебіреніп кетті де, лезде бойын қайта жинап алды. Жұрт сескеніп қауіп илеген ұлы соғыс, міне, енді келіп те жетті, ислам дүниесі мен христиан елдерінің шекарасына қауіп-қатер тағы да төне бастады. Иегудаға Құдай ауыр міндет жүктегелі отыр. Өйткені

	Кастилия корольдігінің эскриваносы түбекте бейбітшіліктің сақталуына басқалардан гөрі әлдеқайда зор үлес қосуға тиіс.

	Ғұлама досы Мұсамен бұл тағы да ақылдаспай тұра алмады. Өмір бойы Мұса оәан: Сабыр ет, әуреленбе, өлшеп-пішіп салмақтаймын деп азапқа салма өзіңді, тағдырға мойын ұсын, тағдыр барда басқасы бос әурешілік, – деп құлағына құйып келген. Бірақ Иегуда есептемей, салмақтамай, әуреленбей тыныш отыра алмады. Король Арагонмен соғыса жаздағанда, бұл бар жанын салып, қолынан келген айла-тәсілінің бәрін қолданады, бүкіл елді көктей өтіп, сонау солтүстікке барды, одан оңтүстікке қайтты, содан солтүстікке қайта оралды, дау-дамайды басу үшін қаншама әуреленеді, қажет болғанда онысын бастан-аяқ қайта қайталады: есебі қате боп шыққанда, күйініп Құдайға налумен ғана болды. Мұса досына ұқсаған ақылгөй де қутыңдаған қулықшыл тағдыр мұның жамандық күткен жерінен ұлы жақсылықты лақ еткізіп қойын-қоншына толтыра салғалы тұр екен. Арагонмен арадағы ала ауыздықты баса алмадым деп жүргенде, сол ала ауыздық қазір дон Альфонсоның соғыс ашуына ырық бермей қолын байлап тұр. Иегуданың ақылмен, есеппен жүргізген шаралары былай қалып, дон Альфонсоның ақылсыз озбырлығынан туған қылығы түбектің халқына бейбітшілік пен бақыт әкелді.

	Севильядан кітап бастырушы, кітаппен сауда қылушы Хакам келді. Ол батыс әлемінің ең ірі кітап саудагері болатын, қарамағында хатқа жүйрік қырық адам мәнерлеп жазумен айналы– сатын, оның тамаша кітап дүкендерінде ғылымның әр саласына арналған кітаптардың орындары бөлек-бөлек болады. Дон Иегудаға ол Абдолла эмирдің сыйлығын тапсырды, – Әбуғали Ибн Синаның “Өмірбаян” атты еңбегінің өз қолымен жазған түпнұсқасы екен. Осыдан жүз елу жыл бұрын өлген Ибн Сина мұсылман әлемінің ұлы ойшылы болатын. Батыста Авиценна деген атпен мәлім. Оны христиан ғалымдары да зор құрмет тұтатын. Кітап сатушы Хакам әкелген манускрипт үшін заманында талай рет қан төгілген. Кардобаның бір халифі осы қолжазбаны алу үшін оның иесін өлтіріп, үрім-бұтағын түгел құртып жіберген. Эмирдің сыйлығына қуанғаннан Иегуданың есі шығып кетті. Ол жалма-жан Мұсаға қарай жүгірді; екеуі елпілдей қуанып, адамзаттың даныш– пан ғұламасы өз өмірінің деректерін кейінге ұрпаққа жеткізу үшін қалдырған жазуларына егіле қарады.

	Баспашы Хакамнан эмирдің сыйлықтан басқа ауызша айтып жіберген сәлемі де бар екен: Якуб әл-Мансұр халиф соғысқа дайындықты қазірдің өзінде бастады, Севилья шапқыншылыққа ұшырады деген алғашқы хабарды естісімен-ақ қалың қолды бастап теңізден өтіп түбекке келіп түседі; тек осы үшін ғана ол шығыстан Марокешке оралды депті. Бейбітшілікті сақтау Абдолла эмирдің өзіне қандай қымбат болса, Ибраһим досына да сондай қымбат шығар деп сенеді, сондықтан кәпірлердің короліне ескертіп, сақтандырып қойғаны дұрыс болар еді депті.

	Дон Альфонсоның алдында тұрғанда осының бәрі Иегуданың есіне түсті.

	– Ақыры келдің бе әйтеуір, эскривано, – деп сыпайылап қана шымши сөйлеп сәлемдесті король. – Сырқатың қалай, тәуір болдың ба? Мен шақырған тәж кеңесіне қатыса алмағанның өкінішті-ақ.

	– Бәрібір мен сол грандтар айтқанды айтар едім. Сенің эксриваноң болғандықтан мен бейтараптық сақтау керегін олардан да күштірек қорғауға тиіспін. Жақсылап ойлашы өзің, әміршім, қазір сен жұртты крес жорығына көтеретін болсаң қол астындағы әскерде болғанын өзің қаламайтын адамдар соңыңан ереді. Қаптаған қара тобыр әскеріңе кіріп алған соң олар әдеттегідей кресшілерге тиісті игіліктің бәрін түгел алады да отырады. Күн сайынғы ауыр еңбектің ауыртпалығын иығынан серпіп тастайды да, сені мен сенің барондарыңды асыраудың орнына өздері сенің есебіңнен күн көрушіге айналады. Елдің шаруашылығына бұл үлкен зиян.

	– Шаруашылыққа, шаруашылыққа! – деп мысқылдай күліп мырс етті Алфьонсо. – Есепшіл қорқак неме, құдай мен Кастилия королінің ар-намысын қорғау керек болып тұрғанда, шаруашылық деген не, соны неге түсінбейсің?

	ЬІзаланғанда дон Альфонсоның қауіпті екенін білсе де, дон Иегуда табан тіреп тұрып алды.

	– Құрметпен иіліп өтінемін, әміршім, айтқанымды теріс түсінбе. Мен сені соғысудан бас тартсын деп тұрғаным жоқ. Қайта сол соғысқа дайындал деп ақыл беріп тұрмын. Сөйтіп, қазірден бастап соғыс салығын жинауға кірісе беру керек, ол – папа жариялаған қосымша салық. Мен меморандум әзірлеп жатырмын, онда соғысты әлі бастамағаныңмен, сол салықтың көлемін көбейтуге праволы екеніңді дәлелдемекпін.

	Бұл ұсыныс жайын корольдің ойлануына уақыт беріп біраз үнсіз тұрды да, Иегуда қайта сөйлеп кетті:

	– Әзірше соғысқа араласпай тұрғаныңда, сенің қазынаңа басқа да кірістер түсіп жатады. Мұсылман шығысының елдерімен жүргізетін сауда тоқталып қалды. Христиан елдерінің ірі көпестері мен кеме ұстаушы байлары, Венециялықтар, Пезандықтар, Фландрия саудагерлері қазір шығыстан ештеңе әкелмейді. Жер шарының ең бай бөлігіндегі тауар қазір тек сенің ғана көпестерің арқылы келіп түседі, әміршім. Мұсылмандардан баяғысынша астық, мал, асыл тұқымды жылқы алғысы келетіндер болса, соның бәрі саған өтініш жасауға мәжбүр болады, әміршім. Мұсылмандардың өнерпаз шебер ұсталарының қолынан шыққан мінсіз сауыт-сайманы, үй шаруашылығының металдан жасалған құрал-жабдықтары керек болса, мұсылман елдерінен жібек, жұмсақ елтірі, піл сүйегі, алтын құм, інжу, маржан, дәрі-дәрмектік шөп, түрлі бояу, сыр, әйнек бұрынғысындай келіп тұрсын десе, христиан атаулылар сенің қол астыңдағы адамдарыңның арада делдал болуын өтінеді. Мұны да бір ойлап қой, әміршім. Соғыс кезінде басқа монархтардың қазынасы жадау тартады, сенің қазынаң молығып байып шығады. Басқалар титықтап әлсіреген кезде, соңғы шешуші соққыны Кастиялияның королі сен бер.

	Еврей нанымды сөйлеп тұр. Айтқандарына кісі қызыққандай, бірақ сонысының бәрі корольдің соғысқа деген ынтасын қоздыра түсті.

	– Ақша тап маған! – деп бұйырды ол Иегудаға. – Әзірше екі жүз мың! Мен соққыны қазір беремін, қазір дедім ғой, қазір! Қайдан тапсаң да ақша тап!

	Иегуданың өңі қашып боп-боз боп кетті.

	– Таба алмаймын, әміршім. Басқалар да тауып бере алмайды.

	Даңқын шығаруға жол бермей тұрған тағдырға да, өзінің дәрменсіздігіне де қатты ызаланып, дон Альфонсо бар ашуын Иегудадан алды.

	– Менің масқара болғаныма сен кінәлісің! – деп ол бұрқ сарқ етті! – Менің арыма дақ түсіретін бейбітшілік шартын да, еврейге тән толып жатқан қулық – сұмдықты да сен шығардып! Сен опасыз сатқынсың! Севильяның пайдасын ойлайсың, ондағы піштірілген достарыңа жақсылық істегің келеді. Мені соларға шапқыншылық жасап, айырылған атақ-даңқына қайта ие болады деп қорқасың. Сен опасыз сатқынсың!

	Бұрынғыдан да бетер өңі қашып құп-қу боп кеткен Иегуда үнсіз тұр.

	– Жоғал! – деп айғайлап жіберді оған король. – Кет көз алдымнан!

	Иегуданың корольге айтқан арнаулы қосымша салығы Саладдин ондығы деп аталатын. Саладдин сұлтанға қарсы ұлы крес жорығына қатыспайтын христиан елдерінің халқы ең болмаса ақшалай үлес қосатын болсын деп папа жарлық шығарған; ол үлес әркімнің тапқан табысының, барлық мал-мүлкінің оннан бірі көлемінде болуға тиіс.

	Кастилия королінің эскриваносы папаның жарлығына қуанып қалған. Ол, оның заң жүргізушілері – бәрі ақылдасып, король Альфонсоның қол астындағы жерден де Саладдин ондығын жинау керек деп ұйғарған. Өйткені біздің әміршіміз король Құдайдың құдыретімен бейтараптық сақтауға тиіс болып отыр, бірақ бұл уақытша бейтараптық, сондықтан король дін үшін ізгі соғысқа дайындалуы керек. Дайындалған ұзақ меморандумында Иегуда жағдайды осылай баяндаған.

	Дон Манрике меморандумды корольдің қолына ұстатты. Альфонсо оқып шықты.

	– Қалай ойлап тапқан, – деді ол тұнжырап ақырын дауыспен. – Иттің қулығында түп жоқ, мейлінше қу саудагер ит. Иттің баласы тапқысы келсе, табар еді керек ақшаны маған. Өзі неге келмеген? – деп сұрады король.

	Дон Манрике оған:

	– Менің байқауымша, сенің ашуыңа тағы тап болмайын деп қашқақтады ма деймін, – деп жауап қатты.

	– Соншалықты нәуетек екен-ау өзі, – деп сықақтай сөйледі дон Альфонсо.

	– Сен тым қатты кеткен болуың керек, падишам, – деп дон Манрике наразылығын сездірді.

	Король тым ақылсыз емес болатын, еврейдің ренжитіндей реті барын түсінді де, өзіне-өзі ыза болды. Бірақ бүкіл христиан әлемі ізгі соғысқа аттанып бара жатқанда тағдыр мұны байлап-матап ұстап қалып отырғаны мынау. Сонда мұның ашулануға, жазықсыз болса, біреуді жазғыруға қақысы жоқ па! Мына еврей сияқты ақылды адам осыны түсінуі керек еді ғой.

	Ол Иегудаға жолығуға желеу іздеді. Корольдігіне өзі қосқан Аларкос қамалын қайтадан жөндеуді көптен арман етіп жүретін. Өзінің эскриваносы Ибн Эзраның айтуына қарағанда, соған керекті ақша қазір бар сияқты. Король Иегуданы шақыруға кісі жіберді.

	Иегуда ренішін әлі ұмытпапты, Альфонсо шақырады дегенді естігенде, іштей кектене табалады. Мұнсыз қия баса алмайтынын король тез-ақ түсінген екен. Алайда, Иегуда өзінің кім екенін жақсы біледі, оның балағаттауын тағы естігісі келмейді. Сондықтан бара алмайтындығына иіліп кешірім өтінеді; сырқаттанып қалған жайы бар. Король іште бұрқ ете қалған ашуын тежеп, дон Манрике арқылы әмір берді. Аларкосты жөндеуге ақша тапсын деді, ақша болғанда көп ақша, төрт жүз мың алтын мараведи. Керек дегенін Эскривано сөз айтпастан қолмақол тауып берді, қамалды қайта салдырып, соғысқа дайындалып жатқанын әлем алдында дәлелдейтін шешімді құттықтап, корольге ізеттілікпен хат жолдады. Мына еврейін не деп ойларын король біле алмай қалды.

	Королевамен ақылдасуды жөн көріп, дон Альфонсоның Бургосқа барғысы келіп кетті. Баяғыда-ақ барып келуі керек еді. Донья Леоіюрдың Сарагосқа барып қайтқан сәтті сапарынан кейін бірге өткізген түннен бері аяғы ауырлап қалса керек. Бірақ Бургоста қазір бұралқы бөтен кісілер көп. Бургос бүкіл Еуропаның ең ізгі әулие тұтатын жері. Сантьяго де Компостелаға апаратын үлкен жолдың үстінде жатыр, барлық әскер осы арадан өтеді. Бұл жолмен жүретін тіузп етеушілер жайшылықтың өзінде де көп болатын, қазір олар, тіпті көбейіп кетті, өйткені шығысқа бара жатқан ерсерілердің бәрі ізгі әулиенің басына барып сыйына кетуге асығады. Солардың бірі Бургос арқылы өтеді, донья Леонорға соғып, ізет білдіреді; солармен жүзбе-жүз көрісуді ойлағанда, мұның жүрегі сыздап сала береді; аналардың бәрі соғысқа бара жатыр, бұл омалып үйде отыр.

	Бірақ ол мұң мен шерге, зерігу сезіміне бой алдырып сарайда тыныш отыра алмады. Жұмыс үстіне жұмыс ойлап табуға тырысты. Біресе онда, біресе мұнда шапқылады: бірде ол Калатраваға кетті, ондағы орденнің ерсерілері – мұның ең таңдаулы әскері, соған байқау жүргізбекші, бірде Аларкосқа аттанып, бекіністердің қалай жасалып жатқанын бақылады. Соғыс жайын достарымен ақылдасты, даңқ құмарлыққа негізделген жоспарын құрды.

	Басқа жұмыс таппаған шағында аңға шықты.

	Бірде аптаған ыстықта аңнан қайтып келе жатып, қасындағы жолдастары Гарсеран де Лара, Эстебан Ильянмен бірге Уэртедель– Рей иелігінде аз уақыт дамыл алмақ болды.

	Тахо өзенінің ирелеңдеген жағасындағы кең жерді алып, жасыл желектің саясында мүлігіп тұрған Уэртедель-Рей иелігінің ғимарат сарайы көп жері құлап қалған тас қорғанмен қоршаулы болатын. Ауланың биік қақпасы қаңқайып жеке-дара тұрып қалыпты, маңдайшасына арабтың әдеттегі сәлемі айшықты көне жазумен оюлап жазылыпты: “Алафина – кірген жанға тыныштығын берсін” – деп келген қонақты қарсы алып тұр. Қоршаудың арғы жағында шоқ бұталар, кішкентай тоғай, түрлі егіндік атыздары көрінеді; бір кезде шебер бағбандар сирек ұшырасатын сан түрлі гүлдер өсірген жерге қоректік дақылдар – көкөніс, капуста, шалқан отырғызылыпты. Бақтың ортасында аулақта оңаша тұрған жазғы жеңіл ғимарат қаңырап бос қалыпты, өзен жағасында қаңсып қайықтар жатыр.

	Серіктерімен бірге королы сарайдың қарсысындағы ағаштың түбінде отырған. Үйдің сыртқы сымбаты оған бір түрлі жат көрінеді, бастан-аяқ мұсылмандардың рухы аңқып тұрған сияқты. Өзен жағасындағы осынау қоңыр салқын саялы жерден қаланың әсем көркі сағымданып көрінеді екен. Осы арада ерте заманда да үй тұрыпты. Рим дәуірінде вилла салынған көрінеді, готтар оны қала сыртындағы жайлаужай есебінде пайдаланыпты, қазіргі қаңырап бос тұрған ғимаратты маврлардың королі Гелафре өзінің инфанта – мұрагер қызы Галианаға арнап салғызғанын дәлелдейтін күмәнсіз деректер бар. Содан бері бұл сарайды әлі күнге дейін Паласыо де Галиана деп атап келеді.

	Бұл күні тіпті осы араның өзінде де қапырық ыстық болды, күннің аптаған ыстығы өзен мен бақтың үстін басып тұншықтырып барады. Королы мен оның достары қалжырап, сөйлесуге де жарамай қалыпты.

	– Уэрта мен ойлағандай емес, едәуір үлкен екен, – деді дон Алыфонсо.

	Кенет көкейіне бір ой сап ете қалды. Мұның ата-бабалары да, өзі де көбінесе қиратумен болыпты, жаңадан құрылыс салуға тіпті уақыты да қалмаған екен, бірақ жасампаздыққа деген сүйіспеншілік бұлардың бойына ана сүтімен бірге тарағаны хақ. Мұның әйелі Леонор шіркеу, монастыры, аурухана салғызды, бұл өзі талай шіркеу, ғимарат, қамалдар жасатты. Ендігі жерде өзіне, үй ішіне арнап неге бір сарай салғызуға болмайды? Осынау Галиананы қалпына келтіріп, тұрмысқа лайықтау онша қиын болмаса керек; жазды күні осы арада тұру қандай жақсы болар еді; аптаған ыстыққа доныя Леонор да осында келуі ықтимал ғой.

	– Қалай деп ойлайсыңдар, мырзалар мына Галиананы жөндетіп қалпына келтірсем қайтеді? – деп сұрады ол. Көңілдене сөйлеп: – Келіңдер, көрейік қираған жерлерін, – деп қосты.

	Олар үйге қарай беттеді. Алдарынан асыға басып, ізет білдіріп үй басқарушы Белардо шықты. Ол алдымен бақшаны нұсқап, ешкімге керексіз боп қалған бақтан қанша пайда тапқанын судыратып айта бастады. Үйге жақындағанда оның бүлінген жерлерін нұсқап көрсетті, бір кезде еденіне мозаика, қабырғалары мен төбесіне айшықты өрнектер салынған тамаша үй болса керек дегенді айтып түсіндіре бастады. Көктемде Тахоның суы жайылып арнасынан асқанда, үйдің ішін су алып кетеді, сарайдың солай бүлініп бара жатқанын көргенде, Белардоның жүрегі сыздап ауырады екен, амал не, жалғыз адамның қолынан ештеңе келмейді. Корольдің кеңесшілеріне бұл талай айтқан, дұрысында, үйді қалпына келтіріп, өзен жағасына тосқауыл салу керек, бірақ мұның айтқанын ешкім тыңдамайды, – ақша жоқ деп сылтауратады.

	– Мылжың болса да, сөзінің жаны бар, – деді дон Альфонсоға Эстебан латынша сөйлеп. – Шынында да, сарай керемет әсем болса керек. Піштірілген мұсылмандардың королі қызынан ештеңені аямапты.

	Грандтардың мозаикалы кетік еденді басқан етіктерінің шпоры шылдырап, қаңырап тұрған бөлмелерде дауыстары жаңғырыға шықты.

	Дон Альфонсо үйді үнсіз қарап жүрді. “Жоқ, Галиана біржола бүлініп біткенше қарап отыруға болмайды екен”, – деп ойлады ол.

	– Көп ақша, көп еңбек керек етеді, дон Альфонсо, – деді дон Гарсеран. – Алайда, Галиананы тамаша сарай етіп шағаруға болады ғой деп ойлаймын. Мылжа-мылжасы шыққан ескі Кастильо де Кастроны анау еврейдің қалай жөндеп алғанын сен көрген жоқсың ғой.

	Бургостағы сарайының ескі үлгідегі әдемілігімен еврей қызын таң қалдырмақ болғаны, оны ұнатпағанын қыздың тура айтып салғаны кенет дон Альфонсоның есіне түсті. Дон Гарсеранның сөзін тірілтіп, дон Эстебан ақыл берді:

	– Шынымен Галиананы қалпына келтірмек болсаң, алдымен анау еврейіңнің үйін көр.

	“Мен шынында да еврейге тым қатты кеттім білем, – деп ойлады дон Альфонсо. – Дон Манрике де солай деп есептейді. Мен сонымен түзетіп, үйін көріп шығайын”.

	– Ақылдарың дұрыс та шығар, – деп күңк етті ол.

	Иегуда айтқандай, өзге христиан елдері діни соғыс жүргізіп жатқан уақытта, Кастилия өркендеп гүлденіп кетті. Тізбек-тізбек кеме керуендері Испанияның мұсылман елдеріне шығыстан сан алуан тауарларды жеткізіп тұрды, ол тауар олардан Кастилияға, Кастилиядан батысқа қарай жылжып барлық христиан жерлеріне түгел тарады.

	Крес жорығы жарияланғанда барондар Иегудаға шүйлігіп, оны жерден алып, жерден салып жамандап жатты: ізгі соғысқа қатысуға жол бермеген осы еврей. Еврейді қуу керек дескен. Елдің шаруашылығын өркендетуге бейтараптықтың пайда келтіргеніне кешікпей олардың көзі жетті; еврейдің сыртынан айтатын күңкіл басылды, одан сескену, іштей амалсыз сыйлау күшейе түсті. Ақсүйектердің көбі оның алдында елпілдеп тұратын болды. Тіпті атақты де Гусман тұқымының біреуі мен құдіретті дон Манрикенің кедей туысы, де Лара тұқымының біреуі бір-бір ұлын еврей эскриваноға паж етіп қызметшілікке беруді өтінді.

	Бірде Иегуда өзінің де, Кастилияның да шаруашысы жақсы жүріп жатқанын сөз арасында Мұсаға мақтаныш етіп айтқанында, досының еңбегін мойындайтын ғалым оның бетіне өкінішпен ажуалап, таңырқай қарады. “Бұл қашан да ізденіп әбігерленіп жүруі керек, – деп ойлады ол, – мыңдаған жұмысты қатарымен бір мезгілде жүргізуге тиіс, жұртқа қозғау салмаса, оны дүр сілкіндірмесе, король кеңесіндегі мәнерлеп жазушыларға жұмыс тауып бермесе, барлық жеті теңіздің шартарабына жаңадан кеме жібермесе, жаңа ашылған жерлерге жаңадан керуен аттандырмаса мұның жаны жай таппайды. Осының бәрін бейбітшілікті сақтау үшін, туған халқым үшін істеймін дегенге өзін-өзі сендіргісі келеді, әзірше солай екені рас та, бірақ бұл оны іс-әрекетке құмарыл– ғынан, мансапқа құштарлығынан істейді”.

	– Сенің білігің қазіргіңнен арта түскеннен не өзгереді, – деді Мұса. – Екі жүз мыңның орнына екі жүз елу мың алтын мараведиің болғаннан не өзгереді? Бәрі бір сен білмейсің, осынау тәтті шарапты ішіп отырғаныңда, осы арадан төрт апталық алыс жолдың үстінде қара дауыл керуендеріңде шөлейт құмда быт– шыт қылып шашып тастады ма, әлде кемелеріңді буырқанған теңіз жұтып қойды ма?

	– Мен дауылдан да, теңізден да қорықпаймын, – деді Иегуда. – Менің қорқатыным басқа. – Досынан ол ештеңені жасырған жоқ, неден қауіптенетінің ақтарыла жайып салды. – Мен әрі ерсері, әрі король дон Альфонсоның ауыздықсыз ашуы мен кесірлі кесапатынан қорқамын, – деді ол. – Тағы да ол мені жазықсыз масқаралады. Мені шақыртса, сырқаттанып жатырмын деп бармай қойдым, енді қайтып ол менің жүзімді көрмейді. Кешірім жасамай, табан тіресе берудің қауіпті екенін, әрине, жақсы білемін.

	Мұса өзінің биік тайпақ столына келіп, арабескілер мен әлде қандай шеңберлерді сызғылай бастады.

	– Иегуда, сен кешірімді болмай тірескенде, соны бейбітшілікті сақтау мақсатымен істейсің бе, әлде намысың үшін ғана ма? – деп сұрады ол артына мойнын бұра сөйлеп.

	– Иә, мен намысшыл адаммын, – деп жауап берді Иегуда. – Бірақ, менің ойымша, бұл жолғы намысқа тырысуымда бір есеп бар, игі ниет бар. Дон Альфонсоның бойында ауыздықсыз асау албырттық пен ақыл ғажап ұштасқан, құйқылжып тұрған шағында оның не істеп қоятынын ешкім білмейді.

	Иегуда корольге бармай қойды, анау бұған зілденіп кісі арқылы қысқаша тапсырма берумен ғана шектелді. Иегудп мазасыздана түсті. Жүгенсіз адуынды Альфонсо мұны Кастилиядан, қол астындағы корольдігінен қуып жіберуі де, немесе тіпті сарайының астындағы зынданға қамап тастауға бұйрық беруі ықтимал ғой деп қауіптенді. Кейбір сәттерде Альфонсо мұнымен табысуды ойлап, жұрт алдында өзінің ықыласын білдірер ме екен деп үміттенді. Күтудің күйгі күшейе түсті. Бір күні ұлы Аласар бұдан:

	– Дон Альфонсо мені бірде бір рет сұраған жоқ па? – деп өкінгендей сыңай білдіре сұрады. – Неге ол саған қонаққа келмейді?

	Иегуданың жүрегі сыздап кетті, ол амалсыз:

	– Бұл жақта, Кастилияда ондай дәстүр жоқ, балам, – деп жауап берді.

	Король сарайының шапқыншысы дон Альфонсо келгелі жатыр дегенді хабарлағанда Иегуданың иығынан зіл қара тас түскендей болды.

	Король Гарсеран мен Эстебанды ерте келіпті, қасында тағы біраз қошаметшісі бар.

	Король сәл ыңғайсызданып қысылғанын жасырып, кешірмеді кең пейіл, ақжарқын көңілді көрінуге тырысты.

	Үй оны жатырқап бөтенсіп тұрғандай көрінді, тіпті иесі сияқты жауыққандай сұсты тәрізді. Сөйте тұрса да бұл үй өз тұрғысынан шеберліктің асқан үлгісі болып табылатынын айқын байқады. Әрнені өлшемінен асырмаудың сырын таңғажайып жақсы меңгергендіктің арқасында мұндағы сан алуан түр, сипат өзара үндесіп үйлесім тауып тұр. Бәрінде де шалқыған байлықтың ізі жатыр, бірде-бір қуыс бос қалмапты, бірде-бір ұсақ бөлшек ұмытылмапты. Жазулар былайша көрінбейді, бірақ көрем деген кісіге ап-айқын. Кілемдерден дыбыс өтпей тылсым тыныштық мүлги қалыпты, судың сылдыраған сарынынан үйдегі тыныштық күшейе түскендей болады. Бір қызығы – мұндай таңғажайып тыныштық у-шуы көп Толедоның ортасында тұр, Кастильо де Кастро сарайы осындай ғажап дүниеге айналған. Альфонсо өзін бұл үйде бөтен сезінді, құтсыз қонақ сияқтанғанын байқады.

	Ол араб, еврей, латын тіліндегі кітаптар мен ораулы қолжазбаларды қолына алып көрді.

	– Сен осылардың бәрін оқып жүресің бе? – деп сұрады ол.

	– Көбін оқимын, – деп жауап берді Иегуда.

	Қонақтарға арналған галереяда ол корольді Мұса Ибн Дәуітпен таныстырды, үш діннің алып жатқан ұлан асыр жеріндегі ең ірі ғалым, дәрігер екенін айтты. Мұса иіліп сәлемдесті де, сабырмен дон Альфонсоның бетіне тура қарады. Дон Альфонсо қабырғадағы ою-өрнек тәрізденіп айшықталып алтынмен жазылған нақыл сөздердің бір-екеуін аударып беруді өтінді. Мұса бұдан бұрын дон Родригоға көрсеткен сөзін аударды: “... адам баласының тағдыры мен хайуанаттардың тағдыры бір. Адам баласының жаны аспанға ұшып, жануарлардың жаны жер қойнында қала ма, оны кім біледі?”

	Дон Альфонсо ойланып қалды.

	– Дінсіздіктен туған нақыл ғой мынау, – деді ол қатал сөйлеп.

	– Бұл Тәураттан алынған сөз, – деп Мұса сыпайы түрде оны сабасына түсірді. – Ол уағызшы Соломонның, басқаша айтқанда Соломон патшаның кітабынан алынған.

	– Мен мұны патшаның ауызынан шыққан даналық деп ұқпаймын, – деп дон Альфонсо оның сөзін бөліп жіберді. – Король– дің жаны жануарлардікі сияқты жерде қалмайды.

	Ол сөзді сонымен тоқтатты да, Иегудаға:

	– Маған қару-жарақ залын көрсетші, – деді.

	– Әміршім, рұқсат етсең, оны саған ұлым Аласар көрсетсін. Сонда бүгінгі күнді ол өмірінің ең тамаша күні деп қуанып жүретін болады.

	Қызықты көрінген баланы дон Альфонсо сүйсіне есіне алды.

	– Балаң ақылды, дон Иегуда, нағыз ерсерінің баласы, – деді ол – Егер рұқсат етсең, қызызды да көрейін, – деп қосып қойды.

	Ол баламен жарасым тауып әдемі сөйлесті, сауыт-сайман, ат, қашыр жайын жақсы білетіндігі балаға әсер қалдырды.

	Содан кейін бәрі бақтың ішіне шықты, әдейіленгендей донья Ракель де сонда екен. Міне, мынау әнеу күнге Бургоста кездескен Ракель, мұның сұрауына инабат, әдепті былай қойып тік жауап берген Ракельдің өзі, алайда, одан бөтен сияқты көрінді. Үстіндегі көйлегі жат жерліктің үлгісіне ұқсайды, өзі білікті қонақты қабылдап жатқан үй иесі тәрізденеді. Егер Бургоста ол сырлы сыпайы қалыпты бұзып, орнын таппай оқшау қалған болса, мына жерде гүл жазира көрікті бақ, сарқыраған су атқыш, ғажайып өсімдіктер – бәрі-бәрі оны лайықты шеңберден шығармай тежеп тұрғандай болады, енді Альфонсо өзін бөтенмін деп сезініп, айналысымен үйлесім таппай оқшау қалған сияқтанды.

	Ол қалыптасқан әдептілік салтымен иіліп ізет етті, биялайын шешіп қолдасып амандасты да, қызды қолынан сүйді.

	– Сенімен тағы кездескеніме қуаныштымын, парасатты бикеш. Анада Бургоста мен сөзімді аяқтай алмай қалып едім, – деді ол жұрт түгел еститіндей етіп дауыстай сөйлеп.

	Бақ ішінде бұлардың тобы көбейе түсті: король мен оның кошаметшілеріне Иегуданың қызметшілері Иегуданың қызметшілері мен Аласар қосылды. Серуендеп бақтың ішін аралап баяу жүріп келе жатқан топтың ең артында Альфонсо мен Ракель қалыпты.

	– Менің Бургостағы кастильони, парасатты бикеш, – деп бастады ол сөзін бұл жолы кастиль тілінде сөйлеп, – саған неге ұнамағанын мынау үйді көргенде ғана түсіндім.

	Қыз қып-қызыл боп кетті, ренжітіп алғанына ұялды, айтқан сөзін оның ұмытпағанына іштей мәз болып қалды. Бірақ үндемейді, имектеу келген ернінде сәл ғана езу тартқандай күлкі ізі пайда болды.

	– Менің тұрпайы латын тілінде сөйлегеніме түсінесін бе? – деді Альфонсо сөзін жалғастырып.

	Қыз бұрынғысынан де бетер қызарып кетті, сірә, мұның бірде– бір сөзін мынау ұмытпапты.

	– Одан бері мен кастиль тілін едәуір жақсы үйреніп қалдым, – деп жауап береді қыз.

	– Мен сенімен араб тілінде-ақ сөйлесер едім, бикеш, бірақ оның сөздері менің аузымнан құлағыңды түршіктіргендей үйлесімсіз шығады, – деді ол. Оған қиналудың керегі жоқ, кастильше айта бер, ана тілің сол болған соң, – донья Ракель ашығын айтып салды.

	Оның сөзін дон Альфонсо жақтырмай қалды. Ол: “Маған бұл тіл сүйкімді көрінеді” деуі керек еді немесе сондай бірдеңені айтқаны жөн болатын, сыпайгершілік соны талап етеді, сөйтудің орнына бұл қыз ауызына келгенді соға салды, сөйтіп кастиль тілін қорлағысы келді.

	– Менің Кастилиям, сірә, сендер үшін әлі де жат ел болып есептеледі ғой, – деді ол тұрпайы сөйлеп. – Анау жақты ғана өз елім деп қарайсың ғой.

	– Жоқ, әміршім, Кастилия жігіттерінің бізге деген ықыласы мол, олар бізге Кастилияның туған жердей ыстық көрінуіне себепші болады, – деп жауап қатты Ракель.

	Енді дон Альфонсо: “Сендей бикешке олардың ықыласы түсуі ғажап емес” деген сияқты әдеттегі сыпайы сөздерді айта салуы керек еді, бірақ оған салтқа айналған немқұрайды жасанды сөздер жиренішті көрініп кетті. Оның үстіне сырты сыпайы бос мылжың донья Ракельді де ығыр қып болған шығар. Жалпы бұл қызбен қалай сөйлескен жөн? Бұл келер, кетері жоқ көпірме бос мақтауды жақсы көретін әйелдердің қатарына жатпайды, солдаттарша еркін кеткенді ұнататын адам да бұл емес. Әркімнің өзіне лайық орны бар екеніне Альфонсо әбден дағдыланып қалған, сондықтан кімнің кім екенін ол айна қатесіз айырады. Бірақ мына донья Ракельді қайсысына жатқызу керек, онымен қалай сөйлесу керек, соны ғана біле алмай келеді. Министр еврейіне байланысты ойдың бәрі нақтылығынан айырылып, бұлдырлап сала берді. Ал мына донья Ракель бұған неменеге керек? Мұны ол не қылады? Әлде қыран боп қағып түсіп, тояттағысы келеді ме? Бұл ойын ол өзінің тұрпайы латын тілінде іштей өте бір дерекі сөзбен тұжырымдады. Не істерін әлі де білмейді.

	Шіркеуде сыр ашқанда өзінің әйелі Леонордан басқаны сүйіп көрмегенін айтса, онысы ағынан жарылғандығы болатын. Ерсерілерше біреуге ғашық болу, сүйдім, күйдім деп оған қызмет ету сияқты әдетке құштарлығы болмайтын. Ақсүйектердің тұрмысқа шықпаған қыздары үйінен тысқарғы жерде көріне бермейтін, тек көпшілік бас қосқан жиындарға ғана баратын; сондықтан ерсерілердің сыпайгершілік заңы – күйеуі бар әйелге сыртынан ғашық болып, жүрек сезімінің асқақ жырларын соған арнауды талап ететін. Ондай әурешіліктен ештеңе шықпайтын. Сондықтан бұл әскери обоздағы қыздар мен тұтқынға түскен мұсылман әйелдерін ермек қылды; оларға Құдай аузыңа не салса, соны беруіне болады. Бір кезде бір Наварра ерсерісінің әйеліне көңілі түскендей болған, бірақ сол махаббаттың машақаты бұған қуаныш әкелмеді. Әйел еліне қайтып кеткенде, бұл бойы жеңілдеп қалғандай сезінді. Королеваның қасындағы қошаметші қыз – фрейлэин донья Бланкамен арасындағы аз күнгі байланыс бұған азаптан басқа ештеңе берген жоқ, ақырында донья Бланка өз еркімен бе, әлде зорлаумен бе, әйтеуір монастырьға кетті. Тегінде, бұл осы Леонордан ғана бақыт тапты.

	Бұл ойларын дон Альфонсо сөзбен тұжырымдамағанымен, соның бәрін айтқан кісідей сезінді; еврейдің қызымен осылай сөйлескеніне ол өзіне-өзі ыза болды. Шынында, қыз бұған ұнамайды, бойында титтей де қарапайымдылық жоқ, парасатты, білікті бикештер сияқты емес, тым өткір, өжет, ештеңені жас қыз екеніне қарамастан кез келген нәрсеге пікір айтуға дайын тұрады. Христиандардың алтын сары бұйра шашы толқыған салқын да салмақты сымбатты әйелдеріне ұқсамайды. Жоқ, бірде-бір ерсері бұған арнап жыр жазбас, жазса, оны бұл түсіне де алмас.

	Қызбен әңгімені енді жалғастырғысы келмеді, тіпті бұл үйден тезірек кетуді ойлады. Гүл атқан апельсин ағаштарының жылы жұпар иісі аңқып, бір қалыпты сарынмен суы сылдырлап ағып жатқан тып-тыныш бақтың іші қытығына тиіп тұрған сияқтанады. Әлде қандай бола қалған мынау еврей қызының алдында сыпайы– сынып созылып ақымақ болғаным жетер, ештеңесінің керегі жоқ.

	Кенет ол ойда жоқта өз дауысының шыққанын естіді:

	– Қала қақпасынан сыртта менің иелігім бар, оны Галиана деп атайды. Ғимараты тым ескі, бір кезде оны мұсылмандардың королі салдырған екен, ол туралы көптеген аңыз айтылады.

	Донья Ракель селт етіп қалды. Бұрын да осы Галиана туралы бірдеңені естіген сияқты. Рабби Хананның су сағаты сол жерде тұрды деген жоқ па еді?

	– Мен сол сарайды қалпына келтіргім келеді, – деп дон Альфонсо сөзін жалғастыра түсті. – Жөндеткенде жаңа сарай ескісінен кем болмайтындай етемін. Соған ақыл қосамын десең, парасатты бикеш, қош көріп қабылдаймын.

	Донья Ракель таңырқап оның бетіне қарады, тіпті ашулана қарағандай сыңайы бар. Мұсылман батырларының бірде-бірі әйел затын тап мынадай дөрекі түрде оңашаға шықырмаған болар еді. Бірақ христиан ерсерісі олардан мүлде басқа болатыны бірден есіне түсті; әдептілік ережесі бойынша бұлар бөтен ойы жоқ бос сөздерді еркін айтуға міндетті. Ол дон Альфонсоның бетіне ұрланып көз жіберіп еді, кенет сезіктеніп сескеніп қалды. Жүзі қатуланып қомағай қорқау тартып тұр екен. Жоқ, мұның сөзі жай ғана сыпайгершілікпен айтылған сөз емес.

	Қыз қорқайын деді, намысына тиіп қорлағаны батты, содан ол үнсіз тұйықталып қалды. Ендігі жерде сыпайы үй иесінің ғана кейпіне көшті. Бұл жолы арабша сөйлеп әдеппен ғана жауап қайтарып:

	– Әкем саған ақыл-кеңес беріп көмектесуге әзір, әміршім, – деп қоя салды.

	Дон Альфонсоның маңдайы тыржиып кетті. Әттеген-ай, бүлдіріп алған екен! Тойтарыс алғанына өзі кінәлі, бұл, сірә, осындай соққыға ұшырайтынын білсе керек еді. Әуел бастан-ақ мұнымен сөйлескенде сақ болғаны жөн еді, өйткені қыз Құдайдын қарғысы атқан халықтан шыққан. Сиқырға толы мынау бақ, анау сиқырлы жексұрын үй осындай сөзді ауызына салып тұр. Ол сергіп алға қарай қаттырақ жүрді, бірнеше қадамнан кейін ілгергі топты қуып жетті.

	Жасөспірім Аласар бірден соған қарап сөйледі. Ол ыңғайлы бетқалқаны бар дулыға туралы айтып келеді екен, бетқалқанның бөлшектері жылжымалы, көзді, мұрынды, ауызды қорғайтын жерлерін жылжытып бетіне шақтап алуға болады десе корольдің тәрбиесіндегі қызметші паждары сенбейді.

	– Мен өзім көрдім ондай дулығаны, – деді Аласар қыза сөйлеп, Ондайды Кардобадағы қару-жарақ ұстасы Абдолла соғады. Мен ерсерілікке қабылданғанда, әкем маған сондай сауыт-сайман тауып береді. Сенде ондай сауыт, әрине, бар шығар, падишам?

	Дон Альфонсо ол туралы естігені бар екенін айтты.

	– Бірақ менде ол жоқ, – деп ысқаяқтанып сөзін қысқа қайырды.

	– Онда әкем саған қайтсе де тауып береді, – деп аптыға сөйледі Аласар. – саған ол, сөз жоқ, ұнайды, – деп иландырғысы келіп жатыр. – Әкеме алғыз деп әмір етсейші.

	Дон Альфонсоның жүзі жадырай бастады. Шытынап тұрған қиқар апасы үшін бала кінәлі емес қой.

	– Көрдің бе, дон Иегуда, балаң екеуміз бір-бірімізді жақсы түсінеміз, – деді ол. – Өзін маған паж етіп берсің қайтеді?

	– Донья Ракель іштей тебіреніп толқып кеткендей болды. Басқалар да таңырқағанын жасыра алмай тұр. Аласар қуанғаннан аптығын тұтыға сөйледі.

	– Шын айтасың бе, дон Альфонсо! Мейірімің түсіп мені қызметіне аласың ба?

	Көңілде жүрген арманының аяқ астынан сәті түскендей болғанда, дон Иегуда корольдің алдында еңкейе басын иіп:

	– Мұндай мейірбандығыңа құлдық, ұлы мәртебелім, – деді.

	– Әміршіміз король сенімен жақсы сөйлесті білем, қызым, – деді Иегуда донья Ракельге сол күні кешке.

	Донья Ракель ашық жауап берді.

	– Меніңше, корольдің ықыласы шектен асып кеткен сияқты. Мен қорқамын одан. – Қыз оның себебін түсіндірді. – Ол өзінің қала сыртындағы Галиана сарайын жөндетіп, қайта салғысы келеді, соған ақыл-кеңес беріп көмектес деп маған өтініш жасады. Мұнысы шынында да бір түрлі оғаш емес пе, әке?

	– Иә, солай екен, – деп құптады Иегуда.

	Шынында да, бірнеше күн өткеннен кейін Иегуда мен донья Ракель корольдің Галианаға баратын сапарына бірге жүрсін деп шықырылды. Бұл жолы дон Альфонсо көптеген қошаметшілерін ертіп шыққан екен, бақтың ішінде серуендегенде ол донья Ракельмен онша сөйлескен жоқ. Оның есесіне үй басқарушы дөрекі мылжың Белардоға бір талай сұраулар берді, ананың қайтарған жауабына жұрт күліп мәз болып жатты.

	Иелікті аралап көріп шықаннан кейін Тахо өзенінің жағасында қонақасы берілді. Мәжіліс аяқтала бергенде ағаштың түбірінде отырған король серпіліп сөз сөйледі, онысының тым салтанатты шыққанына өзі мәз.

	– Міне, жүз жылға жуық уақыт өтті, Толедода патшалық құрылып тұрып жатырмыз. Біз оны астанамыз еттік, қайта көркейттік, берік бекініске айналдырдық, діні бөтен жат жұрттықтардың шабуылынан қорғадық. Дініміздің намысын, ер намысын қорғаймыз деп жүргенде, күйкі тіршіліктің қамы деп аталғанымен, корольге лайықты басқа да жұмыстармен айналысуға қолымыз тимепті, – біз сәулетт сәнділіктің керегін ескермеппіз. Оңтүстіктен келген достарымыз, айталық, дон Эскривано мен оның қызы, біздің қалаларымыз бен үйлерімізді, Бургостағы сарайымызды сырт көзбен қарап сидиған жалаңаш, әрі қолайсыз деп тапты. Қол босап кеткен шақта ойымызға келген бір нәрсе – құлазып, қирап жатқан Паласио де Галиананы қайта жөндету, оны бұрынғысына да көрікті сарай ету; әлем тегіс көрсін – енді біз қайыршы емеспіз, тілесек салтанатты сарайларды біз де салғыза аламыз.

	Мұнысы әрі ұзақ, әрі тәкаппарлыққа толы асқақ сөз болды. Ондайды дон Альфонсо салтанатты жиында ғана айтатын. Әлі жиналмаған дастарқанның басында отырған қонақтар қатты таңырқап қалды.

	– Сен қалай ойлайсың, эскривано, – деп салтанатты дауысын өзгертіп бәсең сөйлеп король Иегудаға қарады, – сен мұндай жұмысты жақсы білесің ғой.

	– Қала сыртындағы сенің осынау Галианаң көрікті тамаша жерде тұр, – деп сақтық қыла сөйледі Иегуда, – бұл жерде өзеннің салқын самалы соғады, қиядан сағымданып тамаша астанаң көрінеді. Мұндай сарай қалпына келтіру үшін еңбектенуге, әрине, тұрады.

	– Ендеше, Галиананы қалпына келтіреміз, – деп ойланбастан король шешімін айтты.

	– Мұның бір қиын жағы бар, – деп сыпайылады Иегуда. – Сен жақсы жауынгерге де, іскер қолөнершігі де байсың, бірақ сенің шеберлеріңнің өнері әлі де болса жеткіліксіз. Олар бұл сарайды сенің тілегіңе сай, ұлы мәртебеңе сай дәрежеде сәулеттендіріп бере алмайды.

	Король түнеріп кетті.

	– Сен өзің аз уақыттың ішінде дағарадай үйді жап-жаңа етіп құлпыртып шығарған жоқсың ба?

	– Мен мұсылман шеберлері мен сәулетшілерін алғыздым, падишам, – деді Иегуда ақырын дауыспен іскерлік көрсете сөйлеп.

	Айналасындағылардың бәрінде үн жоқ. Христиан дүниесі діні жаттарға қарсы ізгі соғыс жүргізіп жатыр. Мұсылман шеберлерін шақыру христиан короліне лайық па? Оның үстіне христиан короліне сарай салып беруге мұсылмандар келісе қояр ма екен? Дон Альфонсо айналасындағылардың бетіне қарады, бәрінің де жауап күткен түрі бар, мысқылдап тұрған жоқ. Еврей қызының жүзінде де күлкі ізі көрінбейді. Бірақ ол Альфонсо тұнжыраған ескі қамалдан басқа ештенені сала білмейді деген зымиян ойын ішке бүгіп тұрған болса қайтесің? Толедо мен Кастилияның королі қала сыртындағы үйін қалпына келтіру сияқты болмашы ниетін де жүзеге асыра алмағаны ма?

	– Олай болса мұсылман шеберлерін шақыр, – деді ол бұрынғысынша үзілді-кесілді әмір бере сөйлеп. – Мен Галиананы қалпына келтіргім келеді, – деп шыдамсыздық білдіре сөзін аяқтады.

	– Бұлайша бұйрық беретін болсаң, падишам, – деді дон Иегуда, – саған керек адамдарды алдыр деп мен Ибн Омарға тапсырамын, ол өте пысық.

	– Тамаша! – деді король. – Жұмыс кешеуілдемесін, өзің бақыла. Енді қайтайық, мырзалар, – деді ол.

	Түскі тамақ үстінде де, серуендеу кезінде де ол донья Ракельмен сөйлескен жоқ.





АЛТЫНШЫ ТАРАУ




	Донья Леонордың жоқтығына қоңылтақсып Альфонсо барған сайын өгейси түсті, қасында балғанда ол бұған игі әсерін тигізіп отырушы еді. Оның үстіне ендігі жерде оны жалғыз қалдыруға болмайды. Аяғы ауырлаған сайын қиналып жүр деп естіген. Босануына алты-жеті апта қалды. Оған бұл шапқыншы жіберді, жуырда Бургоста болатынын хабарлады.

	Көптен келмегеніне донья Леонор ренжіген жоқ. Оның соғысқа қатыса алмай, амалсыз қарап отырғанына бұл бірге қиналады. Ізгі жерді азат етуге кетіп бара жатқан ерсерілермен мұндағы сарайда кездесуге жүзі шыдамайтындығын бұл жақсы түсінетін. Соған қарамастан келгеніне бұл қатты риза болып қалды.

	Донья Леонор аса сезімталдық көрсетіп, оның көңілін табуға тырысты. Ол жанына қанша батқанымен, Кастилияның соғысқа шыға алмайтынын амалсыз мойындайды. Өйткені дон Педроның қатты ренішті екенін бұл көзімен көріп келді. Тіпті, ойда жоқта сәті түсіп, Арагонмен аз да болса жақындастырып одақ құрғанның өзінде жас корольдің жүрегінде жатқан ескі жара оны ылғи ұрыс– жанжалға итермелейді де тұрады, бас қолбасшылыққа таласады. Мұндайда жеңіліске ұшырайтыныңды түсіну қиын емес. Корольдің өзін-өзі тоқтатуы соғыс үстіндегі асқан ерліктен кем болған жоқ дегенді ол байыпты сөздермен Альфонсоның құлағына құюға тырысты. Аяқ астынан кездескен қырсық қолын байлап отырғанын бәрі де жақсы білетін көрінеді.

	– Сен әлі де бұрынғыша Испанияның бірінші ерсерісі, асқан батырсың, Альфонсо, – деді әйелі. – Оны бүкіл христиан дүниесі түгел біледі.

	Мұндай сөздер оның жүрегін жылытып, бойын сергіте түсті. Қанша айтса да бұл мұның сүйікті әйелі, әрі королевасы ғой. Мұның қамқорлығын сезінбей, жылы сөзін естімей Толедода қалай жүре берген.

	Альфонсо да оның жанын жақсы ұғуға тырысты. Мұның астанасын ұнатпай, Бургоста тұрғанды жақсы көретінін бұл ерке тотай өскен әйелдің әншейінгі кесірленуі деп есептеп келген, мұнысы оның табиғатына сіңген қасиеті екенін бұл жаңа түсінді. Әкесі Англияның королі Генрих, шешесі Алиенора Аквитаниядан; бұл солардың сәнді сыпайлық пен нәзік әдепке үйренген сарайында өсті, ондайдан алыс жатқан Толедоға үйрену, әрине, оған қиын. Сантьяго де Компостелаға тәуэп етуге бататындардың жолында жатқан Бургоста отырып, христиандардың парасатты, білікті тұқымдарының сарайларымен қарым-қатынас жасау әлдеқайда оңайырақ еді. Донья Леонордың сарайында қашан да ерсерілер қонақ боп жатады; әкесінің қолында тұратын, әрі христиан әлемі әйелдерінің асқан үлгісі болып табылатын өгей апасы Мария де Труаның төңірегіндегі сарай ақындары жиі келіп тұрады.

	Дон Альфонсо енді Бургосқа да басқа көзбен қарады, оның сырын жаңа ғана түсіне бастағандай болды. Көне қаланың сұсты асқақ әсемдігі көзіне түсті, мавритандықтардың рухына бой ұрып беріліп кетпепті; сөйтіп жау өресі жетпейтіндей тәкаппар асқақ та айбарлы түрмен христиан қаласы болып тұрып қалыпты. Ақымақ қыздың шатасқан бір ауыз сөзіне бола мұны сәл де болса жек көріп қалғаны қандай ақылсыздық болған!

	Галиананы мұсылмандар заманындағы шылқыған бай қалпына келтіріп қайта салуға бұйрық бергеніне іштей ренжіді, ол туралы донья Леонорға айтқан жоқ. Әуел баста ол жаздың бір-екі айын Толедода, жаңа салынған сәулетті салқын сарайда бірге өткізуге донья Леонорды көндіруге болады ғой деп ойлаған. Қазір анық білді, Галиана Леонорға ұнамайды. Ол толықсып малынып тұрған, нәзіктік үлбіреген жұмсақтықтан гөрі сұсты қатал берікті жақсы көреді.

	Осы соңғы апталарда бұл донья Леонорға ұнауға тырысты. Аяғы ауыр болғандықтан әйелі салт серуендеуге, аңға шығуға жарамады, сондықтан бұл да бой жазып сергіп қайтудан бас тартты. Ешқайда шықпай, уақытын сарайда өткізді. Балаларына көбірек көңіл бөлді, әсіресе инфанта Беренгеланы қасына алды. Ол бойы сорайып өсіп кеткен көріксіз бала еді, жүзінде әлде қандай батылдықтың ізі бар. Шешесі сияқты ол да айналадағы дүниені, адамдарды байып– тағысы келіп тұрады, шешесіне тартқан баққұмар, намысқой; кітапты көп оқиды, мектепке барады. Әкесінің көбірек көңіл бөлгеніне ол қатты қуанып қалды, алайда, көп үндемейтін тұйық көрінді. Альфонсо қызымен достасып табыса алмады.

	Донья Леонор тақ мұрагері болатын ұл таппайтындығына іштей амалсыз көніп қойған. Төртінші рет қыз табатын болсам, ол да жаман емес деп күлімсіреді. Онда Беренгеланың болашақ күйеуі Кастилияның тәжін киетіндігіне күмән келтірмейді, ондайда ол өз елін осы корольдіктің адал одақтасына айналдырады. Леонор дон Педроны шынайы одақтасқа айналдырудан әлі күдер үзген жоқ, сондықтан босанып, аяқ-қолын бауырына жиған соң-ақ Сарагосқа барып, құдалық мәселесін қайта қозғауды ойлайды. Қазіргі үшінші крес жорығында да шығысқа қарай ұмтылған ұлы шапқыншылық алға баяу жылжып барады. Христиан әскерлері Сицилияға дейін ғана жетті. Демек, Арагонмен арадағы келіспеушілік жайғастырылса, Альфонсо әлі де ізгі соғысқа қатысуға мүмкіндік алады деп үміттенуге болады.

	Сондай сәтті сарғая күткен король зерігіп қиналмасын деп донья Леонор әзірше оған ермек болатын жұмыстар табуға тырысты.

	Әне, анау ерсері ордені Калатрава. Кастилияның іріктелген, таңдаулы әскері сол, ол тек соғыс кезінде ғана корольге бағынады; бейбітшілік уақытында оның ұлы магистрі ешкімге тәуелді емес. Бұл тәртіпті өзгерткісі келетін дон Альфонсо жүріп жатқан ізгі соғыс жақсы себеп сияқты көрінді. Донья Леонор корольге ұсыныс жасады, Калатраваға барып, қамалдың қабырғасын көтеруге, қару– жарақ алуға, орденге ақша беріп, содан кейін орденнің ережесі мен тәртібін өзгерті туралы оның ұлы магистры дон Нуньо Переспен сөйлесекен жөн деп ақыл берді. Магистр күнделікті тұрмыста өзін монах сияқты ұстағанымен соғыс ісін жақсы білетін адам еді.

	Ізгі қала үшін шайқаста Саладдин сұлтанның қолына түскен соғыс тұтқындары да бер еді. Рим папасы бүкіл христиан елдерін соларды құн төлеп, қайтарып алуға шақырып зар қақсады. Бірақ ізгі соғыс орасан көп қаржыны қақшып жатты, сондықтан христиан елдерінің басшылары уәде еткенмен, оны орындауға асыға қоймады, уақыт өте берді. Сұлтан әрбір еркекке он алтын крон, әр әйелге бес крон, балаға бір крон деп құн белгіледі. Қымбатсынғанмен, мұнысын шектен асқан талап деу қиын еді.

	Донья Леонор күйеуіне тұтқындарды шама келгенше көбірек босатып алуды ұсынды. Ізгі ниетті, ынтасы басқалардан кем емес екенің сол арқылы бүкіл әлем алдында паш ете алады деп есептеді.

	Мұндай жоспар дон Альфонсоның көкейіне қона кетті. Бірақ оны іске асыру үшін ақша керек.

	Ол Иегуданы Бургосқа шақыртты.

	Ол кезде Иегуда Толедода сәулетті Кастильо Ибн Эзрада болатын. Бүкіл әлем соғысып жанталасып жатқанда мұның Сефарды бейбітшілік аясында тыныштық рахатына батты; елдегі сауда-саттық та, мұның өз шаруасы да өркендей түсті. Бірақ жүрегін сыздатып оны бір ауыр ой мазалады. Кастилия еврей– лерінің, оның ішінде Толедо еврейлерінің тағдыры туралы ой.

	Папа жариялаған эдиктте бұл жолғы жорыққа қатынас– пағандардың бәрі Саладдин ондығы салығын төлеуге міндетті екені ашық айтылған, демек еврейлер де төлеуге тиіс. Архиепископ дон Мартин осы жарлықты пайдаланып, альхаманың салықты шіркеуге төлеуін талап етті.

	Дон Эфраим арихиепископтың жолдаған хатын Иегудаға әкеп көрсетті. Хаттың мазмұны қатал, сес көрсете, қорқыта жазылған екен. Иегуда оқып шықты, дон Мартиннің мұндай талап қоятындығын бұл алдын ала білген.

	– Альхама, – деді дон Эфраим жіңішке дауыспен, – басқа салықтарға қоса Саладдин ондығын төлейтін болса, мүлде тұралап қалады.

	– Бұл міндеткерлікті орындаудан жалтарамын десеңдер менен жәрдем күтпендер, – деп Иегуда турасын айтты.

	Альхама басшысының реңіне кекті реніш сезімі атой салып шыға келді. “Біз қанша төлесек те Иегуда оған пысқырып та қарағысы келмейді, – деп ойлады ол. – Өзі тиісті процентін сыпырып алып отырады, өсімқор неме! Ал біз қырылып қалсақ та оған бәрі бір”.

	Дон Иегуда мейманының ойындағысын түсіне қалды.

	– Ақшаға бола қыңқылдай берме, ұстаз мырза, Эфраим, – деп ол бірден тежеп тастады. – Сендер Кастилияның бейтараптығынан көп пайда таптыңдар. Саладдин ондығын мен сендерден баяғыда– ақ талап етуім керек еді. Мәселе ақшада ғана емес. Бұл жерде мәселе одан әлдеқайда әріде жатыр.

	Альхама төлеуге тиісті болатын қисапсыз көп ақша Эфраимнің есін шығарып, басқа жұмыстардың бәрін ұмыттырған Иегуданың қатал сөзі көзін ашқанда, ол бұдан да зор пәленің алда тұрғанын жаңа ғана байқағандай болды. Саладдин ондығын, әдетте корольге төлемей, шіркеуге төлейтін. Христиан дініндегілерден алынатын салықты көбейту мәселесі сөз болғанда, архиепископ соны жинау правосын шіркеуге беруді талап еткен, король қазынасы бұған амалсыз көнген. Мәселе еврейлер туралы болғанда, дон Мартин өзінің правосын табан тіресе талап ететіндігіне күмән жоқ. Егер ол дегеніне жететін болса, онда альхама тәуелсіздігінен айырылды деген сөз.

	Дон Иегуда ашығын айтып, шымбайына батыра сөйлеп, осының бәрін дон Эфраимге түсіндірді.

	– Бәйгеге ненің тігілгенін сен менен кем білмейсін, – деді ол – Корольмен екі арамызға тағы біреудің кіріп кетіп, тізгіне жармасуына жол беруге болмайды. Біз көне кітаптарда жазылға– нындай тәуелсіз дербес болып қалуымыз керек. Грандтар сияқты, біз де өзімізді өзіміз басқару жүйесін, сот жүйесін дербес жүргіз– уіміз қажет. Саладдин ондығын жинау правосын король алуы керек, мен алуым керек, – дон Мартин емес. Мен бар күшімді саламын, тек қана осыған саламын. Менің қолымнан осы келсе, сөйтіп сендер ақшамен ғана құтылатын болсаңдар, Құдайға құлшылық етіңдер!

	Иегудадан тойтарыс алған дон Эфраим шынында оның сөзі дұрыс екенін іштей сезінгендей болды. Мәселенің түйіні қайда жатқанын Иегуданың лезде түсіне қойғаны оны таң қалдырды. Бірақ өзінің еріксіз риза боп шаттанып қалғандығын көрсеткісі келмеді. Ол ақшаны ғана ойлап, соның уайымына тым беріліп кеткен екен. Қазір ыңғайсызданғандықтан, бойы тоңазып, екі алақанын кезек қасып, қолын үрлеп отыр.

	– Сенің туысың дон Хосе сарагос еврейлеріне ондық салықтың жартысын ғана төлейтіндей етті.

	– Мүмкін менің туысым менен гөрі пысықтау шығар, – деп Иегуда ысқаяқтана қысқа қайырды. – Сонымен бірге оның архиепископ дон Мартин сияқты жауы жоқ.

	Ол қызбалана сөйлеп кетті.

	– Әлі де көзің көр болып, ештеңені байқай алмай тұрсың ба? Осы жолы архиепископ мойынымызға қамыт кигізбесе, мен құдайға тәуба қылар едім. Сол үшін мен корольге ондықты қуана– қуана түгел төлеймін. Оным менің толық ондық болады, оған қам жеме. Альхаманың өзін өзі басқару жөніндегі тәуелсіздігі үшін төлеуге тұрады.

	Мұны айтқанда ол кенет қатты тебіреніп кетті, сөзінен жаңылып, тұтығып қалды.

	– Бізге қас емес, дос екеніңді білемін, – деді дон Эфраим асыға жауап қатып. – Бірақ сен қатал доссың.

	Дон Эфраимнің ондықты төлеуден сыпайы түрде бас тартқанына архиепископ ашу шықырып қайта хат жолдаған жоқ. Оның орнына Бургосқа аттанып кетті; еврейлерге қарсы батыл әрекет жасауға корольді көндіруге бара жатқандығында күмән жоқ.

	Дегенін істетер ме екен деп Иегуда қауіптенді. Альфонсо мен Леонор Құдайға берік сенетін адамдар, Кастилияның бейтарап қалып отырғанына екеуі де қатты қиналып, арына дақ түскендей сезінеді. Әрине, дон Мартин оларға папаның эдиктін әркімнің өзінше жорамалдауына жол бермеу керек дегенді айтады, сөйтіп соғысқа қатыспай отырған күнәсін көбейте бермеуге көздерін жеткізуге тырысып бағады. Иегуда өзі де Бургосқа барғысы келді. Бірақ артық қаракет арқылы бәрін бүлдіріп алуға болады дейтін Мұсаның сөзі есіне түсіп тоқтап қалды.

	Корольден Бургосқа шақыртқан хабар келгенде, ол оны тәңірдің өзі сәтін салғандықтан белгісі деп қабылдады.

	Архиепископ шынында да корольді бұлтартпай тықсырып жатқан. Ізгі тақта отырған папаның указадары мен шіркеу басшыла– рының жазғандарын тілге тиек етті. Еврейлер прелатқа: “Оның қаны біздің мойынымызда, біздің балаларымыздың мойнында”, – деп жауап бермеп пе еді? Құдай тағала сонда-ақ оларды мәңгі бақи құлдыққа жазған. Христиан монархының міндеті – Құдайдың қарғысы атқан халықтың бас көтеруіне жол бермеу.

	– Сен, дон Альфонсо, патшалық құрғаннан бері еврейлерді қолдап келесің. Пайғамбарымыздың бейіті піштірілген құдайсыздардың табаны астына қайта түскен осынау ауыр шақта папаның эдикті жұрттың бәріне, демек, оның ішінде иудейлерге де, Саладдин ондығын төлеу міндетін жүктесе, сен былқылдаққа салып, оны орындағың келмейді, сөйтіп діні жат құдайсыздарды жақтайсың, сол арқылы құдайға сенетін халқыңа жәбір көрсетесің, – деп корольді қолға алды.

	Архиепископтың тегеурініне король төтеп бере алмады.

	– Жақсы, дон Мартин, менің еврейлерім де Саладдин ондығын төлейтін болады.

	Дон Мартин шаттанып шалқып кетті.

	– Салықты мен қазір саламын!

	Альфонсоға мұнысы ұнамады. Король Саладдин ондығын жинап алып, оны соғыс қажетіне жаратсын дегенді папа талап етуі ықтимал, бірақ салықты жинау, оны қайда жұмсау корольдің правосында. Бұл өзі ежелден келе жатқан дау. Саладдин ондығын алғаш рет жинай бастаған шақта осы дау қайта көтерілген. Адал досы, шынайы ерсері архиепископты Альфонсо қатты бағалайтын, алайда, оның дегеніне көнгісі келмеді.

	– Ғафу ет, дон Мартин, бұл сенің жүргізетін жұмысың емес, – деді ол. Архиепископ долдана бастап еді: – Сен ақшаға құштар боп отырған жоқсын, мен де құштар емеспін. Біз – христиан ерсерісіміз. Олжаны біз жаудан аламыз, ақша үшін досымызбен жанжалдаспаймыз. Бұл жолы да төрелігін заңгерлер мен репозитарилер айтсын, – деп басу айтты.

	– Ізгі әулие әкеміздің эдикті қалай қолдану мәселесін шешуді еврейіңнің қолына бергің келе ме? – деп сезіктенген түрмен мысқылдай сұрады дон Мартин.

	– Сәті түскенде, дон Иегуда осында келе жатыр, – деп жауап қатты Альфонсо. – Мен, әрине, онымен де ақылдасамын.

	Мұнысына архиепископ шыдамай кетті.

	– Тапқан екенсің сұрайтын адамды! Екі есе дінсізден сұрайсың ба? Жын– перінің жіберген албастысынан сұрамақшысың ба? Севильяның тағында отырған досына қарсы саған дұрыс ақыл береді деп ойлайсың ба? Оның сонымен бірігіп алдыңнан астыртын ор қазып жатпағанына кім кепіл? Баяғыда фараон айтқан, соғыс бұрқ етсе-ақ болды, еврейлер жау жағына шыға келеді деп.

	Дон Альфонсо сабырлылық сақтауға тырысты.

	– Бұл эскривано майор маған үлкен еңбек сіңірді, – деді ол. – Өзіне дейінгілердің бәрінен де артық қызмет етті. Менің корольдігімнің шаруашылығын тәртіпке келтірді, қысымшылық азайды. Сен оны босқа ғайбайттайсың, дон Мартин.

	Корольдің осыншама жылы сөздермен еврейді қорғаштай сөйлегенінен архиепископ шошынып қалды.

	– Ізгі әулие әкеміз христиан монархтарына қасындағы еврейдің ақылын тыңдаудан аулақ бол деп сақтандырғаны өте дұрыс сөз екені, міне, осы жерде көрініп тұр, – деді ол. ЬІзадан гөрі қауіптенуі басым сияқты. Ол Рим папасының жолдаған хатынан үзінді келтірді: “Христиан князьдары, сақтаныңдар. Жан ашырлық жасап, иудейлерді бауырыңа тартпа, олардан көретін пайдаң мақалдап айтқанда: muѕ in pera, serpens in gremio et ignis in sinu – қапқа түскен тышқаннан, қойындағы жыланнан, қолтыққа түскен шоқтан табатын олжаңмен бірдей. Осы бір адамды, дон Альфонсо, сен өзіңе тым жақындатып, үйір қылдың, ол жыландай иіріліп жүрегізді орап алды, – деп ол күйіне сөйлеп сөзін аяқтады.

	Досының күйініші көңілін жібіте түсті.

	– Мен олай деп ойламаймын. Әділінде шіркеуге тиесі нәрсені мен ұстап қалайын демеймін. Мен сенің айтқандарың мен оның айтқанын салыстырып, салмақтап көрейін, егер оның пікірі шынында да риясыз, әрі дәлелді, нанымды болып шықса, сонда ғана мен оның тілін аламын, – деді ол.

	Архиепископ қауіп илеп, түнеріп кетті!

	– Бүкіл христиан жұрты дінсіздерге қарсы соғысып жатқанда, күнәкарлығыз үшін құдай сенің аяқ-қолыңды матап, тырп еткізбей қойғаны, сірә, саған аз көрінеді-ау деймін. Бұрынғы күнәңа қоспа тағы да! Ізгі әулие әкеміздің эдиктін корольдігіңде дінсіздердің мазақ етуіне жол берме.

	Дон Альфонсо оның қолын ұстады.

	– Ескерткеніңе рахмет! – деді ол – Бәрі де есімде болады, Иегуда мені алдай алмады.

	Иегуданың келуін тосқан шақта дон Мартиннің сөздері оның көкейінен шықпай қойды. Архиепископ дұрыс айтады, бұл осынау еврейді тым шолжаңдатып жіберді. Бұл онымен қызмет бабында амалсыз істес болған адам сияқты емес, досымен шүйіркелес– кендей сөйлеседі. Тіпті оның үйіне қонаққа барды, баласын қызметіне алды, қызымен қалжыңдасты, қызы оның тәкаппа– рланып, күлгеніне намыстанып, мавританиялықтардан қалған сырттағы сарайды қалпына келтіруге бел байлады. Жыланды қойыныңа салып қанша жылытсаң да, шақпай қоймайды. Кім біледі, ендігі шаққан да шығар. Еврейдің алдаусыратқанына бұл енді қайтып көнбейді. Діндес бауырластарынан Саладдин ондығын талап етпегені үшін Иегуда жауап береді. Онысына дәлелді себеп айта алмаса, бұл онда еврейлерді дон Мартиннің қолына тапсырады. Мұрнын шүйірмесін дінсіздер.

	Бірақ patriomoniae raelm? – еврейлерді иемдену правосын шіркеуге беріп қоя бергені жөн бола қояр ма екен? Мұның ата– бабалары оған ешкімнің қол сұғуына жол берген жоқ-ты.

	Ол мемлекеттің финанс мәселесі жайындағы ақпарын қарап шықты. Жағдай жаман емес екен, қайта өте жақсы көрінеді. Мұның эскриваносы қызметін шың ниетімен адал атқарып жатыр, мұнысын мойындамауға болмайды. Алайда, Альфонсо сонау архиепископтың сақтандырған сөздерін ұмытпайды: ақымақ қылып алдаусыратуына көнбейді. Еврейден бұл ең алдымен Калатраваға беруге, тұтқындарды сатып алуға керекті орасан көп ақша табуды талап етеді. Сонда еврейдің жауабынан белгілі болады – қазына мен мемлекеттің мүддесін қымбат көре ме екен, әлде өз басы мен еврейлердің мүддесін артық санай ма екен?

	Ол Иегуданы тықыршып шыдамсаздана күтіп, қарсы алды.

	Иегуда да қыл үстінде тұрғандай тебіреніп толқып кетіпті. Корольмен әңгімеде көп нәрсенің кілті тұр: өте сақ сөйлесу керек.

	Ол ең алдымен шаруашылықтың жайын егжей-тегжейлі баяндап шықты. Бұл саладағы елеулі табыстарды атап өтті, корольді қуантады-ау деген жетістіктерді де айтуды ұмытқан жоқ. Үлкен жылқы заводы туралы да айтты; мұсылмандар мекендеген Андалусия мен Африкадан асыл тұқымды алпыс ат Кастилияға келе жатыр екен. Аттардың бабын жақсы білетін үш маман шақырылыпты. Содан кейін сөз Кастилияның теңге ақшасы жайына ауысты: алтын мараведи барған сайын көбірек шығарыла бастапты, Мұхаммед пайғамбардың үмбетіне жалпы адамның, барлық жан иесінің суреті сияқты, Альфонсоның ақшадағы кескіні де жексұрын көрінетіндігіне қарамастан, Альфонсоның басы мен елінің гербі бейнеленген алтын теңгелер оның күшті король екенінің айғағы сияқтанып, мұсылман елдеріне де тарап жатқан көрінеді. Кастилияның өзінде шығарылған жібектен жақын арада көйлек киетіндігі королеваны да қуантатын шығар деп ойлайды.

	Король бар ықыласымен зейін қоя тыңдады, бәріне де риза болған сияқты. Алайда, еврейді мардамсытып жіберуге болмайтындығын есінен шығарған жоқ.

	– Рас, мұның бәрі көңілге жұбаныш сияқты көрінеді, – деді ол. Сөйтті де әлдеқандай күдікті бір жұмсақтықпен лезде: – Демек, мұндағы біздің мұсылмандарға қарсы дүрсе қоя беруге керекті ақшамыз бар екен ғой, – деп қосты.

	Дон Иегуда іштей қынжылып қалды. Король қарыздар көңілден ризашылық білдіретін шығар деп күткен. Алайда, ол сабырмен салмақты түрде жауап берді.

	– Бұл нысанаға мен шамалаған мерзімнен гөрі тезірек жақындап келеміз. Бейбітшілікті неғұрлым ұзақ уақыт сақтайтын болсаң, падишам, соғұрлым көбірек те күшті әскер жинауға мүмкіндік аласың, сондай қалың қол ғана саған жеңіс әпереді.

	Дон Альфонсо кекесін сызы сезілген дауыспен жорта жұмсақ сөйлеп:

	– Менің ізгі соғысты бастауыма әлі де келісім беруіңе болмайды деп есептесең, онда сенен ең болмаса ақша жұртын сендіретіндей болайын, – деді ол

	– Ойыңды анығырақ айтсаң жақсы болар еді, падишам, өйткені алдыңда тұрған ақпа құлақ қызметшің ұға бермейді, – деп жауап қатты дон Иегуда.

	– Донья Леонор екеуміз, – деп түсіндіре бастады Альфонсо, – Саладдиннің қолындағы соғыс тұтқындарын сатып алуды ұйғардық, көп тұтқынды босатып алмақпыз. – шамадан тыс көп санды әдейі атап: – бір мың еркек, бір мың әйел, быр мың бала, – деді.

	Иегуда қысылып қалғандай болды. Мұны көрген Альфонсо: “Ұстаған жерім осы болды, енді амалсыз сыр білдіріп алады” – деп ойлады. Бірақ Иегуда суырып салып жауап берді.

	– Он алты мың алтын мараведи тым көп ақша. Бұл түбектегі бірде-бір патша өзіне пайда келмейтін жерде басқаның игілігі үшін мұншама көп ақшаны далаға лақтырып тастай алмас еді. Мұны сенің істеуіңе болады, падишам.

	Альфонсо қуанарын да, ашуланарын да білмеді.

	– Оның үстіне, – деді ол, – Калатрава орденіне ақшадай сый тартқым келеді. Сый болғанда мол сый.

	Бұл жолы Иегуда шынында да абыржиын деді. Кенет бір ой сап ете түсті: ізгі соғысқа қатыспай отырған күнәсін король тәңір алдында ақшамен жуғысы келеді, әрине, Саладдин ондығын архиепископқа бермей, осылай құтылғаны абзал.

	– Қанша қаржы керек деп ойлайсың, әміршім? – деп сұрады ол.

	– Мен сенің пікіріңді естігім келіп еді, – деді Альфонсо.

	Иегуда ұсынысын айтты.

	– Калатраваға да өткенде Аларкосқа берген шамада берсек қайтар еді, төрт мың алтын мараведи.

	– Мазақ қылғын келе ме, сүйіктім! – деді король жұмсақ сөйлеп.

	– Қайыршыға берген садақадай азғана ақшамен таңдаулы батырларымның алдындағы борышым өтелмейді. Сыйлайтын қаржы сегіз мың мараведи мөлшерінде деп есепте.

	Бұл жолы Иегуда еріксіз бетін тыржитты. Бірақ сөз таластыруға бармады, корольге басын иіп тағзым етті.

	– Падишам, сен құдай жолына жаңа ғана жиырма төрт мың алтын мараведиді құрбандыққа шалдың. Сөз жоқ, құдай саған береді. – Содан кейін толқыған көңілін басып, көңілдене сөйледі.

	– Онсыз да саған құдайдың рақымы түсетіндігін біліп, мен бәрін де алдын ала ойластырып қойдым.

	Король оның бетіне таңырқап қарады.

	– Құдай алдында сен борышыңды ақтадың, ол саған тақ мұрагері етіп ұл бала береді; оны шоқындырғанда сыйлық әкелуге тиістілердің тізімін қайта қарап дайындап қоюды репозитор– ларыма тапсырдым, – деп түсіндірді Иегуда.

	Алғашқы ұлы туғанда, соны тақ мұрагеріне лайықты тәрбиелеу үшін король вассалдарынан қосымша жарнама алуға праволы деген заң ескі кітаптарда жазулы болатын: көлем жағынан бұл жарнама едәуір мол еді.

	Донья Леонор сияқты, дон Альфонсо да тақ мұрагері болатын ұлдан күдер үзіп қойған, мұның басына бақыт құсы қонатындығына мына эскриваноның сенетіндігі корольді қатты қуантты. Еңсесі көтеріліп ол сәл қысылғандай жымия сөйледі.

	– Сен шынында да алдағының бәрін ескеріп отыратын адамсың – деді.

	Қажет деген ақшаны мынау еврей сөз айтпастан беретін болған, соң, дон Альфонсо Саладдин ондығын жинауды дон Мартинге емес, бұрыннан ойлағанындай осының өзіне тапсыруға бел байлады. Бірақ еврей сонау альхамадан алынатын Саладдин ондығы туралы ләм демеді, ол туралы бір ауыз сөз айтқан жоқ.

	– Сендердегі Саладдин ондығының жайы қалай? – деп сұрауды бірден қойып қалды король. – Сендер шіркеуді алдап соққалы жүр дейді ғой. Мен оған жол бере алмаймын, бұл жерде сендер қателесесіндер.

	Аяқ астынан бұрқ ете қалып қарадай тиіскеніне Иегуда қатты назаланып кетті. Бірақ Сефард еврейлерінің тағдыры қазір мұның тіліне байланысты боп тұрғанын ойлады да, бойын жиып алды; бәріне де шыда, есебіңнен жаңылма деп іштей өзіне өзі әмір берді.

	– Онысы бізге жапқан жала, әміршім, – деді ол. – Альхамадан алынатын Саладдин ондығының мөлшерін мен баяғыдан-ақ есептеп қойғанмын. Әйтпесе әлгі талап еткен ақшанды тауып бере алмаған болар едім. Бірақ қоластындағы еврей атаулы бұл салықты, әрине, сұғанақтанған екен дем кім көрінгенге төлей салғысы келмейді, так саған ғана бергісі келеді, әміршім.

	Дон Альфонсо мұнысына риза болды, бірақ Иегуда дон Мартин таққан айыптың бәрін оп-оңай серпіп тастап отыр, сондықтан мұны да ауыздықтағанды жөн көрді.

	– Ұмытпағасың, дон Иегуда! “Кім көрінген” деп отырғаның Толедоның архиепископы.

	– Альхамаға ата-бабаң тапсырған, одан кейін өзің мақұлдаған статутта біздің альхама салықты басқаға емес, тек саған ғана төлеуге тиіс екені көрсетілген. Алайда, әмір етсең болды, ондық салығы Толедо архиепископына төленеді. Бірақ ол сол ондық қана болады, бір тиын артық кетпейді, сидиған арық қана ондық, өйткені қарсыласқан текені қырқу қашанда қиын. Егер ондық салығы саған төленетін болса, ол семіз, мол ондық болады. Өйткені сені, падишам, Толедо альхамы жақсы көреді, әрі сйылайды. – Сыр айтқандай ақырын дауыспен сөзін тағы жалғастырды:

	– Қазіргі айтайын деп отырғанымды ішімде бүгіп қалғаным өзіме жақсы болар еді, қайтер еді. Бірақ мен саған адал қызмет етіп жүрмін. Сондықтан айтпай қоя алмаймын. Баяғы заманнан бері тауап ететін ізгі орнымыз деп есептен келген қаланы, әрі құдай тағала бізге мұра етіп қалдырған қаланы біреудің жаулап алуына ақша беретін болсақ, арымыз мұқалып, өмір бойы жан азабын тартып өтер едік. Әміршім, сен бұл ақшаны шығыстағы соғысқа жұмсамайсың, Кастилияның күш-қуаты мен атақ-даңқын асыруға пайдаланасың, ал Кастилия бізді қорғап, дәулетіміз бен тиыштығымызды сақтап тұрады. Бұл ақшаны сен біздің игілігімізге жұмсайсың, оны біз білеміз. Ал архиепископ оны қайда жұмсайды, оны білмейміз.

	Еврейдің сөзіне король иланды. Ішіне түйген қандай құпия сыры болса да, еврей мұнымен бір жолдың үстінде келе жатқаны анық. Еврей шынында да мұның досы. Альфонсо соны іштей сезген. Бірақ ондай жақындыққа жол беруге болмайды. Архиепископтың: “қапқа түскен тышқан, қойындағы жылан, қолтықтағы шоқ”, – деген сөздері құлағынан кетпей тұрып алды. Еврейді баурыңа тартып тым жақындатып жіберуге болмайды: ол – күнә, қазір ізгі соғыс жүріп жатқанда бұл екі есе күнә.

	– Жүз жылдан бері пайдаланып келе жатқан правомыздан айырма бізді сен, – деп қадалды Иегуда. – Өзіңе адал қызмет ететін үмбетіңді байлап-матап жауының қолына берме. Біздің әміршіміз сенсің, архиепископ емес. Саладдин ондығы салығын жинауға ұлықсатты маған бер падишам!

	Иегуданың сөздеріне корольдің жүрегі жібіп кетті. Бірақ бұл сөзді айтқан діні жат адам. Ал оған қарсы сақтандырған адамның артында шіркеу тұр.

	– Мен ойланайын Иегуда, – айтқандарыңды салмақтап көрейін, – деді король, мұны құлшынбай сылбыр айтты.

	Иегуданың жанары сөніп, тұнжырап сала берді. Айтқандарына корольді қазір иландыра алмаған соң, кейін бұл еш уақытта оның көзін жеткізе алмайды. Құдай бұған теріс қарап кеткен екен. Бұл – адамды айтқанына сендіру қабілетінен айырылып қалса керек.

	Еврейдің қатты налып күйзеліп кеткенін король байқап қалды. Бұған осынау Ибн Эзрадай ешкім үздік қызмет етіп көрген емес. Король жәбірленіп қалған еврейді аяп кетті.

	– Сенің еңбегіңді бағаламайды екен деп ойлама, – деді ол. – Тапсырғандарымды сен өте жақсы орындадың, дон Иегуда. – Сөйтті де ол жылы ұшырай сөйлеп: – Тапсырманы орындаған– дықтың белгісі ретінде менің биялайымды сен қайтарып беретін болғанда, соны көруге мен барлық грандтарды шақырамын, – деп қосып қойды.

	Еврейлерден Саладдин ондығын жинап алуды архиепископқа тапсыру керек дегенге донья Леонор дүдамалдана қарады. Өзі королева бола тұрып, патшалықтың қазынасы үшін мәні зор осынау праводан босқа айырылып қалуды жөн көрмеді. Ал өзін христиан дінінің адал үмбетімен деп отырып, корольдіктің бейтараптығынан пайда тапқысы келетіндей қылық көрсетуді күнә деп санады. Архиепископтың уытты сөздерін далаға тастағысы келмеді. Аяғы ауыр боп қиналып жүргендіктен көңілдегі күдігі күшейе түсті. Дон Альфонсоға ол мардымды ақыл бере алмады.

	Дон Альфонсо шешемді құдайдан күтті. Донья Леонор босағанша кідіре тұруға ұйғарды. Жұбайы ұл тапса, оны бұл Құдайдың бергені, мейірімі түскені деп қарайды: онда бұл саладдин ондығын король қазынасына алады, өйткені ұлына қалатын мұраны азайтуға қақысы жоқ.

	Әзірше өзі уәде бойынша эскриваноны құрметтеумен болды. Жұрт көп жиналған үлкен жиын үстінде Иегуда ерсері тапсырмасының белгісі боп табылатын сыңар биялайды корольге қайтарып берді. Сонда Альфонсо жалаңаш қолымен бағыныштысының жалаңаш қолын қысты, шын көңілден алғыс айтты да, құшақтап екі бетінен сүйіп-сүйіп алды.

	Архиепископ күйіп-пісіп, ызаға булығып қалды. Мұның діни тұрғыдан жасаған ескертулері, сірә, сол айтқан жерінде қалса керек. Арамза дінсіз албасты барған сайын корольдің аяқ-қолын шырмап арбап әкетіп барады. Бұл жолы дон Мартин синагоганың шіркеуден үстем шығып салтанат құруына жол бермеуге біржолата бел-байлап келген. Зымиян зұлымдықтың қандайынан болса да енді бас тартпайды, қулыққа қулық, сұмдыққа сұмдық.

	Ақша үшін таласайын деген ойы жоқ екеніне ол корольді сендіруге тырысқан болды. Онысын дәлелдеу үшін ол алғашқы талабынан бас тартады, әрине, онысына ізгі тақты көндіру қиын. Саладдин ондығын дон Альфонсо тек қана қару-жарақты молайтуға пайдаланатындығына кәміл сенгендіктен, ақшаны жұмсау правосын бұл соған береді. Тек ондық салығын жинау правосын ғана шіркеу мен өзіне қалдырады. Түскен ақшаны қолма– қол король қазынасына өткізеді.

	Қулыққа жүйрік досының мүләйімси қалған жүзіне қарап, дон Альфонсо оның мынадай шешімге қинала-қинала әрең барып отырғанын түсінді. Бұл жерде барлық мәселе принципте екенін бұл өзі айқын аңғарған сияқты. Сондықтан қарсылық айтты.

	– Маған жақсылық ойлайтынынды білемін. Мәні зор правосынан мемлекет басшысы бас тартпауы керек екенін айтқанда менің эскриваном да адал ниетті көздейтін тәрізді көрінеді маған.

	Дон Мартин бұрқылдай жөнелді.

	– Тағы да сол дінсіз сатқынды көлденең тостың-ау!

	– Ол сатқын емес, – деп дон Альфонсо өзінің министрін қорғады. – Ол менің, қол астымдағы еврейлерден ондық салығының бір тиынын қалдырмастан жинап алады. Сол ондық салығынан ол біздің жорыққа орасан көп қаржы жинап бермек – жиырма төрт мын алтын мараведи! – Мынадай мол ақшаны атағаны архиепископқа қатты әсер етті. Бірақ соны ол сездіргісі келмей ажуалай сөйледі.

	– Уәде беру оған қиын ба, тәйірі, бере салады.

	– Бұған днйінгі уәдесін ол орындап келеді, – деп дон Альфонсо қарсылық айтты.

	Папаның жолдаған хаттары мен қаулыларындағы: еврейлер мәңгі бақи құлдыққа жаралған, өйткені крес жорықтарының кінәсі солардың мойнында, Әбілді өлтірген Қабыл сияқты оларды да қарғыс атқан, маңдайына мәңгі бақи тентіреп өту жазылған, – деген сөздері дон Мартиннің құлағына естіліп тұрғандай болды. Бірақ одан не пайда? Дон Альфонсо – христиан монархы, атақты ерсері, ер жүрек батыр, соның өзі еврейлерді күшпен тұқыртып ұстаудың орнына, жүрегін баурап алған мынау албасты туралы аса бір құрметпен, сүйіспеншілікпен сөйледі. Дон Мартин бұл жолы ашу шақырмай өзін өзі тежеп, христиан діні уағызтайтын көнбістікті сақтап, қулықпен, айла-тәсілмен ғана әрекет етуге бел байлап келген. Бірақ ендігі жерде шыдай алмай кетті.

	– Албасты сенің көзіңді көр қылды ма? Қайда апара жатқанын неге көрмейсің? – деп ол бұрқ ете қалды. – Соның арқасында елім гүлденді деп мақтанасың. Сол гүлдің улы гүл екенін қалайша көрмейсің? Ол – күнәмен суарылып, күнәға өскен гүл. Сен күнәқарлықпен соғыспай қарап отырғандықтан байып жатырсың! Пайғамбарымыздың қабырын таптатпай босатып алу үшін христиан князьдары өз еркімен қиыншылыққа, қауіп-қатерге, өлімге басын байлап соғысқа барып жатыр. Ол кезде сен қала сыртында дінсіздердің сарайын қалпына келтіріп құрылыс салып жатпақсың. Ізгі әулие әкеміз ұлықсат еткен ондық салығын шіркеуден тартып аласың.

	Галиананы қалпына келтіріп жатқанына Альфонсо өзі де өкінетін. Сондықтан да пастордың көзге шұқығаны шамына тиді.

	– Ондайды айтуға жол жоқ саған! – деп сөзін бөліп жіберді Альфонсо. Өзін өзі зорлап ашуын әрең басып: – Сен шіркеудің қадірменді князысыз, дон Мартин, жақсы жауынгер, адал доссың маған. Мен осыны ескермесем, бір ай бойы көзіме көрінбе деп әмір етуге тиіс болар едім саған, – деді.

	Сол күні ол Иегуданы шақырып алды.

	– Еврейлерді мен шіркеуге бермейтін болдым, – деп шешімін айтты. – Оларды өз қол астымда қалдырамын. Ондық салығын менің өзіме төлесін. Жинап алушы сен боласың. Бірақ ол өзің айтқандай семіз ондық болсын.

	Бірнеше күннен кейін донья Леонор босанды, ұл тапты. Дон Альфонсо шексіз қуаныш құшағына бөленіп шалқып кетті. Құдайдың рақметі жауды деген осы деп білді. Жүрегінің түбінен шыққан үнге құлақ асып, корольге тиісті праволардың бірде-бірін шіркеуге беріп қоя бермегені қандай дұрыс болған! Анау жолы жас Педроны күшпен зорлап, вассалдық тәуелділігінің белгісі деп, қолынан сүйгізгенде де бұл дұрыс істеген. Сонда ол мұны істемеген болса, оның үстіне жас Арагондыққа инфантаны атастырып қойса, онда Арагондықтың дәме қылған мұрасы көз алдында ғайып боп бара жатқанда бұрыңғыдан да асқан дау, жанжал енді басталар еді.

	Бақыт құшағына бөленген әке Бургос сарайындағы капеллада тізерлеп тұрып шын жүректен құдайға құлшылық етті, Кастилия тағына мұрагер болатын ұл бергені үшін алғыс айтты. Қандай қырсық шаужайына жармасса да, соған қарамастан бұл енді ұлы соғысқа кіріседі, құдай жолы үшін Севильяны да, Кардобаны да, Гранаданы да жаулап алады. Корольдігінің жерін кеңейтеді, оның шекарасын оңтүстіктің қиыр шетіне дейін жылжытып апарады. Егер бүкіл түбекті түгелмен қайта жаулап алу мұның қолынан келмесе, оны құдай тағаланың жәрдемімен мұның баласы жүзеге асырады.

	Дон Иегуда да қуанышқа бөленді. Сырттай салмақты көрінге– німен, королева тағы да қыз табар ма екен деп іштей қауіп илейтін. Ондай жағдайда королева қояр да қоймай жүріп, инфанта Беренгеланы атастырып, дон Педроның бетін бері қаратып алатын еді. Сонда Арагонмен одақ жасалады да, ұлы соғыс басталады. Міне, енді сол қауіп ыдырап жүре берді.

	Дон Иегуда жұрттың бәрі де осыған қуанатын шығар деп үміттенген, әсіресе мейірімі мол, мемлекет басқарғандай ақылды дон Манрике қуанатын болар деп есептеген. Бірақ анау қатал тойтарыс берді.

	– Есіңде болсын, сен ерсерімен, христианинмен сөйлесіп тұрсың. Әміршіміз корольдің енді мұрагері бар, оған мен қуанамын. Бірақ сол қуанышымның. Бірақ сол қуанышымның көбі су сепкендей тарқап жүре береді, өйткені даңқты ұлы соғысты бастай алмай осы қалпымызда қала беруіміз ықтимал. Дінсіздермен тағы бір шайқаспастан, о дүниеге тып-тыныш кете береді ғой дейсің бе мені?! Бүкіл христиан жұрты дінсіздермен ізгі соғыс жүргізіп жатқанда, Кастилия королінің тайраңдап бос жүргеніне қарап отыру мен сияқты ерсеріге оңай деп ойлайсың ба? Айтқандарың намысыма тиді, еврей.

	Иегуда ұялып, қысылып қалды. Алайда, ол кастилия тағына мұрагер – инфант беріп, Сефардтардың түбегін, Израиль халқын қырғыннан сақтап қалған құдіреті күшті құдайға шүкірлік етті.

	Альфонсо сарай төңірегіндегінің бәрін Бургосқа шақырды, баланы шоқындыруға арналған тойды көл-көсір қып өткізді. Бірақ донья Ракельді тойға шақырмапты.

	Оның есесіне қызметші пажы боп жүрген дон Аласарға ерекше ықылас көрсетті. Оны ол қайта-қайта қасына шақырып алып, қызметіндегі басқа жастардан ерекше көретінін айқын аңғартты. Бірде ол үлбіреген балғын әдемі Аласардың түрін апсына мүлде ұқсамайды екен-ау деп ойлап қалды. Мұның неге есіне түскеніне өзі таңырқағандай болды да, оны енді ойламауға тырысты.

	Иегуда тойды құттықтап, король мен донья Леонорға қымбат сыйлықтар жіберді, Инфанта Беренгеланы да құр тастаған жоқ. Оның әлденеге мазасызданып, мұқалғандай боп көңілсіз жүргенін байқап қалған. Қыз, сірә, дон Педроға атастырылу арманынан күдер үзбесе керек. Кеше ғана Кастилия мен Арагонның тәжі, біріккен Испанияның алтын тәжі қол жетер сияқты еді. Енді бұл үміт біржола үзілді.

	Инфант қалың көптің алдында салатанатты түрде шоқын– дырылды, оған Фернан Энрике деп ат қойылды.

	Содан кейін дон Иегуда Толедоға қайтты.





ЖЕТІНШІ ТАРАУ




	Алғашқы крес жорығының өзінде-ақ христиан әскерлері басқа діндегілерге шабуылды ең алдымен өз елінде бастады, олар еврейлерді шапты. Қозғалыстың басшылары мұны тілеген жоқ еді, олар – Айсаның қабірі жатқан ізгі жерді діні жаттардың қолынан босату мақсатын ғана көздеген. Бірақ көптеген ала аяқтар крес тағынушылардың қатарына тек дін үшін ғана қосылмағанын көрсетті. Жан-тәнімен дінге сенушіліктің үстіне шырғалаң оқиғаға құштарлық, ретін тауып ел тонағысы келіп тұратын қомағайлық қосылды. Зорлықты ерлік деп есептеп, күш көрсетуге өз елінде заңнан қаймыққан ерсерілер олжаны мұсылман елдерінен тауып, ерлік даңқын сол жақта шығармақ болды. Қара халық алым– салықтардан, қожасына тәуелдіктен құтылу үшін крес тағынып жорыққа шыққанды абзал көрді. “Көптеген ала аяқтар күнәсын жуу үшін емес, қайта жаңадан күнәкәрлық жасау үшін крес тағынған әскерге қосылды” – деп баяндады сол заманның құдайшыл жылнамашысы Альберт Аквентис.

	Труа маңында тұратын Гильом ле Карпантье деген жанжалқой, төбелес құмар сотқар біреу құдайшылмыз дейтін әпер бақан ұр да жықтардың бір тобын жинап алып Рейнге қарай бастап жөнелген. Жолшыбай оларға франк, герман тайпаларының адамдары лек-легімен қосылып жатты. Көп ұзамай бұлардың саны жүз мыңға жетті. Рейн жағасындағы елдер бұл қара түнек қосынды “тауапшыл ағайындар” деп атап кетті.

	“Жүгенсіз, жосықсыз, арамза, бұзақылар бас көтерді” деп баяндады сол заманның еврей жылнамашысы. Бәрі де франк, герман тайпаларының адамдары. Олар ізгі шаһарға бет қойды, одан Измаилдың ұлдарын қуып шықпақшы. Сол құдайсыздардың әрқайсысы киіміне ақ шүберектен крес тігіп алыпты, өздері қисапсыз көп топ болып жиналған екен, ішінде еркек, әйел, бала– шағасы бәрі бар. Солардың ішіндегі жалғыз тәңірдің қарғысы атқыр Балташы Вильгельм деген жауыз біреуі халықты өршелендіріп өшіктіре сөз сөйледі: Міне, біз Измаил ұлдарын жазалауға жорыққа аттандық. Бірақ пайғамбарымызды ата– бабалары креске керіп өлтірген сол иудейлер осы жерде біздің арамызда жоқ па екен? Біз алдымен соларды жазалаумыз керек. Олар бұдан былай да Айсаны пайғамбар деп танығысы келмей қарсылық көрсететін болса, Иуда ұрпағын түп тамырымен жоқ қылып жібереміз”, – деді ол. Қалғандары соның ақылын тыңдап, бір-біріне: “осының айтқанын істейміз”, – десті. Сөйтті де олар ізгі өсиеттің халқына қорқаудай тап берді.

	Ең алдымен олар алтыншы иярда сенбі күні Шпейер қаласындағы еврейлерді қырып салды. Үш күн өткеннен кейін Вормс қаласының еврейлерін апатқа ұшыратты. Содан кейін олар Кельнге бет алды. Ол жерде епископ Герман еврейлерді қорғап қалмақ боп жан таласты. Бірақ мейірім дегеннің қақпасы тас бекітулі еді, – деп баяндайды жылнамашы. – Арамза бұзықтар солдаттарды жусатып салып, еврейлерді қамап алды. Көптеген еврейлер суға тоғыту сияқты шоқындыру рәсімінен бас тартты, мойынына тас байлап “Тыңда, Израиль, біздің Құдайымыз Адонайдан басқа Құдай жоқ!” – деп айғай салып жарқабақтан Рейнге секірді.

	Мұндай оқиға Трирде де болды. Майнцте де болды.

	Майнцтегі оқиға туралы жылнамашы былай деп әңгімелейді: “Сиванның үшінші күні: бір кезде ұстазымыз Моисей бұл күн туралы Синайдан қайтатын үшінші күні дайын отырыңдар деген екен, сиванның сол үшінші күні түс кезінде қарғыс атқыр жауыз Лейнингендік Эмихо қалын қолды бастап қаланың түбіне келді. Қала халқы оған қақпаны ашып берді. Арамза жауыздар бір-біріне: “креске керілген Айсаның кегін енді аламыз”, – десті. Өзге өсиеттің ұлдары қорғанбақ болып сауыт– сайман киінді, бірақ олар қалың жауға төтеп бере алмады, өйткені бәрі де қасірет, қайғыдан, ұзақ уақыт ауыз бекіткеннен әлсіреп қалып еді. Олар архиепископ сарайының ішкі ауласына апаратын берік қақпаны едәуір уақыт ұстап тұрды, бірақ көптеген күнәміздің қырсығынан олар жауыздардың күшімен тең түсе алмады. Тағдыр жетіп қаза табарын білген шақта олар бір-біріне рух беріп: “Аналар қазір бізді өлтіреді, бірақ жанымыз құшағына барады. Құдай үшін жанын қиып қаза тапқан ізгілік болып есептеледі”, – десті. Ақырында олар: “Құдай үшін жанымыз құрбан!” – деді. Аулаға баса көктеп шұбырып кіріп барған жау анадайда қыбыр етпестен мүлгіп отырған қарияларды көрді, үстерінде дұға оқуға арналған киім. Жауыздар оларды қулық қылып отыр екен деп қалды. Алыстан тас лақтырып, садақпен атқылай бастады. Дұға киімін киген ақсақалдар орнынан тапжылмады. Сонда аналар жақындап келіп бәрін қылышпен шапты. Қамалға тығылғандар бірін-бірі түйреп өлтірді. Сиванның осынау үшінші күні Майнц еврейлері баяғы заманда бабамыз Авраамды Құдай сыннан өткізгендей, шын мәнісінде ауыр сыннан өтті. Құдайға: “Мен мұндамын!” – деп шыға келіп, өзінің баласы Исаакты құрбандыққа шалмақ болған Авраам сияқты, бұлар да балалары мен жақындарын құрбандыққа шалды. Әкесі баласын, ағасы қарындасын, күйеу қалындығын, көрші қоңсысын құрбан етті. Бір күндк осыншама қаза тапқанды бұрын– соңды кім көрген? Он бір мыңнан астам адам өз еркімен ажалға басын тосты немесе құдай үшін деп өзін өзі өлтірді.

	Регенсбургте “тауапшыл ағайындар” жеті жүз тоқсан төрт еврейді өлтірді. Олардың есімі азап шеккен әулиелердің тізіміне қосылған. Жүз сегіз кісі шоқынып, христиан дінін қабылдауға келісімін берді. “Тауапшыл ағайындар” оларды Дунайға әкеліп тоғытты, үлкен суға жіберді де, еврейлерді соның астынан сүңгітіп өткізді. Өздері сақ-сақ күліп, айғай салып: “Енді сендер христиансыңдар, сақ болыңдар, қайтадан иудейдің шатпағына шырмалып жүрмеңдер”, – десті. Олар синагоганы өртеп жіберді, еврейдің жазулары бар пергаменттен ұлтарақ жасады.

	Ияр, сиван, таммуз айларында Рейн жерінде он екі мың еврей қырғынға ұшырады. Швабия мен Баварияда төрт мыңы қаза тапты.

	Шіркеу басшылары мен былайғы князьдардың көпшілігі “тауапшыл ағайындардың” айуандықтары мен зорлап шоқындыруларын мақұлдаған жоқ. Герман императоры Генрих IV бір салтанатта сөйлеген сөзінде мұндай қырғынға ұшыратушылықты қатты сынға алды, сөйтіп зорлықпен шоқынды– рылғандардың иудей дініне қайта көшуіне ұлықсат етті. Қол астындағы еврейлерді қорғамай, олардың дүние-мүлкін тонап, байлығын молайтқан Майнц архиепископына қарсы тергеу жүргізуді бастады. Архиепископ қашып кетуге мәжбүр болды. Император оның табыстарын өзіне бергізбей жинап алып, еврейлердің шығынын өтеді.

	“Тауапшыл ағайындардың” көбі ізгі жерге жетпей орта жолда ит өліммен қаза тапты. Олардың бірнеше мыңын венгрлар қырып салды. Көсемсымақтанған Гильом ле Карпантье мен Лейнингендік Эмихо тоз-тозы шығып таусылған жалба-жұлба жалаңаяқтардың аз ғана тобын ертіп масқара боп елге оралды. “Гильом жорыққа аттанар алдында Труаның раввинінен: бұл жорық қалай аяқталады, – деп сұраған екен, – деп жазыпты жылнамашы. – Раввин оған жауап беріп: “Сен біраз уақыт сән-салтанатың шалқып өмір сүресін, бірақ артынан жеңіліс тауып, үш атпен ғана елге қайтасың”, – депті. Гильом ашуланып: “Егер осыдан ең құрығанда бір ат артық қайтатын болса, сені өлтіремін, саған қоса франк еврейлерін түгел қырамын” деп қоқай көрсетіпті. Ол салт мініп, үш жолдасымен оралған екен, демек, ат саны төртеу, ендеше, раввинді өлтіремін деп қуанып келе жатады. Қаланың қақпасынан кіре бергенде қорғанның бір тас кесегі құлап кетіп, үш жолдасының біреуі атымен қоса қаза тауыпты.Сонда Гильом өлтірем деген ниетінен қайтып, монастырға кеткен екен”.

	Міне, енді тағы крес жорығы басталғанда, еврейлер әкелерінің бастан кешкен азабын көз алдына елестетіп, “Жылау атырабы” кітабында жазылған жан түршігерлік оқиғаларды есіне түсіргенде шынымен қорқайын деді.

	Кешікпей олар баяғы тағдырына тап болды. Бірақ бұл жолы қысым жасаушылар ең алдымен мемлекет басшылары еді.

	Богемия герцогі Вратислав қол астындағы еврейлерді шоқынуға зорлықпен көндірді. Иудей дініне қайта оралғысы келіп, Богемия жерінен кетпек болғапдардыи дүние-мүлкін тартып алып қазынаға өткізді. Герцогтің камерариі болған, көзі ашық білімді адам оның тапсыруымен гекзаметрлерде көшем деушілердің алдында латын тілінде сөз сөйледі: “Сендер Иерусалимнен қазына байлық әкелген жоқсыңдар, қайыршы болып келдіңдер, қайыршы қалпында кетіңдер”, – деді.

	Франк корольдігіндегі халі бәрінен де ауыр болды. Өткендегі крес жорығында оларды Людовик VII мен аквитаниялық Алеонора қорғап алып қалған. Ал бұл жолы “қарғыс атқан ұрпақты” қырып– жойып тонаушыларды сол кезде Францияда патшалық құрған король Филипп Аугуст өзі басқарады. “Еврейлер сабырлық көрсе– тіп, қулық-сұмдығын асырып, менің астанам Париждегі үйлердің көпшілігіне ие болып алды, – деді ол – Олар бізді тонады, бұлардың ата-бабалары Мысырлықтарды осылай тонаған”. Сол қылық-тары– ның жазасын тартқызу үшін ел сенбі күні Париждің, Орлеанның синагогаларына дұға оқуға жиналған еврейлерді қоршап алуға солдаттарға бұйрық берді, олардың үйлерін әбден тонап болғанша тырп еткіздірмеді. Содан кейін сенбі мерекесіне арналған жақсы киімдерін сыпырып алып, тоналып қаңырап қалған үйлеріне жалаңаш қайтарды. Содан кейін ол указ шығарды, указ бойынша еврейлер үш айдыи ішінде оның қол астындағы жерден кетуі керек, бірақ бір сабақ жіп әкетуіне ұлықсат етілмейді. Қуғындалу– шылардың көпшілігі көршілес графстволарға барып паналады; бұл жерлер франк корольдігіне бағынышты деп есептелгенімен, шын мәнісінде тәуелсіз дербес ел болатын.

	Алайда, король Филипп Аугуст оларды сол жақта да тиыш қоймайды.

	Шампанидің маркграфинясы Бланш азаттық сүйгіш озат ойлы, мейірбанды мосқал әйел болатын; ол көптеген босқындарды паналатты. Франк жерлерінде баяғыдан бері, діни салт бойынша құдайдың құштарлығын еске алуға арналған құштарлық аптасында қала ортасындағы алаңда иудейлердің өкілін, беттен ұру ғұрпы болатын, әдетте, қауым ағасын немесе раввинді ұратын.

	Маркграфиня бұл міндеткерліктің орнына шіркеуге ақшадай жарна өткізуге қол астындағы еврейлерге ұлықсат ететін шешім қабылдады. Қуғындалған еврейлердің маркграфиня Бланштың қол астынан пана тапқанына ашуланып, король Филипп Аугуст өзінің вассалынан әлгі шешімді қайтып алуды талап етті. Ол ізгі соғыстың жүріп жатқанын тілге тиек қылды. Бланш амалсыз оның талабын орындауға мәжбүр болды.

	Әйткенмен еврейлерді ондай қорлықтан тағдыр құтқарды, бірақ құтқару жолы қасірет қайғы мен трагедияға толы болды. Филипп Аугусттың қол астындағы крес тағынушылардың біреуі құштарлық аптасының алдында графиняның иелігіндегі Брю-сюр-Сен қаласында бір еврейді өлтіріпті. Өлтірушіні графиня өлім жазасына кесті, үкім еврейлердің пүрим деп аталатын мейрамы күні орындалуға тиіс болды; бұл мейрам еврейлердің жауы Аманды патшаның ханымы Эсфирь мен оның өгей әкесі Мардохейдің жеңіп қазаға ұшыратқанын еске алатын күн. Брэ қаласының еврейлері түгел жиналып, Үкімнің орындалғанына қарап тұрды, сірә, бәрінің де іштей айызы қанған болса керек. Кісі өлтірген адамның екі қолын байлады, құдайдың құштарлығын қорлап, басына тікенектен сәукеле кигізді дегенді Филипп Аугустқа жеткізген екен. Жылнамашының жазуында “патшалық құрған жауыз” деп аталған король сонда маркграфинядан Брэ қаласындағы барлық еврейді абақтыға қамап қоюды талап етті. Маркграфиня бұл бұйрықты орындауды кешеуілдете берді. Король Брэ қаласына әскер жіберді, солдаттар еврейлерді ұстап алды да, – не шоқынасыңдар, не өлесіңдер, біреуін таңдаңдар деді. Төрт кісі шоқынатын болып келісті, он үш жасқа дейінгі он тоғыз бала монастырьға жіберілді, қалған еврейлерді жиырма жеті жерден от жағып, соған өртеп жіберді. Содан кейін король Филипп Аугуст маркграфиня Бланшқа: “Енді сенің еврейлерің құштарлық аптасындағы қорлықтан азат болды, парасатты бикеш!” – деп кекетті. Содан кейін ол өзі крес жорығына аттанып кетті.

	Алайда, бүкіл Солтүстік Францияның еврейлері енді қайтып тыныштық көрмеді, бақыт табамыз ба деген жерлерге – Провансқа, Испанияға арнайы кісі жіберіп, көмек сұрады.

	Олар Толедодағы еврейлердің қуатты қауымына әсіресе үміт артты. Оған франк корольдігіндегі еврейлердің ең қадірменді қалпесі рабби Товий бен Симонды жіберді.

	Иегуда жолдан оралысымен-ақ рабби Товий соған келді.

	Франк еврейлерінің басшысы Товий бен Симон парасат иесі га Хасид атанған ерiscopus judaerum francorun діни еңбектердің сырына қанық, Израиль жұртына аты әйгілі құрметті адам. Сырт бейнесі көзге қораш, мінез-құлқы өте қарапайым болатын. Ол көне заманнан бері ғалымдығымен атағы шыққан еврей отбасының ұрпағы болып есептеледі. Осыдан жүз жылға жуық уақыт бұрын оның ата-бабалары “тауапшыл ағайындардың” ылаңына байланысты Германиядан қашып, Солтүстік Францияға орналасқан.

	Ол неміс еврейлері – ашкеназилердің сөзді созып айтатын диалектісінде сөйлеп отыр, Иегуданың құлағына ол үйреншікті таза классикалық еврей тілі сияқты жатық естілмейді. Бірақ рабби Товийдің айтқандарын тыңдай келе Иегуда оның тіліндегі кедір– бұдырды байқаудан қалды. Рабби франк королі Филипп Аугусттың сансыз сұмдықтарын, еврейлерге істеген айуандықтарын әңгімеледі, Париж, Орлеан, Брю-сюр-сен Немур және Санса қалаларында болған қан жоса қырғын жайын әңгімелеп берді. Ол сөзін әсерлеп әдемілеп жатқан жоқ, құғындаушылардың еврейлерге көрсеткен ұсақ-түйек қысымшылықтарының өзін де жаппай қырғынға ұшыратып қанға бөктірген үлкен оқиғалармен қатарластыра, егжей-тегжейлі суреттеді; сонда ұсақ нәрсенің өзі ірі болып көрінді, ірі оқиғалар ұшы-қиырсыз азап пен ажалдың тізбегіне айналды. Әннің қайырмасы сияқтанып құлағына қайта– қайта: “Тыңда, Израиль, біздің құдайдан басқа құдай жоқ!” – деп айғай салды, оларды табан аузында өлтірді”, – деген сөздер келеді.

	Байлыққа малынып, тыныштық құшағында мүлгіп тұрған үйде көзге қораш раббидің жан түршігерлік оқиғаға толы әңгімесі бір түрлі жат естілді. Рабби Товий тоқтамастан ұзақ сөйледі. Алайда, дон Иегуда бар зейінімен талмай тыңдады. Оның ұшқыр қиялы раббидің айтқандарын жанды суреттермен бейнелей көз алдына елестетті. Өз басынан өткен қара күндердің оқиғалары да есіне түсе бастады. Қазіргі христиандардың Францияда еврейлерге істегендерін адамның бір жарым өміріндей уақыт бұрын мұның туған жері. Севильяда еврейлерге мұсылмандар да көрсеткен. Олар да қасында жүрген еврейлерді “дінсіз” деп тарпа бас салған, сөйтіп: таңдағанынды ал, не мұсылман дініне кіресін, не өлесің деп шарт қойған. Қазір сонау жақта шабуылға ұшырап жатқан сорлылардың не күйде екенін Иегуда айқын сезінгендей болады.

	– Әзірше, – де рабби Товий, – тәуелсіз жерлердің графтары мен барондары бізді паналап отыр. Бірақ құдай бақ берген жауыз оларды қыспаққа ала бастады, олар ұзақ уақыт онымен табан тіресе алмайды. Оларда бізге деген кек жоқ, бірақ жүрегінде мейірбандық та жоқ; Әділеттік үшін, еврейлер үшін олар Францияның королімен соғысуға бармайды. Бізге үдере көшіп жөнелетін шақ алыс қалған жоқ, бірақ соның өзі өте қиынға соғайын деп тұр, өйткені соқа басымыз бен Тораның бірнеше данасынан басқа ешнәрсемізді аман сақтап қала алмадық.

	Мынау үйдің іші шалқыған байлыққа малынып, тыныштық құшағында мүлгіп тұр. Сылқылдап сылдыр қаққан фонтан үні құлаққа келеді, қабырғада асқақ нақыл сөздер айшықталған көгілдір-қызғылт алтын жазулар нұр шашады. Іреңі өліктей бозаң тартқан рабби Товийдің жұқалаң ернінен ағылған сөз бір қалыпты үнмен шығады. Ал дон Иегуда көз алдында шұбырған көп еврейді көргендей болады; міне, олар аяғын әрең басып шаршап, шылдығып шұбырып келеді, бір кезде дамыл алайын деп жол жиегіне отырды, қауіп-қатер қай жақтан шыға келер екен деп үрейленіп жан-жағына алақтап қарап қояды, аздан соң олар жолшыбай тоғайдан кесіп алған ұзын таяқтарын қолға алып, алға қарай тағы да ілбіп жөнеле береді.

	Франк еврейлерінің қамын дон Иегуда Бургоста болған кезінде– ақ ойластырып көрген, оның ұшқыр қиялында оларға көмек көрсетудің бірнеше жолы нышанын көрсеткендей болып еді. Қазір рабби Товийдің әңгімесін тыңдап отырған шақта оның ойында жаңа бір жол пайда болды, аса батыл да қиын жол Шынында, көмектессе, тек бұл өзі ғана көмектесе алады. Көзге қораш рабби зар қақсап ештеңе сұрамаса да, талап етпесе де, өзінің барлық түр-тұрпатымен Иегуданы әрекет етуге жігерлендіргендей болады.

	Келесі күні Кастильо Ибн Эзраға Эфраим бар Абба келгенде, дон Иегуда мәселені қалай шешу керегін ойластырып қойған. Рабби Товийдің әңгімесіне ұйып, егіліп кеткен дон Эфраим қуғынға ұшыраған франк еврейлеріне көмек қорына он мың алтын мараведи жинап беруді ойлаған; өз басы бір мың мараведи үлес қоспақшы, дон Иегудаға да осыған үлесіңді қос дегенді айтуға келген. Бірақ Иегуда оған:

	– Қуғынға ұшырағандардың күнделікті қажетіне жұмсауына бірнеше айға, тіпті бір жылға жететін ақша берсең де одан келетін пайда аз. Олардың қазіргі орналасқан қалаларының графтары мен барондары корольдің айтқанын шыға алмайды, қуып жібереді, олар қайда барарын білмей бет алды қаңғырады, сөйтіп жүргенде тағы біреудің шеңгеліне түседі, ақырында бәрі де қырылады. Оларға жәрдем болатын бір-ақ жағдай бар; ол жағдай – оларды енді қайтып қумайтын сенімді бір жерге оранластыру, – деді.

	Толедо альхаманың парнасы жақтырмай таңырқап қалды. Қазір ізгі соғыс жүріп жатқанда, бұл елде қайыршы еврей қаптап кететін болса, оның арты жақсылыққа апармайды. Архиепископ халықты тағы да иудейлерге қарсы айдап салады, бүкіл ел оны қолдап шыға келеді. Толедо еврейлері бай, көзі ашық білімді, әрі тәрбиелі, оларды христиандар еріксіз сыйлайды. Бұл жақтағы жергілікті халықтың тілін де, ғұрпын да білмейтін, шоқпыт киімімен, жаман әдетімен өзгеден оқшауланып көзге түсетін қайыршылыққа ұшыраған франк еврейлерін жүздеп, тіпті мыңдап кіргізіп алғаныңмен қуғындалған босқындардың бәріне пайда тигізе алмайсың, тек өзіңе қауіп төндіре түсесің.

	Бірақ Эфраим мұндай қарсылық көзсіз өжет Ибн Эзраның ойға алған ниетін күшейте түсетін шығар деп қорықты. Ол басқа себеп тапты.

	– Мұнда келгенде франк еврейлері өз еліндегідей сезіне ала ма? – деді ол – Олар күйкі тіршіліктің ғана адамы. Әдетте өздері шарап саудасымен айналысады, өте сақ түрде ғана ақшаны айналысқа салады; олар пайдасы аз ұсақ сауданы ғана біледі, ақыл-ойға шабандау келеді, ірі сауда-саттық мәселесінен ештеңе білмейді. Сол үшін мен оларды сөкпеймін. Олар ауыртпалыққа, үлкен қиыншылыққа тап болды, көпшілігі – неміс жерінен қашып барғандардың балалары немесе немістерден қуғын көргендердің өздері. Қабағы ашылмай тұнжырап қорқып қалған жандар. Біздің өлкеде қалай күн көріп, үйлесім тауып кете алатынын мен білмеймін.

	Дон Иегуда үндемеді. Парнасқа ол сәл мысқылдап күліп отырғандай көрінді. Дон Эфраим енді бұрынғысынан гөрі батыл сөйледі.

	– Біздің құрметті қонағымыз ғалымдығымен атағы шыққан парасатты адам. Оның кітаптарында кесек, терең ойлар болғанымен, көптеген пікірлері мені қынжылтып таң қалдырады. Адамгершілік, діни парызды орындау мәселесіне мен, дон Иегуда, сенен гөрі қаталырақ қараймын. Бірақ біздің ұстаз, мырзамыз Товий өмірді бастан аяқ түгелмен тәуба қылуға айналдырмақшы болады. Ол өзі де, оның жолын ұстаушылар да өмірді біздіңше өлшеп пішпейді. Менің ойымша, франк жеріндегі бауырластарымыз бізбен, біз олармен тіл табысып кете алмайтын шығармыз деймін.

	Алайда, дон Эфраим айтқысы келген бір нәрсені айтпай іркіп қалды, діннен безіп мешумад болған Иегуданың есіне салғысы– ақ келіп еді. Бұл сияқты діннен тайып басқа дінге ауысқандарды рабби Товий жер-жебіріне жетіп қатал сынға алған. Ол тіпті ажал аузында тұрғанда амалсыз шоқынып анусим болғандарды, кейін иудей дініне қайта оралса да аямайтын. Жаны үшін қорық– қандықтаң емес, өз еркімен ұзақ жыл бойы басқаның құдайына құлшылық етіп келген дон Иегуда мына рабби Товийдің ілімі бойынша Синагогадан аластатып, жаны тәнімен бірге өлуге тиісті адам екенін білсе керек еді. Иегуданың өзі туралы осылай ойлайтын адамдардың тауқыметін альхама мен өзінің мойнына артып қойғысы келгені ме?

	– Әрине, бұл ізгілік жолын ұстаған адам ғой, біз сияқты емес, – деді өресі дон Эфраимнан биік жатқан Иегуда. – Бізге ұқсаған адамдар оның жан дүниесіне мүлде жат. Ал мен сияқты жандар оған да, оның жолын ұстаушыларға да тіпті жиренішті көрінуі ықтимал Бірақ сонау бір заманда ағамыз Ибн Эзра Га-наси князь паналатқан бауырларымыз да мұндағы жергілікті халықтан мүлде өзгеше болатын, солардың Кастилияға сіңісіп кете алатындығын да ешкім білмейтін. Бірақ сіңісіп кетті ғой. Солар қазір береке құшағында шалқып отыр. Менің ойымша, шындап кірісетін болсақ, біз франк жерінен келген бауырларымызбен үйлесіп кетеміз.

	Мол пішілген киімнің ішінде жұқалаң көрінген дон Эфраим не істерін білмей абыржып, іштей есеп-қисабын қайталап, тағы бір жайтты ойластырғандай болады.

	– Франк жеріндегі қуғын көргендерге он мың алтын мараведиді лақтырып тастай алатындығымызды мен мақтан тұтып едім. Егер біз оларды осында паналататын болсақ, бұл елден олар күн көріс таба алмайды, сонда оларды көп жылдар бойы, тіпті мәңгі бақи асырап сақтауға тиіс боламыз. Он мың алтын мараведи көпке жетпейді. Біз бұдан арғы жерде де Саладдин ондығын төлейтін боламыз. Тұтқындарды қайтарып алуға капитал керегін де ұмытпа. Ол қазір әбден азайды, алдағы жерде бұрынғыдан әлдеқайда көбірек қажет болады. Еврейлерді қамауға алып олардан ақша талап ету үшін Эдом ұлдары мен агарь үмбетіне ізгі соғыс деген жақсы желеу. Діни жазулар қамаудағыларды құтқаруды талап етеді. Менің ойымша, ең алдымен сол өсиетті орындаған жөн сияқты. Мыңдаған франк кедейлерін паналатудың мәні содан зор деп айта алмаймын. Әрине, ол үлкен мейірбандық көрсеткеннің белгісі болар еді, бірақ, ашық айтқаным үшін ғафу ет, мұның– дұрыстап, ойластырылмаған барып тұрған жауапсыздық.

	Дон Иегуда онысын көңіліне ауыр алмаған сияқты.

	– Мен ізгі жазуларды көп оқыған кісі емеспін, – деп жауап қатты ол, – бірақ ұстазымыз Моисейдің: “Ағайындарыңның біреуі қайыршы болса, соны қолына ал, өзіңмен бірге тұрсын”, деген өсиеті менің құлағыма қонып, жүрегіме ұялап қалған. Біз бір пара– зымызды орындағанда, екінші парызымызды тастамауға болады ғой деп ойлаймыз. Мен Кастилия жерін соғыстан аман сақтап тұрған шағымда, – деді ол, сыпайы сөйлегенімен дауысынан асқақтық сызы сезіліп тұрды, – Толедо альхамасының табысы мол болатындығы сонша, бірнеше мың франк еврейлеріне баспана, қорек тауып беру үшін ол қамаудағыларды сатып алуға арналған ақшаға тимейақ қойса да болады.

	Дон Эфраимнің қорқынышы барған сайын күшейе түсті. Тым асқақтап кердеңдеп кеткен мынау адам, ойға алған ісінің қауіпті екенін түсінгісі келмейді әлде өзі шынымен түсінбейді. Бұдан арғы жерде Эфраим шыдап отыра алмады, жан біткеннен жасырын іштей қауіптенетіндігін ашық айтып салуға тиіс болды.

	– Иегуда, туысым менің, мырзам менің, сен ойладың ба, – деді ол, – архиепископтың қолына қандай қару беретініңді? Ол дозақтың барлық жендетін жер үстіне алып шықса да, сен айтқан франк еврейлерін біздің елге кіргізбейді. Ол белшесінен күнәға батқан Франция короліне сөз салады. Рим папасына да айтады. Ізгі соғыс қызу жүріп жатқанда, діні жат қайыршы халықты Кастилияға қаптатып жібергеніміз үшін ол шіркеулердің бәрінде уағыз оқып, халықты бізге қарсы айдап салады. Сен падишамыз корольдің мейірі түскен адамсың. Бірақ дон Альфонсо архиепис– копқа да құлақ асады, заман да, мынау ізгі соғыс та қазір бізді қолдамайды, оны оны қолдайды. Сен, дон Иегуда, біздің еркіндігіміз бен праволарымызды жаудан қорғап қалдың, сенің ол еңбегің мәңгі ұмытылмайды. Бірақ соны екінші рет істей алар ма екенсің?

	Эфраимнің сөзі көздеген жеріне дөп тиді. Ойға алған ісінің барлық қиыншылықтары дон Иегуданың көз алдына қайта келді. Шынында да, қолынан келмей қалса не істемек? Бірақ ол күмәнданған сезімін жасырды,сөйтті де Эфраимнің күткеніндей, тәкаппар асқақ түрмен ысқаяқтана сөйледі.

	– Байқаймын, менің ұсынысым саған ұнайтын көрінбейді. Ал енді екеуміз келісейік. Сен әлгі айтқан он мың маравейіңді жина. Ал қуғын көрген еврейлерді біздің елге кіргізіп, оларға қажетті праволар мен жеңілдіктерді бергізуге мен корольдің келісімін алайын. Мен мұны у-шу шығармай, альхаманың қолдауына сүйенбей, синагогада Құдайдан тілеп құлшылық қылуды өткізбей, аһылап, уһілемей, корольге салтанатты делегация жібермей үн– түнсіз істеймін. Бұл жұмысты маған тапсыр, тек қана маған. Иегуда Эфраимнің қатты мазаланып кеткенін байқап қалды, ол мұнысын қаламап еді. Сондықтан жылы сөйлеп: – Егер менің қолымнан осы келсе, сөйтіп король келісімін берсе, онда сен де қарсы болма, осыған уәде бер, – деп қосып қойды. – Тіпті іштей де қарсылық білдірме, ойдағыны орындауға құдай берген ақылыңның бар дәрменімен көмектес. – Сөйтті де ол дон Эфраимге қолын ұсынды. Иегуданың айтқандарына еріксіз елігіп кеткені мен әлі де екі ойлы боп қобалжып отырған. Дон Эфраим оның қолын алды да:

	– Дегенің болсын, – деді.

	Бұл кезде Леонордың төңірегіндегі өмірді қызықтап әлі Бургоста жүрген король Толедоны да, оған байланыстының бәрін де естен шығарған. Бургос сарайындағы тұнып тұрған қалтқысыз сенім мен мүлгіген тыныштық құшағында рахаттанып жата берді. Мұның енді ұлы бар, мирасқоры, мұрагері бар. Бұл қазір бәріне де дән риза.

	Бірақ бұл апталап, тіпті айлап астанадан алыста ұзақ кідіріп қалғандықтан, ақылшы-кеңесшілері қояр да қоймай Толедоға оралуын талап етті.

	Бургостан аттанып шығысымен-ақ оның бойын бұрынғы мазасыздық билей бастады, бетіне қарғыс таңбасы басылғанын ойлаған сайын қатты қиналды: өмір бойы күту керек, күту керек, корольдігінің жерін кеңейтуді, сірә бұған жазбаған. Алтыншы Альфонсо мен жетінші Альфонсо император тәжіне ие болды, олардың ұлы істерін ақындар жырлады: ал мұның істегендері туралы бірді-екілі сүреңсіз романс қана шықты.

	Толедо тұрған биік адырды көргенде, бойын асығыстық биледі, алғашқы күні-ақ эскриваноны шақыртып алды. Өзінің ерсерілік борышын атқарып, соғысты бастау үшін негізгі правоны талас– тартыс үстінде осы эскриванодан алуға тиіс болады.

	Корольдің келуін Иегуда да асыға күткен. Реті келгенде өзінің батыл жоспарын оған егжей-тегжейлі мәлімдеп, франк еврейлердің кастилияға келуіне ұлықсат ететін эдикт шығартып алмақшы еді. Бұған ол әдейілеп нанымды себеп ойлап тапты. Бүкіл елде жұмыс қызу жүріп жатыр, шаруашылық гүлденіп өсті, жұмыс қолы керек, алтыншы, жетінші Альфонсо заманындағы сияқты жаңадан көптеген адамды, қоныс аударушыларды шақырып алған жөн болады.

	Міне, ол енді корольдің алдында мәлімдеме жасап тұр. Ол үлкен– үлкен табыстар барын, қазынаға қисапсыз мол қаржы түскенін, қасарысқан грандтардан үш қаланы алып, дон Альфонсоның қол астына қаратқанын айта алады. Болашағы мол жаңа кәсіпорын– дары бүкіл елде жаңадан үсті-үстіне ашылып жатыр, ондайлар Толедоның өзінде де, оның айналысында да көп. Ақша сарайын, жылқы заводын кеңейткенді айтпағанда, әйнек заводы, илеу, көзе өндірісі, қағаз мануфактурасы өркендей түскен.

	Иегуда қысқа-қысқа мәлімдеп тұр. Өзі ішінен ұлы өтінішімді корольге қазір айтсам ба екен дегенді ойлап қояды. Бірақ дон Альфонсо үн қатқан жоқ, жүзінен оның көңіл күйін аңғаруға болатын емес.

	Иегуда әлі де сөйлеп жатыр. Қайтар жолда Авила маңындағы малды әмірші падишасы байқады ма екен дегенді сыпайылап сұрады. Ендігі жерде мал шаруашылығы тәртіпке келтіріп, жайылымдар дұрыс пайдаланатын болған екен. Жібек матасын тоқуға керекті тұт ағаштары өсіріліп жатқан алапты көруге қайтарда Альфонсоның уақыты болды ма екен дегенді де сұрайды.

	Ақырында король тіл қатты. Иә, – деді ол, тұт ағаштарын да, жайылған малды да, қол астындағы эскриваноның іскерлігін аңғартатын басқа да көптеген жақсылықтарды көріпті.

	– Мұның бәрін тергіштеп мені енді жалықтырма, – деді ол тұнжырап, бірден басқа нәрсеге ауысқысы келетінін аңғартып. – Сенің еңбектерін белгілі, оны мойындап болдық. Маған қазір керегі бір-ақ нәрсе: қашан мен қара бет болған кінәмді жуып ізгі соғысқа кірісе аламын?

	Корольдің мейірімі таусылып лезде өшігу сезіміне айналады– ау деп Иегуда ойлаған жоқ еді. Қуғынға ұшыраған еврейлерді көшіріп әкелу жайындағы сөзді кейінге қалдыруға тура келетінін түсініп іштей мзаланып кетті. Бірақ корольдің орынсыз кінәлағанына наразылық айтпауға шыдамады.

	– Соғысқа кірісуің корольдігіңнің финанс жағдайына ғана байланысты емес, – деді ол, – “финанс мәселесі орнында”, – деп ерегісе, егесе сөйледі. – Одан да Испанияның басқа билеп-төстеу– шілері, ең алдымен Арагон халифке қарсы сенімін тізе қоса отырып әскер жіберуге, сол әскерді бір басшыға бағындыруға келісетін болсын. Сен, әміршім, ақшадай қосуға тиісті үлесіңнен әлдеқайда артық бере аласың. Егер керек десе, оны ертең де бере аламыз. Осыған сенуіңе болады.

	Альфонсо мандайын тыжырайтты. Осынау мысқылшыл, озбыр еврей қашанда “егердесімен” дымыңды құртады. Ол жауап қатпады, ерсілі-қырсылы адымдап жүріп кетті. Содан кейін артына бұрылып тосыннан:

	– Айтшы, Галиананың жайы қалай? Жұмысы аяқталуға жақын ба? – деп сұрады.

	– Ол үй дайын, – деп мақтаныш сезімімен жауап берді Иегуда. – Адыра қалып тозығы жеткен дүниеден біздің Ибн Омар қандай көрікті ғимарат жасағанына таң қаласың. Қаласаң, әміршім, он шақты күннен, ең кеш дегенде үш аптадан кейін сонда тұруыңа болады.

	– Мүмкін қалайтын шығармын, – деді Альфонсо ойланбастан. – Алдымен не істегендеріңді көруім керек. Бейсенбі күні көрем, әйтпесе одан бұрын да барып қалармын. Саған хабар айтамын. Сен де барасың, бәрін маған көрсетесің. Донья Ракельді де ала жүр, – деп сөзін аяқтады, мұны елеусіз ғана айтқан сияқтанды.

	Иегуда қатты тебіреніп кетті. Әлденеден сезіктенгендей үрейі ұшып барады, өткен жолы екеуін қоса шақырғанда осылай қорыққан.

	– Әміріңе құлдық, падишам, – деді ол.

	Уәделі сағатта Иегуда мен ракелы королыді Уэртаделы-Рейдің қақпасы алдында күтті. Дон Алыфонсо айтқан уақытында келді. Ол доныя Ракелыге дәстүр бойынша иіліп ресми түрде ғана ізет көрсетті де, өзінің эскриваносымен жылы ұшырай амандасты.

	– Ал көрсет, қане не істегендеріңді, – деді ол жорта көңілденген түрмен.

	Олар бақтың ішімен баяу басып жөнеле берді. Көкөніс егістігі енді жоқ екен. Оның орнына әр түрлі әсем өсімдіктер, ағаштар, әдемі орналастырылған тоғай жайқалып тұр. Әріректегі кішкентай орман сол қалпында қалдырылыпты. Тұнып тұрған қара судан канал тартылыпты, енді Тахоға қарай бұлақ ағатын болыпты, бұлақтың үстінде бірнеше жерде көпір бар екен. Бауда апелысин ағаштары өсіп тұр, бұған дейін христиан елдеріне беймәлім болып келген ғажайып ағаштардың мәпелеп өсірген ірі лимондары көз тартып көрінеді. Солардың жемісін Иегуда королыге мақтаныш сезімімен нұсқап көрсетті. Мұсылмандар оны Адам ата жемісі дейді екен, өйткені соның дәмін татамын деп Адам ата құдайдың өсиетін аттапты.

	Қиыршық тас төселген кең жолмен олар сарайға қарай бет алды. Ауланың қақпасында арабша жазу айшықталыпты: “Алафиа” – “Кірген жанға тыныштық берсін” – деп тұр. Олар үйдің ішін аралады. Қабырғаның ұзын бойына қаз-қатар дивандар қойылыпты. Кішігірім галереялардың қабырғасына масатыларды құлпыртып төгілте іліпті, аяқтың астында әдемі кілемдер, айналаның бәрінде салқын самал беріп сылдырап ағып жатқан су. Төбедегі мозаика, қабырғадағы фриз әлі аяқталып бітпепті.

	– Өзіңнен нұсқау болмағаннан кейін біз керекті өлеңдер мен нақыл сөздерді таңдап ала алмадық. Әміріңді күтіп қарап отырмыз, падишам.

	Сарайдың көркі қатты әсер еткенімен, дон Алыфонсо сөзге сараңдық көрсетіп, қысқа ғана жауап қатты. Әдетте, ол қамалдың болсын, үйдің болсын ішкі құрылысына мән бермейтін, бұл жолы бәрін де түсінетін кісінің көзімен қарап шықты. Еврейдің қызы дұрыс айтқан екен, мұның Бургостағы сарайы түнеріп, тұнжырап тұрады. Жаңа Галиана аса көрікті, әрі қолайлы сияқты. Алайда, өзіне Бургостағы сарай көбірек ұнайды: байлыққа малынып тұрған мұндағы әсем нәзіктің ортасында бұл өзін бір түрлі қолапайсыз сезінеді. Сыпайгершілік жолы қарыздарлық білдіруді талап ететіндіктен ғана ол дағдылы сөздерді айтып жатыр, әйтпесе ойы мүлде басқа жақта, сондықтан да тіл қатуы барған сайын сирей түсті. Донья Ракель де аз сөйледі. Біртіндеп барып дон Иегуда да сөйлеуді қойды.

	Патио ауладан гөрі гүлжазира баққа ұқсайды. Мұнда да фонтандары атқылаған үлкен су қоймасы бар екен, аркадалар айналаны алыстан орағыта қоршап жатыр. Жалтылдаған айналар бетінде бақ шетсіз, шексіз ұлан-асыр үлкен боп көрінеді. Мынау адамдар аз уақыттың ішінде көп жұмыс істегенін король таң қалып мойындады.

	– Жұмыс жүріп жатқанда мұнда келген жоқсың ба, парасатты бикеш, – деді ол кенет Ракельге қарап.

	– Жоқ, падишам, – деп жауап қайырды қыз.

	– Оның ізеттілік болмаған екен, мен ақыл қосуыңды өтініп едім ғой.

	– Менің әкем мен Ибн Омар құрылыс өнерін де, үйдің ішкі жасауын келістіруді де менен анағұрлым артық біледі, – деп қарсылық айтты Ракель.

	– Галиананың қазіргі көркі ұнай ма саған? – деп сұрады дон Альфонсо.

	– Олардың саған жасаған ғимараты шынымен тамаша, – деді үйдің көркіне расында да риза болған Ракель. – Тура біздің ертегілерде кездесетін сиқырлы сарайдың өзі.

	“Біздің ертегілер дейді, өзін мұнда әлі де бөтен санайды, – деп ойлады король, – сірә, бұл бар жердегі бөтені мен болсам керек, қашан да соны ескерткісі келіп тұрады”.

	– Мынаның бәрі де тура сенің ойыңдағыдай боп шығып па? – деп сұрады Альфонсо. – Саған ұнамайтын жерлері де бар шығар? Сен ешбір ақыл қоспадың ғой, тіпті елеусіз бірдеңені де айтпадын.

	Сәл таңырқаған түрмен Ракель шыдамсызданған корольдің бетіне именбестен тура қарады.

	– Әмір еткен соң, айтайын, падишам, – деп жауап қатты қыз. – Маған галереядағы айналар ұнамайды. Өзіңді өзің жан-жақтан қайта-қайта көре берудің сәні жоқ. Сен де, әкем де, ағаштар да, су атқыш та табиғи қалпындағысына қоса айна атаулының бәрінен самсап көрінгенде тіпті үрейленіп қалғандай болады екенсің.

	– Жақсы, айналарды алғызып тастармыз, – деп бірақ шешті король.

	Жұрт сәл ыңғайсызданып, үнсіз тына қалыпты.

	Олар ұзынша тас орындықта отырған. Дон Альфонсо Ракельдің бетіне қараған жоқ, бірақ оның жүзін галереяның айнасынан көріп отыр. Жүзіне байыптап үңіле қарайды. Сірә, алғаш рет көргені осы сияқты. Қыз оған батыл да ойлы, білгір де аңғал тәрізденді, бірде мұның өзінен мүлде жас, енді бірде әлдеқайда үлкен көрінді. Егер осыдан екі апта бұрын Бургоста бұл қызды ойлап есіңе алдың ба деп одан сұраса, жоқ деп жауап бергені арына дақ түсірмейтін қалтқысыз шындық болар еді. Сөйте тұра онысы жалған боп та шығады. Қыз оның жүрегінің түбінде жатқан.

	Қызды ол айнадан байыптап қараумен болды. Сәл сұрғылттау көгілдір үлкен екі көзі жіңішке қара қастың астында жаудырап тұр, арықша жүзінде балалық аңғалдықтың ізі бар, бірақ анау кең маңдайы ақылға, ойға біткенін аңғартқандай. Бұл қыз Бургоста да мұның жүрегінің түбінде жатқаны дұрыс болмаған. Жаңа ғимарат “Алафиа” – “Кірген жанға тыныштық берсін”, – деп құттықтап қарсы алады, бірақ сарайды жаңғыртып қайта салдырғаны жақсы қылық емес. Дон Мартиннің сөгетін орны бар, мұсылмандардың шалқыған байлығына еліктеу христиан ерсерісіне лайық емес, әсіресе қазір крес жорығы жүріп жатқан шақта жараспайды.

	Бірде бұған дон Мартин түсіндірген, жорықта обоздағы қыздарды ояту күнә, бірақ кешірілетін күнә деген тұтқынға түскен мұсылман әйелдерімен жатудың күнәсы одан гөрі ауырырақ, ал парасатты бикештерге барудың күнәсі одан да ауыр. Сөз жоқ, ең үлкен күнә – еврей әйелдеріне бару.

	ЬІңғайсыздық туғызған үнсіздікті бұзу үшін донья Ракель сөйлеп кетті, әдейі көңілдене сөйледі.

	– Падишам, сен фризге қандай өлең жолдарын таңдап алмақшысың? Сол өлеңдер ғана шын мәнісінде үйге көрік береді. Оның үстіне қандай жазуды қалап аласың – араб жазуын ба, әлде латыншаны ма?

	Дон Альфонсо: “Қарай көр өзінің батылын, тіпті қысылмайды, – деп ойлады ішінен, – асқақтап тұрады, ақылдылығын, талғамының нәзіктігін мақтан етеді. Бірақ мен қырсықтанғанын қойғызармын. Дон Мартин не десе, о десін, түбінде бәрі бір крес жорығына аттанамын, барлық күнәм кешіріледі”.

	– Меніңше, қандай өлеңдер керегін мен таңдамаймын-ау деймін, латын, араб, еврей жазуларының қайсысымен жазылуға тиісті екенін де шешпеймін, – деді де ол Иегудаға қарап сөйледі.

	– Ракельдің маған Бургоста ашық айтқаны сияқты, менің де саған ашық айтуыма ұлықсат ет, эскривано. Жұмыстарың аса көрікті, жақсы шыққан, суретшілер, білгір мамандар сендерді мақтайтыны анық. Бірақ маған бұл ұнамайды. Кінәлағандығым емес, одан Құдай сақтасын. Қайта әрі тез, әрі тамаша етіп істеп шыққандық-тарына таң қаламын. “Сен осылай істе деп бұйырдың, біз соны орындадық” десең, сенің сөзіз жөн болатын еді. Мен барды айтып тұрмын: мен әмір берген сағатта мұның тап осындай болғанын қалағанмын. Одан бері мен Бургостағы атам заманғы тұнжыраған сұсты сарайда болып келдім, оны донья Ракель көңілге қонымсыз деп тапқан. Ал қазір мына сарай менің көңіліме қонбайды. Тіпті айналарды алып тастап, қабырғаларды тамаша өлеңдермен айшықтағанның өзінде де бәрібір бұл менің көңіліме жақпайды.

	– Оған мен қатты өкінемін, падишам, – деді дон Иегуда жорта қынжыла сөйлеп. – Ғимаратты жөндеуге көп ақша кетті, қызымның байқаусызда айта салған бір ауыз сөзі саған көңіліңе қонбайтын сарай салғызуға түрткі болғанына қатты назаланамын.

	“Мавритан сарайын қалпына келтірем дегеніме қарсы болғанда, дон Мартин әліне қарамай асыра сілтеген екен-ау, – деп ойлады король. – Еврей қызының қасына жатуға да ол маған тыйым сала алмайды”.

	– Сен тез жәбірлене қалады екенсің, дон Иегуда Ибн Эзра, – деді ол, – сен тым асқақ адамсың, олай емеспін деме. Сонау баста Кастильо де Кастроны саған альбороке ретінде берейін дегенде, сен сыйымды қабыл алмадың. Сол жолы екеуміз аса үлкен келісім жасадық, үлкен келісім үлкен альборокені керек етеді. Соған орай сен қатеңді түзетуің керек. Мына ғимарат маған лайық емес, айттым ғой, оған кінәлі жалғыз мен өзім ғана: жауынгер солдатқа бұл лайықсыз, тым артық. Саған бұл ұнайды. Осыны сендерге сыйлауға ұлықсат ет.

	Иегуда бозарып сала берді, донья Ракельдің өңі одан бетер құп– қу боп кетті.

	– Білемін, – деп сөзін жалғастырады король, – үйің бар, одан артық үйді табу қиын. Бірақ мынау үй, бәлкім, сенің қызыңа ұнар. Өйткені Галиана бір кезде мұсылман патшасы қызының сарайы болған ғой. Бұл жерде қызыңа өте жақсы болады, бұл үй тек соған ғана лайық.

	Дауысы сыпайы естілді, бірақ король әлденеге тұнжыраған түрмен сөйледі, маңдайы тыжырайып әжімденіп кетті, өткір сұрғылт көзі донья Ракельге қадалып, ашықтан ашық жауыға қарайды.

	Ол қыздан көзін алып, дон Иегудаға жақын тақап келді де, ақырын дауыспен Ракель еститіндей етіп әр сөзін нығарлап тура бетіне:

	– Айтқанды түсін, қызың осында тұратын болсын, мен соны қалаймын, – деді.

	Дон Иегуда көнбістік көрсетіп ізет сақтаған бойы корольдің алдында тұрып қалыпты; алайда, одан көзін тайдырған жоқ, асқақ тәкаппар жанарына ашу-ыза, өшпенділік сезімі буырқанып ойнап шыға келіпті. Біреудің ішіндегісін ұғу дон Альфонсоға жазбаған. Бірақ қазір эскриваномен бетпе-бет тұрған сәтте ол ананың жан дүниесінде алай-дүлей дауыл буырқанып жатқанын сезінген сияқтанды, мұндай адаммен егеске түскеніне бір сәт өкініп қалғандай болды.

	Кенет тына қалған үнсіздік үшеуінің де еңсесін басып езіп бара жатқандай көрінді, мұны олар күллі жан дүниесімен айқын сезініп тұр. Ақырында Иегуда әрең деп тіл қатты:

	– Сен маған көп жақсылық көрсеттің, падишам, бірақ тым көп жақсылықтың астына мені көміп тастай көрме.

	– Өткен жолы мен ұсынған альборокеден бас тартқаныңда, мен соныңды кешіргенмін. Енді екінші рет ашуландырма мені. Мен осы сарайды саған және сенің қызыңа сыйлағым келеді. Sio Uоtо, – деді ол қатқыл сөйлеп әр сөзін бөліп айтып, сөйтті де кастиль тілінде қайталады: – Мен соны қалаймын! – Содан кейін қызға қарап қасақана сыпайы сөйледі. – Мұныма алғыс айтпайсың ба, донья Ракель?

	Ракель оған:

	– Бұл жерде дон Иегуда Ибн Эзра тұр. Ол – менің әкем, сенің адал қызметшің. Рұқсат ет, жауабын сол берсін.

	ЬІзаға булыққан, шыдамсыз, дәрменсіз король біресе донья Ракельге, біресе дон Иегудаға кезек қарап тұрып қалды. Бұлардың қайтып дәті шыдайды! ЬІғыр қылған сұрамшақ жексұрын біреу сияқтандырып, бұлар мұны алдарында қалшитып тұрғызып қоймақшы ма!?

	Сол сәтте дон Иегуда тіл қатты.

	– Сәл уақыт бер бізге, әміршім, лайықты жауабымызды да, қарыздарлық сезімімізді де жеткізе алатын сөз іздестірейік.

	Қайтарда Ракель зембілде, Иегуда қатарында салт келе жатты. Не болғанын әкесі түсіндіретін шығар деп қыз іштей үміттенді. Әкесі не айтады, қалай шешеді, ең дұрысы да соның ұйғарғаны болуға тиіс.

	Сонау жолы Кастильо Ибн Эзраға келгенде корольдің шақырғанынан бұл сезіктеніп қалып еді. Бірақ артынан ештеңе болмаған соң, көңілі орнына түскен; алайда, сәл түңіліп қалған сияқтанған. Келесі жолы дон Альфонсо тағы шақырғанда, тағы бір үміт нышаны оянғандай боп, көкірегін әлдеқандай сүйкімді жылы сезім кернеген. Бірақ оның жаңағы қылығы, өрескел, өктем талап қоюы, жүрегіне тікенектей қадалды. Бұл жерде сыпайыгершілік, әдеп дегеннің ұшығы да жоқ. Мынау еркек мұны құшақтап, жалаңаш озбыр қомағай ернімен сүйгісі келеді, бірге жатқысы келеді. Оны ол тіпті өтінбейді, талап етеді: sіс Vоlо! – дейді.

	Севильяда мұсылман батырлары мен ақындары Ракельге сыпайы әзіл-қалжың айтып, талай сөйлескен. Олардың сөзі ерсі көрініп бара жатса-ақ Ракель қысылып, томаға тұйық отырып қалатын. Әйелдер өзара бас қосқанда махаббат, одан алатын ләззат туралы шатпақтай бастаса, бұл ұялып, тыңдағысы келмей бойын аулақ салатын. Тіпті досы Ләйләмен оңаша сырласқанда, ондай мәселенің шет жағасы ғана тұспалмен айтылатын. Еркек, әйелді есінен тандырған ыстық махаббатты жырлайтын ақындардың өлеңімен көзін жұмып балқып отырып баяндайтын ертегішілердің аңыз, хикаяларында мәселе басқаша болатын. Ракельдің көз алдына ыстық сезімді оятқандай суреттер елестейтін.

	Христиан ерсерілері де махаббат туралы, сүйген сұлуына қызмет көрсету туралы көп айтады, бірақ онысы әншейін көпірме сөз, сыпайгершілік қана. Олардың махаббатты жырлайтын өлеңдері өлеңге ұқсамайды, сіресіп қатып қалған жансыз бірдеңе. Кейде кіреуке сауыт немесе оқалы қалың киім киген осы мырзалардың біреуі кенет сырт киімін шеше салып мұны құшақтай бастаса не істеу керек дегенді көзіне елестеткісі келетін. Сол елестен үрейі ұшып шошып қалады да, артынша өзіне-өзі кісі күлерліктей қызық көрінеді. Жүректі қытықтап тұрған сезімді қызықты күлкі басып кеткендей болатын.

	Міне, енді бұған король кездесті. Бұл оның мұртын қырып тастаған жалаңаш ернін, иегін айналдыра қоршаған алтын жирен сақалын айқын көргендей болды; қаһарды қатал сұрғылт көзі мұның өңменінен өтіп бара жатқан сияқты. Оның әдейі ақырын дауыспен жүрекке шық ете түсетіндей етіп айтқан: “Мен соны қалаймын”, – деген сөзі әлі құлағында. Бұл өзі онша қорқақ емес еді, алайда, ананың дауысы мұның зәресін алды. Зәресін алып қана қойған жоқ. Дауысы жүрегінің терең түбіне жетті. Дон Альфонсо әмір берді, әдетте бұл оның әдептілік көрсеткендегі түрі, сүйсінерліктей сыпайы әдет деуге болмайды, оның есесіне онда өр мінезді, батылдық бар, қайткенде де кісі күлерліктей оғаштық жоқ.

	Міне, ол бұған “сүй мені!” – деп әмір берді. Мұның жан жүрегі қатты тебіреніп кетті. Бұл қазір сонау ертегідегі ағайынды үш жігіттің кенжесі сияқты, қауіпсіз жарық дүние тастап, қараңғы түнек құшағындағы үңгірге кіру керек пе, жоқ па дегенді шеше алмай ойланып тұрып қалған сыңайы бар. Үңгірде мейірбан періштелердің әміршісі тұрады, бірақ ажалдың обыр патшасы да сонда. Кіргенде қайсысына кез болады?

	Әкесі қатарында салт келе жатыр, жүзінде сабырлық бар. Әкесінің болғаны қандай жақсы! Корольдің айтуымен бұл екінші рет өміріне өзгеріс еңгізуге тиісті болады. Не істе десе де, шешімін әкесі айтқан жөн. Әкесі қасында екенін, оның еркелете елжірей қарағанын сезінгенде, мұның көңіліне әлдеқандай сенім орнайды.

	Алайда, сырттай сабырлы көрінгенімен дон Иегуданың ішінде қым-қиғаш ой сезім арпаласып тулап жатты.

	Ракельді, көзінің қарашығы Ракельді, жанындай жақсы көретін қызын, гүлдей жайнаған нәзік Ракельді бұл анадай адамға беруі керек!

	Дон Иегуда мұсылман елінде өсті, ол жақта еркектің бірнеше әйел алуына да, салт та рұқсат етеді. Тоқал болған жас әйелдерге көптеген праволар беріледі, белгілі білікті адамдардың ондай жұбайлары оған қоса үлкен сый, құрметке ие боп отырады. Бірақ атағы жер жарған Ибраһим көпес сияқты үлкен адам жалғыз қызын кімге де болса, тіпті эмирдің өзіне де болса тоқалдыққа береді-ау деп ешкім ойламас еді.

	Дон Иегуда өзі өмірінде бір-ақ әйелді сүйді, ол Ракельдің шешесі болатын. Аласар туғаннан кейін көп кешікпей ол ойда жоқта кездейсоқ оқиғадан қайтыс болды. Алайда, дон Иегуда әйелге нысапсыз еді, зайыбы бар кездің өзіңде бірнеше әйелдермен кездесіп жүрді, ал ол өлгеннен кейін ашыналары тіпті көбейді. Әйтсе де бұл солардың бірде-бірін Ракель мен Аласарға жуытқан жоқ. Каир мен Бағдаттың биші қыздары мен Кадистің гатерлері махаббат мәселесін жақсы білетіндігімен даңқы шыққан сұлулар болғандықтан бұл көбінесе солардың құшағында тояттады. Көп ұзамай тояты қанғанын байқады. Содан кейін кіршіксіз таза қызына көрінбес бұрын ағын суға бойын тазартуды парыз санады. Сөйткен Ракельді тағылықтан арылмаған дөрекі жирен албастыға қалай бермекші?!

	Ибн Эзра тұқымы өз халқының игілі үшін Сефард еврейлерінің ішіндегі ең көп еңбек еткен ата болып есептеледі; Израиль жұртының бақыты үшін Ибн Эзра ұрпағы өз намысын қорғауды былай қойып, қорлыққа көнуге дейін барған. Бірақ өзіңді қорлыққа қию бір басқа да, қызыңды қорлыққа қиып, шыдап отыру бір басқа болса керек.

	Альфонсо қарсыласқаныңды көтермейді, – оны Иегуда біледі. Алдында екі-ақ жол бар: бірі – қызды корольге беру, бірі – қашу. Қашқанда мейлінше алысқа қашады, христиан елдерінің бірде– біріне жасырынбайды, өйткені дон Альфонсоның құрығы ұзын, мұның өзін де, баласын да торға түсіреді. Сондықтан қиыр шеттегі мұсылман елдерінің біріне кеткен дұрыс, сұлтанның қолтығы астында еврейлер әзірше тып-тыныш тұрып жатқан Шығысқа тартады. Балаларды ертіп берешек борыштарын ғана арқалап қайыршы болып кете барады, өйткені қолындағы байлықтың бәрін дон Альфонсоның елін өркендетуге салып жіберді. Бұған келген рабби Товий сияқты қайыршы қашқын боп бұл да Каирдың бай еврейлеріне, оның басшысы Каср-эш-Шаманың алдына барады.

	Ал намыс дегенді жүрегінен жұлып тастап, көнбістікке бас ұрып, қайыршы, қашқын болуға әзірмін деп шыға келуге мұның правосы бар ма? Қызын қорлықтан бұлайша сақтап қалатын болса, дон Альфонсо еврейлердің басына әңгір таяқ ойнатып, каһарын төгеді.Толедо еврейлері франк жеріндегі бауырларына жәрдемдесе алмайды. Тіпті өз басын қорғай алмай қалады. Альфонсо Саладдин ондығын жинау правосын архиепископтың қолына береді, альхаманың барлық правосын жояды. Сонда еврейлер: “Мешумад Иегуда біздің түбімізге жетті”, – деп зар қағатын болады. “Бір Ибн Эзра бізді құтқарып еді, мына Ибн Эзра бізді құртты”, – деп шулайды.

	Не істеу керек?

	Ракель әкесінің шешімін күтеді. Қатарында зембілде келе жатқан қызының күтіп отырғанын әкесі айқын сезінгендей болады. Ол ауыртпалықтан, пәле-жаладан сақтай гөр деп тілеу тілейтін дұғаны іштей оқып шықты: “Иә, Алла, бір өзіңе сыйынамын қысылғанда. Өзің жар бол дағдарған дәрменсіз шағымда. Тар жерде таяныш болмайтын тайсақтықтан, жарға соғар ағаттықтан сақта. Жұрттың қиянатынан өзің қорғай көр”. Содан кейін ол:

	– Екеуміз қиын мәселені шешуге тиіс боп тұрмыз, қызым, – деді. – Сенімен сөйлесуден бұрын, алдымен мен өзім ойластырып алуым керек.

	Ракель оған:

	– Өзің біл, әке, – деп жауап қатты. Ішінен: “Егер кетеміз деген шешімге келсең, оның игілікті шешім болады, егер қаламыз деп шешсең, оның да игілікті шешім болады” – деді.

	Түн ортасы ауғанша Иегуда жападан жалғыз кітапхана бөлмесінде, шамның нұрлы жарқын жарығы астында ізгі кітаптарды аударыстырып отырды.

	Ол Исаакты құрбандыққа шалу тарихын оқыды. Құдай “Авраам!” – деп дауыстап шақырды, анау оған: “Мен мұндамын!” – деп шыға келді де, сүйікті жалғыз ұлын Құдай жолына құрбан етуге дайындала берді.

	Иегуда өзінің жалғыз ұлы барған сайын әкесінен алыстап бара жатқаны туралы ойлады. Аласарды король сарайындағы ерсерілердің өмір салты еліктіріп тартып әкетті. Ол иудей мен арабтың әдет-ғұрпы мен даналық өнерінен біржолата қол үзді. Сарайдағы басқа қызметші-паждар оның еврей екенін, бұл еврейдің орны емес екенін оған талай аңғартқан. Бірақ олардың қаңқу сөздері оның солармен тең болуға тырысқан құштарлығын күшейте түсті, өзін корольдің қолдайтындығын сезінді.

	Сол король мұны осылайша ұлынан айырады. Енді қызынан да айырғысы келеді, онысына жол беруге болмайды. Үйдің ішін нұрландырып көрік беріп тұратын ақылды, ақ жарқын Ракель енді үйде болмайды-ау дегенге Иегуда илана алмады.

	Енді ол басқа кітаптың бетін ашты, одан Иеффай туралы аңызды оқыды. Иеффай жел өкпе қарыдан туған жол тонаушы қарақшы жігіт екен. Басына күн туған қысылтаяң шақта Израиль жұрты оны өзінің әрі басшысы, әрі қазысы етіп тағайындаған көрінеді. Аммон жұртына қарсы жауға аттанар алдында ол құдайға құлшылық етіп ант беріпті: “Аммондықтарды аяғының астына салып беретін болсаң, Адонай, жорықтан жеңіспен оралғанымда, үйімнің қақпасынан шығып қарсы алған жанды саған беремін, отқа өртеп жанын жаһаннамға жіберемін” депті. Ол аммондықтарды жеңіп, үйіне қайтады. Сонда алдынан тимпанды даңғырлатып билеп қызы шығыпты. Содан басқа ұлы да, қызы да жоқ екен. Қызын көргенде ол “Аһ” ұрып, омырауын жыртып жіберіпті, сөйтіп: “Аһ, қызым-ай! Өлтірдің ғой мені, тыныштығымды бұзушының бірі сен болдың-ау” – депті. Содан кейін Құдайға берген антын орындаған екен.

	Иегуданың көз алдына рабби Товийдің жанары сөнген бозғылт жүдеу жүзі елестеп кетті, франк жеріндегі еврей қауымдарында құдай жолына әкесі баласын, жігіт қалыңдығын құрбан еткені жайлы жүректі еріксіз сыздатып, біркелкі дауыспен баяндаған әңгі– месі әлі де естіліп жатқан сияқты.

	Бұдан мыналар басқа құрбандықты талап етеді. Бір жағынан бұл жеңіл, бірақ ауыр да жағы бар, – нәпсі қуған христиан короліне қызызды қайтіп қиярсың!

	Келесі күні таңертең дон Иегуда Мұса досына келді, ештеңені жасырмастан түгел айтты.

	– Христиан королі менің қызымды өзінің ашынасы еткісі келеді. Оның тапсыруымен қала сыртындағы мен салған Галиана сарайын қызыма тарту етпекші. Мен не қашуым керек немесе қызымды оған беруім керек. Егер мен қашып кететін болсам, ол қол астындағы еврейлерді қыспаққа алады, сонда франк королінің билігіндегі елдерде қуғынға ұшыраған қалың еврей жұрты бұл жақтан пана таба алмайды.

	Мұса досының бетіне қарап еді, жүзінен қатты абыржып сасқандықтың белгісін көрді, өйткені Мұсаның алдында Иегуда ішкі сырын жүзінен байқатпауға тырыспайтын. Мұса ойланып қалды: “Бұл дұрыс айтады. Бұл мойын ұсынбаса, қауіп-қатер мұңы қызының басына ғана төнбейді, менің де, Толедо еврейлерінің де, әрі дана, әрі әпенде сияқтанған жат мінезді құдайы жан рабби Товийдің де, қамын Товий жеп жүрген сонау қалың көпшіліктің де басына қауіп төнеді. Корольдің ақылшы-кеңесшілерінің ішінде Иегуда отырмаса, соғыс та ертерек басталады”.

	Мұсаға тағы да бір ой келді: “Бұл өзі қызын жақсы көреді, оған қырсығы тиетін жаман ақылды айтуға баспайды, қайткенде де оны зорлап көндіргісі келмейді. Бірақ ол қызының қалғанын, ыңғайға көнгенін дұрыс көреді. Мұны шеше алмай қиналып тұрмын дегенге иланғысы келеді, бірақ өзі әлде қашан-ақ шешіп қойған. Бұл осында қалған жөн екенін біледі. Ел ақтап қайыршы боп жат жерге кеткісі келмейді. Қалғысы келмеген болса, енді қашу керек деп бірден айтар еді. Мен де қалғанымды дұрыс көрер едім, тағы да қайыршылыққа ұшырап, қуғындалып жүргенді қаламаймын”.

	Мұса мұсылмандардың махаббат, жан ләзатты жайындағы көзқарасын қолдайтын. Христиан ерсерілері мен ақындарының нәзік сырлы сезімге бөлеп жыр ететін “сүйген жарға қызмет ету” дегені Мұсаға ойдан шығарылған бос қиял тәрізді болып көрінетін. Араб ақындарының жырлайтын махаббаты жан-жүрегіңді баурап, ерітіп, елжіреп әкететін нағыз шындықтың өзі. Оларда да жігіттер ғашықтықтан өліп жатады, сүйген жарын күткен қыз сағынып сарғаяды; бірақ еркек басқа әйелмен жатып шықса, оның айта қаларлықтай обал жазығы жоқ болатын. Махаббат адамның сезім дүниесіне жатады. Махабаттан алатын ләззат шексіз ұшан теңіз, бірақ ол ыстық сезімнің ғана ләззәты, оны ғылыми зерттеудің, ашқан жаңалықтың жарқын қуанышымен салыстыруға келмейді.

	Ракельден талап етілетін құрбандық соншалықты үлкен емес екенің мұның досы Иегуда өзі де білуге тиіс. Алайда, Мұса нанымды ақыл айтып, көзін жеткізбесе, кең пейіл көпшілдігі мен ақыл парасатының ұлылығына жұрт сүйсінген Иегуданың өзі де жаңсақ басып, “қызымның бақыты үшін” деп Толедодан кетіп отыруы ғажап емес. Өйткенде де қызы, әрине, бақыт таппайды. Айталық, ол корольдің зайыбы болмайды екен, сонда оның алдында басқа қандай болашақ тұр? Аман-есен құтылып бәрі жақсы боп кеткеннің өзінде, Иегуда оны асса бір көпестің, не бір байдың баласына береді. Өйткенше үлкен қуанышты да, үлкен ренішті де қыздың көргені де дұрыс, өмір сүрген соң, үлкен өмір сүрсін, орташа күйкі өмірмен күні өтпесін. Қабырғадағы жазуда арабтың нақыл сөзі: “Әуре-сарсаң шырғалаңды іздеме, кез болсаң, бірақ қашпа одан”, – деп ескертіп тұр. Ракель – аумаған әкесі: тәп-тәуір орташа сұрқай өмірмен теріс те қатерлі жарқылдақ өмірдің біреуін таңдау керек болса, ол соның қатерлісін таңдар еді.

	Мұса тіл қатты.

	– Өзінен сұра, Иегуда. Сұра қызыңнан, – деді.

	Иегуда құлағына сенбеді.

	– Өзің шеш деп баланың еркіне салайын ба? Бала ақылды, бірақ өмірден не біледі ол? Мың– мыңдаған адамның тағдырын соның қолына берейін бе?

	Мұса іскерлік көрсете сөйлеп, анық жауап қайтарды.

	– Сұра қызыңнан, сонау адам оған жиренішті көрінбей ме екен. Жиренішті көрінбесе қал. Өзің айттың ғой: қашып кететін болсаңдар көптеген халық апатқа ұшырайды.

	Иегуда тұнжырап шамдана қарсылық айтты.

	– Сол көптеген халықтың игілігі үшін мен қызымды салдамандыққа беруім керек пе?

	Мұса ой жүгіртіп топшылады: “Менің алдымда мынау шынымен ашуланып тұр, маған үміт артады, ашуымды тарқатып, көзімді жеткізсең, ойының терістігін дәлелдесін дейді. Ол қалатындығын іштей шешіп қойған. Бұған қашан да әрекет ету қажет, іс-әрекет мұны тартады да тұрады, әрекетсіз қарап отыра алмайды. Қолында билік болса ғана бұған керекті ұлан-асыр жұмыс көлемі табылады. Ал билік бұл осында қалса ғана қолында болады. Мүмкін қызын король алақанына салып әлпештегелі отырғанын үлкен бақыт деп санап, корольдің нәпсіге құштарлығынан Кастилия мен еврейлерге қаншама зор пайда келтіретінін, өзінің қандай мансапқа ие болатынын қиялдап ойластырып та қойған шығар; оны бірақ өзінің ары алдында да мойындар ма!? Мұса досының бетіне ажуалай қарады.

	– Қалай буырқанып кеткенсің сен, – деді ол. – Сен салдамандыққа дейсің. Егер король біздің Ракельді жезөкше орнына пайдаланғысы келсе, онда жұрт көзінен жасырын ғана жолығысып жүрер еді. Оның орнына ол, христиан королі бола тұра, қызды бөлек сарайға – Галианаға орналастырып қоймақшы, сондағы әлпештейтіні – еврейдің қызы; қазір ізгі соғыс жүріп жатқанда ол батылы барып осылай етпекші.

	Досының сөзі Иегуданың көңілін саябырлатты. Кеше дон Альфонсомен бетпе-бет арбасып тұрғанда, оның дөрекілігі мен жүгенсіздігіне ыза боп, ашу, кегі қайнап кетіп еді: соның өзінде де бұл оның асқақ өр мінезі мен құштарлық сезімінің құдыретіне еріксіз сүйсінгендей болған. Мұса дұрыс айтады, оның құштарлық сезімі нәпсі құмарлық емес, одан әлдеқайда биік жатыр.

	– Бұл елде әйел үстіне әйел алу ғұрпы жоқ, – деді Иегуда қызбаланбай бәсең сөйлеп.

	– Ендеше, король ондай ғұрыпты енгізеді, – деп жауап берді Мұса.

	– Менің қызым ешкімнің тоқалы болмайды, тіпті корольге де тоқал боп бармайды, – деді Иегуда.

	– Израиль халқының кейбір рулары бабаларыңның тоқалдарынан тараған. Авраамның тоқалы Агарьді есіңе түсіріп көрші. Одан туған ұл әлемдегі ең күшті халықтың атасы болды, ұлдың аты Измаил болатын. – Иегуда үндемей қалған соң, Мұса тағы да: – анау адам оған жиренішті көрінбей ме екен, соны қызыңнан сұра, – деп әлгі ақылын пысықтай түсті.

	Иегуда досына алғысын айтты да, кетіп қалды.

	Барды да ол қызын шақырып алды.

	– Сұрашы, балам, жүрегіңнен, сөйт те маған ашығын айт. Егер король саған Галианаға келетін болса, саған ол жиренішті көрінбей ме? Ол адам маған жиренішті көрінеді десең, мен сені қолыңнан жетектеймін де, Аласар ініңді ертіп алып, үшеуміз солтүстіктегі таулардан асып, Тулуза графының жеріне өтеміз, оның арғы жағында талай-талай жерлерді басып, Саладдин сұлтанның еліне барамыз. Мейлі анау малғұн мұнда тулай берсін, мейлі төксін каһарын мыңдаған жанның басына.

	Ракель көкірегін моп– момақан бір мақтаныш сезімі кернеп бара жатқанын аңғарғандай болды, алда не болатының білгісі келіп ынтықты. Қалың көптің ішінен бөліп алып, Алла тағала әкесімен қоса бұған да рақымын жаудыраған екен деген осы да! Болашақты асыға күткен асау сезім алып шыдатпай барады.

	Қыз әкесіне жауап қатты.

	– Король маған жиренішті көрінбейді.

	Иегуда сақтандыра түсті.

	– Жақсылап ойлан, қызым, осынау бір ауыз сөз басыңды арылмас бақытсыздыққа душар етіп жүрмесін.

	Донья Ракель әлгі сөзін қайталады.

	– Жоқ, әке, король маған жиренішті көрінбейді.

	Осына айтты да ол есінен танып құлап түсті.

	Иегуданың зәресі ұшып кетті. Қызының құлағына құранның сүрелерін күбірлеп оқи бастады, қыздың асыраушы анасы Саад пен күтушісі Фатиманы шақырып, қызды төсегіне жатқызуды тапсырды, емші Мұсаны алғызды. Мұса дәрігерлік көмек көрсетуге келгенде, қыз тып-тыныш шырт ұйқыға шомып кеткен екен, сау– саламат адамның қатты ұйқысы.

	Тоқтамға келгеннен кейінгі жерде Иегуда күдік-күмәннан арылды, бойына бір сенім пайда болды: енді ойлағандарының бәрін іске асыратыны хақ. Батылданып, жүзі шаттыққа бөленіп нұрланып кеткені сонша, рабби Товий оның бетіне ренішпен кінәлай қарады. Халқы апатқа, қырғынға ұшырап жатқанда, Израиль баласы қайтіп осылай қуанып шалқып жүре алады деп ойлады.

	Иегуда оған:

	– Жүрегіңді жебей тұр, ұстаз мырзам, көп қалған жоқ, жуыр арада сендер жақтағы бауырларымызды қуантатын хабар айтамын.

	Донья Ракель де әлденеді күткендей жүзі нұрланып шаттыққа бөленіп, бірде ойға шомып тұйықталып қала берді. Асыраушы анасы Саад мазасызданып, не болғанын сұрап зар қақты, бірақ қыз ештеңе айтпады, кемпір ренжіп жүрді. Бұл күндері Ракель жақсы ұйықтады, әйткенмен көзі ілінгенше ұзақ дөңбекшіп жататын болды. Ұйықтай алмай жатқан шағында, оның құлағына Ләйлә досының: “Байғұсым-ай!” – деген дауысы келетін болды. Ол дон Альфонсоның: “Мен соны қалаймын”, – деген өктем даусын да естіді. Бірақ Ләйлә ақылы жоқ қыз бала, ал дон Альфонсо – әйгілі ерсері, әрі патша.

	Үш күн өткеннен кейін дон Иегуда:

	– Мен енді жауабымызды корольге айтайын, қызым, – деді.

	Бір тілегімді айтуыма бола ма, әке? – деп сұрады Ракель.

	– Айт, қандай тілегің бар, – деп сұрады Иегуда.

	– Мен, – деді Ракель, – Галианаға бармай тұрып, оның қабырғаларына нақыл сөздер жазылса деп едім, қажет болған сәтте маған жөн сілтеп, жол көрсетіп тұрар еді. Өтінемін, әке, керек сөздерді әзің таңдап ал.

	Ракельдің тілегіне Иегуданың көңілі босап кетті.

	– Онда, – деді ол, – жазу айшықтанған фриз дайын болғанша бір ай уақыт өтеді.

	Мұңға толы қуаныш сезімі реңіне шыға келіп, сәл жымиды да Ракель жауап қатты.

	– Мен де соны ойлап едім, әке: сол уақыттың ішінде өзіңмен бірге бола тұрайын, ұлықсат ет.

	Дон Иегуда қызын құшақтап басын кеудесіне басты, өзі жоғарыдан оның бетіне қарайды. Сонда қызының жүзінде бақыт лебі ескен зарыға күту сезімі алабұртып алаулап тұр екен, ондай сезім мұның да бойын алып кетті.

	Дон Иегуданың хатшысы Ибн Омар бастаған салтанатты шеру Кастильо Ибн Эзрадан шықты. Қызметшілер асыл кілем, қымбат ваза, жалтылдаған болат семсер, әсем қанжар ас-суға керекті шардәрі, толып жатқан қазына байлықты қашырларға теңдеп алып келе жатты. Бұлардың үстіне асыл тұқымды екі сәйгүлік, аузы– мұрнынан шығара алтын мараведиге толтырылған үш құмыра қосыпты. Шеру тартқан керуен Сокодовер сауда алаңын басып өтіп, король сарайына қарай өрлеп бара жатты. Аңырап қарап қалған халық оны: тарту-таралғы апара жатқан керуен десті.

	Сарайдағы кезекші камерарий корольге мәлімдеп:

	– Сыйлықтар келді!, – деді.

	Альфонсо ештеңеге түсінген жоқ.

	– Не қылған сыйлық? – деп сұрады.

	Король қайран қалып, үйге кіргізіліп жатқан қазына байлықтарға қарап тұрды. Ибн Эзраның мына сыйлықтары мұның айтқан тілегіне қайтарған жауабы екеніне күмән жоқ. Ашық жауап орнына ишарт жасап, тұспалдап емеурін ғана білдіру діні жаттардың салт-санасына сіңген әдет. Соның өзінде мынау еврей әлі де бұрынғысынша сыры тұйық жұмбақ күйінде қала беріпті. Оның ишаратпен берген мына жауабы тым нәзік екен, оған дон Альфонсо түсіне алмады.

	Ол Ибн Эзраны шақыртып алды.

	– Маған мынау алтындаған жылтырақтарды неменеге жібердің? – деп король оны тарпа бас салды. – Мені анау піштірілгендеріңе керек деп сатып алмақсың ба? Әлде құн төлеп ізгі соғысқа бармай үйде отырсын дейсің бе? Немесе мені сатқындыққа лайық деп қарайсың ба? Бұл не қылған озбырлық!

	– Кешір қызметшіңді, дон Альфонсо, – деп дон Иегуда сабырмен жауап берді. – Бірақ қай қылығыммен ренжітіп алғанымды біле алмай тұрмын. Сен түкке тұрмайтын маған және менің қызыма керемет үлкен сыйлық жасадың. Сыйға сый дейтін біздің дәстүріміз бар. Мен бар байлығымның ішінен сені қуантуға жарайды-ау деген ең жақсысын таңдауға тырыстым.

	Альфонсо шыдамсызданып қайта сөйледі.

	– Неге сен турасын айтпайсың? Христиан ерсерісі түсінетіндей қылып ашық айт; қызың келе ме галианаға, әлде жоқ па?

	Ол еврейдің қарсы алдында тұрған, сөздерін соның бетіне былш еткізіп соға салды. Иегуда ұялғаннан жерге кіріп кете жаздады. “Мен мұны тағы айтуым керек болғаны ма, – деп ойлады ол, – қол жетпес өр королевасы ызығарлы алыс Бургоста жүргенде, менің бүлдіршінім мұның төсегінде жататынын дөрекі сөздермен ашық айтуға тиіспін бе? Мені қорлап масқаралап, жерге қарататын сөздерді мен өз аузымнан айтпақшымын ба?” Мен Иегуда Ибн Эзрамын. Мына жүгенсізге осы қылығының есесін әлі-ақ қайтартқызармын, жақсылық істеп қайтаратын болады. Қаласа да сол, қаламаса да сол.

	Дон Альфонсоның көкейінен ой кетпей қойды: “Мен күйіп– жанып өлейін деп тұрмын. Мынау иттің баласы айтатынын енді қашан айтады? Менің бетіме қалай тесіле қарайды? Мына көзқарасы кісінің зәресін алғандай”.

	Сол сәтте Иегуда корольдің алдында басын иді, өте төмен иіліп, бір қолының ұшын жерге тигізді де тіл қатты.

	– Сен қалаған екенсің, падишам , онда менің қызым Галианаға көшеді.

	Дон Альфонсоның ашуы бірден тарқап жүре берді. Жас баладай қуанып нұрланып кеткен жүзіне лезде шаттық ізі ойнап шыға келді.

	– Бұл тамаша ғой, дон Иегуда! – деп саңқ ете қалды ол – Бүгінгі күн не қылған тамаша еді!

	Оның жас баладай шынымен қуанғанын көргенде Иегуда оған бәрін де кешіріп қайта табысқандай болды.

	– Қызымның бір ғана өтініші бар, Галиананың табалдырығын аттап кіргенге дейін оның фризіне нақыл сөздер жазылса екен дейді.

	Дон Альфонсо тағы да сезіктеніп көңіліне секем алып қалды да қайта сұрады.

	– Ол немене тағы? Мені алдағыларың келіп, желеу іздеп жатқан жоқсыңдар ма?

	Көңілі қаяу тартқан дон Иегуданың есіне өткен замандағы бабаларының бабасы Иаков түсті; ол Рахильге ғашық болып, оны жеті жыл, одан кейін тағы жеті жыл күткен екен. Мынау, тіпті жеті апта да күткісі келмейді. Иегуда жаны күзейліп, шынын айтты.

	– Менің қызым қулық, сұмдықтан аулақ, ондайды білмейді, дон Альфонсо.

	Сенен қиылып өтінетімін – қайткенде де түсінуге тырыс, донья Ракель жаңа өмірдің табалдырығын аттағанға дейін әкесінің үйінде аз күн бола тұрғысы келеді. Түсінуге тырыс, ол өзіне үйреншікті нақыл дана сөздерді жаңа жерде де көргісі келеді, кім біледі, жаңа жер тақа қауіпсіз де емес шығар.

	– Қанша уақыт керек? – деп сұрады дон Альфонсо, дауысы әлденеге қырылдап шықты.

	Иегуда жауап қатты: айдың жүзі толғанша менің қызым Галианада болады.





ЕКІНШІ БӨЛІМ




	Жеті жылға жуық уақыт ол

	сол еврей қызымен оңашада

	жатып алды, өз басының да,

	корольдігінің же жайын ойламады, бұл

	дүниеде ештеңенің қамын жеуді

	қойды.

	Ақылгөй Альфонсо, (1270 жылдар шамасы)



	Жеті жыл король Альфонсо

	Еврейдің сұлу қызымен

	Сарайдан шықпай жатты ойнап,

	Өзі болып өзімен.

	Ғашық отына өртенген

	Король естен таныпты.

	Кастилия елінің

	Қамын жеу былай қалыпты.

	(Романстан үзінді)





БІРІНШІ ТАРАУ




	Альфонсо көзін ашысымен-ақ ұйқыдан айығып кетті. Ол еш жерде, еш уақытта ұйқысын аша алмай мең-зең боп қиналып көрген емес. Міне, қазір ол пердесі жабулы жіңішке терезелерінен таң сәулесі сыздықтап қана түсіп тұрған мавритан сарайының бейтаныс жағдайына да тез үйреніп алды.

	Жирен шашы жалбырап, сымбатты жалаңаш денесі аппақ болып, еріншектігі ұстап шалқыған сәнді кең төсекте біраз жатты.

	Бұл бөлмеде ол жалғыз ұйықтаған. Ракель оны түн ортасында қайтарып жіберген; мұның алдындағы үш күнде де солай еткен. Ол ұйқыдан оянғанда жалғыз жатқанын тәуір көретін. Таңертең мен кешке Альфонсоға көрінбей тұрып ол ұзақ уақыт сыланып сипанатын, қызғылт суға шомылып тазарып, мұқият сәнді киінетін.

	Альфонсо төсектен тұрып керілді де, шағын бөлменің ішіне төсеулі кілемнің үстімен жалаңаш қалпында ойлай-бұлай жүре бастады. Ақырын ғана дауыспен ыңылдап өлең айтты, айналадағы тылсым тыныштық дауысын шығармай жұтып жатқандай болған соң ол қаттырақ әндетті, содан кейін тағы да қаттырақ, ақырында бар даусымен жауынгерлік әнге басып, көкірегін кернеген шаттық сезімін еркін ағытып қоя берді.

	Галианаға орналасқаннан бері ол, үй басқарушы Белардоны есептемегенде, христиан дініндегі бірде-бір адамды көрген емес. Жақсы досы Гарсеранды да жолықтырмай, жанына жақындатпай қойды. Гарсеран қашанда таңертен келіп, әміршіміздің қандай тілегі бар екен, не бұйырады екен деп сұрап тұрды. Бұрын Альфонсоның бір сағаты бос болмайтын, келім-кетім кісі, қаптаған жұмыс басып жататын, ең болмаса күйбеңдеген абыр-сабырмен, таусылмас сөзбен күн өтетін. Қазір мұның алғаш рет қолы босады, әрі жападан жалғыз тып-тыныш оңаша жүр. Құданың құдіретімен Толедо, Бургос, ізгі соғыс, бүкіл Испания – бәрі ғайып боп кеткен сықылды, бұл дүниеде Ракель мен екеуінен басқа ешкім жоқтай көрінеді. Бұрын-соңды түйсініп көрмеген осы бір жаңа сезімге бой алдырғанына, іштей өзі қайран қалады. Міне, нағыз өмір! Бұған дейін өмір сүрмепті, өң мен түстің арасында манаурап күн өткізіпті.

	Ол өлеңін тоқтатты, кеудесін керіп, рахаттана бір керіліп алды да, өзінен өзі күліп жіберді.

	Содан кейін Ракель екеуінің басы қайта қосылды. Таңертеңгі тамаққа бірге отырды, Альфонсо тауық сорпасын ішіп, ет салынған самса жеді: Ракель жұмыртқа, жеміс, тәттілерді айналдырды. Альфонсо су қосып қышқыл шарап ішті, Ракель қант салған лимон шырынымен сусындады. Альфонсо мақтаныш сезімімен оған шаттана қарап қояды. Ракель үстіне мол пішілген жеңіл жібек көйлек киіп, тұрмысқа шыққан Шығыс әйелдерінің салты бойынша, басына үлбіреген жұқа желек бүркепті. Қанша қымталып, қанша бүркемеленсе де, Альфонсо оны бақайшағына дейін біледі.

	Екеуі дамылсыз сөйлеседі. Альфонсо көрген-білгеніңді түгел айт, түсіндір деп талап етеді; өйткені Ракельге қатысы болған дүниенің көбі бұған жат, таңсық, соның бәрін білгісі келеді. Ракель қай тілде айтса да, мейлі арабша, латынша, кастильше болсын, бар жанымен ұғып тұрады. Мұның өзінің есіне де сан қилы оқиғалар түседі, оны есту, әрине, Ракельге де қызықты болуға тиіс, сондықтан оны оған айтуға асығады. Баланың ойыны сияқтанған мағынасыз сөз болса да, бірінің айтқаны біріне аса маңызды көп көрінеді. Бөлек кеткен сәттерінде бірінің сөзін бірі есіне алып, мағынасын байыптап, өз-өзінен күлімсірейді. Табиғатының бір-бірінен керағар алшақтығына қарамастан, бірін– бірі емеурінінен ғана ұғу қуаныш? Екеуінің арман тілегі, жан сезімі бір жерден шығады, өйткені екеуінің сезінетіні де бір-ақ нәрсе – шалқыған шексіз, шетсіз бақыт.

	Уа, дариға, сүйген жармен қауышудың ләззаты қандай! Міне, енді бір-біріне қауышу сәті жақындап келеді, жақындап келеді, барған сайын жақындай түседі, қас қаққандай енді бір сәтте қауышысып та қалады, соны екеуі де ынтығып асыға күтеді әйтсе де кешеуілдете түседі. Өйткені ләзаттың өзі қандай тәтті болса, оны құмарта күту де сондай тәтті.

	Галиана сарайының үлкен паркі болатын. Соны айналдыра қоршаған аппақ тас дуалдың ішіне сыры тұйық түкпір-түкпір қойнаулар көп. Сонау тоғайға, көлшікке, әңгіме-дүкен құратын орынға, мынау үйдің өзіне байланысты таңғажайып талай оқиғалар бар. Мысалы, анау жатқан үлкен кеспек, рабби Хананың уақытты өлшеуге арналған машинасынан қалған. Сол қалпында тастап кетіпті. Ракель Альфонсоға сол машинаны жасаған рабби Хананның өмірі мен өлімі туралы әңгімелеп берді, Альфонсо құлақ қойып-ақ тыңдады, бірақ оқиға оны онша қызықтырмады білем, үндемей қала берді.

	Оның есесіне есіміне осы сарай ие болып қалған патша қызы Галиананың тарихын екеуі де жақсы біледі екен, көбінесе соны сөз қылды. Толедода король боп тұрған Галафре осы сарайды сол қызына арнап салғызыпты. Патша қызының асқан сұлулығы туралы аңыз ел аузына тарап, оны атастырғысы келетін дәмелі жігіттер көбейіпті. Солардың бірі көршілес Гвадалахараның королі Брадаманте болыпты. Ол еңгезердей ұзын бойлы жігіт екен. Король Галафре қызын соған беруге келісіпті. Франк королі Ұлы Карл да Галиананың сұлулығын есітіпті. Ол “Мэнет” деген жасырын атпен Толедоға келіп, Галафреге қызметке кіреді, сөйтіп оның ең күшті жауы Кардобаның халифін жеңіп береді. Галиана ер жүрек батыр Карлға ғашық болып қалған екен, Галафре король өзін қарыздар сезініп, қызын енді соған беруге уәде етеді. Алдады деп намыстанған алып Брадаманте Толедоға қарсы соғыс ашып, Мэнет атанып жүрген Карлды жекпе-жекке шақырыпты. Карл жекпе– жекке шығыпты да, алып Брадамантені жеңіп, өлтіріпті. Алайда, Карлдың тез көтеріліп кеткені көп адамның қызғаныш сезімін туғызады. Олар Мэнет тағынды тартып алғалы жүр деп Галафреге шағыстыра беріпті, содан кейін Галафре Мэнетті қыбын тауып, өлтіруге жасырын кісі жібереді. Бірақ Галиана бикеш сүйген жарына оны айтып қойыпты да, оның туған жері Аахен қаласына бірге қашып барып, сол жақта христиан дініне кіріп, королева болыпты.

	Ракель франк елінің короліне Галиана ғашық болып, сонымен бірге қашып кетті дегенге сенуге болады деп келісті, бірақ Карлдың сонау алып батырды жеңгеніне сене алмады, ал Галиана христиан дініне кірді дегенге мүлде иланған жоқ.

	– Мұның бәрін дон Родриго ескі кітаптардан оқыпты, ал ол өте ғұлама адам, – деп Альфонсо дәлелдеуге тырысты.

	– Жақсы, мен Мұса ағамнан сұрайын, – деп шешімін айтты Ракель.

	Альфонсо ызалана бастады.

	– Галиана сарайы менің арғы атам Толедоны жаулап алған шақта қираған екен. Ол кезде Толедо жаудың өтінде, шекарада тұрғандықтан сарайды қалпына келтірмеген көрінеді. Ал қазір мен Калатрава мен Аларкосты қолымда мықтап ұстап отырмын, ондайда Толедоға келетін қауіп жоқ. Сондықтан да мен ештеңеден сескенбей Галиананы қайта салғызып бердім саған.

	Жауап орнына Ракель сәл жымиып күлімсіреп қойды.

	Асқан батыр, ерсері, әрі ұлы король екенін айтпай-ақ қойса да болады ғой. Онсыз да жұрттың бәрі біледі.

	Альфонсо үйдің қабырғасы мен фризде өрнек тәрізденіп айшықталып жатқан жазулардың мағынасын түсіндіруді талап етті. Оларда көне куфа жазуы талай жерде қайталанады екен, Ракель оны қиналмай оқыды. Ол оқу, жазуды қалай үйренгенін Альфонсоға айтты. Әуелі күнделікті өмірде қолданылып жүрген жаңа “насх” жазуын меңгеріп, Құранның өлеңдерін оқып, Алланың тоқсан тоғыз атын жаттаудан бастапты. Содан кейін көне заманғы куфа жазуын үйренуге кіріскен екен, ақырында Мұса ағасының көмегімен еврейше хат танитын болыпты. Түкке тұрмайтын осыншама сауаттылықты меңгергеніне Альфонсо кешірімділікпен қарады, өйткені мына қыз Ракель болғандықтан ғана кешіреді.

	Қабырғадағы жазулардың ішінде көне араб заманынан қалған бір нақыл сөз бар еді, Мұса ағасының ерекше жақсы көретін сөзі: “Бейбітшіліктің үлпілдек түгі жеңістің зілдей темір батпанынан қымбат” – деп тұр. Ракель осы сөзді корольге оқып берді, мынадай жат сөздер балғын жас қыздың аузынан бұлдырлап салмақты да салтанатты шыққандай боп естілді. Альфонсо түсінбей қалғандықтан қыз оны үйреншікті латын тіліне аударды: “Бейбіт– шіліктің бір мысқалы жеңістің тоннасынан қымбат” – деді.

	– Шатпақ, – деп бір-ақ кесті Альфонсо, – бұл қала халқы мен шаруаларға жарайды, ерсерілерге лайық сөз емес. – Ракельді ренжітіп аламын ба деп қорқып, жұмсарған түрмен: – Бикештердің аузынан шыққанда ол, әрине, жаман естілмейді, – деп қосты.

	– Мен өзім де бірде нақыл сөз шығардым, – деп әңгімеледі ол біраздан кейін, Аларкос қамалын алған кезім болатын. Мен Нар– Эль-Абиадтың оңтүстігіндегі тау жотасын басып алдым да, сол жерге менің Аро деген барондарымның жекжаты Диего деген біреудің басқаруында мықты тосқауыл қалдырдым. Міне, сол Диего ұйықтап қалып, жауды өткізіп жіберіпті, жау оның солдат– тарын тұтқынға алыпты. Соның кесірінен мен Аларкостан айрылып қала жаздадым. Мен әлгі ұйқышыл жалқауды шатырдың діңгегіне байлап тастауға әмір бердім. Міне, сол кезде жаңағы нақыл сөзді шығардым. Қане соны есіме түсіріп көрейін: “Шығарып жаудың талқанын, аламын деп қалқанын, ұйықтамас болар қашан да. Ұйықтаған қасқыр жеп алмас, ұйықтаған адам жеңе алмас...” Мен мұны үлкен әріптермен жазып, іліп қоюға бұйырдым, таңертең Диего бірінші күні де, екінші күні де, үшінші күні де оқысын дедім. Содан кейін ғана мен оның пайдасыз көзін ағызып жіберіңдер деп бұйырдым, артынша Аларкосты алдым.

	Бұл күні Ракель әлденеге мұнайғандай үнсіз жүрді.

	Шаңқай түстегі қапырық ыстықта Ракель әдеттегісінше өзінің қара көлеңке тартқан тып-тыныш төсек бөлмесінде дамыл алды, қабырғаның астарына тұтқан киіздерге түтіктерден су бүркіліп бөлменің іші қоңыр салқын болып тұрған. Дон Альфонсо парктің ішінде Белардо бағбанның қасына барып, ағаштың түбіндегі саяға жатты. ЬІстықта да Белардо жұмысын тоқтатпайды, әлде жұмыс істпе жүр дегенді көрсеткісі келе ме, әйтеуір күйбеңдей береді. Алғашқы күні белардо зытып отырғысы келген, бірақ Альфонсо дауыстап шақырып алды, ол қара халықпен әңгімелескенді тәуір көретін. Әдетте, солардың ыңғайына қарай көшіп, тілін тауып сөйлесе білуші еді, сондықтан қарапайым жұрт оған сенетін, сыйлай отырып, шындықты бетіне айтудан қысылмайтын. Король Белардоның қулана жылтырап құбылған жүзі мен ақтарыла сөйлейтін аңғалдығын қызық көретін. Бағбанды қасына ылғи шықырып алып әңгімелесетін.

	Белардоның сүйкімді жақсы дауысы бар. Альфонсо оған өлең айтқызады, әсіресе романстарды айтуын талап етеді. Солардың ішінде Флоринда деген бір бикеш туралы романс бар. Романста Флоринда мен оның қасындағы қошаметші қыздар жат көзден таса жерде оңашамыз деп ойлап, сындарлы сымбатты аяқтарын жалаңаштайды да, сары атлас жемелікпен балтырының жуандығын өлшей бастапты дейді. Сонда бәрінен ағы да, бәрінен әдемісі де Флоринданың балтыры болып шығыпты. Терезенің шаршауынан сығалап, король Родриго қыздардың ойынына қарап тұр екен, махаббат оты жүрегінде лап етіп тұтана кетіпті. Король Флоринданы шақырып алып: “Гүл жайнаған Флоринда, мен саған ғашық болып жүдедім, жылай-жылай көзімнен айрылатын болдым: Дертімді өзің жаз, саған мен қарыздар көңілден басымдағы тәжімді, қолымдағы скипетрімді беремін”, – депті. Алғашқыда қыз жөнді жауап бермей, ренжіп қалған екен. Бірақ король ақыры көндіріпті, сөйтіп гүл жайнаған Флоринда күнәдан пәк кіршіксіз қалпынан айрылыпты. Көп кешікпей король сол нәпсі құмар– лығының сазасын тартады, оның қырсығы бүкіл Испанияға тиеді. Екеуінің қайсысы кінәлі деп сұрасаң, еркектер – Флоринда деп, әйелдер – Родриго деп жауап береді.

	Белардо осылай деп ән тербетті. Король ұйып тыңдап қалыпты. Ол готтардың соңғы королі Родригоның тағдыры жайлы оқиғаны бағбан арам оймен қасақана мұның есіне салып отырған жоқ па екен деп бір сәт іштей күдіктеніп қалды. Өйткені романстың басқа нұсқасында жырланатын оқиға бұдан өзгеше: онда алданған Флоринданың әкесі граф Хулиан король Родригодан кек алу үшін маврлармен одақтасып, маврларды Испанияға алып келіпті. Сөйтіп, готтардың христиан мемлекетінің күйреуіне король Родригоның күнәға батқандығы себеп болған делінеді.

	Алайда, бағбан Белардоның жүзінде топастық пен аңғал– дықтың, оқиғаға беріліп тебіренгендіктің ғана белгісі бар екен. Ойында ешбір арамдық жоғы білініп тұр.

	Кешке қарай Ракель көлге суға түсті. Бірге жүзейік деп Альфонсоны шақырды. Альфонсо оның көзінше шешінуге именетін, мұның алдында оның да шешінгенін әдептілік деп есептемейтін. Ескіліктің шырмауынан ол әлі шыға алмай келе жатқан. Мұхаммед пайғамбар өзінің үмбетіне күніне кемінде үш рет, әйтпесе бес рет жуынуды парыз деп тапсырған, сол сияқты еврейлерде де тазалықты қатал сақтау діни парыз дәрежесіне көтерілген. Сондықтан да шіркеу жиі жуынуға қарсы шықты.

	Ракель бір аяғын суға мала беріп, көңілдене шыңғырып қалды да, лезде батылданып, бар денесімен қойып кетті, сөйтіп тереңге қарай малтып жөнелді. Альфонсо оның соңынан ұмтылды, қайта– қайта сүңгіп, құлаштай жүзгенінен рақат тапқан сияқтанды.

	Суға түсіп әбден болған соң, екеуі жалаңаш күйінде күн сәулесіне денесін кептіріп жағада отырды. Аптаған ыстықтан ауа діріл қаққандай болады, гүлдер мен жеміс ағаштарының жұпар исі аңқып, құстардың сайраған үні естіледі.

	– Сен Родриго мен Флоринда туралы хикаяны білесің бе? – деп сұрады Альфонсо ойда жоқта.

	Иә, әрине, Ракель оны біледі екен.

	– Бірақ готтардың корольдігі сол екеуінің махаббатының қырсығынан күйреді дегені әншейін бос сөз, – деді ол бейне бір ғұлама қария тәрізденіп, – Мұса ағам маған түсіндірген. Христиан мемлекетінің өзінен өзі-ақ қаусап тұрған шағы екен, готтардың солдаттары мен корольдері мейлінше нәзік нәуетек болып кеткен көрінеді, сондықтан да біздікі оларды аз күшпен ілезде талқандап жіберді.

	Альфонсоның беті тыржиып кетті, “біздікі” дегенін көңіліне алып қалды. Бірақ сонау күдікті кәрі Мұсаның пікірі ұнады.

	– Сенің кәрі шөңге Мұса ағаң, сірә, дұрыс айтады, – деді ол. – Король Родриго жақсы жауынгер болмайтын, сондықтан да оны талқандап жіберді. Бірақ содан бері, – деп қосты ол бойын түзеп кеудесін кере сөйлеп, – біз соғыс өнерін жақсы үйрендік. Одан бері қайта сенің мұсылмандарың кілем мен өлең-жырдың ортасында нәзік, нәуетек болып қалды. Кілем, өлең-жыр, нәзіктікке құдайының тоқсан тоғыз атын тағы қос, соның бәрін олар сенің миыңа құюға тырысыпты ғой. Енді біз олардың тас қамал мұнараларының талқанын шығарамыз да, әміршілерін түгел қырамыз, қалаларын жермен жексен етіп, тып-типыл ғып, үстіне тұз сеуіп тастаймыз. Сенің мұсылмандарыңды бүкіл жағалаудан серпіп кейін қарай итеріп жіберіп теңізге қарық қылғанымызды өз көзіңмен көретін боласың, сұлу бикеш. – Ол орнынан ұшып түрегелді. Шаттана шалқып, күн шұғыласы астында жалаңаш тұр.

	Ракель бүкшиіп отырып қалыпты, көңілі қоңылтақсып бара жатқандай болады. Мынау жары Альфонсо бір қызық адам. Қарасаң көңілді, өр мінезді, ер жүрек, атпал түріне көз тояды, мұның сүюіне тұратын жігіт. Ақыл-ойы да бұдан жоғары сияқты. Өзі ғажап қана емес, тіпті ұлы тұлға. Ол Кастилияның билеушісі болуға арнайы туған жан, мүмкін тіпті жағалауын теңіз жуған бүкіл Андалусияның патшасы болуға туған шығар. Бірақ аспандағы мен аспан астындағы әлемнің ең жақсы ғажайыбын білу мұның қолынан келмейді. Ең басты нәрсені білмейді, – рух бар дегеннен хабары жоқ. Ал Ракель өзі оны біледі. Өйткені мұны әкесі мен Мұса атасы тәрбиеледі, оның үстіне бұл әлемге Ұлы Кітапты қалдырғандардың ұрпағы.

	Альфонсо оның ойындағысын болжағандай болады. Қыздың мұны жан-жүрегімен сүйетіндігін біледі, мұның өр мінезді өжеттілігі де, ағаттыққа ұштасып жатқан асаулығы да оған қымбат. Бірақ мұның бойындағы ең асылы – ерсерілігі, соны ол түсіне алмайды, қолынан келетіні – сүю ғана. Ерсері дегеннің не екенін оған ешкім түсіндіре алмайды, тіпті король дегеннің өзін түсіндіру қиын. “Ол жайда қайта менің төбеттерім бұдан артық біледі”, деп ойлады ішінен қасақана дөрекі сөздерге жол беріп. Кенет ол өзінің тайыншадай иттерін Галианаға әкелмегеніне қас қаққандай бір сәт өкініп қалды. Сол мезетте ол Ракельдің де жан дүниесінде бұл бара алмайтын кілттеулі жерлері бар-ау дегенді бұлдыр ғана сезінгендей болды; ондай жерге сақтағаны бірде араб, бірде еврей салт-санасының сипатында болса керек, оның бәрі бұған мүлде жат, сондықтан оны бұл ешуақытта ұға алмайды, түп орнымен қиратып жойып жіберу ғана қолынан келеді. Бүкіл Испанияның жағдайында да осындай құпия сыр жатқанын ол бұдан да гөрі көмескі, бұдан да гөрі шала сезінеді. Ел мұның қол астында, бұл соны билеп отыр, оны бұған құдай берді, бұл сол елдің королі елін жанындай сүйеді. Бірақ сол Испанияның үлкен, мейлінше үлкен бөлігінде жаңағы араб, еврей халқына тән дүние көп, соның бәрі бұған бағынғанымен, оны түсінуге мұның өресі жеткен емес.

	Кенет оның Ракельге көзі түсті: мүлде қорғансыз жан сияқтанып, мұның еркіне біржолата беріліп бүкшиіп отырып қалған екен; ауыр халге ұшыраған әйелді көргенде, ерсерінің борышы ойына оралды.

	– Қой енді, мұсылмандарыңды күні ертең теңізге тоғытып жіберді екен деп ойлама, – деп ол қызды жұбатқысы келіп асыға сөйледі. – Ең бастысы – мен сені ренжітейін дегенім жоқ.

	Бас-аяғы бірнеше күн ғана өтсе де, олар өмір бойы осында тұрғандай сезінді. Алайда, мезі болу, жалығу дегенді білген емес, қайта бұларға күн де, түн де жетпейтін сияқты көрінді бір-біріне айтатын сөз де, көңіл көтеретін ойын-ермек те табыла берді.

	Ертегіші Ракель ішкі аула – патиода суы аспанға атылып, нөсердей себелеп сарқырап жатқан фонтанның қасында отырып алып, хикая шертеді. Жиырма ма, жүз бе ертегі айтылып, фриздегі айшықты жазулар сияқты біріне-бірі ұштасып созылып кете береді. Корольге ол жылан арбаушы мен оның қатыны, жомарт төбет, Азра тайпасынан шыққан ғашық жігіттің өлімі, мұңды мұғалім туралы ертегі айтты. Содан кейін жалғыз азулы, қос азулы жалмауыз жайлы, буаз болып қалған уәзір жайлы әңгімелейді.

	Тағдыр деген құстың жұмыртқасы туралы хикаяны шертті, Апельсин туралы ертегіде ақын ауызына сала бергенде, апельсин ашылып кетіпті, сөйтсе оның іші үлкен қала екен, соны аралаған ақын талай қызық оқиғаларға кездеседі.

	Ракель фонтанның шетінде шынтақтап жағын таянып отырып, ертегіні шертеді, ұйып айтып отырған оқиғасын жақсылап көру үшін көзін әлсін-әлсін жұмып алады. Оқиғаны ол Шығыс халқына тән сипатта баяндайды. Мысалы: “Келесі күні таңертең, қайырлы таң, сүйікті король, тыңдаушым, – біздің әлгі жесір әйел көпеске баруға сапар шекті”. Немесе кейде өзінің сөзін өзі бөліп: “Ал дәрігердің орнында сен болсаң, не істер едің, сүйікті король, тыңдаушым?” – дейді.

	Альфонсо тыңдай берді, әлемде талай-талай ғажайыптар бар екенін ести отырып, өз басынан өткен оқиғалардың да ғажаптығын түсіне бастаған сияқтанды. Бұрын оларды жиі кездесетін әдеттегі оқиға деп қарайтын. Шынында да, мұның басынан кешкендері ғажайыптығы жағынан Ракельдің ертегісінен кем емес. Ондайды кім көрген! Бұл үш жасар бала күнінде король тағына отырды, грандтар оның қамқоршысы болуға таласып, өзара қырқысты, мұны бір лагерьден бір лагерьге, бір қаладан бір қалаға алып қашты. Он төрт жасқа келгенде бұл Сан-роман соборының мұнарасынан шырылдаған бала даусымен Толедоның қала халқына үндеу тастады, корольдеріңді қорғандар, бұзақы барондардың қастандығынан аман сақтап қалыңдар деді. Содан кейін балғын жас бала жігіт кезінде ағылшын королінің қызын айттырады, ол да әлі мүлде бала еді, ақырында үйлену тойын өткізгенше, Леонмен соғыстың қырсығынан талай жерді шарлауға тура келді. Бүкіл жастық шағын соғыста өткізді, мұсылмандармен де, бағынғысы келмеген Португалияның корольдерімен де, тіпті құдайға қалтықсыз сенетіндігіне қарамастан Рим папасымен де шайқасты. Содан кейін құрылысқа кірісті, шіркеу, монастырь, қамалдар салғызды, ақырында қала сыртындағы мына Галиана сарайын қайта жасатты. Міне, осы араға орналасты да, өмірдің шынайы мағынасын тапты – ол тапқаны мынау қыз, оның ертегілері; мұның өз өмірі де дәл сол ертегіге ұқсас.

	Ракель күнде бір жаңа ойын тауып алады. Міне, ол ер бала боп киініп шығыпты, әдетте жол жүргенде осылай киінетін. Беліне семсер байлаған екен, сымбатты нәзік жігіт болып, Альфонсоның алдында жорта қоқиланып ойқастап жүр. Корольге ол қалың жібектен тігілген алтын зерлі желең мен інжулеген кебіс сыйлаған. Альфонсо онша қаламаса да, желеңді үстіне киді, бірақ қыздың жерге малдас құрып отыр дегеніне көнбей қойды.

	Сыйлықтарын жете бағаламай, ренжітіп алғандай болғандықтан, соны жайып-шуу ниетімен Альфонсо енді ерсерінің саутын киіп мұздай құрсанып, Ракельдің алдына келді. Бірақ үстіндегісі салтанатты жиын-тойда ғана киетін күмістен соғылған жеңіл сауыт болатын. Ракель оның сымбаттылығына, шын батырға ұқсаған жүріс-тұрысына қайран қалып, шаттыққа бөленді, анау жолы өгізбен айқасқанында, жазым болар ма екен деп қорыққанын мойындады. Алайда, ол ұрысқа арналған сауыт-сайманын киіп келіп көрсетуді өтінгенде, Альфонсо сырғақтап соған баспай қойды. Оның – құдайдың нажағайы Fulmen Dеі – деп аталатын атақты қылышын көргісі келетінін айтқанда да, ол жалтара жауап беріп құтылып кетті.

	Ракель асыраушы анасы Саадқа Альфонсоны мақтай бастады. Кемпір тұнжырап, үндемей қойды. Ракель бұлқан-талқан боп ашуланды.

	– Сен оны жек көресің, жақтырмай ытырынып тұрасың.

	– Менің құлыныма сүйікті адамды мен қалай жек көре аламын! – деп Саад қарсылық айтты. Содан кейін: – Сені өзінің ханымы етпейтіндігіне ренжимін, ханымы болуға сенен артық лайықты жан жоқ, – деп мойындады.

	Асыраушы анасы әлде неге абыржып, ренжіп жүрді, күндердің күнінде омырауына тығып сақтап келген, ізгілікті қазынасындай көретін бес саусаққа ұқсаған бес салалы күміс тұмарды алды. “Фатиманың алақаны” деп алатын аса күшті бой тұмар болатын. Соны мойныңа тағып ал деп асыраушы анасы Ракельге жалынды. Ракель көңілі босап елжіреп кетті де, тұмарды алды.

	Қаладан бірдеңе керек болғанда. Саад Белардоға жүгіретін. Екеуі бірін-бірі әрең түсінеді, тырсиған семіз Құдайсыз сұмырайды Саад жек көреді, анау да мұны жақтырмай тұратын болуы керек. Әйткенмен екеуінің де тілі қышып тұрады. Ағаштың саясындағы орындыққа отырып алып екеуі салғыласып жатады. Бетіне паранжы жапқан Саад қырылдай шығатын араб тілінде сусылдата сөйлеп жатады, бәрі бір Белардо түсінбейді деп Патша ағзамы корольді ғайбаттайды. Белардо дөрекі кастиль тілінде сөйледі, ізгі соғыс қайнап жүріп жатқанда еврейдің қызымен күнәға батып сайраңдап бос жүрген христиан королінің күпірлігіне налиды. Бірін-бірі түсінбесе де екеуі бір-біріне жан ашырлық білдірген болып бас изеседі.

	Бұл кезде Альфонсо иттерін алғызған, тайыншадай-тайыншадай үлкен төбеттер екен, Ракельге мүлде ұнамады. Альфонсо солармен әуре болды, тағам үстінде оларға кесек-кесек ет тастап отырады. Онысы тамақты тыныш отырып, тазалықпен ішуге үйренген Ракельдің қытығына тиетін болды. Альфонсо оның наразылығын сезіп, иттерді ызаландыруды, оларға тамақ тастауды бір мезгіл қойып кетеді де, артынан қайта бастайды. Кейде Альфонсо мен Ракель шахмат ойнайтын болды. Ракель жақсы ойнайды екен, әр жүрісті ұзақ ойлап, бар ынтасымен ойынға қызыға беріліп отырады. Альфонсо қызбаланып, тезірек жүруін талап етеді. Ракель тақтадан көзін алып, таңырқаған түрмен оның бетіне қарайды: мұсылман елдерінде ойнаушысын асықтыру дәстүрде жоқ нәрсе болатын. Альфонсо бірде асығыстық жасап қате жүріп қалды да, жүрісін қайтып алмақ болды. Ракель маңдайын тыржитты да, еркелей сөйлеп, ойынның ережесін түсіндірді; фигураны ұстаған екенсің, соны жүру керек.

	– Бізде тәртіп басқаша, – деп қарсылық айтты да, Альфонсо жүрсін қайтып алды. Ракель ойынның аяғына дейін тіл қатпай үнсіз қалды, сол ұтсыншы деп ыңғайына қарай көше берді.

	Енді бірде олар балыққа қармақ салды. Тахо өзенінде қайықпен жүзіп серуендеді. Қыз өзінің латын, испан тілінде сөйлегенде жіберетін қателерін түзетіп отыруды одан өтінді. Өзі оны арабша дұрыс сөйлеуге үйретуге кірісті. Альфонсо аса қабілетті шәкірт болып шықты, бірақ мынадай түкке тұрмайтын ұсақ-түйекке мойын бұрғысы келмеді.

	Галианада құм сағаты да, күн сағаты да бар еді. Бірақ Ракель солардың біреуіне де қараған емес. Уақытты ол гүлдерге қарап айыратын. Мысалы, Шираздың райхан гүлі тал түс болғанда қауашағын жаяды, Конияның қызғалдағы кешқұрым ғана шешек жарады, ақгүл тек түн ортасы болғанда жұпар исін аңқыта бастайды.

	Күндердің күнінде Гарсеран киіп– жарып бар бөгеттен өтіп, Альфонсоның алдына жетті де:

	– Әкем осында келді, – деп мәлімдеді.

	Дон Альфонсо түсін суытып, зілдене қабағын түйді.

	– Ешкімді де көргім келмейді, – деп айғайлап жіберді ол, – естисің бе? Ешкімді де!

	Гарсеран сәл ойланып барып жауап қатты.

	– Менің әкем – сенің бірінші министрің, айтатын хабарым шашымның ағынан көп, соны жеткіз деп тапсырды маған.

	Үйде киетін башмағын сылпылдата басып, Альфонсо ерсілі– қарсылы жүріп кетті. Гарсеран оған көз айырмай қарайды, дос көңілі аяушылық еткісі келіп елпілдеп тұр.

	– Әкең кішкене күте тұрсын, соның өтінші. – деді ақырында ашулы түрмен король. – Солай-ақ болсын, қабылдаймын.

	Дон Манрике кінәлап бір ауыз сөз айтқан жоқ. Кеше ғана корольмен көріскен адамша істің жайын рет-ретімен баяндап жатыр. Аса маңызды бір жұмыспен Калатрава орденінің магистры қайткенде де корольдің қабылдауын талап ететін көрінеді. Куэнканың епископы Толедода жатыр екен, қаласының жұртшылығы атынан корольге өтініш айтпақшы. Логроньо қаласының өкілдері мен Вильянуэвадан келген сайлаушылар да осындай тілек қояды. Корольдің ешкімді қабылдамайтындығына жұрт мазасызданып жатса керек.

	Альфонсо ашуланып бұрқ ете қалды.

	– Немене, арсыз біреу алдыңа келіп, жоқты сұрап, бермесіңе қоймай зықыңды шығарғанша күтіп отыр дейсің бе? Әлі екі ай да өткен жоқ Куэнканың епископы менен қояр да қоймай мың мараведи сұрап алғанына. Оның қуарған жүзін көрсетпе маған.

	Алайда, дон Манрике корольдің айтқанын естімегендей , сөзін жалғастыра берді.

	– Вильянуэва берілген уәденнің орындалуын күтеді. Логроньоға берілетін жеңілдік сен қол қоймай тұрып жүзеге асырылмайды. Лопе де Ароның да ісін бітіретін уақыт жетті, оны шешуге уәде берілгелі қашан! Калатравада жүргізілетін құрылыстарға магистр сенің келісіміңді қажет етеді. Сенің қол астыңдағы Куэнка қаласының көптеген тұрғындары барон де Кастроның зынданында азап шегіп жатыр.

	Мен өзім қанша азап шектім? Басқа білмесе де, сең білесің ғой, дон Манрике, – деді Альфонсо, манағы батыл сенімінен айрылып тұнжырай сөйледі. Сөйтті де ойда жоқта: – Жақсы, ертең Толедода боламын, – деп сөзін аяқтады.

	Ол Ракельге келді. Бойын билеген реніш, күйініш сезімін әлі де баса алмаған қалпы:

	– Ертең мен Толедода болуым керек, – деп тікесінен қойып қалады.

	Ракельдің өңі бұзылып кетті.

	– Ертең бе? – деп есеңгіреген түрмен қайта сұрады.

	– Ұзақ болмаймын, – деді Альфонсо оны жұбатуға асығып. – Екі күннен кейін қайтып келемін.

	– Екі күннен кейін, – деп әлі түсінбеген кісі сияқтанып манаураған түрмен қайталады.

	Артынша өтіне сөйледі.

	– Тоқтай тұр, кетпе, – деді де: – Кетпе, кетпе, – деп қайталай берді.

	Альфонсо таңертең ерте аттанып, шапқылап кете барды, Ракель жалғыз қалды.

	Таңертеңгі уақыт таусылмастай соншалық ұзақ көрінді, ол қайтып келгенше әлі ертең де, бүрсігүні де осындай ұзақ таң бар.

	Ракель бақтың ішін аралады. Тахоның жағасына барды, үйге қайтып келді, қайтадан бақтың ішіне шықты, тұнжыраған Толедо тауына көз жіберді. Шираздың райханы әлі де гүлін ашатын емес, әлі де түс болмапты. Райхан гүлі ашылғаннан кейінгі жерде уақыт бұрынғысынан да баяу жылжыды. Шаңқай түсте Ракель қара көлеңке тартқан өзінің төсек бөлмесінде дамылдады: күн өте ыстық болды, кешке дейінгі уақыт шексіз ұзақ көрінді. Ол тағы да бақтың ішін аралады, бірақ қызғалдақтар әлі ашылмапты, көлеңкелер де ұзаратын сияқты емес. Ақырында әйтеуір ымырт жабылып қараңғы түсті-ау. Бірақ оның өзі күндізгіден да ауыр азап әкелді.

	Таусылмас ұзақ түннен кейін сәл бозарын таң білінді, барған сайын ағараңдап жадырай берген таң сәулесі терезенің пердесі арасынан сыздықтап үйдің ішіне түсті. Ракель төсектен тұрды, таңертеңгілікте шомылдырып, денесін сылап, сипап киіндіретін қызметшілерін асықтырған жоқ. Өзі де шама келгенше баяу қимылдады. Таңертеңгі тамақ келді, бірақ жемістер шырынсыз, әйгілі тәттіліктер дәмсіз боп қалғандай көрінді. Қасында жоқ Альфонсоны, көңіл көзімен көргендей болады. Ол тамақты алабұртып қомағайлана жейтін. Ракель онымен сөйлесіп отырғандай болады, ғашықтық сезімін білдіреді, арықша келген батыл жүзіне, сәл жирен тартқан сары шашына, кішірек келген өткір тісіне сүйсініп шаттана қараған сияқтанады, оның жам– басын, аяғын сипалап қояды, көзінше айтуға еш уақытта батылы бармайтын ұят сөздер де тіліне оралады, соған өзінен-өзі қызарып күліп қояды.

	Бірде ол өзіне-өзі ертегі айтады. Ертегіде диюлар, жын, перілер бар, солар айналысындағының бәрін қиратып, мұның жауларын қырып жіберуге ұмтылады. Олар Альфонсо боп сөйлеген тәрізденеді, бірақ ұғымсыз сандыраққа айналдырып жібереді. Сол малғұн албастылардың біреуі Альфонсоның өзі болса керек, бірақ қайсысы екенін айыра алмай қойды. Шынында, ол оның өзі емес, сиқырмен малғұнға айналдырған Альфонсо. Сүйген жары қайтадан адам қалпына келтіріп алады деп үміт күтеді. Ендеше, бұл оның сиқыран алып тастап, адам қалпына келтіріп алады.

	Альфонсомен алғаш сөйлескені есіне түсті. Бургостағы тұнжыраған сарайының ұнамайтындығын айтқан,сонда оның ханымы донья Леонор сабырлы салқын көзін қадап бұған сынай қарап қалған. Ракель өзінен-өзі қысылғандай болды да, жағымсыз сезімнен бойын аулақ салуға тырысты.

	Енді ол Альфонсоға хат жазды, бірақ оны ол оқиды деп ойлаған жоқ, тек соншалық неге қатты сүйетіндігін айтуға құштар көңілінің дегенін істеді. Хатқа ол жан-жүрегінің бар сезімін төкті: “Сен керемет жансың, Бүкіл Испаниядағы асқан ерсері де, батыр да сенсің: ерсеріге лайық қылық көрсетіп, түкке тұрмайтын мағынасыз бірдеңе үшін жаныңды құрбан етуге дайын тұрасың, бұл – әрі жосықсыз, жөнсіз қылық, әрі өр мінезден туатын асқақ қылық сол үшін де мен сені сүйемін. Андағайлап алас ұрған асау да албырт сүйіктім менің, сен қиядағы мұзбалақ қырандай өткір де өжетсің, мен сенің құшағыңды аңсаймын”.

	Ракель хатты қайталап оқыды, қатуланған жүзінде құштарлық сезімі ойнап, басын изеп қояды. Бірде франк тілін үйреніп жүрген кезінде ол франк өлеңдерінің бір жинағын оқыған. Соның ішінде бір өлең қатты ұнап еді. Ол сол кітапты тауып алып, әлгі өлеңді жаттауға кірісті; “Айтты бикеш: қандай ант болса дағы орындауға әзірмін бір сен үшін, жан жарым, mon ami et mon vrai desir. Ерсері айтты: неліктен ауды маған махабаттың, сұлу бикеш? Айтты бикеш: сен тура көңілдегім болғандықтан, mоn аmi et mon vrai dеѕir.

	Ракель баудың ішін аралап кетті. Белардо бағбан шабдалы жинап жатыр екен, Ракель ағаш қоңылтақсып қалмасын деп, Севильяның ғұрпы бойынша оның басында ең болмаса бір-екі жемісті қалдыруды өтінді. Белардо шабдалыларды үзуді бірден қоя қойды, бірақ оның мынадай тіл алғыштығының арғы жағында жақтырмаушылық жатқанын Ракель сезгендей болды.

	Тахоның жағасында Толедо жаққа көз алмай қарай отырып, ол тәтті қиялға берілді. Көз алдына Альфонсо елестеп кетті, үстінде күміс кіреуке. Айтпақшы, оған бұл жаңа кіруге сыйлауы керек екен ғой, суарылған темірден топсалап жасаған кіреуке. Ол өте әдемі келеді, оның үстіне христиандар киіп жүрген сауыттан әлде қайда мықты. Оны әкем Кардобаның қару-жарақ соғатын ұстасы Абдоллаға жасатса жақсы болар еді.

	Кенет есіне түсті, анда-санда сенбінің қарсаңында үйге келіп, ертеңгі мейрам күнін бірге өткізуге әкесіне уәде бергені барды. Әкесі оны талап еткен жоқ, бұл өзі айтқан, сонда да уәдесін орындап бірде-бір рет бармапты-ау! Әкесінен соншама алыстап жат боп бара жатқандығына өзі қайран қалады.

	Алдағы жұма күні сөз жоқ әкесіне барады. Жоқ, баруға болмайды, сол екі арада Альфонсо келіп қалуы ықтимал Ал оның есесіне арғы жұмада қайткенде де мұны ешкім тоқтата алмайды.

	Толедода корольдің ақылшы, кеңесшілерінің бірде-бірі кінәлап немесе таңырқап бір ауыз сөз айтқан жоқ. Алайда, олардың жақтырмайтындығын Альфонсо сезінгендей болды. Бірақ оған қиналған жоқ. Ол бір ғана адамға жолығудан қаймықты, ол адамы Иегуда еді. Ал ол көрінбей қойды.

	Ертеден қара кешке дейін Альфонсоның қолы босамады, жұмыс істеп, кісі қабылдап, жиналыс өткізіп, қағаздарды оқумен болды. Ол біреулермен сөйлесті, біреулермен таласты, мәселенің дұрыс, бұрысын салмақтап көрді, шешілмегенін шешті, қол қойып бекітті. Әрбір адамға да, оқиғаға да өмір шындығының ашық жарқын нұры тұрғысынан қарауға тырысты, алайда, Галиананың сиқырлы елесі көз алдын бұлдырата берді, сөйлесіп, жұмыс істеп, қол қойып жатқанның өзінде көкейінде: “Ракель қазір не істеп жатыр екен? Қайда жүр – мирадорда ма, әлде патиода ма? Үстіндегі көйлегі қандай екен? Сірә! Жасыл шығар...” – деген ой кетпей қойды.

	Түні бойы ғашық оты ішін өртіп дөңбекши берді. Өзін-өзі зорлап Калатрава қамалының жоспарын, Куэнканың епископымен арадағы талас-тартыс мәселесін ойластыруға тырысты. Оның орнына Ракельден естіген араб өлеңдерінің жолдары ойына орала берді, ол өлеңді түгел есіне түсіргісі келді, жадына тоқуға жүйріктігіне қарамастан, барлық ұйқастарын түгел таба алмады, соған өзі ыза болды. Өлеңді тақпақтан айтып тұрған Ракельдің ернінің қимылдағанын айқын көріп тұрғандай болады, бірақ сөзін түсінбейді. Ракель бұған көмектескісі келеді, құшағын ашып, күткендей болады Денесі күйіп-жанып, екі шекесі зырқылдап, дөңбекши берді.

	Таусылмастай ұзақ көрінген үш күн ақыры аяқталып, ол Галианаға оралды, көріскен жерде көкірегін кернеген шексіз, шетсіз қуаныш, шаттық сезімінен екеуі де шалқып тасып кетті.

	Ракель оның айтқанына көніп, бар тілегін қалт еткізбей орындап тұрды, Альфонсо жарының қойыны мен құшағына да, аймалап сүйген ерке назына да қанбай жатқандай сезінді, сағынып, зарығып қалған құштарлығы арта түскендей боп, құмары тарқамай аласұрды.

	Ол өзін онымен бір жаратылғандай сезінді. Оған ол мейлінше сенім білдіріп, корольге тән асқақтық пен балаға лайық аңғалдыққа ұласып жатқан, бұрын-соңды ешкімге айтылмаған жан сырын ашқанда сүйікті жарын бұрынғыдан да жақын сезініп, тіпті оның арғы жағында жатқандарын да ақтарды.

	Ол Ракельдің жауап қатқанын естуге ынтығып тұрады. Ракель қашан да ойда жоқ жауап қайтарады, бірақ бұл онысын түсінеді. Оның үндемей қалған түрін де бұл жақсы көреді, үнсіз тына қалу арқылы ұнатқан-ұнатпағанын, қуанышы мен ренішін, теріс көргенін тап Ракельдей жеткізе алатын жан бұл жалғанда жоқ шығар?

	Уақыт дегеннің не екенін байқамайтын бақытты күндер тағы басталды, өткен күн де, келер күн де жоқ сияқты, кемеріне жетіп лықылдап, толықсып ағып жатқан бүгінгі күн ғана бар.

	Уақыттан тыс рахат өмірдің ағымын Ракель ойда жоқта бір-ақ серпіп тоқтатты.

	– Бүгін кешке Толедоға әкеме бармақшы болып тұрмын, – деді ол.

	Альфонсо абыржыған түрмен бетіне қарап қалыпты. Екеуінің біреуі есінен танғандай ма? Ракель олай деп айтпаса керек еді! Сірә, бұл қағыс естіген шығар, әлде түсінбей қалды ма? Ол анықтағысы келіп, тұтыға сөйлеп қайта сұрады. Ракель қайталап айтты:

	– Бүгін кешке әкеме барамын, жексенбі күні таңертең келемін. Альфонсоның зығырданы қайнады.

	– Сен мені сүймейсің! – деп бұрқ ете қалды. – Бір-бірімізді әлі дұрыстап біліп те болғанымыз жоқ, сен әлден шетке қарай жырыла тартқың келеді. Мұның жүрекке салған жара, сен мені сүймейсің!

	Ол бұлқан-талқан боп тулап жатқанда Ракель: “Мынау өр көкірек асқақ король өмірде мүлде жалғыз екен ғой. Менен басқа ешкімі жоқ. Менде бұл бар, әрі әкем де бар” – деп ойлады.

	Бірақ жүрегін жылытқан осы жұбанышы бүгін кеш бойы, түнде түнімен, ертең күнімен, бүрсігүні тағы түнімен бұдан бөлек болатынын ойлағанда іші-бауырын өртеген жан азабын жеңілдетуге жарамады.





ЕКІНШІ ТАРАУ




	Дон Иегуда Ракельді қатты сағынды, тап ондай сағынамын-ау деп ойламаған екен. Кей-кейде оны Альфонсодан қызғанып, ызаға бұлығып тұншығып кете жаздайды: ондайда анау жексұрын жауыз малғұн күндердің күнінде Ракельдің ар-намысын аяққа басып таптап болған соң масқаралап үйге әкеп тастар ма екен деп қауіп илейді.

	Аласардың жағдайы да мұны қинап тұр.Ракельдің әрі-сәріде жүргендігі, әкесі мен апасының масқара боп атағы шығып жатқаны бала жігіттің сарайдағы өмірін барған сайын шиеленістіре түскен. Жайын айтатын шығар деп үміттеніп, әрі сескенгендей болып жүрген әкесінен ол ақыл сұрамады; қайта оқшауланып тұйықтала түсті, үйге сирек келетін болды, сол келгенінің өзінде де еңсесі түсіп тұнжырап, үнсіз жүрді.

	Ракель кеткеннен бергі алғашқы сенбі келді.

	Баяғыдан бері, тіпті Севильяда жүрген шағында-ақ, Иегуда үшін сенбі салтанатты күн болатын. Құдай тағала өзінің халқына бой жазып еңсесін көтерсін деп жетінші күнді берген, ең ауыр кезеңнің өзінде де Израиль аптасына бір күн еркін сезінсін, басқа халықтардың ішінде осы күні өзінің ғана аталып отырғанын білсін деген.

	Дамыл таппайтын Иегуда сенбіні нағыз мереке күні етіп өткізеді; жұмысты былай қояды, өзі де, өзінің туған халқы да құдайдың сүйікті құлы екеніне қуанады.

	Реті жоқтығына қарамастан ол алғашқы сенбінің өзінде-ақ Ракель үйге келетін шығар деп үміттенген. Ол келмеген соң, өкінішін ақылға жеңгізді. Келесі сенбіде қанша зорланса да іші– бауырының езіліп жан-жүрегінің қиналғанын баса алмады. Ракельдің келмегеніне жүздеген себеп тапқандай болды. Алайда, “Байғұс балам не істеп жүр екен? Мені неге біржолата тастап кетті екен жан балам?” – деген ой көкейінен кетпей тұрып алды.

	Сол күндері Альфонсо Толедоға келді. Иегуда оған жолыққысы келіп ынтығып тұрды, жолығатын себебі де жоқ емес, – тығыз жұмыс бар. Бірақ алдына барғанда көкірегін кернеген ыза-кегін тежей алмай қаламын ба деп қорықты да, бармады. Ол король шақырып алатын шығар деп те күтті, бірінші күні де, екінші күні де, үшінші күні де күтумен болды, бірақ шақырмағанына қуанды, король сол шақырмаған бойы Толедодан аттанып кеткенде, қуаныш, шаттығында шек болмады.

	Міне, Ракельді көрмегелі үшінші сенбі де келіп жетті. Сірә, мынау есіркеуді білмейтін, ұяты жоқ, ары жоқ, христианин, мұның сүйікті перзенті, әкесі десе жанын үзіп тұратын жалғыз қызы сонау солдатпен екеуі бірігіп, мұның жанын жаралау үшін, қолқа, жүрегін суырып алу үшін үндемей тым-тырыс жатып алуға ант беріскені ме?! Ракельден бұл біржола айрылғаны ғой.

	Ойда жоқта одан хабар келді. Сенбінің қарсаңында кешке таман өзі де үйге жетті. Иегуда ішкі сезімді сыртқа шығара беруді ұнатпайтын. Алайда, ол қызын бас салып құшақтап кеудесіне басты да, оның басын шалқақтата ұстап, бетіне елжірей қарады. Ракель оның құшағында дамыл тапқандай болып, көзін жұмып алыпты, басынан не кешкенін әкесі оның жүзінен оқи алмады. Алайда, бір ғана нәрсені анық байқады: қорлық көріп жабығып жасып қалған Ракель жоқ, тура бұрынғы қалпы, қайта мұндағысынан гөрі құлпырып жақсара түсіпті.

	Әкесі одан шырағдан жағуды өтінді, көне күннен келе жатқан ғұрып бойынша бұл жұмысты орындау құрметі әйелдерге тапсырылатын; қоюлана түскен іңір қараңғылығын шырағдан оттары жарқыратып жіберді – бүгінгі кеш мерекелі көңілді кеш болды. Иегуда көңілденіп Иегуда Галевидің: “Кел, сүйіктім, сенбіде кел, қарсы ал қалыңдығыңды” дейтін сенбілік өлеңін айтты. Шаттана шалқып отырып Давидтің: “Шаттансын аспан, салтанатқа бөленсін жер, шуласын теңіз, тербелсін орман жаратқан хақтың алдында” дейтін дұғасын оқып шықты.

	Олар кешкі тамаққа отырды, дастарқан басында Мұса әдеттегідей бірге болды. Ракель ойға бой алдыра беретін сияқты, бірақ бақытты екенін сезінетіні анық байқалып тұр. Әдетте, ондайға бармайтын Мұса Ракельді қолынан сипап:

	– Қандай тамаша құлпырып кеткенсің, қызым, – деді.

	Тағам үстінде көп мәселе сөз болды, бірақ көкейде жатқан ойды ешқайсысы ортаға салмады.

	Бұл түні Ракель тыныш ұйықтады. Иегуда әлі де көңілі қобалжып мазасыздана берді, бойын күйік пе, әлде қызғаныш сезімі ме билегендей болды. Алайда, соңғы кезде жанын қинап шыдатпай жүрген азаптан арылған сияқты.

	Келесі күні таңертең Ракель әкесі екеуі патиода су атқыштың қасында отырды; екеуі де күлімсіреп, бірінің бетіне бірі әуелі көз қиығымен, содан кейін туралап қарады, ақырында Ракель әкесінің сұрай алмай жүрген сөзіне жауап қайтарды.

	– Бәрі де жақсы, әке, мен өзімді бақытсыз деп сезінбеймін. – Содан кейін шынын айтып мойындады: – Мен бақыттымын. – Тағы да ағынан жарыла сөйлеп: – Мен өте бақыттымын, – деді.

	Әдетте жауапқа жүйрік Иегуда бұл жерде не айтарын білмей абдырап қалды. Әрине, еңсесін басқан зілқара тас иығынан түскендей болды, бірақ шынымен қуанды ма, жоқ па, оны өзі де білмеді.

	Галианада Ракель біржолата дерлік мұсылмандығына оралған сияқты еді, мұнда келген соң өзінің иудей екені есіне түсті. Әрбір еврей үйінің кіре берісіндегі сияқты, Кастильо-Ибн Эзра қақпасының маңдайшасында да иудей дінінің белгісі орнатылған; белгі бір ғана Израильдің құдайына сыйынып, соған ғана табынамын деген анты бар ораулы пергамент салынған кішкентай түтіктерден тұрады. Ракель тап осындай мезуза Галиананың кіре беріс маңдайшасында да тұруға тиіс деп шешті.

	Түн болды, сонымен бірге сенбіні аптаның басқа күнінен, мерекені жұмыс күнінен ажыратуға тиісті болатын гавдала салтын орындайтын уақыт жетті. Май шамдар жағылып, бокалдар шарапқа толтырылды, қымбат ыдыстарға салынған шәрдәрілер келді, енді Иегуда шарапқа бата қылып, одан ауыз тиді, артынан шәрдәрінің сенбі күнгі жұпар исін құмарта ішке тартты, отқа да бата қылып, май шамды шарапқа малып сөндірді.

	Содан кейін бір-біріне қайырлы түн болсын деп тілек тілеп, қиыса алмай тарқады. Өйткені енді бір аптадан кейін ғана көріседі. Әлі көз іліге қоймаған Ракельде тезірек таңның атып, Галианаға оралуын күткеннен басқа ой сезім қалған жоқ.

	Каноник дон Родригоның адамға жаны ашығыш, жүрегі жұмсақ болатын. Каноник дон Родриго діннің тіл алғыштықты уағыздайтын парызын берік ұстауға тырысатын. Бірақ оның адамға деген жан ашырлық сезімі мен көнбістікті талап ететін діни өсиет арасында кейде қайшылық кездесіп қалып жүрді.

	Ізгі әулие папа крес жорығын жариялады, соған қатысу Испанияның борышы болып табылады; әлемде алапат соғыс өрті қайта лаулап, жұрт бірін-бірі азапқа салып, қырғынға ұшыратып қанға бөктіріп жатыр, сонда Ибери түбегін әлі Құдай аман сақтап келе жатқанын ойлағанда, оның қойыны қуанышқа толады. Алайда, бұл қуанышы күнәкарлыққа әкеліп соғады. Бұл өзінің испандықтармен бірге рахатқа батып тыныштықта жүргенде, қисапсыз көп адал христиандар ізгі жер үшін жан түршігерлік азап шегіп, қаза тауып қырылып жатқаны есіне түссе, түн ішінде шошып оянады, қатты ұялғаннан өзін-өзі азапқа салмақ болып, төсенішсіз құр жерге барып жатады.

	Халыққа келген апатты қайғырып жүргенде, мұның рухани ұлы дон Альфонсо оны тағы күйіндіре түсті. Каноник Альфонсоны інісіндей жақсы көретін. Жарқылдаған ерсері аудынды король мұны ренжітіп көңілін қалдырып тұр. Жылнаманы жаза бастағанда Родриго оны өзінің сүйікті шәкірті, рухани ұлы басқарған дәуірмен аяқтаймын деп шамалаған. Король болған сегізінші Альфонсо Vilti vivax, memoria tenax, intellectu capax – жүзі жарқын, ақылы алып, жадына тоқығыш жан деп мадақтауға арналған жақсы сөздерді іздестіріп тауып қойған. Сөйткен мұның Альфонсоны көз қөріп, құлақ естімеген күпірлікке барып масқара болды, ауыр күнәға батты, басынан санағанда үшінші боп есептелетін ең негізгі, ең басты кешірусіз күнәны арқалады.

	Родригоның міндеті – Альфонсоны шынымен тәубаға келтіру, өйткені тәуба ғана оның жанын мәңгі ажалдан сақтап қала алады. Алайда, Родриго адамның жан дүниесін жақсы білуші еді, сондықтан күнәкар жан күнәның алдамшы қош иісіне уланып, елтіп қалғанын ол көре білді, ендеше, оған сөз қонбайды деп есептеді. Каноникке Альфонсоның тілегін тілеп Құдайға құлшылық етуден басқа ештеңе қалмады. Тәнін азапқа салған шақтарында кей-кеде ол Альфонсоның күнәсын өтеп жатырмын деп есептеді. Шындығыда, ажалды жан кесірленіп Құтқарушымызға ұқсағысы келіп, біреудің күнәсын мойнына алмауы керек. Каноник мұны мойындады, әйткенмен өзін-өзі жазалағанда осындай бір күнәлы ой жұбаныш сияқтанып ұрланып көңіліне келетін.

	Өзін-өзі тәубаға келтіріп қинағаны Каноникке парызды өтедім дегенді сезінгеннен басқа ештеңе бермеді. Оның есесіне сол бір қайырлы сағаттарда бойы жеңіліп рахаттанып қалды. Денесі де, жер бетіндегінің бәрі де ғайып боп кеткен сияқтанып, рухы ғана құдайдың өзімен астасқандай керемет бір рахат дүниесіне шомды.

	Корольді рухани өлімнен сақтап қалудан күдер үзгелі жүргенде, әлгідей бір шаттық сезінген шағында барлық күдік-күмәні тарқап жүре берді. Мұның дұғасы құдайдың құлағына жеткенін айқын сезінді. Нағыз қажетті сәтте ең уытты, ұтымды сөздерді құдайдың өзі мұның аузына салатындығына жан-жүрегімен иланды.

	Архиепископ бұдан қатал жауап талап еткеннен кейін де ол көкейіне жаңадан орнаған осы үмітінен жазған жоқ.

	– Сенің рухани ұлың Альфонсо былыққа белшесінен батып жатқанда, сен қашанға дейін тыныш отырмақшысың? – деп архиепископ дон Мартин оны тарпа бас салған. Бұл жауап қайтарайын дегенше болған жоқ, қайта сөйлеп кетті; – Мадианит әйелімен шатасқан адамға Ааронның баласының баласы не істегені есіңде ме?!

	Каноник ойлы түрмен оның бетіне қарады да, сәл жымиып, сабырлы сөйлеп жауап қатты.

	– Король мен донья Ракельдің ішіне менің де найза сұғып алуымды қалай ма құдай?

	– Мен оны мысал ретінде ғана айтып отырмын, – деп ашулана тойтарып тастады архиепископ. – Алайда,есіңде болсын, соларды тыяйын деген ынтаң көрінбейді.

	– Мен құдайға тапсырып, соған сеніп жүрмін, – деді дон Родриго. – Нағыз керек сәтте ол уытты, ұтымды сөзді аузыма салады.

	Дон Родригодан бұдан артық ештеңе шықпайтынын архиепископ түсінгендей болды. Корольдің шығаннан шыққан қылмысын бетіне басып, онымен өзім сөйлескенім жөн болар ма еді деп архиепископ бірнеше аптадан бері ойланып жүрген. Бірақ оны ізгі әулиедей момақан, Құдай жолын құнттап ұстаған Родригоға амалсыз тапсырған, қазір соны жұқалап қана есіне салғанда, оның шатпақтаған мылжыңын естігеніне ашуланды. Ол күйіп-пісіп, ызасын осы хатшысынан алуға сылтау іздеген болатын.

	Онсыз да екеуінің арасында көптен келе жатқан бір дау барды. Христиан дініндегі бүкіл Батыс елдері Римнің игумені Дионисия Кішіректің үлгісімен жыл санаудың есебін Айсаның туған күнінен бастап жүргізсе, испан князьдары оны одан отыз сегіз жыл бұрын бастайтын, Ибери түбегін император Аугустың бір тұтас мемлекетке айналдырған шағын жыл санаудың басы деп танитын. Мұндай айырмашылық шет елдермен хат-қағаз алысу жұмыстарында үлкен қиыншылықтар туғызды, сондықтан дон Родриго архиепископтың канцеляриясынан шығатын хаттарда жыл санын шет елдің тәртібі бойынша көрсетуге тырысты. Көңіл күйі жақсы кезде жосықсыз жаңалығын елемейтін. Бойын ашу билеген шақта онысына үзілді-кесілді тыйым салатын Міне, бүгін де ол ойда жоқта оны қырына алып, сыздана сөйлей жөнелді.

	– Сүйікті мырза, әрі бауырым, өкінішке орай, менің байқауымша, сен біздің хаттарға папаның канцеляриясы қолданып жүрген жыл санын да қоя бастапсың. Мен талай рет айтқамын саған испан шіркеуінің ерекшелігін сақтауды қолдайтынымды. Папаның өз правосынан асып түсіп жатқан праводан мен бас тарта алмаймын. Апостол Петр менен бұрын өткен Толедоның алғашқы епископын сол биік лауазымға өз қолынан текке көтерген жоқ.

	Жыл санау жөніндегі ескі дауды бастығының неге сонша қызбаланып қайта көтеріп отырғанын дон Родриго түсінді. Ол жанжалға барғысы келмей момақан түрмен жауап қатты.

	– Илан сөзіме, ардақты әке, падишамыз корольдің жанын сақтап қалуға Құдай маған бір ыңғайын тауып беретіні анық.

	Альфонсо иудей дінінің өсиеттері жазылып түтік түрінде оралған мезузаны көріп кілт тұра қалды; оны Галианадағы бөлмелеріне апаратын есіктің босағасына Ракель іліп қойған.

	– Сен мұнда тағы қандай өзгерістер енгізбекшісің? – деп сұрады ол сәл ажуалай сөйлеп.

	– Әрине, – деп көңілді дауыспен жауап берді Ракель. – Үй салынып біткен соң, өлуден басқа жұмыс жоқ – деп араб мәтелін айтты ол.

	– Ендеше, жарайды, – деп келісті Альфонсо, тұмардың артығы жоқ деген ғой.

	Ракель жауап қатпады. Мұның дінінің ізгі өсиеттерін тұмар деп қана түсінгеніне ренжіген жоқ. Өзі үш бірдей құдайдың суреті алдында тізе бүгетін адам Израильдің көзге көрінбейтін жалғыз құдайының жайын қалай түсінсін? Бұл ерсері, солдат қалпында қалған, бір құдайды сүйіп тағзым ету оған жат. Онысын бұл көптен – ақ біледі, бір ғажайыбы сонысына қарап оның қадір– қасиетінің шоқтығы төмен деп есептеп көрген емес. Оның ерсерілігі қаншама кесепатты құдайсыздық болып табылғанымен мұның жүрегін жылытып тұрғандай болатын.

	Альфонсо бұған дейін бұлдыр ғана хабары бар нәрселерді анықтап жете түсінуге тырысты. Мұның Галианада тұруы мейлі ерсеріге лайық болмай-ақ қойсын, мейлі корольдік борышын өтеуден айнып, сатқындық жасаған-ақ болсын – бірақ мұндағы бақыты үшін ол сатқындыққа баруға әзір. Өмірінің барлық мән– мағынасы сүйікті болуда ғана сияқты. Ракельден бірнеше минут бөлек кеткеннің өзінде жан-жүрегі егіліп іздеп аңсап тұрады. Одан айырылып бөлек кету ешуақытта қолынан келмейді; мұны ол бүкіл жүрегімен сезінеді де, түсінеді де, бұл, әрине, сұмдық, бірақ жан рахаты да сонда.

	Ракель де тура Альфонсо сияқты, басындағы бақытынан басқа ештеңені аңғарған жоқ. Ол мұнда әлдеқандай “биік мақсатты” көздеп тұрып жатқан жоқ.Мұнда ол тұрғысы келгендіктен тұрады, бұл жерден бақыт тапқандықтан тұрады. Альфонсо тағылық құшағындағы христианин, ерсері болса да, сол қалпында бұған ұнайды. Ол – король, оның бағынатын заңы біреу ғана, ол – корольге лайық ішкі сезімінің айтқанына құлақ асу. Ол қашанда дұрысын айтады, тіпті күзетте тұрып ұйықтап қалған сақшының екі көзін ойып ал десе де, жаудан алған қаланы жермен жексен етіп тегістеп жыртып, үстіне тұз сеуіп таста деп бұйырса да дұрыс әмір бергені.

	Бұрын сықақтап күлуге болатын оның қылықтарына бұл қазір сүйсіне қарап мақтаныш етеді. Ракельге ол готтар мен нормандықтардың қаталдықпен аты шыққан каһарлы королі болған бабалары жайлы әңгіме айтып еді, Ракель соған онымен бірге қуанып шаттана тыңдады. Ол өзінің тұрпайы латын – кастиль тілінің дөрекілегін, бай екендігін мақтады, сондықтан да Ракель оны мұқият үйренуге кірісті.

	Кастиль тілінің солдаттар қолданатын тіркестерін Ракельдің аузынан естігенде, Альфонсо жас баладай қуанып қалды. Сол үшін өзін қарыздар сезініп, фонтанның қасында Ракель ертегі айтқанда, Шығыстың желең шапанын киіп отыруға келісті. Алайда, Ракель оның жүзін түк баспаған таза қалпында көргісі келетіндігін білдіріп, сөз арасында сақалын қырғызып тастауды одан өтінгенде, ол өрескел түрмен бас тартты.

	– Сайқымазақ жонглер диуаналар ғана солай жүреді, – деп ашулана жауап берді ол. Ракель оны көңіліне алған жоқ, сықылықтап күліп жіберді. Екеуінің арасындағы алшақтық та, жатсыну да жоқ, әуел бастағы сияқты екеуі бір адам.

	Міне, тағы да жұма келді! Ракель әкесінің үйіне барып қайтуға қамдана бастады. Альфонсо қарсылық білдірген жоқ; өкпелеген балаға ұқсап томсырап отырып қалды.

	Бұл жолы да Ракель өткендегісіндей қия алмай, қиналып кетіп барады. Алайда, Кастильо Ибн Эзраны бетке алғанда ол әкесін көргісі келіп ынтығып кетті, әкесі қашан да бұған үлкен тірек, ол мұның бойына қуат береді, ол бар жерде бұл өзін шынымен берік сезінеді.

	Галианада бұл өз алдына дербес адам емес, Альфонсоның көлеңкесі ғана сияқты. Альфонсоның біртұтас болып қалыптасқан табиғатына масаттанып қызыға қарайды, өз басының іштей екі жарылып тұратының кемшілік деп санады. Қасында әкесі барда анық білетіні – іштей екі жарылып тұратындығы мұның жетістігі, қанша даулы дегенмен, белгілі дәрежедегі бақыты.

	Альфонсо бұл жолы Толедоға бармады; төңірегіне толып кететін кеңесшілерінің үнсіз кінәлай қарағандарын көргісі келмейді. Галианада отырып, Ракельді сарғая күтудің азабын тартқанды тәуір көрді.

	Ракель жоқта үйдің жиһаз-жабдықтары, әшекей өрнектері оған сүйкімсіз, жат көрінді. Былқылдаған жұмсақ кілемдер, түрлі түсті айшықты әшекейлер, сарқыраған фонтан – бәрі де еңсесін басып тұрғандай көрінді.

	Ол фризде айшықталған еврейдің нақыл сөзі алдына тоқтады. Жадына тоқуға жүйріктігінің арқасында Ракельдің аударғандағы сөздерін айнытпай есінде сақтапты. Онда еврейлердің құдайы өзінің қалаулы халқына мәңгі бақи рақымын төгуге, басқа халықтардан мерейін үстем етуге уәде беріпті. Альфонсо Ракельді өлердей сағынып зарығып жүрген, сөйте тұра мына жазуды көріп ойланып қалды: бір сол деп өзегім өртеніп осыншама қиналып жүргенім тегін емес-ау, еврей атаулыны солай жасаған; құданың құдіретімен жын-шайтан алдымен соларды өзінің қаруы етіп пайдаланады. “Қойындағы жылан, қолтықтағы шоқ”, – деген сөздер кенет есіне түсті. Ракель де еріксіз періге айналған жан, сол пері мұны сиқырлап алған.

	Альфонсо бақтың ішіне шықты да, ағаштың түбіне барып шөптің үстіне жата кетті. Мылжыңдасып уақыт өткізу үшін Белардоны шақырып алды. Оған тосыннан сұрау қойды.

	– Сен, не деп ойлайсың, менің осы Галианада тұрып жатқаным туралы?

	Семіз, дөңгелек жүзі топастанып Белардо сасқалақтап қалған сыңай көрсетті.

	– Не ойлайтынымды, падишам, ауызбен айту былай тұрсын, ойға алудың өзі әбестік, – деп салды ол ақырында.

	– Бәрі бір айт, – деп дегбірсіздене әмір етті Альфонсо.

	– Маған айт деп бұйырғаннан кейін, – деді Белардо, – мен айтайын: ұлылардың ұлысы ғана ұлыдан да ұлы күнәға бара алады.

	– Түгел айт! – деп талап етті Альфонсо.

	– Сол үшін, – деді ендігі жерде бойы үйренген бағбан, – бәріміз де, оның ішінде, падишам, сен өзің де, мәңгіліктің қызығымен, тіршіліктің басты мақсатымен қош айтысуымыз керек.

	– Айт, айт, қысылма, – деп король оны жігерлендіре түсті.

	– Соңғы айларда менің марқұм атам есіме жиі түсетін болып жүр, – деп шұбырта берді Белардо. – Көңілі түскен шақтарда ол өзі қатысқан ізгі ұлы жорық туралы әңгіме айтатын. Оқиға былай болыпты, падишам. Византияның сол кездегі императоры Алексий ізгі жерді жаулап алуға керек деп әулие пападан көмек сұрапты. Сонда оған хат жазып, о жақтағы христиан жұрты адам айтқысыз қорлық көріп жатыр, депті Құтқарушымыз Айсаның мүсінінің аяқ, қолын, мұрнын сындырып мазақ етіпті, дінсіз мұхамедандар христиан қыздарына зорлық жасаумен ғана болады екен, ондай кезде шешелеріне ән салғызып өлең айтқызып қояды, содан кейін шешелеріне зорлық істейді, бұл сәтте қыздарының анайы романстарды әндетуін талап етеді дегенді айтыпты. Бұған қоса Византия императорының хатында: әрине, бұл соғыс діни ізге соғыс екені даусыз, оның үстіне мұсылмандардың алтынына, қисапсыз қазына байлығына қарық боп қаламыз, тіпті Шығыстың әйелдері де Батыстың әйелдерінен әлде қайда тартымды деген екен. Бұл хатты оқыған христиан атаулы түгел егіліп, көкірегін кек кернеп қайратына мініпті. Менің марқұм атам да сөйткен екен. Ол омырауына ақ шүберек кресті тігіп, біреуден жалпақ ақ жағалы көнетоз былғары шолақ тон мен былғары телпек сатып алыпты да, сенің құдай рақметті қылғыр бабанның ұлықсатымен алыс жолға аттаныпты. Соған қарт адамның шамасы қалай келгенін әлі күнге дейін түсінбеймін., Әрине, ол кезде жасырақ болғаны рас. Бұл ол жаққа малтығып жеткенше, алдыңғылар бәрін талап алып қойыпты – алтынды да, қатын-қалашты да талап әкеткен екен, әрине, қырғынға ұшырағандары да көп болыпты. Атам әдейлеп барғанда бірде-бір ұрысқа қатыса алмапты, сөйтіп үйге құр қол қайтқан екен. Алайда, бар өмірінде содан артық жақсылық көрген емес, өйткені ол сонау Құтқарушымыз отырған тастың қасында құдайға құлшылық етіп дұға оқыған, Құтқарушымыз ішкен судан су ішкен көрінеді, ізгі Иордан өзеніне суға түсіпті. Атамыз көңілденіп жақсы отырған кезде, бізге осындай әңгімені шертетін, сол сәтте оның көзі ізгі әулиенің көзіндей нұрланып кетуші еді.

	Белардо үнсіз тына қалды, есте қалған ескі хикаяға іштей беріліп отыр.

	– Иә, сонымен, – деді Альфонсо.

	– Па шіркін, біз де сол Құдай қалайтын жолды ермек етіп көрсек-ау! – деді Белардо топас жүзіне армандағандықтың белгісі ойнап шыға келіп. – Оңбаған мұхамедандарға қарсы соғыс ашсақ, бізге қандай жаманшылық келеді? Сәті түскендей болса, қатын, қыздары мен қыруар ақшасын сыпырып аламыз, сәті түспесе, тұп-тура ұжмақтың төрінен бір-ақ шығамыз.

	– Қысқасы, – деп түйіндеді Альфонсо – менің махабатты қызықтап осында жүргенімді сен күнә деп есептейсің ғой?

	– Құдай сақтасын, мені, ұлы мәртебелі тақсырыма қарсы ондай күпірліктен, – деп азар да безер болды Белардо.

	Құйғылжыған Белардоның сөзі қаншама ақылсыз болса да, Альфонсоның жанды жеріне дөп тиді.

	Демек, жұрт мұны ерсерінің парызы мен корольдің борышын атқаруды елемей кетті, көне заманның каһарманы Геркулес пен Римнің қолбасшысы Антоний сияқты, еврейдің батыры Самсонның Далиламен жатып алғаны сияқты мұны да босаңсып болбырап, нәзік болып кетті деп есептейді екен ғой. Бұдан кейін ол үйдің ішінде отыра алмады, ұзақ күнді бақтың ішінде өткізді, тіпті түнде де сол жерде ашық аспанның астында жатты, сонда да мазасы кетіп тыныш ұйықтай алмады.

	Ракель оралысымен-ақ оның сиқырлы сезімнің күші мұның бойын билеп қайта баурап әкетті. Мұсылмандардың әдет-ғұрпы да енді жағымсыз жат көрінген жоқ. Мұның Галианадағы өмірі ғажайып тамаша, бұдан асқан қызық өмірді бұрын-соңды көрген емес. Осы бір бақытына қайран қалып, ол жас баладай ақтарыла күліп жіберді. Көңілі шаттыққа толып шалқып кетті. Босаңсып нәзік боп кеткені рас болса да, мейлі, бұған соның өзі де ұнайды, соған бұл біле тұра барады, сондықтан мұның құлағының етін жеп, күнәға баттың, тәубаға кел деп ызыңдай берудің қажеті жоқ.

	Бұған Ракель әкелген ұлы бақыт сиқырлы жын-перінің алдамшы сыйы болмасқа керек. Жоқ, олай емес, қайта Құдай мұны рақымынан құр тастамағаны, өйткені бұл король, оны махабаттың қызығына батырып шалқытып қойғаны – Құдайдын бұған жаңадан жіберген жақсылығы. Мұның дон Альфонсо екені тегін емес қой, бұл – Аlfonsus Rех осы аттастардың ішіндегі сегізіншісі. Өзінің қылығына өзі жауап береді. Ракельді жар етіп алды, соған мұны құдай жетектеді, әрі өзінің корольдік ықтияры қалады.

	Келесі жұма күні Ракель әкесіне бармақ болғанда, Альфонсо оған:

	– Менің астанама сенің бұқпантайлап ұрланып барғаныңды мен қаламаймын. Мен сияқты корольдің таңдап алған бикеші жұрт көзінен жасырынғанын да қаламаймын , – деді.

	Содан кейін Ракель Толедоға ашық зембілмен кетті. Альфонсо қошеметшілерін Галианаға шақыртып алды да, солармен бірге салт мініп салтанатты түрде қалаға кірді, сондағы сарайына түсті.

	Паж Аласар корольге өтінішпен келді. Жарақшы Санчо мұның донья Хуанаға сүйіспеншілікпен ылтипат көрсеткенін мазақ етіп күлкіге айналдырыпты, Санчоны жекпе-жекке шақырғысы келеді екен. Соған орай жекпе-жекке шақыру мүмкіндігін алу үшін ол өзін жарақшы дәрежесіне көтеруді корольден құлдық ұрып өтінеді.

	Баланың талабы орынды көрінді, ол тиісті мерзімінен әлде қайда артық уақыттан бері қызметін мүлтіксіз атқарып келе жатқан, сондықтан король оған сол лауазымды сыйлайтын шығар деп үміттенуге қақысы бар еді. Бірақ еврейді қалай жарақшы етерсің?

	– Сүйікті Аласар, ерсеріге керек қасиеттің бәрі сенің бойында бар, – деді Альфонсо сәл ойланып үнсіз отырғаннан кейін. – Алайда, біздің корольдікте ерсері атаулының бәрі христиан дініндегілер.

	Бала қып-қызыл болып кетті.

	– Оны мен білемін, – деп ол күмілжіп, – ұлы мәртебелі корольдің алдына өтінішпен келмей тұрып, мен бәрін де өзімның арыма салып салмақтап көрдім. Мен христиан дініндегі ерсері болуға дайынмын.

	Альфонсо қатты таңырқап, не дерін білмей абыржып қалды. Мыңдаған, он мыңдаған еврейлер дінінен безуден бас тартып өз еркімен өлімге барды, ал мына бала жігіт ешкім зорламай-ақ тіпті ақыл бермей-ақ ата-бабасының дінінен тайғысы келеді.

	– Әкеңмен ақылдастың ба? – деп сұрады ол сасқанынан.

	– Жоқ, – деп үзілді-кесілді жауап қатты Аласар, содан кейін қайсарлана сөйлеп: – Бұған мені ешкім үгіттеп көндірген де жоқ, бұл бетімнен мені ешкім қайтара да алмайды, – деп қосты.

	Корольдің қолайсыздану сезімі тарқап сала берді. Ендеше, Кастилия сарайындағы, мұның патшалық құрған сарайындағы өмір салты Құдай жолына мына жас жігіттің көзін ашқан екен.

	Бұрын жете байыптауға батылы бармаған бір ой кенет Альфонсоға сап ете түсті, онысы – сүйген жарын да осындай ақиқат жолына салуға болар еді деген ғой. Мұның бойындағы ерсерілік, аламан жауынгерлік қасиетіне бұрын Ракель жатсынып қараса, қазір соны дұрыс сезініп бағалайтын болғаны тегін емес қой. Ракельді шын мәніндегі құдай жолына, христиандыққа көшіруге болады деген жалғыз үміттің өзі ғана бұлардың арасындағы байланысқа жаңа бір биік мағына береді сөйтіп мұның оған деген құштарлығы күнәқарлық болып есептелуден қалады. Буырқанып кеудесін кернеген қуанышын басып Аласарға сабырмен жауап беру оған қиынға түсті.

	– Мына сөздеріңді естігенде көңіл қуанды, достым, – деді ол. – Алайда, мен дін иесі емеспін, шоқындыру ғұрпын орындағанға дейін сенен нені талап ететінін мен білмеймін. Мен дон Родригомен сөйлесейін.

	Дон Родриго мұны қуаттап қарсы алғаннан кейін, Алфьонсо реті келіп тұрғанда өз басының жайы туралы да патермен сөйлесіп алғанды жөн көрді. Аласардың шаруасын айтпас бұрын ол дон Родригоға өзінің Ракельге деген ішкі сезімінің ерекше төреңде жатқандығын баян етті.

	– Айтпай-ақ қой, ардақты әке, – деп ол ақыл беріп, сақтандырғысы келген канониктің аузын аштырмай, жеделдете сөйлей берді. – Менің құштарлығым күнәқарлық дегенді айтпа маған. Тіпті күнә болғанның өзінде ол – әрі игілік, әрі қуаныш, шаттық әкелетін күнә. Сондықтан мен оған өкінбеймін, ол бетімнен қайтпаймын. Көздің жауын алғандай сол бір әйелді мен жанымдай жақсы көремін, бұл жалғанда одан артық сүйерім жоқ, менің соншалықты сүюіме құдай тағаланың жол бергені рас болса, онда күнәмды ол кешіруге тиіс.

	Альфонсо сөз бастағанда, дон Родриго күнәкардың жүрегін жұмсартқан құдайға шын жүректен қарыздар сезінді. Алайда, корольдің тап мынадай дәрежеде адасып есінен айрылып қалғанын көргенде, оның қуанышы ілезде жан түршігерлік қорқынышқа айналды.

	– Өзіңді әділ сынға алып, қатал кінәламасын деп менің алды артымды орап сөйлеп кеттің, – деп жабырқау түрмен ол Альфонсо сөзін аяқтағанда. – Алайда мен саған айтуға тиістімін, оны ішің сезеді, сен оны менен бұрын да жақсы білесің.

	Альфонсо оның мұнайған жүзін көріп, естілер, естілмес дауыспен:

	– Ардақты әке, Құдайдың рақымы мені тастап кеткені ме? Мені мәңгі бақи қарғыс атқаны ма? – деп сұрады.

	Канониктің қасірет тартып үнсіз отырып қалғаны Альфонсоны қайтадан ширата түсті.

	– Жарайды, қарғыс атса атсын, – деп салды ол бейқам түрмен.

	– Христиан дінін әлі қабылдамаған шақтағы менің бабаларымның бабалары қайда жүр, ұжмақта ма, тамұқта ма? – деп ол ерегісе сұрады. Олардың қайда жүргенін мен білемін. Жіберсін Құдай мені соларға.

	Родриго ашынған ащы сезімін тежеп, момақан түрмен тоқтау айтты.

	– Ұлым менің, ойын да болса ондай күпірлікті айтамын деп күнә үстіне күнә жамап алма. Жүрегіңнен шыққан сөз емес, құдайға жат асылықтың бір мысқалына да сенбейтінің хақ. Одан да бірлесе отырып сенің жаныңды дозақ отынан құтқарудың жолын іздегеніміз жөн болады.

	– Соншалықты күйзелме, кәдірмен ардақты әке, сыйлы дос, – деді балаша күлімсіреп король. – Құдайдың пейілі кең, мен сықылды мойнын ұсынып тұрған момақан күнәкарға онша қатал жаза әзірлеп тұрмаған болса керек. Не айтып тұрғанымды білемін. Жуырда құдайдың өзі маған белгі бергендей болды.

	Сөйтіп ол Аласар жайын айтып берді.

	Каноник бар зейінімен ынталана тыңдады, енді ғана көңілі сабасына түсіп бойы жеңілдей бастады. Кастильо Ибн Эзраның иелері жалған құдайының жолында тәкаппарлана қақшиып қатып қалғанын бұл өзі білетін, бірақ солардың біреуінің жүрегіндегі мұзын ерітуге әрекет жасап көрген жоқ-ты; ал мына дон Альфонсоға шынымен-ақ құдайдың рақыметі жауған болса керек, – сонау баланы Құтқарушымыздың игі жолына түсіру үшін оны өзінің сарайына алу бұған жеткілікті болыпты. Мұндай істің сауабы талай күнәны жууға жетеді.

	Дон Родригоның жұмсарып жадырай түскенін көріп, Альфонсо оған қылтқысыз сеніммен асқақ жүрегінің терең түбінде жатқан құпия сырын ашты.

	– Дін иелері сияқты, корольге де құдай басқа жұрттың қолынан келмейтін, тереңдегіні түйсіну қабілетін берген. Сондықтан білемін мен: осы бір ғажап әйелдің көзін ашып, жанын жәһәннам отынан сақтап қалсын деп маған құдайдың өзі жіберіп отыр.

	Альфонсоның соншалықты сеніммен сөйлейтіндігіне қынжылғанымен, каноник оның сөзінде аз да болса шындық барын байқады. Құдайдың қолынан келмейтіні жоқ. Корольдің күнәкар құштарлығын сауап болатын ізгілікке айналдырайын десе, қиын ба?

	Қалай болған күнде де дон Родригоның алдында күрделі міндет тұр. Донья Ракельдің жанын дозақ отынан сақтап қалу жөніндегі корольдің жақсы ниеті каноникті мойнындағы міндетінен құтқармайды, ол Альфонсоның анау әйелмен ашына боп тұруына тыйым салуға тиіс. Бірақ тыйым салғанымен, корольдің оған бағынбайтынын дон Родриго алдын ала біледі.

	– Әрине, донья Ракельді шіркеудің аясына алып дінге қарату үлкен сауап, – деді ол, – алайда, сен менен онымен құтылмайсың, падишам, әрі ұлым.

	– Сонда маған не істе дейсің тағы? – деп сұрады Альфонсо, даусында шыдамсызданғандықтың белгісі бар.

	Дәрменсіздігіне іштей налып қалған Родриго ақыл айтты.

	– Дүниенің қызығынан екі апта, ең болмаса бір апта қол үз. Сол уақыт бойы еліміздің монастырының бірінде тұра тұр, сол жерде бәрін де арыңның таразысына сал, құдайдың үні құлағыңа жеткенше жауабын күт.

	– Тым көп нәрсені талап етесің менен, – деп қойды Альфонсо.

	– Талап етуге тиістімін әлдеқайда кем айтып тұрмын, – деп қарсылық білдірді дон Родриго. – Есесін толығымен түгел қайтаруды сүйікті ұлымнан талап ету маған қиын болып тұр.

	Дон Эфраимнің үйінде жатқан рабби Товий уақытының көбін өзіне берілген бөлмеде өткізді; ауыз бекітіп, құдайға құлшылық етіп, ізгі жазулардың даналыққа толы беттерін ақтарумен болды. Жаратқан иемізге ниет қылып, оның айтқанына ұйымаған шақтағы әр бір сәт-босқа кеткен уақыт депті жазулардың бірінде.

	Өз басы мен қауымның басынан өткен ауыр күндерден кейін рабби мүлде қатал діндар болып алған. Әсіресе, соңғы бір жыл бәрінен де ауыр тиді. Король Филипп Аугуст еврейлерді Парижден қуғанда рабби қауымдағы бауырластарымен бірге Брэ-сюр-Сенге қашқан. Кешікпей маркграфиня Бланш құштарлық аптасындағы жұма күні білікті еврейлердің біреуін – Айса пайғамбарды азаптағанының кегі үшін жұрт алдында шапалақпен беттен ұру жөніндегі эдиктті қайта күшіне енгізді; сонда қауым рабби Товийді тезірек қашып кетуге көндірді, әйтпесе билеп-төстеуші әкімдер қорлау үшін әдейі соны таңдап алатыны анық еді. Бұл жоқта Брэдегі еврей қауымына король жойқын шабуыл ұйымдастырды, сол жолғы қаталдығы мен жауыздығында шек болған жоқ. Рабби Товийдің әйелін отқа өртеп жіберді, балаларын монастырьға апарып тықты. Толедоға келгенде рабби Товий халықтың басына түскен қиыншылықтарды ғана айтты, өз басынан өткен ауыртпалықтарды туралы ләм деген жоқ; оның тағдырынан хабары барларға айтқызбай тыйым салды, сондықтан Толедо еврейлері Товийдің нені басынан кешкенін біртіндеп барып қана білді.

	Алайда, оңаша бөлмеде отырған шақтарында рабби Трэдегі оқиғаларды есіне жиі алды, қауымның талап етуімен қаладан кетіп қалғаны дұрыс болмады-ау деп күмәндану сезімі қайта-қайта бойын билеп мазалай берді. Қорлағандарына көніп, қалада қалған болса, әйелімен, бала-шағасымен бірге құдай жолына жанын қиюға мүмкіндік алған болар еді.

	Рабби Товий тәубаға келуді, өзін-өзі азаптауды баяғыдан-ақ құдай жолы деп санайтын. Азап тарту, өзін өзі құрбандыққа шалу бұл дүниедегі өмірдің биік шоқтығы сияқты болып көрінетін. Кресшілердің жақындап қалғанын біліп, қорасының қақпасына сызғылап крес жасап, киіміне крес тігіп алған жан кешірілмес күнәға батады дейтін ол Егер жол тонаушы қарақшылар еркекті, не әйелді қорлауға опасыздықпен ұстап бер деп талап етсе, бәріңді қырып тастаса да, орындауға баспаңдар, деп үйрететін. Шыбын жанын сақтау үшін пұтқа табынуға барған адамды қарғыс атсын, ондай адам тіпті бір аптадан кейін-ақ Израиль діні аясына оралса да, мәңгі бақи қарғыс атқан қалпында қалады.

	Тіршіліктегі ең қымбатың – көнбістік, ең үлкен құрбандығың – күйзелген жүрегің, ең асыл жақсылығың – бағыныштылық, деп уағыздайды ол Құдайы қалпені ашықтан мазақ етіп шықпыртып жатқанда, сол жазаны тартқаны үшін әлгі қалпе құдайға шүкірлік айтады, түзелуге іштей ант етеді. Өзіне жауыздық істегендерге жауықпайды, азапқа салушыларына кешірім етеді. Ол жатпай– тұрмай дүние салар шақты ойлайды. Бұл дүниедегі ең қымбатынан – әйелі мен балаларынан айрылған болса, тағдырдың әділеттігі алдында ол көнбістікпен бас иеді. Егер жаулары келіп, дініңнен без десе, бұл қуана-қуана өлімге барады. Дінсіздердің рахатқа батып кердеңдегеніне қарап, жасағанға налымаңдар, құдайдың мейірімі мол, тек құдай жолының түп мақсаты ғана ғасырлар бойы көзден таса.

	Мұндай көнбістікке мойын ұсыну рабби Товийдің қолынан әрқашан оңай келе бермейтін, жүрегінде алаулаған ашу жататын. Көптеген еврейлер қуғындаушыларының жауыздығын ыза-кекпен, жалындаған уытты, отты өлеңмен әшкереледі, топ-топ боп шұбырған ашқарақ қорқау қаңғыбастар мен олардың “креске керіліп өлген албастысын”, бірін-бірі шоқындырғанда тұншықтыратын мұзды “ағын суын” балағаттап масқаралады. Жасағанға жалбарынып мұңын шағып, жауыздардан кек алуға шақырған дауыс зар илеп сарнап тұрды.

	“Сен әділсің, жаратқан, – дейді ондай әлеңдердің бірінде, – ұмытпа төгілген қанды. Оны құл басып қалмасын, пайғамбарыңның айтуымен жазала менің жауларымды! Сенің жазалаушы қолын менің дұшпандарымды Иосафаттың11 жазығына апарсын”. Ол өлеңшілер Құдай тағаланың да айыбын бетіне басты: “Уа құдай, үнің неге шықпайды, кімсің өзің? Тағы да Эдомның күпірлігіне шыдап, оны масайратып қойып қайтіп отырасың? Дінсіздер құдай үйіне басып кіріп, былғаныштап жатыр, сен сонда да үндемейсің. Исаев сенің ұрпағыңды қорлап жатыр, сенде үн жоқ! Көрін бізге, шық бері ереуілдеп, бар даусыңмен сал айғайды, мылқаудан да мылқау боп қала бермей”.

	Мұндай өлеңді оқығанда рабби Товийдің жүрегін еріксіз кек кернеді. Алайда, артынша өкініш білдіріп тәубаға келді: “Құмыра жасаушы көзешіге: “Бұл не қылғаның?” – дегенді балшық қашан айта алушы еді?” – деп ол өзіне-өзі ұрсып, момақандыққа бұрынғысынан да гөрі бой ұра түсті.

	Құдай жолына берілген жұрт оны тура пайғамбардай көретін. Шынында да,, оңаша жерде Ұлы Кітапты оқып қызығына шомып отырғанда, кейде көкірек көзі таңғажайып ашылғандай болады, көргенін көрікті сөзге айналдыратын ерекше дарын қонған сияқтанады. Осындайдың бірінде ол дінді берік ұстағандардың құдай тағаланың нұрына бөленіп, Адам атаның гүлжәзира бағында отырғанын, күнәкарлардың тамұқ отына өртеніп жатқанын көрді, мұның сұрағына ең ауыр жазаны тартып жатқан бесінші белдеудегілер жауап беріп: “Тірімізде Адонайдан бас тартып, креске керіліп өлген малғұнға табынғанымыз үшін осыған душар болдық”, – деді. – Денеміз сияқты, жанымыз да жанып біткенше он екі ай бойы өртенеміз, содан кейін күлімізді тамұқтан сыртқа лақтырып тастайды, сосын оны жел ұшырып құдайы жандардың табанының астына салады, деп баяндады. Келесі бір сәтте ол түн ортасында синагоганың ішінде тұрған өзін көрді, соңғы жеті жылда өлгендердің бәрі осында жиналған екен; солардың ішінде келесі жылы өлуге тиісті адамдар елес сияқтанып бұлдырап көрінді.

	Бұл көзін жұмып ізгі кітаптарға үңіліп отырғанда, оның рухы Париждің, Толедоның көшелерін шарлап аралап жүрді, таныс адамдарды көрді, солардың кейбіреуінің көлеңкесі жерге түспейді, ендеше, олар жақын арада жан түршігерлік азаппен қаза табады.

	Көлеңкесі жоқтардың ішінен ол қызын дінсіздердің короліне ашына қып берген мешумад Иегуданы көріп қанағат сезінді.

	Бұл екі арада франк еврейлерінен тағы да жаманат хабар келді. Ел билеп отырған графтар мен сеньорлардың көбі корольден үлгі алып, қол астындағы еврейлерді түгел тонап, өздерін елден қуып жіберіпті. Осылай болатынын рабби Товий білген. Ол хатты оқып, хабаршының сөзін тыңдап болды да, Эфраим парнасқа барды.

	Біздің ұстаз мырзамыз Товийді Эфраим түсінбейтін, қылығын мақұлдамайтын, алайда, жан дүниесі алаулап тұрған бозғылт реңді, ақ шашты осы бір адамның мысы оны басып тұратын, міне, қазір де ол әдеттен тыс алдына келіп тұрғанда, Эфраим соның сиқырлы тартымдылығына еріксіз беріліп, ерекше құрмет көрсетіп, не айтатынын шыдамсыздана күтті.

	Бірақ рабби Товий әдеттегі бәсең даусымен Толедодан кететінін, елде қалған еврейлеріне оралатынын ғана хабарлады. Бір апаттан кейін бір апат туады, Толедода отырып соның бетін қайтаруға болатындығына ол сене алмайды. Қуғын көргендердің франк жерінде енді қалуына болмайды, Сефардтың шекарасы жабық болғандықтан, ол бауырластарын ертеде ата-бабалары келген Германияға бастап апарғысы келеді.

	Бір-біріне кереғар қайшы ой-сезім Эфраимнің бойын билеп кетті. Көмек сұраушылардың саны барған сайын өзін бақыттымын деп санар еді, өйткені жосылған босқындар көбейген сайын қауіп– қатер де ұлғая түседі. Германияда босқындардың күні не болатыны да бұлдыр тұман. Император Фридрих оларды еліне кіргізуін кіргізіп алатын шығар, бұған дейін еврейлер неміс жеріндегіден сорақы қуғын-сүргінге ұшырап көрген емес, ал императордың өзі қазір Шығыста жүр, барған еврейлерге оның өзі жоқта құр есімі қорғаныш бола алар ма екен. Мұны рабби Товий Эфраимнан кем білмейді.Бірақ құдай жолы деп құлшынып тұрған діни нанымына сәйкес, азаптан да, ауыр сыннан да корқар емес, қайта бауырластарына соны тіледі. Эфраимнің раббиді ниетінен қайтуға көндіргені дұрыс болар ма екен, болмас па екен?

	Ол осыны ойлап отырғанда, Товий сөзін әлі де айтып жатты.

	– Саған ашық айтайын: әлгі Иегуда Ибн Эзра уәде еткен жәрдемін беруге әлі асығатын емес, сонысына мен қуанамын. Бізге жәрдемді күнәдан пәк қызының ар-ұятын кәпірге сыйға тартқан мешумад жіберді дегенді сезіну маған ауыр болар еді. Маған оның ақшасы да, жәрдемі де керегі жоқ. “Ойнастан тапқан ақшаңды құдай үйіне апарма”, – деп тегін айтпаған ғой.

	Рабби Товий ақырын дауыспен бір сарынмен айтып отырғандықтан ішінде жиреншілік, өшпенділік жатқаны айқынырақ сезіліп тұрды. Дон Эфраим өзі ұната бермейтін Иегуданы мына ғұламаның да жақтырмайтынын білгенде іштей қуанып қалды. Әйтсе де әділеттікке жақтайтын ол Ибн Эзраны қорғаштай сөйледі.

	– Батыс әлеміндегі бауырластарымыздың ішінде бізге жәрдем бере алатын адам жалғыз осы дон Иегуда, – деді ол. – Ал оның ниеті түзу екеніне ешбір күмән болмасқа керек. Кішкене күте тұрған жөн болады, мырзам. Шыдамсыздық көрсетіп, қаталдық жасап, сонау қуғын көрген бауырларымыздың берекелі Кастилияға келетін жолын жауып тастай көрме.

	Рабби Товий бойын ашуға жеңгізгеніне өзі де өкініп қалып еді. Ол әлі де біраз уақыт күтуге келісімін берді.

	Дон Иегуда мазасызданып жүрді. Толедоның еврейлері қызы мен екеуінің қылығына қалай қарайды екен деп қиналады. Сірә, жирене қарайтын болар.

	Ол Аласардың да жайын ойлап қайғырды. Ендігі жерде еврей дінінің шынайы іліміне, араб даналығына оралатын оған жол жоқ. Христиан дініне көшетіндігі жөнінде үйге келіп бір ауыз сөз айтпағанымен, бәріне де мұның өзі кінәлі. Ерсері, солдат Альфонсоның сарайына жібермей қоюдың орнына, оны бұл өзі соған итермеледі.

	Иә, кінәлы екені рас! Ауыр, мейлінше ауыр күнәны арқалады.

	Мұны ол өзінің көздеген биік мақсаты осыған ұрындырды деп ақталмақ болды. Қызымды құдай жолы үшін ғана құрбан еттім дегенге өзін-өзі иландыруға тырысты. Бірақ құдай тағала оның құрбандығын қабылдамаған сияқты, онысы күн өткен сайын айқындала түскендей болады. Ракельдің Альфонсоға жақындығы арқасында франк жерінің босқындарын Кастилияға орналастыру бұған оңайырақ болатын шығар деп үміттенген. Оның орнына сол екеуінің қылығы аналарды құтқаруды кешуілдетіп, тіпті мүлде іске асырмай тастау қаупін туғызып тұр. Король сырғақтап, Иегудадан бойын аулақ салып жүр мұны алдына шақырмағалы көп болды, сондықтан Иегуда ішін өртеген ең маңызды мәселенің өзін айта алмай келеді.

	Парнас Эфраим келіп жолыққанда Иегуданың көңіл күйі осындай еді. Ол рабби Товийдің не істемек болып жатқанын хабарлап қоюға келген екен.

	Дон Иегуда қатты қиналып тебіреніп кетті. Осынау Эфраим бар Абба қашанда мұның сөзіне сенген емес. Израильдің қуғын көрген ұлдарын Кастилияда паналату жөніндегі уәдесін рабби Товийде босқа көкігендік деп есептейді дегенді бетіне басып, қазір мұны табалауға да ерікті. Мұның уәдесін босқа күткенше рабби франк еврейлерін Германияға алып кетпек болған ғой. Оны айтуға тіпті өзі де келмепті. Діндар ғұлама бұдан алапестен үріккендей қашады.

	– Білемін, рабби Товий мені бар жанымен, бүкпесі жоқ әділ де қатал жанымен жек көреді, – деді ол, қатты ұялып, күйіне отырып.

	– Ұстаз, мырзамыз Товийді сен тым ұзақ күттіріп қойдың, – деді дон Эфраим. – Сондықтан басқа жерден пана іздеуі орынды. Әрине, уәде бергенде сен өтірік айтайын деген жоқсың, оныңды білемін, бірақ сенің сол ниетіңді құдай қолдамады ма деп қорқамын.

	Асқақтап кеттің дегендей дон Эфраимнің ашықтан ашық кінәлап отырғанына дон Иегуда қатты назаланып қалды. Әйткенмен сол ызасы ұтымды сөз табуға себін тигізді.

	– Оған рұқсат алу үшін мен ойлағаннан әлде қайда көп уақыт керек болды. Сондықтан сенің түңіліп қалғаныңа мен таң қалмаймын, – деді ол. – Бірақ жағдайдың тұтқиылдан өзгеріп қиындап жүре бергенін де ұмытпа. Мен уәде бергенде сөз бір жарым мың, тіпті ең көп дегенде екі мың босқын туралы еді. Ал қазір олардың саны бес мың немесе алты мын. Сенің күманданатын ретің бар, оны мен түсінемін. Осыншама көп қайыршыны елге кіргізуге бола ма? – Ол үнсіз кілт тоқтап қалды да, Эфраимнің бетіне тура қарады, содан кейін қайта сөйлеп кетті. – Алайда, мен бір жолын тапқан сияқты болып отырмын. Босқындарды шекарадан қайыршы қалпында өткізуге болмайды. Оларды бірден ақшмаен қамтамасыз еті керек. Меніңше, әрқайсысына төрт алтын мараведи жетеді.

	Эфраим абыржып оның бетіне қарады.

	– Босқындардың алты мың екенін өзің айттың ғой, – деп ол жіңішке даусымен айғайлап жіберді. – Соншама ақшаны қайдан аламыз?

	– Әрине, оны тауып беру жалғыз менің қолымнан келмейді, – деп Иегуда сыпайы жауап қатты. – Мен барлық қаржының жартысын беруіме болады – он екі мың алтын мараведиге жуық. Қалғанын табуға сенің көмегің керек, Эфраим ұстаз, мырзам.

	Эфраим бүкшиіп отырып қалыпты, қабат-қабат жылы киімінің ішінде мүлде қушиған жұқалаң көрінеді. Иегуданың ұшқыр ойы мен өжет жоспарына еріксіз риза болды, осынау тәкаппар жанның бұдан көмек сұрағанында да іштей мақтаныш сезінеді. Бірақ қалай жәрдемдесе алады? Он екі мың мараведи! Басқа да қуғындалушыларға көмектесу үшін альхама қыруар қаржы жұмсаған; альхама тағы мұнша ақшаны қайдан табады? Онда рабби Товий құдай жолы үшін ақылсыз қылыққа бастап, франк босқындарын тура ажалдын аузына Германияға апаруға тиіс болады.

	Жоқ, ол дұрыс емес! Дон Эфраим оған жол бере алмайды! Өйтетін болса, тыныштық көрмейді. Бұл сондықтан Ибн Эзраға көмектесуге міндетті. Ақшаны альхамадан сығып тұрып алуға тиіс!

	Кенет Эфраимнің көкейінде күнәкар бір үміттің ұшығы қылт еткендей болды: ойда жоқта Иегуданың жоспары іске аспай қалса қайтеді? Мынау қылмыскер,әпенде, әрі пайғамбар дінсіздердің короліне дегенін істетемін деп ойлады, өйткені оның нәпсісін қанағаттандыруға қызын берген. Ол христиандардың сырын әлі білмейді! Сірә, күпінуден айналып кеткен.

	Дон Эфраим іскерлік көрсетіп, сәл ажуалай сөйлеп, мәселені анықтай түсті.

	– Сонымен, қажет деген ақшаны альхама тауып беретін болса, сен франк жерінен келетін алты мың еврейге осында тұру правосын әперуді мойныңа аласың ғой? Мен дұрыс түсіндім бе соныңды?

	Иегуда да істі жақсы білетіндігін байқата түсіндірді.

	– Франк босқындарының әрқайсысына төрт алтын мараведиден жететіндей қаржы жинау керек. Мен өз тарапымнан оған екі мың алтын мараведи үлес қосамын. Қалғанын альхама табатын болса, босқындардың Кастилияда тұруына право беретін указ шығаруды корольден сұрауға мен уәде етейін.

	– Қанша мерзімнің ішінде, ұстаз мырзам Иегуда сол указды сұрауды мойныңа аласың? – деп дон Эфраим қасарысып тұрпайы түрде жауап талап етуден таймады.

	Иегуда оқты көзі жалт етіп оның бетіне қарап қалды. Не қылған озбыр сойқан еді мынау Эфраим бар Абба? Иегуда өмірінде алғаш рет бір сүрінген екен, мына жұрт әлден-ақ басынып шығып барады. Бірақ ол ілезде сабасына түсті. Расында, мұны альхаманың түзелмес борышкердей көретін реті бар; берген уәдесін бұл орындай алмай келеді.

	Алайда, өзі бар құдіретінен әлі де біржолата айрылған жоқ. Ендігі жерде бар күшін жиып, ақтық айқасқа ашынып шығуы керек, сонда, кім біледі құдай мұның құрбандығын қабыл алып, корольдің жүрегіндегі мұзын ерітер ме еді.

	Ол ширақ қимылдап орнынан түрегелді, Эфраимге отыра тұр дегендей ишарат етті, содан кейін кітапхана бөлмесіне барып қобдидан жазулардың орандысын алып келіп, ішінен керекті дұғаны тапты да, соған алақанын басып тұрып, ақырын дауспен тебірене сөйледі.

	– Осы арада, сенің көз алдыңда, ұстаз, мырзам Эфраим бар Абба, алты мың франк еврейлерінің осынау Сефард жеріне қоңыстануына право беруін сегізінше Альфонсо атты корольден жасыл тоғай мейрамы өткенше сұраймын деп ант етемін!

	Тебіреніп кеткен Эфраим орнынан түрегелді, Иегуда әлі де тебірене шыққан дауыспен.

	– Ал енді, құрметті куәгерім, өз міндетіңді орында, мына мен ант бергенде қолыма ұстаған ізгі жазуды оқы.

	Эфраим ізгі жазуға үңіліп, ерні қуаң тартып, дауыстап оқи бастады:

	– “Ант берсең, кешіктірмей орында соны, өйткені Құдай тағала сұрайды сенен, мойынында күнәсі қалып жүрмесін. Ауызыңнан шыққанды орындап, ант бергенде айтқаныңдай етуге тиістісін”.

	– Әмин, болсын солай, – деді Иегуда. – Берген антымды орындай алмасам, халық алдында маған қарғыс айтуыңа болады.

	– Әмин, болсын солай, – деп Эфраим қайталады.

	Ойлануға берілген уақытты Альфонсо Калатравада тәубаға келушілерге арналған монастырьда өткізді. Галианада тұрғаны, расында да, жұрт сөгерліктей сөкет қылық дегенге өзін иландыруға тырысты, тәубаға келмек болып көрді. Бірақ тәуба қылуға баспады, қайта қызық дәурен сүргеніне қуанды, шыға салып соны тағы қайта бастайтындығын іштей біліп отырды. Қиналып күйзелген дон Родригоға қарсы қойған жастықтың жалын лебі монастырьдағы оңаша өткізген тыныш күндерде оның көкірегін кернеп, бұрынғысынан да гөрі шалқи түсті. Ракельді егіле сағынғанда ет жүрегін өртеп әкеліп бара жатқан тамұқтың оты емес, нұр боп жауған құдай тағаланың рақметі сияқтанады. Сондықтан бұл қазір сүйген жарының ол дүниенің азабынан сақтап қалатындығына күмәнданбайды.

	Осындай ой-сезім бойын билеген қалпында ол Толедоға оралды. Алайда, неге екені белгісіз, әлденеге өкінгендей, монастырьда босқа өткізген күндердің есесін толтырғысы келгендей, сол күні күні бойы Толедода болып, ертеңіне кешке таман ғана Галианаға кетуге бел байлады.

	Ол бірден жұмысқа кірісіп кетті, жұмыс атаулы басы бүтін беріліп істегенді тілейтіндігіне қуанды.

	Арагонның королі дон Педро қыруар әскер жиыпты, кешікпей Валенсиядағы мұсылман еліне тарпа бас салғысы келетін көрінеді. Мұны дон Альфонсоға архиепископ айтты. Құдаймен бірме-бір тілдесіп, монастырьда оңаша бола тұруға канониктің корольді көндіргенін дон Мартин ризалық сезімімен қабылдаған, ендігі жерде мұның діни тәліміне дон Альфонсо, әрине, ынталана құлақ асуға тиіс. Сондықтан Арагон да ізгі соғысқа кірісіп кеткенде, түбектің ең ұлы королі қатыспай қарап отырып қалса, бүкіл христиан дүниесі алдында елдің арына өшпес таңба түсетіндігін архиепископ оған ащы тілмен батыра– батыра айтты. Сол екі арада ол аяқ астынан жонглер Хуан Веласкисті мақтауға кірісті, онысына дон Альфонсо таңырқап қалды.

	Әдетте, шіркеу халықтан шыққан әнші, жыршылардың адамды аздыратын ыстық сезімге толы өнерін ғайбаттауға ғана сөз табатын. Алайда, Хуан Беласкистің өнері дон Мартиннің жүрегін баурап әкеткендігі сонша, тіпті архиепископ оны музыкалатып ән салғызуға өзінің сарайына алып кетіпті. Ел кезген музыканттың акробатикалық ойын-сауықтарын былай қойғанда, оның сындарлы бай кастиль тілінде Роландтың, Сидтің ерлігін жырлайтын тамаша өлеңдерін есту дон Альфонсоға да қызықты болар деп шамалайды архиепископ.

	Дон Альфонсо жыршыны алғызуға әмір берді. Иә, дон Мартин рас айтқан екен: романстардың қарапайым қонымды сөздері мұның жан-жүрегін тербетті.

	Әрине, бұл семсерін тот бастырып қарап отырмайды. Ол өзінің турашыл қарт ақылшысы дон Манрикеге енді бел шешіп соғысқа кірісіп кететінін мәлімдеді.

	Дон Манрике, әмірші падишасы сияқты, өзі де сол сағатты асыға күтетінідігін айтты. Мұның өтініші бойынша, сеньор эскривано соғысқа керекті шығынды есептеп көріп, бұл сонда соғысудан үміт етудің қиын екенін түсінген екен. Дон Иегуда раба цифрларын пайдаланады, ал Манрике рим цифрларына үйренген, есеп-қисапты арабша жүргізуге шорқақ. Оның үстіне араб цифрын шіркеу де мойындамайды. Бір өкініші мемлекет көлеміндегі қаржыны есептей келгенде, сандардың қосындысы тым үлкен болып кетеді де, араб цифрынсыз қия басуға болмай қалады.

	– Халифқа қарсы жорық қаншаға түсетінін эскриваноңмен отырып өзің талқылағаның жөн, – деп ақыл берді дон Манрике.

	Альфонсо Ракельдің әкесімен кездесуден қашақтап сескенгендей болып жүретін, кездескенде қайтер екен деген ой да жүрегін қытықтайды. Дон Манрике тікелей Иегудаға сілтегеннен кейін, король оны шақырып алуға бел байлады.

	Кастильо Ибн Эзраға герольдті шапқызып, өзі Галианаға хабар жіберді, арабша, латынша және кастиль тілінде жазылған: “Ертең,ертең,ертең”, – деген қысқаша ғана хабар.

	Король шақырып жатыр дегенді естігенде Иегуда бір серпіліп қалды. Кездесу немен аяқталса да, әйтеуір босқа күткеннен тәуір.

	Міне, енді екеуі бір-біріне қарсы қарап бетпе-бет тұр. Әрқайсысы қарсы алдындағы адамның бойында қандай өзгеріс барын байқағысы келеді. Осынау тарпаң тағы варвардың кескін– келбетіндегі қай жері мұның Ракеліне сүйкімді көрінеді екен деп Иегуда қадала қарайды да, соны тапқандай болады, ал оның бетіне ыңғайсыздана қараған король кәрі еврейдің жүзінен сүйікті жарының келбетіне келетін ұқсастықты байқады.

	– Менің байқауымша, эскривано достым, – деп бастады сөзін дон Альфонсо сәл қысылып жорта көңілденген түрмен, – сенің ұқыптылығыңның арқасында бізге мол құт-береке дарып қалған сияқты. Мен енді соғысты бастауға бел байладым. Сен оған екі жүз мың мараведи керек деп есептеп едің ғой. Соны сенен алуыма бола ма?

	Иегуда тереңде сақтаған басты мәселені қозғамай тұрып, мынаның сандырағын тыңдап алып, соны теріске шығарып тойтарып тастауға әзірлене берді. Соған орай ол сабырмен жауап қатты.

	– Оны алуына болады, падишам. Бірақ ол жолы сөз халифпен соғысу туралы емес, Арагонға қарсы жорық туралы болатын.

	Министрінің көнбегеніне король қуанып қалды, онысын мойындағысы келмей, әлі де қадала түсті.

	– Тіпті Арагон да тайсалмай жорыққа шығатын болса, менің шықпайтын нем бар?

	– Сенің ізгі туысыңның Валенсия эмирімен жасақан бейбітшілік шарты жоқ, – деп тойтарып тастады Иегуда.

	– Сол бір қырсықты шартты жасауға мәжбүр еткен адам соны менің есіме салмай-ақ қойса да болар еді, – деп Альфонсо қабағын шытты.

	Иегуданың беті бүлк етпей, сабырлы қалпында тұр.

	– Болған оқиғаны атымен атасақ та, атамасақ та бәрі бір ол сол қалпында қалады, – деді ол. – Бірақ мен сол дон Педро соғысқа кірісе қояды-ау деп ойламаймын. Ондағы менің туысым дон Хосе Ибн Эзра корольге ащы шындықты ашық айта алады. Халиф жуырда Шығыстан астанасына оралды, ал Арагон соғыс бастай қалса, ол Андалусияға келуі ықтимал, осыны дон Хосе короліне айтқан болар деп шамалаймын. Арагон жалғыз соғыса алмайды, ол Кастилияның да қолынан келмейді.

	Дон Альфонсо тістеніп қабақ шытып отырып қалды. Айналып үйіріліп келгенде қашан да барлығы осы бір-ақ мәселеге келіп тіреледі де тұрады.. Арагонның құйқылжыған боз өкпесімен татуласпай соғысты бастауға болмайды.

	– Жорық туралы арман саған қаншалық қымбат екенін мен білемін, падишам, – деп көңілді елжіреткендей дауыспен Иегуда сөзін жалғастыра берді. – Илан сөзіме, дон Хосе туысымыз екеуміз қайткенде ізгі монархтарымыздың арасында достық орнатамыз деп жатпай, тұрмай қам ойлаймыз.

	Король бұрынғыдан да бетер қабағын түйе түсті. Арагонмен татуласу қайдағы бір Ибн Эзралардың қолында ма екен? Оны мынау еврей мұның өзінен кем білмейді. Ажуалап тұрғаннан аман ба өзі? Корольдің наразы кейпін Иегуда байқап қалды. Босқындардың келуіне ұлықсат сұрауға нағыз қолайсыз сәт осы болды. Бірақ бұл ант берген, халықтың қарғысы атады, уәделі мерзім таяп қалды. Бұдан кейін корольге қашан жолығатынын кім біледі? Ендеше, қазір айту керек.

	Ол сөйлеп кетті.

	Альфонсо тыңдаған сайын ызалана түсті. Айлакер залым неме шын сырын енді ашты.

	– Жаңа ғана маған ізгі соғысты бастауға көмектеспекші боп мені сендіріп едің ғой, – деді ол. – Енді менен еврейлеріңді еліме кіргізуді талап етесің. Ендеше, міне, қу түлкі, бетіңе тура айтайын: соғысты бастауыма бөгет еткің келеді. Соған бөгет ету үшін бар зымияндықты істеп жүрсің. Арагонның боз өкпесімен тіл табысуға да бөгет жасамақшысын. Мені жауыға түсуге итермелейсің. Ал сенің сонау құрметті туысың Арагонды маған жауықтыру үшін араға от тастап отырады. Сендер шын мәнісінде алыпсатар өсімқор саудагер еврей екендеріңді көрсетіп неше түрлі өтірікке, зымияндық пен зинақорлыққа барасыңдар.

	Король даусын көтермей ақырын сөйледі, сондықтан болса керек, сөздері мейлінше ызғарлы сұсты шықты.

	“Айтпай-ақ қоя тұруым керек еді, – деп ойлады Иегуда, – бірақ айтпасқа тағы болмайды. Тәңірге берген антым бар, оны қайтып ала алмайсың”.

	– Мені де, менің туысымды да бұлай масқаралауың әділетсіздік болады, падишам, – деп батыл айтып салды Иегуда. – Біз қолымыздан келген жақсылықтың бәрін істеп жатырмыз. Бірақ өреміздің жететіні көп емес, – Сөйтті де одан сайын батылданып:

	– Бұдан әлде қайда артық нәрсе қолынан келетін кісіні білемін, ол – королева, сенің жұбайың. Ол бәрімізден де ақылды. Сен оған бар. Қасиетті дон Педроны достасуға көндіруін өтін.

	Король ерсілі-қарсылы жүріп кетті.

	– Тым өжетсің, сеньор эскривано, – деді ол; дауысы басыңқы шыққанмен ашудың сызы айқын сезіліп тұр.

	Иегуда алды-артына қарамастан өжеттік көрсетіп, сөздерін батыл айтып жатыр.

	– Екі жақты табыстыру үшін сенің қасиетті зайыбыңның өзіне бірнеше ай уақыт керек болады. Ренжіме маған, мен сияқты көпестің ақылы жете бермейді, сол бірнеше айда франк босқындарының күшін неге пайдаланып қалмасқа деп ойлаймын. Олардың бізге үлкен пайда келтіретіндей бәрінің де басы бар, қолы бар. Үздіксіз соғыстардың салдарынан, падишам, көп жерің әлі де құлазып бос жатыр. Ендеше, ондай пайдалы қоныстану– шыларды қолына алғаның жөн. Өтінемін, падишам, менің орынды ұсынысымнан босқа бас тартпа. Байыптап ойла. Салмақтап көр.

	Дон Альфонсо осы бір сүйкімсіз жәйтті сөз қылуды қойғысы келді. Еврейдің айтқаны дұрыс та болуы ықтимал, тіпті дұрыс екені де рас. Король келісімін беруге ыңғайлана бергенде, есіне бір ой сап ете түсті: еврейдің батыл сөйлеп тұрғаны дәлелінің мықтылығынан емес, басқа бір сыр жатқан болса керек.

	– Дәлелдерің, кім біледі, орынды шығар, – деді ол ашулана сөйлеп, – оларыңа тап соншалықты орында қарсы дәлел де табылады, оның қандай дәлел екенін сен білесің.

	Иегуда қарсыласайын деп ыңғайлана беріп еді, Альфонсо аузын ашырмай тойтарып тастады.

	– Енді ол туралы ештеңені тыңдағым келмейді, – деп ашулана айғайлап жіберді.

	Алайда, құп-қу боп кеткен еврейдің қасіретке толы жүзін көргенде, оның қызы кім екені есіне түсіп, ол жайып-шууға асыға сөйледі.

	– Ренжіме, мен бәрін де ойластырайын: қарсы пікірді ғана емес, сенің дәлелдеріңді де ескерейін, – деді де қолайсызданып манағыдай жорта көңілденген түрмен сөзін аяқтады. – Игі жақсылығынды мен де ұмытпаймын.

	Осымен екеуі тарады, король өте мейірбан түрмен, еврей сырттай ғана көнбіс, сырттай ғана сабырлы түрмен ажырасты, екеуі бір-біріне деген сенімсіздік сезімін іштеріне бүгіп кетті.





ҮШІНШІ ТАРАУ




	Бұл күндері Ракель ұзаққа созылған бір апта бойы, тіпті одан да артық уақыт бойы Альфонсо мені неге жалғыз қалдырды екен деп басын қатырып ойлаумен болды. Бойын әлде қандай қорқыныш биледі. Бұған, сірә, христиан құдайының қырсығы тимесе, бұлай болмаса керек еді деп шамалады.

	Міне, енді Альфонсодан хат келді, онда ол елінің үш тілінде бірдей қуанышпен хабар айтып: ертең, ертең, ертең депті. Артынша өзі де келді.

	Екеуінің басы қосылуы-ақ мұң екен, көптен көріспегенін ұмытып та кетті. Таусылмас ұзақ апта бойы екеуі де өмірдің қызығын көрмепті, тіршілік етіп құр сүлдері ғана жүріпті. Бұлар енді ғана қайтадан өмір сүру бастады. Бірге тұрған Галианадан басқа жерде бұларға өмір жоқ. Бұлар өздерінше сөйлесетін тіл тауып алған, латын мен арабшаның араласуынан туған тіл. Жазылмаған ереше заңы бар. Екеуіне басқа тілдің қажеті де болмады; үнсіз тына қалған шақтарында бірін-бірі қайта жақсырақ түсінгендей сезінді.

	Алайда, екеуінің бойында да көп өзгеріс бар. Жаңа ғана бірін– бірі жете таныды. Ракельді құдайдың қарғысы атқан халықпен жақындастырып, туыстастырып тұратын түсініксіз де күдікті бір сипаттарды Альфонсо кей-кейде қыздың бойынан байқап қалғандай болады. Ондайда ол сол сипаттарды түбірімен жоямын деген ниетін құдай қолдайтынын қуанышпен еске алады. Ракель Альфонсоның тайыншадай иттермен әуре боп жүретінін ұнатпайтындығын ашық байқатты. Бірде сол иттер еркелеп Ракельге тұра ұмтылғанда, Ракель арбиған иттердің өрескел ойынынан шошынып ыршып түсті.

	Содан кейін Альфонсо кекті үнмен көңілдене сөйлеп, оған тәлім боларлықтай айтты.

	– Испанияның монархы біздер жануарларды қашан да жақсы көреміз. Көне заманда готтардың королі болған менің бабаларым о дүниеде өздерінің төбеттерімең ұжмақта кездесетіндігіне күмәнданбаған. Әйтпесе, оларға ұжмақ ұжмақ болмас еді. Сірә, олар сенің сүйікті Мұса ағаңның іліміне сенетін болса керек, Мұсаның қағидасы бойынша адамның жаны барған жерге хайуандардың да жаны баратын көрінеді ғой.

	Қалжыңына Ракельдің ренжіп қалғанын көрді де, ол ілезде жік– жапар боп өкінішін білдірді.

	– Кешір, сүйіктім Иттерім саған ұнамаса, олардан қорқатын болсаң, мен бәрін де қайтарып жіберемін.

	Ракель оны бұл ниеттен әрең тоқтатты.

	Альфонсо оны шынайы дінге көшіруге кірісу керек еді дегенді ауық-ауық ойлап қиналды. Бірге тұрған шағында бұл міндет алыста жүргенде ойлағандағысынан әлде қайда қиын сияқты көрінді. Өйткені, Ракель әлі күнге дейін ерсері дегеннің не екенін, тіпті мұның өзінің кім екенін біліп болған жоқ. Ендеше, оған алдымен ерсерілікті жақсылап тұрып көрсету керек.

	Он жонглер Хуан Веласкисті Галианаға алдыртты.

	Христиан гитараның шалдыр-шұлдыр дыңғырын естігенде, ракельдің ойына арабтар тартатын арфа, лютня, флейта, олардың қолындағы масмар, шайруд, барбұдтың жан тербеткен сазды нәзік үнін еске алды. Алайда, оның құйма құлақ зейінді зеректігі оған жонглердің қара дүрсін әні мен өлеңіндегі барлы, жоқты нәрін қабылдауға мүмкіндік берді. Тұрпайы латын тіліндегі сөздердің дәл мағынасы түсінікті бола бермегенімен, өлеңнің ерсерілік, қаһармандық, шаттыққа толы тасқын лебі оны баурап әкетті.

	Хуан Веласкис Британиядан шыққан маркграф Роландтың ерлігі мен өлімін жырға қосты. Жырда Роланд бастаған мейлінше аз ғана топ Ронсеваль жазығында дінсіздердің қалын қолына төтеп беріп ұстап тұрады. Досы Оливье Роландқа жойқын дауысты алып кернейді Олифантты тарт та, ұлы император Карлдың әскерін орта жолдан қайтарып ал деп ақыл береді. Роланд досының сөзіне құлақ аспайды, оның ерсерілері адам айтқысыз ерлікпен шайқаса береді, сөйтіп бірінен соң бірі қаза табады. Жаралы Роланд ұрыс майданында өліп жатқан батырларын жинайды, ақтық рет иманын шығарсын деп оларды архиепископ Түрпинге апармақшы, Ақырын Роланд тым кешігіп барып, ғажайып кернейін тартады, сонда тау, дала түгел жаңғырып керней үнін қияға алып кетеді. Роланд тағы жа жараланады, бұл жолғы жарасы бұрынғысынан да ауыр, талықсып ұзақ жатқаннан кейін есін жиып жан-жағына қараса, жыпырлаған сансыз өлікке толы ұрыс даласында өзінен басқа тірі ешкім қалмапты. Ол ажалдың жақындап келе жатқанын сезеді, басынан жүрегіне қарай жылжып келеді екен. Сонда ол сүйретіліп жан дәрмен дегенде зәулім қарағайдың түбіне жетеді, басын оңтүстіктегі Испания жаққа – жауға қарсы беріп, жасыл көденің үстіне жатады да, оң қолының биялайын көкке көтереді. Сонда Жебірәйіл періште келіп, оның қолынан биялайды алған екен дейді.

	Ракель баладай таңырқап,ұйып тыңдап қалған. Артынан ойланып отырды да, көзі жетпей күмәнданған бір жерін сұрады: ержүрек Роланд неге дер кезінде кернейін тартып хабар беруден бас тартты? Сонда ерсерілері тірі қалатын еді, жауды да жеңетін еді. Мұндай тым байыпты дәлел корольдің қытығына тиді. Сол сәтте Ракель әншіден Роландтың өлетін жерін қайталауды өтінді, елжіреп, тебірене тындап отырғаны жаудыраған көзінен байқалып тұр. Альфонсо ерсеріліктің құдіретті жарқын бейнесі ақыры оның жүрегінен орын тапқан екен деп қуанды.

	Ракель бұған араб батырларының киетін кіреуке сауытын сыйға тартқанда, оның осы үміті растала түскендей болды.

	Кіреуке шыңдалған болаттан соғылған екен, көптеген бөлшектерінің жылжымалығы арқасында еркін қимылдауға мүмкіндік беретін әрі жеңіл, әрі әсем көрінеді. Альфонсоның сұрғылт көзі жайнап кетті. Ракель оған сауытты киюге көмектесті. Әдетте бұл еркектің жұмысы болып есептелетін, сондықтан оның араласқаны корольге ұнамады. Бірақ оның қолын қағуға дәті бармады.

	Сонымен Ракель қалжың айтып киіндіріп жатты, шабыттанып шалқып кеткен сыңайы бар. Күңгірт-көгілжім сауыт киген Альфонсо айбынды ерсері бейнесінде алдында тұр, илікпелі жатық кіреуке тынысы кең, алып кеудесіне айқара қона қалыпты, бетқалқанның ойығынан сұрғылт көзі жылтылдап көрінеді. Ракель балаша қуанып, алақанын шапалақтап жіберді.

	– Сүйіктім менің, құдай жаратқан ғажайыптардың ең ғажабы мына сенсің!

	Өзі оны айналып билеп жүр, әндетіп арабша өлең айтады:

	– Уа асқақ өр мінезді батырларым!Қолыңда болат семсер, желкілдеген найзаларың. Қара дауыл құйын боп соғасыңдар шапқанда жауға бәрің. Қуанамын сендерге рух берсе менің жырлағаным.

	Альфонсо күлімсіреп тыңдады, шаттанып көңілі шалқып кетті. Бұған ол осы күнге дейін жауынгерлік өлең айтқан емес еді. Міне, бұл енді дегеніне жаңа жетті. Жауынгер дегеннің не екенін сүйіктісі енді түсінді. Екеуін мәңгі бірге қосатын биік те ізгі ниет туралы бұл енді айтса да болады. Көп ойланып жатпай-ақ ол шіркеуге оқуға бірге барасың ба деген сұрауды тікесінен қойып қалды.

	Ракель оның бетіне бажырая қарады. Ештеңені түсінбей қалған сияқты. Сірә, ананың орынсыз қалжыңдарының бірі болса керек. Жауап орнына дүдәмал түрмен жымиып күліп қойды, онысын Альфонсо жақтырмай қалды. Алайда, өзін-өзі тоқтатып, байыпты бола қалған балаша түсіндіре бастады.

	– Байқайсың ба, сүйіктім, егер сен шоқынатын болсаң, өз жанынды ғана дозақ отынан арашалап қалмайсың, сонымен бірге мені де ауыр күнәдан құтқарасын, сонда бізге күнә да жоқ, өкініш те жоқ, мәңгі бақи бірге қаламыз.

	Соны айтқанда аңқау, аңғал түрмен кәміл сенетіндіктің белгісі оның жүзіне ойнап шыға келді, оны көріп Ракель еріксіз елжірем кетті.

	Ол оның сөзінің суық мағынасын енді ғана ұққандай болды да, күйініш сезімі ішін өртеп жүре берді. Демек, ол мұның өз басының біржолата берілгенін місе тұтпайды екен ғой, қомағай, қара шоқпар топастығына басып, енді мұның ата-бабаларынан қалған ізгі мұрасын тартып алғысы келді. Құдайдың қаһарынан қорықпай, жат болса да онымен бірге жатып, бірге тұрып жүргені аз болды ма екен? Ракелыдің күйініш-реніші, өкпе-назы – бәрі де жүзіне атой салып ойнап шыға келіпті.

	Алыфонсо оның көзін жеткізгісі келіп әрекеттенді, мейлінше олақ сөйледі. Бірақ Ракелы аз сөзбен ақырын сөйлеп батыл тойтарыс берді.

	Алайда, бұл оның табан тірескен жерде қайсар екенін, әлі де соңынан оңайлықпен қалмайтынын білді, сондықтан өз дінін берік ұстайтындығына сенсе де, жақындарынан жәрдем іздеді, әкесі мен Мұсаға сүйенбек болды.

	Әкесіне ол Алыфонсоның шоқынуды талап етіп қадалып жүргенін айтты. Дон Иегуданың түсі бұзылып құп-қу боп кетті.

	– Өтінемін, әке, мені қорқытып масқаралама, – деді ақырын ғана дауыспен Ракелы, – Менің Ибн Эзра әулетіне жататынымды, сондықтан Ұлы Кітаптың жолын ұстауға тиіс екенімді өзің едің ғой айтқан. Сол сөздерің көкейіме орнап қалған.

	Мұсамен сөйлескенде Ракелы ештеңені жасырған жоқ. Алдағы уақыттағы табан тірескен күрестен қаймығатындығын мойындады.

	Қыздың қолын ұстап отырып, Мұса оған Мұхаммед пайғамбар туралы, оның еврей әйелдері туралы әңгіме айтты. Пайғамбар өзінің дініне еврейлерді әуелі жақсылықпен кіргізбек болады. Аналар қарсыласқан соң, ол қару жұмсай бастайды, көбін өлтіреді. Жорықтарының бірінде оның лагеріне еврейдің Зейнеп деген қызы түсіпті. Оның әкесі мен ағалары ұрыста мұсылман жауынгерлерінің қолынан қаза тапқан екен. Зейнеп Алладан басқа құдай жоқ деп мойындап мұсылман болыпты да, ұнауға тырысып ғашық болғансып, пайғамбардың өзін айналдырыпты, пайғамбар оны ұнатып қасына алып, бірге жатып, бірге тұрып жүріпті, артынан гареміне әкеліп қосыпты, сонда оны басқа әйелдерден артық көрген екен. Бірде Зейнеп одан қандай тамақты жақсы көресің деп сұрайды. Пайғамбар оған: “Марқаның төстігін тәуір көремін”, – деген екен. Содан кейін Зейнеп марқаның етін қуырып, пайғамбар мен оның достарының алдына қойыпты, аналар оны жеп алыпты; Зейнеп төстікті улы шырынмен улаған екен. Оны жегендердің біреуі өліпті. Мұхаммед төстіктің алғашқы турамының өзін жемей лақтырып тастағанымен, ұшынып ауырып қалыпты. Еврей қызы Зейнеп пайғамбарды Алланың жақсы көретіндігін дәлелдеу үшін істедім депті. Өйткені Алланың сүйген адамына у әсер ете алмайды; сүйіктісі екені бекер болса, онда ол өлуге тиіс. Біреулер пайғамбар оған кешірген екен дейді, енді біреулер жазалап өлтіріпті дегенді айтады.

	Негізінен еврейлер ғана тұрған Қайбар қаласы Мұхаммедтің әскеріне қатты қарсылық көрсетіпті, Қаланың ер азаматтарының көбі шайқаста қаза табады, қаланы алғаннан кейін пайғамбар тірі қалған алты жүзге тарта жаудын басын алуға әмір береді. Тұтқынға алынған әйелдердің ішінде бір сұлуы бар екен, аты София болса керек. Күйеуі ұрыста қаза тауыпты да, әкесінің басы алыныпты. София он жетіге толмаған екен, аса көрікті сұлу болыпты, сондықтан бұрын күйеуде болғанына қарамастан, Мұхаммед оны гареміне алған екен. Оған бар жанымен ғашық болып, жақсы көріпті, тіпті түйеге тізесіне шығарып мінгізеді екен, сый-сияпатты да одан аямапты, өзі өле өлгенше ғашықтығынан айнымапты. София пайғамбардан кейін қырық бес жылдан соң дүние салыпты.

	Мұса осылай деп әңгіме шертті.

	– Сонда ол әйелдер өздерінің дінінен бас тартқаны ма? – деп сұрады Ракель.

	– Еврей қызы Зейнеп Мұхаммедтің іліміне шынымен берілген болса, онда ол оны улап өлтіруге ұмтыла қояр ма екен, сірә. Ал София болса, жинаған бар байлығын иудей дінін сақтаған туыстарына мұраға қалдырыпты.

	– Сен пайғамбар туралы айтқанда, оның атын әрқашан құрметтей бермейсің? Неге сен мұсылмандығыңды сақтайсың? – деп сұрады Ракель аздан кейін.

	– Мен үш діннің үшеуін де ұстаймын, – деп жауап қатты Мұса, – олардың әрқайсысында ақиқаттың дәні бар, сонымен бірге ақылға қонбайтын, кісі сене алмайтын жерлері де кездеседі.

	Ол өзінің биік тайпақ үстеліне барып, шеңбер, шимай, арабескілерді сызғылап тұрып, артына бұрыла сөйледі.

	– Туған халқымның діні әлемдегі басқа халықтардың дінінен кем емес екеніне көзім жетіп тұрғанда өзім өскен қауымды тастап жатқа кетсем, өзіме-өзім жиренішті көрінген болар едім.

	Мұны ол сабырмен саспай сөйлеп, ақырын дауыспен айтты, сөздері Ракельдің жан-жүрегін баурап әкетті.

	Оңаша қалған соң Мұса өзінің жазып жүрген “Ислам тарихына” кіріспек болып жазу үстеліне отырды. Алайда, жанағы Ракельмен сөйлескенде тым қатал сөздерді айтқаны есіне түсіп, өзіне-өзі таңырқап жұмысқа кірісе алмады. Жұмыс орнына енді өлең жазды.

	“Заманымыз жасампаз еңбек иесі мен жау жараққа толы, шаң– шұң семсер қағысқан қырғын шайқастың айғай-шуы ауада тұнып тұрады, ақылгөй дана ғұламаның сөздері ағаш басын тербеткен кешкі самал желдейін сыбдыр қағады”.

	Дон Родриго өзін-өзі қинаудың нәтижесінде құдайдың рақметі жауып, көкірегін шаттыққа толтыратынын айтудан бойын енді аулақ салды. Ол өзін зерттеуші ғалым деп көрсеткенді тәуір көрді. Онысы бекер де емес еді. Құдай жолына берілген адам екеніне қарамастан, күдік-күмәнға толы батыл ойды шімірікпей толғауға құштар еді. Ой-пікірдің шытырман ойнақы шиеленістеріне ол қызыға қарайтын, өзімен, не басқамен пікір таластыру, белгілі бір қағиданы қуаттайтын, немесе теріске шығаратын дәлелдерді салмақтау бір ғанибет көрінетін.

	Сол заманғы раббылнама ғұламаларының ішінде Абелярды12 қатты құрметтейтін. Сол ғұламаның Інжілге апаратын төте жол Көне өсиеттен емес, одан гөрі көп құдайға табынатындардың ұлы философиясынан тезірек табылады деген пікірі бұған маза бермей қойған. Сондықтан ол Абелярдың ізгі жазудағы қайшылықтар келтірілген “Sic et non – Дұрыс та бұрыс” атты батыл еңбегіне қайта-қайта оралып соға берді; сол қайшылықтарды шешу еңбекте оқырманның өзіне жүктеледі.

	Дон Родриго жазатайымы көп осынау саланың қиыр шеткі шегіне дейін барудан қорықпайды. Өйткені көңілінің жайлауында тұнып тұрған бір қойнау бар, аяғын шалыс басқан асау ойдың күнәлі күдік-күмәні оған кіре алмайды, адал жанды аздыратын жаңсақтық атаулыдан қорғанғанда ол сол жерге барып паналайды.

	Діни нанымның мызғымас беріктігіне іштей сенімі осындай мықты болғандықтан, ол бұрынғысынша Кастильо Ибн Эзраға барып, діннен безген Мұсамен достық көңілден пікір таластырып, әңгімелесіп жүрді.

	Каноникпен сескенбей нені болса да еркін сөйлесе беруіне болатынын Мұса да біледі, сондықтан сонау корольдің махаббатты қызықтап жүргендігін сөз қылудан да қысылмайды.

	– Менің Иегуда досым Ракельдің ұстамдылығы, оның ерке назы дон Альфонсоның соғысқа құмартып алабұртып тұрған асаулығын басатын шығар деп үміттенген. Ракель қайта оның жауынгерлігін ашықтан ашық мадақтап, соған масаттана қарайды, Галиана сарайы біздің Ракельді бейбітшілік сүйгіш корольді қолдаудан гөрі, жау қайдалаған ерсерілікті қолдаушыға айналдырып жібере ме деп қорқамын.

	– Крест жорығы қызу жүріп жатқанда дон Альфонсодан бейбітшілікті мадақтап қарап отыруды талап ету қиын, – деп қарсылық айтты Родриго.

	Бұрышта жайланып отырып алып, Мұса сәл еңкейе түсіп сөйлеген қалпында ойлағандай болады.

	– Пай-пай, крес жорығы-ай! Тіпті өлтірсең де басыма сыймайды, қалайша сендер Құтқарушы пайғамбарларыңды тыныштықтың, бейбітшіліктің тәңірісі дей аласыңдар, ал дегеннен кейін қалайша оның атымен өршелене соғыс өртін тұтатасыңдар?

	– Әлемде ізгі соғыс дегенді сендер шығармағанда, кім шығарды, құрметті қадірмен Мұса? – деп сұрады момақан түрмен каноник. – Жиһад туралы ілімді шығарған тура Мұхаммедтің өзі. Біздің bellum sacrum сендердің сол жиһадтарыңнан қорғану мақсатымен жарияланған.

	– Алайда, пайғамбар жеңетініне көзі жеткеннің ғана соғысуына ұлықсат береді, – деді Мұса ойлы түрмен.

	Мұның дәлеліне мейманның ренжіп қалғанын сезіп, Мұса әңгіменің аңысын әдеппен ғана басқа жаққа аударды.

	– Біздің түбекті соғыс қырғынынан құтқару үшін тағдыр таңғажайып жол тауып отыр, – деді ол. – Падишамыз корольдің жеңілтектік жасап, махаббаттың қызығына түскені жамандыққа әкеліп соғатын шығар деп бәріміз де қорыққанбыз. Сөйтсек ол қайта жақсылық болып шықты. Біздің Ракель басу айтып тежеп тұрса, ол халифқа қарсы соғыс аша қоймас деймін. Мен қадар деп, ал кадірлі достым, сен Құдайдың құдіреті деп атайтын сонау бір күш қаншалық құбылмалы, қаншалық өктем десейші!

	Тікелей айтысқа шақырғандай болып тұрған күнәкар қарияны каноник шаужайынан тартып қойғысы келді.

	– Сен Құдайды соқырлығы үшін, ойына келгенін істейтіндігі үшін сөгетін болсаң, айтшы қане, неге тануға, білуге ұмтыласың! Білім атаулының қандай пайдасы бар?

	– Пайдасы ұлан асыр, – деп Мұса іле жауап береді, – өйткені ол оқиғаның мән-мағынасындағы дүдәмалдықты, оның шікі қайшылығын көре білуге жәрдемдеседі. Тану, білу мен үшін онсыз да қымбат. Жасырма, құрметті досым, сен өзің де одан қуаныш, шаттық табасың.

	Мұндай әңгімелерден кейін дон Родриго құдайсыз қариямен пікір алысуды ұнатып тұратындығы үшін өзін-өзі кінәлап, енді қайтып кастильо Ибн Эзраға келмеуге, ең болмаса келуді сиретуге іштей уәде ететін болды.

	Сөйтіп жүргенде каноникке жоғарыдан тапсырма келді. Король Ракельдің жүрегіндегі жат дінге деген мұзды жалғыз өзі еріте алмайтынын біліп, дон Родригодан көмек сұраған. Мұндай ізгілікті өтінішті ол қайтарып тастай алмады, соған орай Ибн Эзраның үйіне баруды да тоқтата алмады.

	Міне, дөңгеленген галереяда баяғысынша Мұса, Ракель, каноник пен жас жігіт дон Вениамин тағы жиналды. Родриго Ракельді христиандыққа айналдыру жөніндегі көздеген басты мақсатын жасыру үшін жігітті әдейі ертіп әкелген.

	Донья Ракельдің алдында өзін бұрынғыдай еркін ұстау дон Вениаминге оңай болған жоқ. Ракельдің қиын да, қатерлі бақытқа кездескені соңғы апталар бойы ойынан шықпай қойған. Қыз Галианаға кеткеннен кейін ғана бұл оны соншалықты қымбат көретіндігін айқын сезінгендей болған. Қызды қиялында ардақтап әлпештеген кіршіксіз көңіліне амалсыз тағдырға көнудің күйініші араласып, оның достық сезіміне жаңа бір сипат беріп еді.

	Қызды ол көп өзгеріп қалған шығар деп ойлаған, сөйтсе Ракель бұрынғы қалпынан айнымапты. Онысына жас жігіт әрі қуанғандай, әрі тосырқағандай болды, байыптауға машықтанған ғалымдығына қарамастан ойын бір жерге түйе алмай қалды. Ол басқалардың сөзін алакөңіл, шала тыңдап, қыздың бетіне көзінің қиығымен ұрлана қарап қойып, үндемей ғана отырды.

	Дон Родриго сөз арнасын өзінің негізгі мақсатына қарай ойыстырудып ыңғайын іздеп отыр. Ол шектен шыққан әсіре діндар фанатик болмайтын, жосықсыз баса-көктей беруді ұнатпайды, сондықтан сөздің реті келуін күтеді. Соның ретін ойда жоқта Мұса келтірді, ол өзінің сүйікті тақырыбын сөз қылып, әр халықтың дәуірлеп өсетін шағы бар да, құлдырап өшетін шағы бар, бәріне тағдыр соны жазған дегенді айтты.

	Оның рас, деп мақұлдай кетті каноник, бірақ дәурені өткенін мойындайтын халық өте аз. Айталық, мысалға мына еврей халқын алайық, – деп тәлім етіп сөзін жалғастыра берді, – Айса пайғамбар келгеннен бергі жақта бір жүз, екі жүз жыл бойы еврейлер өзінің Ұлы Кітабындағы өсиет күшін жоймайды, сөйтіп олардың патшалығы қайта құрылады деген үміттен күдер үзбей өзін-өзі алдаусыратып жүре тұрса, онысын түсінуге болар еді. Міне, олардың құғын көріп қиыншылыққа ұшырағанына мың жыл болды, Құтқарушымыз Айсаның келуі сонау Исаидың құлағына жеткенін әлі күнге дейін мойындағысы келмейді. Олар уақыттан қулығын асырғысы келеді, сөйтіп адасқан теріс жолынан таймай қасарысады.

	Мұны айтып отырғанда каноник Ракель мен Вениаминге көзінің қиығын да салған жоқ, біреуге уағыз айтқысы келген түрі байқалмады, әншейін философ пен философтың жайбарақат әңгімелесіп отырғаны сияқты. Бірақ Вениамин оның нені көздейтінін түсіне қалды, Ракельдің көзінше оның иудей дінін бейкүнә мүләйім түрмен қатал қаралағысы келеді. Вениамин бойын билеген қиял-арманды серпіп тастап, өзі мен Ракельдің дінін қорғауға кірісіп, суырыла сөйледі.

	– Біз уақытты алдап кеткелі жүргеніміз жоқ, қадірмен әке. Бірақ біздің білетініміз мүлде басқа, Уақыт бізге жау емес, қайта дос. Біз Ұлы Кітабымыздағы жетесің деген жеңісті тұрпайы тікелей мағынасында түсінбейміз. Пайғамбарларымыздың айтуынша, біз найзаның ұшымен, семсердің күшімен жеңбеуіміз керек, ондай жеңісті армандап жүрген біз де жоқ. Бізді ерсерілер де, жарақ ұстаушылар да, қамал бұзғыш машиналар да қызықтырмайды. Олардың жеңісі де уақытша. Біздің мұрамыз – Ұлы Кітап, Екі мың жыл бойы біз соны оқып, үйреніп, талдап келеміз. Бақытсыздыққа ұшырап, қуғын көрген шағымызда ол бізге демеу болды, даңққа бөленіп, шаттықта шалқығанымызды бірге көрді. Оның қағидаларын жалғыз біз ғана дұрыс түсіндіре аламыз. Ол бізге рухани жеңіске жетесің деп үміттендіреді, сол рухани жеңісімізді крес жорығы да, жиһад та бізден ала алмайды.

	– Иә, – деді дон Родриго ренішті түрмен кекете сөйлеп, еritis sicut dii, scientes bonum et malum, сендер әлі де әзәзіл жыланның алдамшы сөзіне сенесіңдер. Басқалардан артық дарқан ақыл дарығандықтан, сендер өздеріңді бәрін білеміз деп есептейсіңдер. Содан тоқмейілсіп, мардамсып кеткендіктен ап-айқын нәрсені көрмейсіңдер, ұқпайсыңдар. Құдайдың өкілі келгелі көп болды, уақыт жетті, әлемге құдайдың рақымы жауды. Жұрттың бәрі де мұны көріп отыр, көрмейтін жалғыз сендер ғана.

	– Қайда сол құдайдың өкілі орнатқан патшалық? – деп күйіне сөйлеп қарсылық айтты Вениамин. – Мен соны көрмедім ғой. Семсерден түрен, найзадан орақ жасағандарыңды да көрмедім. Альфонсоның халифпен тату-тәтті болғанын да көретін емеспін. Ал біздің пайғамбарымыз әлемге шын мәнісіндегі бейбітшілік әкеледі. Бейбітшілік туралы сендаер не білесіңдер! “Бейбітшілік” біздіңше – “шалом”. Сендерге бұл сөздің өзі түсініксіз! Ол сөзді жұтаң тілдеріңе аудара да алмайсыңдар!

	– Сен бейбітшілікті тым атой салып жақтап кеттің, сүйіктім дон Вениамин, – деп Мұса оның арынын баспақ болды.

	Бірақ Вениамин оны тыңдар емес. Донья Ракель қасында отырған соң, шабыттана шалқып, тоқтаусыз сөйледі.

	– Сендердің құнсыз рух, құнсыз treuga dei, құнсыз eirene дегендерің түкке тұрмайды! Тіршіліктің алтын тәжі, Құдайдың рахметі – шалом, шаломға жатпайтынның бәрі – зұлымдық. Біздің патшамыз Давидке храм салуды Құдай жазбады, өйткені ол бар болғаны жаулап алушы жиһангер, ұлы патша ғана еді. Ондайды салуды бейбітшілікті сақтаған Соломон патшаның ғана маңдайына жазған, өйткені оның тұсында әркім өз бұтасының саясында, өз шаңырағының астында тыныш өмір сүрді. Қанды семсер үстіне төнген михраб һарам, құдайға ол енді лайық емес, деп үйретеді біздің діни даналық Сендер пайғамбарларыңды құрмет тұтқан боласыңдар, сөйте тұра бейбітшілік шаһары болған оның қаласы Иерусалимді өрт құшағында тұншықтырып, қанға бөктіресіңдер. Біз қайыршымыз, аш-жалаңашпыз, ал сендер сән-салтанаттарыңа, қару-жарақтарының жарқылдағанына қарамастан ақылсызсыңдар. Иерусалим біздің ата мекеніміз, оның иесі мына біз Ұлы Кітапта солай жазылғандықтан сендер соны жаулап алмақ болып соғысып жатырсыңдар, сендер де, мұсылмандар да жауламақшы. Бұл соншама қайғылы оқиға болмаса, оған жұрт күлер еді.

	Жас жігіт қыз алдында өршеленіп қызған сайын, каноник жуаси түсті.

	– Сен құдайдың рахметі туралы айтасың, ұлым менің, – деді ол, – оны шалом деп атайсың және оны өздеріңе тиесі мұра дейсің. Құдайдың рахметі бізге де мәлім. Біз оны басқаша атаймыз, бірақ қайсымыз қалай атасақ та бәрі бір емес пе? Сендер оны шалом дейсіңдер, біз құдайдың құдіреті деп атаймыз, соның жауған нұры дейміз, – осы арада каноник өзінің имену сезімінен арылып, тереңде сақтаған сырын айтты. – Құдайдың жауатын нұры келешекте ғана болады деп дәмелендіріп қана қойған нәрсе емес, ол қазірдің өзінде де бар. Мен сен сияқты сөзге жүйрік емеспін, сондықтан құдайдың нұры дегенді түсіндіре алмаймын.Оны қолмен ұстауға, ең болмаса ақыл-ой арқылы байыптап көруге болмайды. Ол – құдайдың бізге берген ең жоғарғы сыйы. Оны құдайдан тілеуімізге ғана болады. – Сөйтті де ол соңғы сөз түйінін ерекше бір леппен, асқан сеніммен айтты: – Құдайдың бізге жауар нұры барын мен білемін. Өз дінімді ұстағаныма мен бақыттымын. Басқаларға да құдай сол нұрын жауғыза көрсін деп тілеймін.

	Бүкіл батыс елі қай дін артық дегенді осылай сөз қылатын. Осы талас үшін, христиан дінінің үстемдігі үшін қырғын соғыс жүріп жатты. Айтыс, талас лаулап қыза түсті.

	Мұсаның тыныш галереясында каноник пен дон Вениамин дін туралы тағы да талай таласқа түсті.

	Алайда, ендігі жерде дон Вениамин өзін тежеп ұстауға тырысты; қадірлі ұстазы Родригоны қатты сөзбен тағы да ренжіткісі келмеді. Донья Ракель онсыз дінге берік болатын; алғашқы жолы қатты сөйлеп дінін ашына қорғаған шақта Вениамин оның сүйсіне тыңдап, қолдап отырғанын сезіп іштей қуанған. Сондықтан келесі айтыстарда ол иудей дінінің ішкі мағыналылығын аша түсумен ғана шектелді, оның құдайы дінге сенушілерден ақылға қайшы қылыққа баруды талап етпейтіндігін айтты. Ол таза ғылыми дәлдікті сақтай отырып, тамаша ақын Иегуда Галевидің “Қорлықтағы дінді қорғасақ” атты кітабынан өлеңдер келтірді, сол кездегі Каирда тұратын ұлы ғұлама Моисей бен Маймунның дәлелдеріне сүйенді.

	Каноник те тап сондай ғылыми дәлдікпен Аугустиннің немесе Абелярдың еңбектерінен алынған дәлелдерді алдына тосып жауап қайтарды. Ракель сөзге сирек араласып, анда-санда ғана сұрау беріп отырды, әйтсе де сөзді мұқият тыңдап, Вениаминнің айтқандарын жадына тоқуға тырысты. Вениамин екеуі қайтадан жақындасып кетті.

	Бұл қызды сүйетіндігін Вениамин өзінен жасырған жоқ. Бірақ сол сезімін тірі жанға байқатпай, өзін жай ғана дос адамша ұстады. Мынау екі ақсақалдың алдында Ракель екеуі көңілдес дос, уылжыған жас екенін сезінді.

	Алайда, Мұса Родригомен оңаша қалған бір сәтте неге Ракельді өз дінінен айнытқысы келетінін сұрады; канониктің өзі қадір тұтатын Абеляр басқаның дініне төзімділікпен қарау керек деп үйретеді, өйткені ол ақыл-ойдың, адамгершіліктің табиғи заңына қайшы келмейді дейді.

	– Мен саған қатысы бар жерде жеткілікті төзімділік көрсете алмай жүрмін бе, құрметті досым Мұса? – деп сұрады каноник. – Сенің сонау mens regalis, патшаға лайықты ақыл-ойың біздің құдайдың нұрына бөленетін болса, қалай қуанарымды тіпті айта алмаймын. Бірақ сені ақиқаттың жолына саламын деп үміт ететіндей мен соншалықты дарақы емеспін. Соқыр сенімге бой ұрып, тікесінен қойып қалу менің табиғатымда жоқ – сен оны білесің! Алайда, ракельдің сезімтал, бейкүнә, момақан жүзін көргенде ішімде бір сезім соның жанын тамұқ отынан құтқар деп тұрғандай болады. Менікі – игі ниет, оны бүгіп үндемей қала берсем, күнәға батқан болар едім.

	Ракельді дінге енгізу жөніндегі Родриго екеуінің әрекетінен ештеңе шықпағанын көріп, корольдің шыдамы таусыла бастады. Бірде Ракель екеуі қабырғадағы еврей жазуының алдына тоқтады. Ракельдің бұл өлеңді оқып, аударып бергеніне көп уақыт өткен, Альфонсо жаттауға жүйрік, сондықтан қазір де сол өлеңді сөзбе– сөз қайталап тұр: “Аяғыңның астына асыл тастан жол төсеп, мөлдіреген шыныдан үй салармын басыңа. Саған сілтеген семсер пәрменінен айырылып, сені ғайбаттаған жанды қарғыс атар”.

	Дауысында әлдеқандай ажуалай күлгендіктің сызы бар, жұқа еріндері кекесінмен мысқылдап тұр.

	– Осы сөзді бұл жерге неменеге таңдап алғаныңды мен түсінбеймін, – деді ол. – Демек, ештеңені көруге сенің де барғың келмейді. Асыл тас төселген жолдарың қайда қане? Сендер күш– қуаттан айырылып қайыршы болғалы, міне, мың жылдан асты, біздің рақымымыздың арқасында ғана күн көріп келесіңдер. Тыр жалаңаш ашылған абұйырларыңды мына сияқты сырты жылтыраған, іші бос уәдемен қашанға дейін бүркелемекшісіңдер? Сенің де осыған қырсығып, қасарысып қалғанына ыза боламын.

	Ішінде қайнап кеткен ызасын ол ағаш рет осылай қатты айтты. Шіркіннің мұндай әділетсіздігіне Ракель де оңдырмастай тойтарыс бере алар еді-ау; бірақ ол жанжалға барғысы келмеді, сабырмен ғана жауап қайтарды.

	– Сендердің ұлы философтарың Абеляр ақылға қонатын барлық дінге төзімділікпен қарау деп үйретеді.

	– Сендердікі ақылға қонатын дін емес, – деп шамдана айғайлап жіберді король, – мәселе сонда.

	Ата-бабадан қалған ең қадірлі мұрасын сүйікті адамның осынша ғайбаттағаны Ракельге қатты батты. Иудей дінін қорғап таласқанда Вениамин ең алдымен соның ақылға қонымдылығын басты дәлел етіп ұсынғаны есіне түсті. Сөзге шешен ғалым Вениамин момақан Родригоның көзін жеткізе алмағанда, буырқанып бұрсанып тұрған Альфонсоға Ұлы Кітапты дұрыс түсінуді үйрету мұның қолынан келе ме?

	Оның үстіне мұның өзінің жұтаң латын тілінде жеткізіп беру керек.

	Қыз сұрғылт көгілдір үлкен көзін қадап Альфонсоның бетіне ойлы түрмен қарап қалыпты. Иә, мынау жұрттан естігенін айтады, өзі соған кәміл сенеді. Христиандар ізгі жерді жаулап алуға мың– мыңдаған солдаты мен ерсерілерін жіберді, олары ештеңе шығара алмады. Ол жерді құдай бұларға деп жаратпағанын сонда ұқпайды. Міне, мұның Альфонсосы да сол жерге ие болуға тиісті халықтың сәуегейлікке толы ізгі мұрасын мазақ еткісі келеді. Бетіне қарап тұрған бойы Ракель кенет сықылықтап күліп қоя берді – мына жұрт, әсіресе мұның Альфонсосы көрмейін десе осындай ап– айқын нәрсені де көрмейді екен-ау.

	Үнсіз қарап қалғанына онсыз да ызаланып тұрған Альфонсо қыздың мына күлкісіне ашуланып бұрқ ете қалды. Түюлі қабағының астындағы сұрғылт көздері кектеніп бозара түсті.

	– Тоқтат күлкіні! – деп бұйыра сөйледі ол. – Біздің ізгі соғысты ғайбаттайтын күпірлігіңді айтпа, Құдайдан безген.

	Ракель үн қатпастан бөлмеден шығып жүре берді. Екі сағаттан кейін Альфонсо оны бүкіл үйді аралап,бақтың ішін шарлап шарқ ұрып іздеді, Ракель де оны іздеп жүр екен. Бірін-бірі тапқанда Альфонсо қысылған бала сияқтанып жымиып күлді, Ракель де күлімдеді, екеуі сүйісіп табысты.

	Оны сүйіп жатып Ракель:

	– “Біреуге ренжісең, оған жақындасудан қашпа. Алдына бар, басыңды и, жанына тимей, жай ғана сабырмен айт ренжіткен сені қылығын. Сүйіспеншіліктің қайнар бұлағы бұлқынып сонда қайта тасқындар. Ренжіскен екі кісінің қайсысы райдан бұрын қайтса жақсысы сол болғаны”. Құранда осылай делінген. Біз екеуміз де табысуды іздеппіз, бірімізден-біріміздің артығымыз жоқ, екеуміз де бірдей екенбіз, – деді.

	Ұлының христиандар мен тым жақындасып кеткенін Иегуда бірнеше айдан бері біліп жүрген. Алайда, Аласарды діни ғұрып бойынша шіркеуде шоқындырыпты дегенді естігенде, ойда жоқ оқиға болғандай қатты шошынып кетті.

	Өзінің барлық кінәсін жаңа ғана сезінген сияқтанады. Аласарға деген сүйіспеншілігі жеткілікті бола бермепті, одан гөрі Ракельді әлде қайда жақсы көріпті. Аласар сәби шағынан мұсылмандардың ішінде мұсылман болып өсті. Бала иудей діні дегеннің не екенін біліп болғанша, бұл өзі оны аздырғыш, еліктіргіш қызығы мол христиан королінің сарайына жіберді. Міне, енді ұлы сатқын болып шықты, Құдайдың сүйікті халқына жататындығынан безіп, оны ерсерілердің жасымық көжесіне сатып кетті, біржолата өлді, бітті, мәңгі бақи түп тамырымен жұлынды, қиямет қайымда тіріліп, Құдай алдына баратындардың ішінен сызылып тасталды.

	Иегуда баласы қазаға ұшырағандай жоқтап зар иледі. Үстіндегі киімінің дал-далын шығарып жыртып, жеті күн бойы қара жерді таянып тапжылмай отырды.

	Дон Эфраим бар Абба оған көңіл айтып жұбатуға келді. Қатыгез тағдырдың тәлкегінен Иегуданың өмір бойы құтыла алмай келе жатқанын ойлағанда, парнастың төбе шашы тік тұрғандай болды. Құдай бұған ең ауыр жаза жіберген екен – жалғыз ұлы діннен тайыпты. Діннен тайғандар әдетте еврейлердің нағыз қас жауы болып келеді, міне, енді Иегуданың баласы да солардың бірі болады. Алайда, қасірет, қайғыға душар болған жанды жұбату адамгершілік парыз болғандықтан, дон Эфраим іштегі жирену сезімін басып, Иегудаға келіп иіліп тәжім етті де, салт бойынша дағдылы сөздерін айтты.

	– Мадақтаймыз сені, Адонай, құдайымыз да, әділ қазымыз да сенсің, – деді. Содан кейін дұға оқысын деп альхаманың ардақты он адамын жіберді.

	Иегуданың жанына баласының қайғысы ғана емес, франк босқындарына Кастилияның шекарасын ашуға берген ауыр анты да батып барады. Өзі белгілеген уақыт аяқталуға жақындап келеді, оның арғы жағында халықтың қарғысына ұшырайды. Көптен бері корольмен кездесудің реті келмеді. Әуелі қызын, содан кейін ұлын, сөйтіп екі баласын бірдей тартып алғаннан кейін енді ол, әрине, мұнымен кездесуден шамасы келгенше бойын аулақ салуға тырысады.

	Жаңа жылдың алғашқы күндері жетті, тәубаға келіп, ойлануға арналған мұнарлы салтанатты күндер. Ракель мерекені әкесінің үйінде өткізді. Әкесі Аласардың діннен тайғаны туралы ләм деген жоқ, бірақ әкесінің соған қатты күйзеліп жүргенін қызы айқын байқады. Інісінің шоқынып кеткеніне өзегі өртеніп, өзі де мейлінше қиналды, содан Израильдің құдайына адалдық сақтау ниеті бұрынғысынан да нығая түсті.

	Иегуда қошқар мүйізден жасалған шофарды уілдетіп тартсын деп қауымның арнаулы адамын үйіне алғызды, тәубаға келу мерекесі үстінде әрбір иудей шофардың сақтандыратын сырлы үнін естуге тиіс. Өйткені бұл күні Құдай өзі жаратқанның бәрін оймен шолып өтеді, билігін айтады, адамдардың тағдырын шешеді. Қошқар мүйіздің шиқылдаған ащы дауысы Ракельдің жүрегін елжіретіп жіберді, табиғаттан тысқары дүниеге құлаш ұрған көңіл көзіме ол құдай жолына берілген адал жандардың есімін өмір– тіршілік, құт-береке кітабына періштенің жазып жатқанын көргендей болды. Зұлымға да, мейірімдіге де жатпайтын көпшіліктің тағдырын шешу кейіндегі арылу мерекесі күніне қалдырылды, оған дейінгі он күннің ішінде тәубаға келуіне мүмкіндік берілді.

	Кешке қарай Иегуда мен Ракель ғұрып бойынша ағын судың басына баруға кетті. Олар қаланың сыртына шығып, Тахоның жағасына келді. Өзеннің суына нанның қоқымын тастады, теңізге алып кетсін деп күнәсін суға бірге лақтырды, сөйтіп жатып пайғамбардың: “Күнәға кеңшілік жасап, сатқындықты кешіретін, ашудан тез қайтатын тап өзіндей басқа Құдай жоқ, өйткені мейірімділік көрсету құдайға қуаныш. Ол есіркейді бізді, кінәмізді ұмытады, күнәмізді теңіздің түбіне батырады”, – деген сөзін күбірлеп қайталады.

	Бұлар үйге оралғанда, ымырт жабыла бастаған. Қызметшісі шырағдан әкеліп еді, Иегуда алып кет дегендей ишарат білдірді. Әкесі сөзге кіріскенде, Ракель оның жүзін бұлдыр ғана көріп отырды.

	– Бабаларымыздың құлпытасындағы жазуларға қарағанда, Ибн Эзра ұрпағы Давид патшадан тарайды екен. Менің ұлым, сенің інің Аласар патша тұқымының мұрасын сатып кетті, азғындық жасады. Осынау жан түршігерлік жамандыққа мен де кінәлімін. Кінәм ауыр, сол үшін өзімді-өзім жазалаймын, құдай тағаланың мейірімі теңіздей терең болса да, менің кінәмді жуа алмайды.

	Әкесі кінәлы екенін, тәубаға келіп, күнәсін жууға тиіс болатынын айтып, алғаш рет мұңын шағып отыр. Ракельдің жаны ашып, жүрегі сыздып кетті. Иегуда сөзін жалғастыра берді, күнәсін жуу үшін мойынына міндет алыпты, өте қиын міндет. Ол франк еврейлерін Кастилияға орналастыру жөніндегі жоспары жайлы қызына айтып берді.

	Ракель бар зейінімен тыңдады, бірақ ешқандай жауап айтқан жоқ, ештеңені сұраған да жоқ. Сондықтан әкесі өзін-өзі қыстағандай боп, сөзін жалғастырды.

	– Мен осы жоспар туралы падишамыз корольге айтқамын, ол не жарайды, не жарамайды демеді. Ал мен Құдай алдында ант бергемін, соның уақыты тақап қалды.

	Галианада тұрып жатқалы әкесінің мұнымен Альфонсо туралы сөйлескені осы, сүйікті жарын “падишамыз король” деп атағаны Ракельдің жүрегіне шық ете түсті.

	Тіпті айтқандарының бәрі де төбесінен мұздай суды құйып жібергендей әсер етті, үрейін алып, тітірентіп жіберді. Сөзінен талап еткендіктің сызын аңғарғандай болып, бүкіл жан-жүрегі қарсыласа өре түрегелді. Мойынына алған міндетін бұған артқысы келгені жақсы емес.

	Әкесі басқа ештеңе айтпады, ештеңе талап еткен жоқ. Шам алғызды, түсініксіз ызғарлы үрей лезде тарқап жүре берді. Май шамның жұмсақ сәулесі жарық берген қызының жүзіне көзі түсті. Бүгін күні бойы езу тартпаған ол алғаш рет күлімсіреп:

	– Сен шын мәнісінде Давид әулетінің патша бикешісің, балам, – деді.

	Таңертең Галианаға қайтқалы жатып, әкесіне:

	– Мен франк еврейлері жайында падишамыз корольмен сөйлесейін, – деді Ракель.

	***

	Ракель жаңа жыл мерекесін Кастильо Ибн Эзрада өткізгісі келетінін айтқанда, Альфонсо өзінің наразылығын жасыруға тырысқан. Бұл күндерді ол Галианада жалғыз өткізді. Толедода тұруға дәті шыдамады, Ракельге жақын жәрдемін дегенмен, одан мейлінше алыстап кететіндей көрінді. Ол Ракельге де, Иегудаға да, Иегуданың құдайына да, оның мейрамына да ыза болды.

	Күздің жайма шуақ күндері маужырап тұрды, бірақ мұның көңіліне ол қуаныш әкелмеді. Аңға шықты, аңшылықтың қызығы да, сүйікті төбеттерінің қылығы да бұрынғыдай шаттыққа бөлемеді. Алыста айбарланып бой түзеп сүйікті Толедосы тұрды, оның көркі де мұны қуантпады, Тахо өзені де, адал қызметшісі Белардоның мылжыңы да жұбата алмады. Ойы Ракельдің жаңа жыл мерекесі туралы айтқандарына орала берді; сірә, ол қазір әкесінің үйінде еврейдің құдайына сыйынып, падишасымен махаббатты қызықтап жүргенін кешіруді сұрап жалбарынып жатқан болар.

	Ракель қайтып оралысымен-ақ жанын жеген ауыр сезімі бірден ғайып болып тарқап жүре берді. Екеуінің басы қайта қосылғанына Ракель де шын жүректен қуанғанымен, кешікпей Альфонсо оның әлдеқалай өзгеріп қалғанын байқады. Оның реңінде белгісіз бір ойлы байсалдылықтың ізі кетпей тұрып алатын болды. Альфонсо шыдамай кетті, кекесінмен еркелете сөйлеп: Құдайыңмен есеп айырысып болдың ба, деп сұрады. Мазақ қылғанына Ракель ашуланбаған сияқты, ажуалап тұр деп ойламады білем, ол ойға шомған бойы Альфонсоның бетіне үнсіз қарап тұрып қалды. Үн қатпағаны оны қарсыласқаннан да бетер ызаландыра түсті. Бұл өзі шіркеуге барып сырын ашып, күнәсін мойындауды ойлаған да жоқ, бірде-бір священник күнәсін кешірдім дей алмас еді; ал мына Ракель өзінің Құдайымен табасып келіп тұр. Альфонсо оның жанына бататындай не айтсам екен дейді.

	Кенет Ракельдің өзі сөйлеп қоя берді. Иә, деді ол таң қаларлықтай қатал үнмен, өзі жай ғана сөйлеп тұрған сияқты, қазір қасиетті қайырлы күндер туды, шын ниетімен тәубаға келген жан күнәсынан арылуы ықтимал. Діни рәсім бойынша еске түсіру күні есептелетін жаңа жыл күні құдай тағдыр кітабына үкімін жазғанымен, оған мөрін он күн өткеннен кейін арылу мейрамы күні ғана басады. Дұға оқу, жақсылық істеу, бүкпесіз шын көңілден таубаға келу арқылы сол үкімді өзгертуге болады.

	Кенет батылданып бел байлаған сияқтанды да:

	– Егер сен тілесең, сүйіктім, күнәмді біржолата кешіруін Құдайдан сұрап алуыма көмектесе алар едің, – деп қосты. – Сені білесің, франк елінде біздің халықтың қандай ауыртпалыққа ұшырап жатқанын. Менің сол бауырларыма еліңнің шекарасын аша салсаң нең кетеді?

	Альфонсоның ашу-ызасы бұрқ ете қалды. Бұлардың діндар қалпелері мұны осындай тәубаға келтіріп жіберген екен ғой. Ізгі соғыс қызу жүріп жатқанда елдің ішіне діні жаттарды қаптатып жіберуге көндір деп бұған мықтап тапсырған. Бұған мұның өзі мен халқының арасына, құдайының арасына от тастап бірі мен бірін атастырып қой деп үйреткен, – соны істесе, бұлардың Адонайы мұны күнәдан құтқарады. Бұл да, әкесі, де, діндар қалпелері де – бәрі де қаскүнемдікпен бірігіп алған. Мұндай жиренішті, лас нәрсені істе деп бұған қолқа салуға әлі ешкімның батылы барып көрген жоқ.

	Мұны ақымақтың ақымағы етіп алдап соқпақшы. Қыздарының махаббатын қызықтап, ойнап-күлгені үшін, жанын да Ібіліске сатсын дейді. Бірақ бұл ондай алдамшылардың қармағына оңайлықпен қармағына түспейді, алдаусыратуларына жол бермейді, айла-шарығына көнбейді, бұл ондай адам емес.

	Боқтап жіберейін деп бір тұрды да, өзін-өзі әрең деп тоқтатты. Оның орнына бұзақы грандтарына әмір беріп тұрғандай, саңқылдап, әр сөзін нығарлап латын тілінде сөйледі, өңі бұзылып кетіпті.

	– Мемлекеттік мәселені мен Галианада шешпеймін. Мемлекеттік мәселені мен сенімен шешпеймін.

	Сөйтті де теріс айналып кетіп қалды.

	Түнде ол Ракельдің қасына келмек болғанында, Ракель оған еврейлердің ғұрпы бойынша, осынау тәубаға келетін күндер әйел жалғыз жатуға тиісті дегенді айтты. Сол-ақ екен Альфонсо ашу– ызадан бұлқан-талқан болды да қалды. Солай ма, ақылсыз діни нанымдарымен бұл есептесуі керек пе екен? Әлде осындай қулық– сұмдықпен өзінің еврейлеріне керекті указды шығартып аламын деп ойлай ма. Солар үшін екен ғой мұның тілегін қабыл алмай жатқаны?

	Құтырынып алаулап тұрған көзін өңменінен өткізе қадап, ақырын дауыспен ызғарлана сөйледі.

	– Батылың барып, сен маған шарт қоймақшысың ба? Солай ма? Мен сенің жексұрын еврейлеріңді еліме жіберуім керек те, соның ақысына сен мені бүгін төсегіңе жібересің ғой, солай ма? Мен оныңа төзбеймін! Бұл үйдің иесі менмін, елдің де иесі мен!

	Ракель сұрғылт тартқан көгілдер көзін бажырайта ашып, қадала қарап қалыпты, көзінде қорыққандықтын белгісі жоқ, жалына, жазғыра қарап үркіп тұр. Онысы Альфонсоны тіпті жындандырып жіберді. Альфонсо оны тарпа бас салып, төсектің үстіне лақтырып тастады да жаумен жағаласқандай қос қолдап ұстай алды. Алқына дем алып қыз қарсыласты. Ол оны төсекке қайта лақтырды, ентіккен қалпы бұлтартпай ұстап, үстіндегі киімін айырып-айырып тастады, сөйтті де үн қатпастан ызаға толы тұрпайылықпен мақсатына жетті, бірақ ләззат алған жоқ.

	Сол түні Ракель Галианадан кетіп қалды. Кастильо Ибн Эзраға кетті.

	Ракель мен оның асыраушы анасы Саад екеуі кетіп бара жатқанын Альфонсо білді. Толедо тұрған тастақты биік төбеге қарай өрмелеген жол онша ұзақ болмағанымен, қараңғыда қауіпсіз емес еді, Альфонсо екі ойлы боп тұрды да, сақтық үшін соңдарынан қарулы жолбасшысы жіберді. Ол жете алмай қайтып келді.

	“Өзіне сол керек, – деп табалады Альфонсо. – Менің жынымды келтірген өзі. Қайта жақсы болды. Тәңірдің қалағаны да осы шығар. Енді маған ештеңе бөгет бола алмайды. Мұсылмандарға қарсы соғыс ашамын. Осыншама уақыт бойы кешеуілдеп масқара болғаныма жалғыз осы қыз кінәлі. Арагонның боз өкпесі есебінен қателесті. Ол жауға соққы беріп жатқанда, менің махаббатты қызықтап үйде отырғанымды періштелер қаламайды”.

	Таңертең, ол тағы бір күн Галианада қалып, рақымшылық көрсетуге ұйғарды. Ракель келе қалғандай болса деген есеп. Ашуының орынды екеніне қарамастан, онымен ренжіспей, дос қалпына айырылысқысы келді.Шаттыққа толы талай тамаша күндерді осында өткізді ғой, сол қызығының бәрін осылай қадірсіз аяқтап кете баруға бола ма екен.

	Бөлмелерді, паркті аралап жүріп, жорта көңілденуге тырысты. Самсон батырды Далила филистимляндарға ұстап бергісі келген. Бірақ бұл Самсон сияқты ақымақ емес, мұның бойындағы күшін ешкім ұрлап әкете алмайды. Қарап тұрса, Галианадағы қызықты өмірі бейне бір құмайт шөлдің сағымы – эспехисмо сияқты екен. Міне, енді самал жел соқты да, алдамшы елесті ыдыратып жіберді, қазір айналысын қоршағанның бәрі табиғи шындық.

	Ол Ракель есіктің маңдайшасына ілгізіп қойған мезузаны көріп, тоқтай қалды. Онысы қымбат металдан жасалған түтік болатын, оның әйнектелген ұңғысында Шаддаи өсиеттерінің жазуы зәрені алып қарауытып көрінді. Ол дінсіздердің осынау балдыр-батпағын жұлып тастағысы келіп бір тұрды да, бөтен Құдайдың қаһарына ұшырап қаламын ба деп сескенді, сөйтті де, әйнегін жұдырықпен бір қойып күлпәршасын шығарды. Әйнектің сынығы қолын тіліп кетті де, қан саулап қоя берді. Сүртіп тастап еді, бірақ қан тоқтамады; ол қан аққан қолына кекесінмен күле қарады. Мені мұнда жатып нәуетек нәзік болып кетті дегендердің бәрі түгел көрсін. Жоқ, бұл енді атой салып соғысқа шығады. Өзінің атақты Fulmen Dei семсерімен жауды қырып, жойып талқанын шығарды. Құдай жолында ерлермен ерлерше шайқасқан ұрыс үстінде бұл осынау жат ниеттен жанын аршиды, қанын күнәдан, күдік-күмәннан, дінсіздердің еңсені басып әлсіреткен әсерінен тазартады.

	– Уа, жарқыным тезірек орындалуы ықтимал, – деді ол Белардо бағбанға әдейі көңілдене сөйлеп. – Атаңның жалпақ ақ жағалы былғары шолақ тоны мен телпегін шығарып бер, мен соларды желге қақтыратын сәтті саған тауып берейін.

	Белардо қуанғаннан гөрі, таңырқап қалған сияқтанды.

	– Ұлы мәртебелім, мен саған қолда бардың бәрімен қызмет етуге әзірмін, тіпті атамның ақ жағалы шолақ тоны да жолыңа садаға. Бірақ мұнда да біреу қалып, күрекпен жұмыс істеуі керек қой. Өйткені бау-бақшаңның азып-тозып кеткенін, падишам, сен де қаламайтын шығарсың?

	Бағбанның жалтара жауап бергеніне Альфонсо дағдарып қалды.

	– Мен күні ертең аттанайын деп жатқаным жоқ қой жорыққа, – деп бұрқылдай сөйледі ол Әңгіме рабби Хананның уақыт өлшейтін машинасынан қалған қираған үлкен кеспектердің қасында болғандықтан ол немқұрайды түрмен әмір берді. – Әзірше мынаны көміп тастауың керек, әйтпесе қараңғыда біреу ішіне түсіп кетуі мүмкін.

	Ракель келесі күні де оралмады. Сондықтан Альфонсо Толедоға шауып жөнелді. Король сарайындағылар мұны еврей қызымен жанжалдасып қалды дегенді, сірә, естіген болса керек. Бәрінің де көңілдері көтеріліп қалыпты.

	Бұл енді жұмысқа кірісіп кетті.

	Жағдай еврейдің айтқанындай болыпты да қойыпты. Елдің шаруашылығы өркендеп өскен, Кастилияның қазынасы ақшаға толы. Алайда, Иегуданың айтқаны дұрыс болса керек, халифпен соғысуға ақша әлі де жетіңкіремейтін сияқты. Әйтсе де еврей алдағы уақытта да ондай сылтаумен мойынындағы ізгі борышты атқарудан мұны тежеп қаламын деп ойламасын.Мұның елін сорып, еврейлердің семіруі жетті; тілесе, бұл сонау туысы Филипп Аугустың істегенін істеп, еврейлердің қорланып қалған ақшасын сыпырып алады, сонда халифпен соғысуға жететін алтын табылады.

	– Бүкіл христиан дүниесі соғысып жатқанда, ендігі жерде жатып ішер ерсері egeus ad fornacem болуға дәтім шыдайтын емес, – деп мәлімдеді ол дон Манрикеге. – Мен бәрін де салмақтадым, есептедім, сірә, бастауға болады ғой деп ойлаймын.

	– Сенің есепке жүйрік эскриваноң басқаша ойлайды, – деп қарсылық айтты Манрике.

	– Біздің еврей, – деді асқақ түрмен сөйлеп Альфонсо, – есебін жүргізгенде бір статьяны ескермеген, ол статьяның аты – ар, намыс. Бұл саладан оның білетіні менің Талмудтан білетінімнен артық емес.

	Манрике абыржиын деді.

	– Сайып келгенде, оны қазынаңды билеуге тағайындаған өзінсің, – деді ол. – Демек, оның міндеті сол қазынаны сақтау. Дон Мартиннің азғырғанына ерме, дон Альфонсо, – деп жалына сөйледі. – Әрине, жорық қызықтырады, оның үстіне ол құдай қалаған жорық. Бірақ бір жыл, екі жылға төтеп беретін ақшамыз болмаса, ондай жорық мемлекетті апатқа ұшыратуы ықтимал

	Ибн Эзраның пікіріне Альфонсоның іші сенбей жүрген. Мұның ізгі соғысты бастауына жол бермеу үшін қаншама желеу іздеп тұрады. Өйткені ол тек бейбітшілік уақытында ғана еврейлерін Кастилияға кіргізіп ала алады. Мұндай озбырлық сонау Ибн Эзраның басына да келмес еді, әттең, корольдің өзінің күнәлі махаббаты соған жол беріп отыр. Сондықтан да ол неліктен сезіктенетінін кәрі досы Манрикеге айтуға ұялып, оның орнына:

	– Сендер мұнда көлбақаша бақылдай бересіңдер, – деп бұрқылдады. – Бүкіл христиан дүниесі алдында масқара болатын кім? Оны мен ғана білемін.

	– Онда Арагонмен келіссөз жүргіз, – деп жәбірленіп қалған Манрике ысқаяқ үнмен ақыл қосты. – Дон Педромен келіс, адл одақ құр.

	Король ренжіді де, ақылшы досын қоя беруге асықты. Бұл қашан да осы бір бөгетке тіределі де тұрады. Әрине, Манрике дұрыс айтады, Арагонмен қатынасты жасартқаннан кейін ғана соғысты бастауға болады. Барлық мәселенің басын ашып анықтап, онымен одақ құру керек. Оны істей алатын адам бұл дүниеде біреу-ақ, ол – донья Леонор.

	Несі бар, онда бұл Бургосқа барады.

	Леонормен көріспегелі не заман? Көп уақыт өтіпті-ау. Леонор бұған сыпайы түрде қысқа ғана хаттар жазып тұрды. Бұл оған көп кешігіп барып ғана сыпайы жауап қайтарды. Екеуі кездескенде өздерін қалай ұстайтындығын көз алдына айқын елестетті. Бұл жорта көңілді боп көрінуге тырысады, ал ол зорланып қана күлімсіреп сыпайыгершілік көрсетеді. Сөйтіп мұнысы қуанышқа бөлейтін кездесу болмайды.

	Бұл оған басынан өткен оқиғаны түсіндіріп көреді. Ойда жоқта таудай толқын өзіңді тұңғиық тереңіне көміп жіберіп, лезде бетіне қайта шығарып, қайта батырып, қайта шығарғаны қандай үрейлі, қандай тамаша екенін басқа адамға түсіндіре алатындай сөзді қайдан табарсың?

	Родригомен сөйлескенде бұл Ракельді сүюге де, махабатты қызықтауға праволы екенін өктемдікпен қасарыса қорғаған, сонда Құдай жолын қатты ұстаған канониктің өзі де мұның жағдайын түсініп еді. Бірақ ұстамды, тіл алғыш, шын мәнісінде бекзат әйел Леонор түсіне алмайды. Оның алдында бұл сөз тауып сөйлей алмай қалады, айтқанының бәрі ақылсыз баланың қайткенде де ақталуға тырысқан былдырағы болады да шығады. Өмірінде көрген ең ауыр қорлығы осы болуға тиіс.

	Бұл жалғанда ешкімнің алдында осылайша қорлануға корольдің қақысы жоқ, жарық дүниеде корольдің ондай қорлануына тұратын да ештеңе жоқ.

	Жоқ деу бекер. Бар, қандай қорлық болса да көтеруіңе де, оның үстіне тамұқтың азабын мәңгі тартуына да тұратын ләззат рақаты бар.

	Бірден көз алдына күнәлі жұлдызы жарқырап Галиана елестеді. Ол Ракельді құшақтап кеудесіне басқанын, оның нәзік денесінің жылы лебін, қан тамырларының зырқылдап, жүрегінің лүпілдеп соғып тұрғанын тағы да сезінгендей болады. Бұл оның шашының арасына саусағын жүгіртіп сипалай бастайды, ол бұған күлім қағып: “Тиме, Альфонсо, ауырады Альфонсо”, – дейді “Альфонсо” дегенді еркелі, ерекше үнмен, сеніммен тап ондай етіп басқа кім айта алады? Сол бір сөзді айтқанның өзінде біресе күлдіреді, біресе тебіреніп жіберді. Көгершіннің қанаты түстес көгілдір көзін де көріп тұрғандай болады, міне, оның жанары бұлдырап, кірпігі жабылып барады, әне қайта ашылды.

	Оның есіне арабтың бір өлеңі түсті, Ракель оқып берген:

	“Үстіме жауған жебенің зулағанын талай естідім, селт етіп бірақ көргем жоқ; ғашығымның көйлегі судыр еткенін естісем, діріл қағып қоя береді жүрегім. Дүбір салып шабуылдап келе жатқан жаудың кернейлеткен үнін талай естідім, абыржып бірақ көргем жоқ; ғашығымның дауысын ғана естісем, бүкіл денем күйіп, жанып өртенем”.

	Сонда ол бұл өлеңге риза болмай қалған; ерсеріге осынша өзеуреп құлдық ұру лайық емес сияқты көрінген. Бірақ өлеңнің тұрған бойы ақиқат шындық, нәзік сезімге толы екен, тап Інжілдің өзіндей ақиқат. Ракель есіне түссе болды, мұның да денесі күйіп, жанып қоя береді. Ракельді тастап кете барамын деп қалай ойлаған, өмірінің күнәкар да қызықты мағынасы сияқтанған Ракелін қалай тастап кетпекші?

	Сірә, Ракельді бұл қайтарып алуға тиіс, онымен қайта табысу керек. Табысудың бір ғана жолы бар. Ол ауыр дем алды. Амал жоқ. Басқа жол таба алмайсың.

	Ол Иегудаға кісі жіберді.

	Дон Иегуда қорқақ емес еді, бірақ түнделетіп бейуақта Ракель үйге келгенде, оның ренішті абыржыған түрін көріп, ол шошып кетті.

	– Ол мені әбден қорлады, ешбір әйелді ешкім ондай масқаралап, қорлап көрген жоқ шығар, – деді ол әкесіне.

	Иегуда не болғанын білгісі келіп шыдамсыздана берді. Бірақ өзін-өзі тоқтатты, сұрамады. Ол Мұсаны оятып, адамның өрекпігенін, шошынғанын басатын күшті дәрі дайындап беруін өтінді. Сөйтті де:

	– Жат, ұйықта, қызым, ертең сап-сау құлан таза түрегелесің, – деді.

	Оңаша қалғаннан кейін ол не болды екен дегенді ойлап, мазасызданды. Сірә, франк еврейлерін паналатуды өтінген шығар. Сонау адам ашу үстінде біреуді жер-жебіріне жетіп масқаралауға келгенде алдына жан салмайтын қатыгез қыршаңқы екенін Иегуда біледі. Ракель сондайына шыдамай қашып кеткен болды, ал анау өте кекшіл, енді ол қыздың кегін бұдан алады, барлық еврейлерден алады. Ракель де, бұл өзі де осынау құрбандыққа бастарын бекер шалған екен.

	Ол сабыр сақтап саябырлауға тырысты, сонда да ұйықтай алмады. Барлық еңбекті босқа жіберуге болмайды, үміт күтетіндей бір саңылау, жол іздеу керек. Не істесем екен дегенді ойлаумен басы қатты.

	Осынау христиан королі ар, намыс дегенді көп айтады. Бірақ өз басының қадір-қасиетін таза сақтауды біле бермейді. Бір емес, екі рет балағаттап масқаралап шығарды да, артынан мұның керек екенін түсініп, бәрін жуып-шаюға асықты. Ракельді ол сүйді, онсыз отыра алмайды, оның алдында да кінәсін жуып-шаюға тырысады, жік-жапар боп жалынып қайтып келуін өтінеді.

	Тишри айының бесі күнгі таң атты. Иегуданың анты бойынша мойынына алған міндетті орындауына үш аптадан аз уақыт қалды. Алғаш рет ұйқысыз өткізген бүгінгі түннен кейін ол әлі де талай ұйқысыз түндерді бастан кешетінін, әлі де талай шыңырауға құлап, жылт еткен үміттің етегінен ұстап, айла тәсілге жармасып өрмелеп шығуға тырмысатынын сезгендей болды. Ал сенің жайың қалай, қандай болмақ, Ракель? Бозарып өңің қашып, үн-түнсіз жүресің де қоясың, сарғайып хабар күтесің. Қамыңды ойлап торыққан әкеңнің сүйіспеншілікке толы көзқарасын аңғарасың, бірақ ол сенің жаныңды жылытпайды, жүрегіңді жұбатпайды. Асыраушы анаңның жыламсырап налығанын естисің, айтқан ақылының бірі де құлағыңа кірмейді, әттең шіркін, ол берген бойтұмар бибі Фатима пірімнің алақаны десе де жәрдемдесуге жарамады-ау. Сен жан-тәнің балқып араласып кеткен ыстық шақтағы оның кескін– кейпін, түр-тұлғасын, қимыл-әрекетін – барлық жақсы сипатын көз алдыңа елестетесің. Бірақ артынша саған оның басқа бір түр– тұрпаты елестейді, ондайда сен өңі бұзылып өңмеңдеген нәпсі– құмар зорлықшылдың кекті жүзін көресің. Альфонсо жан-тәнімен берілген ерсеріліктің сиқы осы екен ғой! Алайда, соның бәріне қарамастан сен оны сағынып жүрсің, шақыра қалғандай болса, сөз жоқ, барасың, жүгіріп тұрып барасың, оны өзің білесің.

	Күндер өте берді. Дон Альфонсо Толедода жатқан, бірақ не Иегуданы, не оны шақыртпады. Тек дон Манрике ғана мемлекеттік жұмыстың қажетімен келіп, кетіп жүрді.

	Еврейлердің ең ізгі деп есептейтін мейрамы, арылу күні – йом кипур келді, Иегуда ішке түйгені қатпар-қатпар боп жататын сан қырлы Иегуда, бұл күні адам танымастай болып өзгеріп қалыпты. Ол атаққұмарлыққа саятын ұсақ, күйкі пиғылдан арылып, “биік мақсат” үшін жаралдым дейтіні мансапқорлықтан туғанын мойындады, Құдай алдында күнәкармын деп қатты күйзеліп, бір бейшара сорлы жанға айналды. Бұрын қаншалықты асқақ биік болса, қазір соншалықты кішірейіп аласарып қалды. Ол өз кеудесін өзі жұдырықтап, ұяттан өлердей боп құдайға жалбарына берді.

	– Уа, құдай, кекеңдеп асқақтап кеткен басым күнәкар, менсінбей өктемси қараған көзім күнәкар, тәкапарлыққа толған жүрегім күнәкар. Бәрін де мойындаймын, өкінемін. Есіркей гөр мені өзің, күнәмді жууға мұрсат бер.

	Қазір ол Құдай тағала қандай жаза жіберсе де, соны санасымен ғана емес, бүкіл жан-тәнімен қабыл алуға әзір еді.

	Екі күн өткеннен кейін король шақырып жатыр дегенде ол ештеңеден үміттенген де жоқ, ештеңеден қорыққан да жоқ. Король сарайына келе жатып: жақсылық па, жамандық па, әйтеуір ақыры қайырлы болсын деп қайталай берді ішінен, шын тілегі де сол еді.

	Альфонсо тым тәкаппар көрінді, алайда, сәл қысылғандай түрі бар. Ол ұсақ-түйек жайтты көбірек сөз қылып кетті де, Аренас ұрпағы барондарының қырсығын, оған өзінің бұдан былай шыдап отыра алмайтынын, оларға берілген мерзімді Иегуда екі есе қысқартуға тиісті екенін, сол уақыттың ішінде салықты төлемесе, арадағы даулы қыстақты өзінің күшпен қаратып алатынын айтты.

	– Ұлы мәртебелім, бұйрығыңды бұлжытпай орындаймын, – деп иіліп жауап қатты Иегуда.

	Альфонсо екі қолын айқастыра қарағұсының астына төсеп, жорық төсегіне шалқасынан жата кетті де:

	– Соғысты бастау туралы жоспарымның жайы қалай? – деп сұрады. – Сен әлі жеткілікті ақша жинап болған жоқсың ба?

	– Арагонмен келіс, падишам, содан кейін бастай беруіңе болады, – деп өз ісіне мығым кісінің ыңғайын көрсетіп жауап берді Иегуда.

	– Бір айтқаныңды айта бересің, – деп бұрқылдады Альфонсо, сөйтті де басын көтере беріп тосыннан: – Әлгі маған салмағын салғың келетін еврейлеріңнен не хабар бар? – деп сұрады. – Шамаң келгенше шындықты айт, олардың бауырласымын деме, менің ақылшым болып айт. Ізгі соғыс жүріп жатқанда мыңдаған қайыршы еврейді елге кіргізіп мына корольдің не қылғаны деп қол астымдағы халық мені сөкпей ме?

	Қасірет тартып, амалсыз көнбістік көрсетіп тұрған Иегуда лезде шаттанып шалқып кетті.

	– Ондайды ешкім айтпайтын болады, падишам, – деп әрі сыпайы, әрі басқадан артықшылығын сезінетін, өзіне мығым сенетін бұрынғы Иегуда қалпына қайта көшіп жауап қатты. – Қайыршыларды еліне кіргізіп ал деп саған өтініш жасауға менің батылым бармас еді. Қайта керісінше, шекарадан ең кем дегенде, айталық, төрт алтын мараведиі бар босқынды ғана өткізу керек деп құлдық ұрып ұсыныс жасайын деп едім. Сонда жаңадан қоныстанушылар мүсәпір кедейлер емес, сауда-саттықты, қолөнерін жақсы білетін пайдалы адамдар болып шығады, едәуір салық төлеп, қазынамызды байытады.

	Альфонсоның күткені де осындай иландыратын сөз еді, сондықтан да ол:

	– Қалай деп ойлайсың, мұны менің грандтарым, менің халқым түсінер ме екен? – деп сұрады.

	– Грандтарға білмеймін, халыққа түсіндіруге болады. Қол астындағы Кастилия халқы көп қаржының келіп қосылғанын сезінеді, тұрмыс жағдайы жақсара түседі, – деп жауап берді Иегуда.

	Король сақылдап күліп жіберді.

	– Сен әдеттегіңше асырып айтасың, оныңа менің де бойым үйреніп кетіпті, – деді ол, сөйтті де әншейін ғана: – Онда указды дайындат, – деді. Иегуда қолы жерге жеткенше иіліп тәжім етті.

	Ол белін қайта жазғанда, король тағы да сөз қосты.

	– Қағаздарыңды маған Галианаға жібер. Мен бүгін сол жаққа қайтамын. Қызыңа айта бар, указға қол қойғанда қасымда болғаны өте сүйкімді болар еді.

	Алты мың франк еврейін қоныстандыруға корольдің келісім бергенін Иегуда ант еткен мерзімінің аяқталуына бес күн қалғанда Эфраим парнасқа хабарлады.

	– Сонымен маған қарғыс жариялау ауыртпалығынан сені құтқаратын болдым, – деді ол мақтаныш пен қайырымдылық көрсетіп, қулана сөйлеп. – Бірақ франк еврейлеріне арналған он екі мараведиді төлеуден сені құтқара алмаймын. – Сөйтті де кең пейілдік көрсете сөйлеп: – Оның есесіне аналардың біздің елге келіп орналасуында сенің үлкен еңбегің бар деп есептелетін болады. Сен маған көмектесуге келісім бермегініңде, мен мұны істей алмайтын едім, – деп қосты.

	Дон Эфраим еріні бозарып, қуанышты хабарды естігенде оқитын батаны күбірлеп айта бастады.

	– Шүкірлік саған Адонай, Құдайым жалғыз өзіңсің, тұрған бойың игілік, бізге де бердің игілік!

	Ендігі жерде Иегуда да салтанатты қуанышын ақтарды.

	– Naphntle еlоһіm niphtalti – Құдайдың жеңісі – менің жеңісім! – деп шаттанып саңқ етті.

	Ол жүзі нұрланып, қуанышы қойынына сыймай, лепіріп жүрді. Осыдан екі апта бұрын дәрменсіздігіне қынжылып, еңсесі түсіп езіліп кеткен адам бұл емес сияқты. Қазіргі асқақтығында шек жоқ. Ешуақытта қолына ұстап тұра алмайтын елді жаулап аламын деп ізгісымақ соғысын жүргізіп жатқан пұтқа табынушы ақымақтарды мазақтаған күлкі кеудесін кернеді. Шын мәнісінде ізгі соғысты, нағыз Құдай қолдайтын соғысты жүргізіп жатқан жалғыз Иегуданың өзі ғана. Аналар ажал сеуіп қырып, жойып, дүниені қиратып жатқанда, бұл тірі қалған алты мың адамды бейбітшілік құшағына әкеліп орналастырады. Ол ой көзімен олардың жүйрік миы, шебер қолы қалай жұмыс істеп жатқанын, шеберхана ашып, жүзім өсіріп, қажетті бұйымдарды жасап, айырбасқа салып жатқандарын көргендей болады.

	Ол өзінің салтанатты қуанышын адал досы Мұсамен бірге отырып мерекеледі. Дәмді тағам, жақсы шарапты қадірлей білетін досын Дунун мерекесінің құрметіне әзірленген дастарханда бірге болуға шақырған. Бүкіл мұсылман дүниесі пір тұтатын ағайынды Дунун әулиелерге арналған мейрам болатын. Ол Мұсаның алдында қуанышын жасырмай шалқып сөйлеп отырды. Шынында да, өзі Құдайдың сүйген құлы болса керек. Кейде Құдай бұған бақытсыздық жіберсе, басына қонған бақытты жақсырақ сезінсін деп қана жібереді.

	– Білемін, білемін, – деп қалжыңдай күліп қуаттады Мұса. – Сен Давид патшаның ұрпағысың ғой, Құдай сені алақанына салып, тіршіліктің дүлей дауылына соқтырмай алып өтеді. Сондықтан саған ақылдың да керегі жоқ, жасайтыныңды жаса, қирататыныңды қирата бер, сөйтіп айызыңды қандыр, өзің мейлінше жек көретін тура анау ерсерілердің істегенін істе. Көкейіңде сен олардың кім екенін білесің ал іске келгенде солардың: “Қол қусырып босқа отырмасаң болды, әйтеуір бірдеңе істе ештеңе істемегеннен гөрі керегі жоқтың өзін істеген абзал” дейтін негізгі қағидасын ұстайсын.

	Екеуі тамаша бал шарапты ішіп отыр, Иегуда досын ажуалап қояды.

	– Әрине, ақылгөй ғұлама қандай жағдайда болса да байсалдылығын сақтайтыны рас, ол өлтірем десең де, біреуді салып қалуға баспайды. Сенің да тап солай істейтініңе мен кепіл. Егер мен болмасам, сен кем дегенде ендігі үш рет қаза табатын едің, сөйтіп Роно жағалауынан келген мына шараптан құр қалған болар едің.

	Екеуі шараптарын ішіп салды.

	– Сонау Ибн Омар, – деп сөз бастады Мұса, – саған басқа бір мемлекетпен қолма-қол шарт жасасуды немесе бүкіл бір сауда флотын қиыр теңізге жөнелтуді талап етіп, ең болмаса бүгін мазаламайтын шығар деп қуанып отырмын. Сенімен рахаттанып әңгімелесіп отыратын уақыт сирек кездеседі, қолың тимейді. Сен қашанда тыныштықты, бейбіт өмірді мадақтайсың, бірақ өзің соның қызығын көрмейсің.

	– Мен соны қызықтауды қойып аласұрмасам, басқалардың үлесіне жақсылық тимес еді, – деп жауап қатты Иегуда.

	Момақан жүзі күлімдеп Мұса досының бетіне сынай қарады.

	– Шабысың тым қатты, Иегуда достым, – деді ол, – дамыл алуды білмейсің. Шапқаныңда жан дүниең өзіңе ілесе алмай бара жатыр ма деп қорқамын. Шынында сен көздеген нысанаңа талмай жеттің, бірақ кей-кейде алқынып шаба алмай қалған кездерің де болғанын ұмытпа. – Сәл кідіріп барып ойын қайта жалғастырды. – Біз өмір жолымен алшаң басып өз еркімізбен келе жатқанымыз жоқ, бізді өмір жолы өзі жетектеп әкеле жатыр. Осыны жұрттың көбі түсінбейді. Мен мұны баяғыдан білемін: мен ойын үстінде текше сүйекті тастап отыратын қол емеспін, сол қолдағы текше сүйектің бірі ғанамын. Осының байыбына еш уақытта бармайсың-ау деп қорқамын. Мен сені дәл сол үшін жақсы көремін, дос көремін.

	Олар осылайша әңгімелесіп, ішіп, жеп ұзақ отырды. Содан кейін Иегуда алғызған биші қыздардың өнерін тамашалады.

	Келесі аптада Мұса досының сөздері есіне түскенде, Иегуда мерейінің үстемдігін іштей сезініп күліп қана қойды. Барлық шаруасының реті келіп, ойдағыдай жүріп жатты. Мұның әмірі бойынша сонау қиырдағы Шығыстан тауар әкеле жатқан үлкен– үлкен екі кеме керуені жолдағы соғыс пен теңіздің апатынан аман өтіп, берідегі сенімді айлаққа жетіпті.

	Ізгі соғыс қызу жүріп жатқанның өзінде Саладдин сұлтанның жергілікті әкімдерімен айла, қулыққа толы ұтымды келісім– шарт жасалды, ол Иегудаға да, Кастилия корольдігіне де өте пайдалы. Сонау бір кезде қираған фонтанның тас баспалдағында отырып ой жіберген арманы Толедоның өмірінде біртіндеп орындалып келе жатқанына Иегуда таңырқап, жаңа ғана илана бастады. Көкірегін мақтаныш сезімі кернеді.

	Ол меншікті гербтің суретін жасатып, оны корольдің бекітіп беруін өтінді. Ортасына Иегова храмының жеті тармақты шырағданы – менораның суреті салынып, айналасына еврей әріптерімен Иегуданың аты-жөні, лауазымы жазылыпты. Ол осы герб бейнеленген мөр жасатып алды да, оны Ұлы Кітапта айтылатын бабаларының салты бойынша, мойынына асып қойды.

	Альхама Саладдин ондығын мол төледі. Иегуда да одан өзіне тиісті процентін мол қылып алып отырды. Одан түскен ақшаны ол бұдан былай өзінде қалдырмауға ұйғарды. Сол кезде бір мәлім болған жайт – қуғынға ұшыраған Париж еврейлері Тораның бір данасын сақтап қалыпты, ол Моисейдің бес кітабының ең көне көшірмелерінің бір нұсқасы болып есептелетін көрінеді. Оны сефер хилла деп атайды. Сол кітапты Иегуда үш мың мараведиге сатып алды: осыншама көп ақшаны тап осылай ретін тауып босқындарға сыйға тарту басқа ешкімнің қолынан келмейтін еді.

	Міне, енді ол Мұса екеуі Құдай сөзін, еврей халқының асқан биік туындысын ұрпақтан-ұрпаққа жеткізіп келе жатқан сынғақ пергаментке үңіліп отыр.

	Олар ғажайып кітапқа қолдарын ептеп қана тигізіп, мейлінше қадір тұтып ынтыға қарайды.

	Иегуда бұл кітапты альхамаға сыйлағысы келген, бірақ Толедо синагогасының түрі алғашқы күннен бастап-ақ мұны қынжылтып келе жатқаны есіне түсті. Жоқ, бұл әуелі мынадай тамаша кітап сақталатындай орын жасайды, мынадай баға жетпес қолжазбаға лайық, Израиль халқына лайық көне заманнан келе жатқан Толедо альхамасына лайық, мұның өзіне – Иегуда Ибн Эзраға лайық храм салғызады.

	– Сөйту арқылы архиепископтың, сонау барондардың өшпенді– лігін қоздыра түсемін деп ойламайсың ба? – деп сақтық айтты Мұса.

	Иегуда онысын елемей, күлімсірей қарады.

	– Мен Израильдің құдайына арнап, соған лайықты үй салғызамын, – деді ол

	Мұса бұрынғысынша жылы сөйлеп, бірақ әдеттегісінен әлде– қайда табанды түрде оны жөнге көшіруге тырысты.

	– Иегуда, достым, әбзеліне жалтырауықты көп тағып, аттың жүгін ауырлата берме. Байқа, ақырында тоқымыңды арқалап жаяу қалып жүрме.

	Иегуда оны достық көңілімен арқасынан қақты да, өжеттікке басып өз жөнімен кете барды.





ТӨРТІНШІ ТАРАУ




	Альфонсо махаббаттың қызығына түсіпті деген лақап құлағына тигенде Бургоста жатқан донья Леонор алғашқыда онша мән берген жоқ. Еврей қызымен оңаша Галианада апталап тұрып жатқанын білгенде де ол оның мұнысы аз күнге әуестенушілік деп өзін-өзі сендіруге тырысты. Бұлар отасқан он бес жылдың ішінде оқта-текте Альфонсоның суық жүріске салынып кететін кездері болған. Бірақ онысынан тез айығып, кінәлі болған баладай өз-өзінен қысылып қайтып келіп тұратын. Ол шынымен біреуге ғашық болып қалды, оның үстіне ғашығы сонау еврей қызы екен деген ой тіпті басына сыймай қойды. Қызды алғаш көргенде Альфонсо оған мүлде назар аударған жоқ болатын, қайта Леонордың өзі мына қызға сыпайыгершілік көрсетіп бірер ауыз жылы сөз айт деп өтінген. Оның бәрін былай қойғанда анау еврей қызы, кердеңдеген батыл, әрі киінген түрі де мүлде өзгеше, мұның бәрі Альфонсоны тек үркіте түссе керек еді.

	Жоқ, донья Леонор қызғанған жоқ. Шешесінің басынан өткен өмір оны сақтандырып ызбарланып тұрғандай болды. Шешесі Аквитаниялық Алиенора шектен шыққан қызғаншақтығымен күйеуі – ағылшын королі Генрихті азапқа салған, сондықтан соңғы жылдардың бәрінде күйеуі оны тас қамауда ұстап отыр. Жоқ, Леонор шешесінің қателігін қайталамайды. Өткендегілері сияқты, Альфонсоның мына еврей қызына деген ынтығы да лезде-ақ басылатын болар.

	Ай өтті, апта өтті, Альфонсоның әлгі донья Ракельге деген ғашықтығы әлі басылатын емес. Кенет алдамшы үміт үзіліп, тоқтау салуға ақылдың да шамасы келмей бара жатты. Франк ерсерілері мен әнші, ақын-труверлері толғайтын әашықтық жырлары мен Труадан сіңлісі жіберіп тұратын өлеңмен жазылған қызықты романдардың оқиғасын Леонор ойдан шығарылған әншейін нәрсе деп қарайтын. Кейде ол өзін Джиневра, Изольда сияқты әйел затындағы ақылы дария асыл жандардың бірімін деп санайтын, дәл сол жарлары үшін Ланселот, Тристан тәрізді тамаша ерсерілер жанын қиған. Міне, сол өлеңшісымақтардың сандырақтаған шатпағы ойдан шығарылған өтірігі емес, мұның өміріне тікелей қатысы бар шындыққа айналды. Мұның жұбайы, мұның ерсерісі, мұның сүйіктісі, мұның Альфонсосының тап болғаны – өмірдің жан түршігерлік ащы шындығы!

	Оның Альфонсоға деген ашу-ызасы қайнап кетті; шын көңілден сүйгені үшін, білікті бикешке лайық көңілді де байсалды мінезі үшін, мұрагер – инфант тауып бергені үшін қайтарған жақсылығы осы болғаны да. Еврейдің сонау салдаман қызына деген шексіз өшпенділік сезімі бойын биледі; шіркеу некесін қиып, он бес жыл бірге отасқан жұбайын сол салдақы зымияндықпен арбап, басын айналдырып алып отыр.

	Алайда, шешесіне ұқсап ұстамдылықтан айырылып, шектен шығып кетуге болмайды. Бәрін де ақылмен істген жөн, корольдіктегі ең ақылды адаммен, қара басып сорына өзі шақыртып алған Ибн Эзрамен айқасатындығын ұмытпауы керек.

	Ол шыныңда да, бәрін ақылға жеңгізді. Ашу-ызасын сыртқа шығармады. өсек-аяңға құлақ аспады. Тіпті ең жақын адамдардың алдында да бәрін бекерге шығаруға тырысты. Бірде Бургостың архиепископы келді, адал дос, тілектес адам болатын, ол қатты күйзеліп жаманат хабарды айта бастады. Сонда Леонор лезде түсін суытып асқақ түрмен сезіктенгендей сұстана бетіне қарап еді, діндар қарияның үні бірден өшті.

	Жоқ, донья Леонор Галиана туралы ештенені білгісі келмейді, Альфонсоға қарсы, оның ақшасына қарсы ешбір әрекет істеуге бармайды, ешкімге мұның шаққан да емес. Ол бір-ақ нәрсеңі істейді – бұған дейінгі ұстаған саясатын шұғыл өзгертеді. Сарай төңірегіндегі ұлықтарды қайран қалдырып, ойда жоқта ол Кастилияның бейтараптық сақтап қарап отырғаны Құдай жолына жат, әрі ақылға қонбайтын қылық деп мәлімдейді, Ізгі соғысқа қатысуға қазір мемлекеттің ақшасы жететіндігін жұрттың бәрі көріп отыр. Сондықтан енді жорыққа аттанатын уақыт жетті.

	Альфонсо жорыққа шықса болды, албастының арбаған сиқыры түтіндей тарқап жүре береді, мұны бұл жақсы біледі.

	Сондықтан бұл оны жорыққа шығатындай етеді. Арагонмен одақ жасаттырады. Ақылды да кекті күлкі ізі ерніне ойнап шыға келді. Альфонсоның есуас жел өкпелігін тілге тиек етіп, пайдаланып қалудың да реті келіп тұрған сияқты; дон Педроны жұмсарту үшін Альфонсо бір шақта осылай есінен айырылып есеңгіреп, не істегенін аңдамай қалады дегенге оны иландыруға болады; анау жолы дон Педроның намысына тиетін қылық көрсеткен себебі де сол, сондықтан оны ұмытып, кешіру керек.

	Ол достық көңіл білдіріп дон Педроға хат жолдады, оны Бургоста көргісі келетінін білікті бикешке лайықты ізеттіліктен аттамай, жылы сөздермен жеткізді. Хатты өзінің досы, Бургос архиепископының хатшысы дон Луис жеткізіп беруге тиіс болды.

	Дон Альфонсо ғашықтықтың қызығына түсіпті дегенді естігенде жас король қайран қалды. Өшігіп жүргендігіне қарамастан ол әлі де Альфонсоны ерсерліктің үздік тұлғасы деп есептейтін, Кастилия королінің бұрқ етіп жалын атқан махаббаты оның ерсерілік қасиетінің айғағы сияқтанды. Сүйген жары үшін бәрін де құрбан еткен Тристан мен Ланселот сияқты Альфонсо да жалын атып ғашық болған адамның жолына ерсерінің де, корольдің де намысын басы бүтін қиып отыр. Сонда оның сүйгені еврей қызы болғандықтан бұл оқиғада ерекше бір құпия сыр жатқандай көрінді. Христиан ерсерілерінің Шығыста мұсылман әйелдеріне ғашық болғаны жайында сыры тұйық шытырман оқиғаларды баяндайтын қиял-ғажайыпқа толы аңыз, әңгімелер көп болатын. Патша тағында отырған туысы христиан дінінен безіп, Ібіліс шайтанға жанын сатып кеткенін ойлағанда дон Педроның жаны түршікті, сөйте тұра оның осыншама өжеттігіне масаттанып, масайрап та қалды.

	Донья Леонордың хатын оқығанда оның бойын осындай қым– қиғаш сезім биледі. Ол сол бір парасатты әйелдің дауысын естіп, ой көзімен оның жарқын жүзін көріп отырғандай болды, Ібілістің соңына ерген айнымалы ауруы бар, Альфонсомен некесі қиылып байланып отырған сонау тамаша әйелді шын көңілден есіркеді. Осындай салауатты әйелдің басына ауыртпалық түскен екен, енді мұның міндеті – оған көмектесу.

	Оның үстіне бұл да крес жорығы басталғаннан бері босқа қарап отырғанына қатты қиналатын. Ол мұсылмандар билеген Валенсияға дүрсе қоя бермек болып, қол жиып, тас түйін боп дайындалған, тіпті Валенсияның эмиріне елші де жіберген. Эмир ескі бір шартты бұған көлденең тосып, сол бойынша салық төлеп тұруды өктем түрде бұдан талап етіпті. Эмирден қарым– қатынасты қайтадан қалпына келтіру үшін дон Хосе Ибн Эзра жатпай-тұрмай көп еңбектенуге тиіс болды. Министр сан қилы айла-тәсілдің бірінен соң бірін қолданып алабұртқан асау әміршісіне сол “масқара” бітім шартын бұзғызбауға бар жанын салды.

	Сөйтіп донья Леонордың хаты дон Педроға жақсы әсер етті, бірақ Бургосқа өзі барып, бірінші болып табысуды іздеуге намысы жібермеді. Бургостағылар да оны білді, донья Леонор жіберген құдайшыл, айлакер тапқыр дон Луис хатшы ыңғайлы бір жол тауып берді. Мұндай аласапыран ауыр кезеңде Сантьяго де Компостеллаға барып зиарат етіп қайту христиан монархтарының қайсысына болса да артық емес. Сол ізгі әулиеге бара жатқан жолда дон Педро Бургосқа аялдайтын болса, донья Леонор қуанып қалар еді.

	Педро Бургосқа соқты.

	Донья Леонор өзіне жас корольдің бұрынғысынша шаттанып сүйсіне қарағанына разы болып қалды. Мұның басына түскен бақытсыздық туралы ол ыңғайсыз түрде сөз қозғады. Донья Леонор әдейі түсінбей қалған кісінің сыңайын көрсетті, алайда, халінің ауыр екенін жасырған жоқ. Кастилиямен одақ құрып, испан мемлекеттерінің крес жорығына қатысуына мүмкіндік беру арқылы дон Педро бүкіл христиан дүниесінен сауап алумен қатар, бұған да үлкен жақсылық жасайтындығын донья Леонор оның бетіне қадала қарап отырып айтты. Осылайша ғана дон Педро мұның құдай қосқан қосағын – ұлы король, асқан қолбасшыны жын-перілердің шеңгелінен құтқара алады, сөйтіп оның қайтадан парасатты қалпына келуіне жәрдемін тигізеді. Педро қолындағы биялайын уқалай берді, не айтарын білмей қысылып отыр. Донья Леонор сөзін жалғастыра түсті, намысына тиген адамның алдына бірінші боп келіп, одақ құру жөнінде ұсыныс айту дон Педроға ыңғайсыз екенін түсінетінін айтты. Алайда, дон Педроның көңіліндегі күдігін тарқататындай бір іс істеуге Альфонсоны көндіруге болатын шығар.

	Дон Педро оның қандай екенін сұрады. Донья Леонор бұл сұрауды күткен, жауабын да алдын ала ойластырып қойған. Барон де Кастроға сюзерендік право жүргізуге Арагонның ерікті екенін мойындаудан Альфонсо бас тартпайтын шығар, деп жауап берді донья Леонор, оның үстіне кінәсін жуу қазіргі билік жүргізіп отырған Гутьере да кастроға қаза тапқан ағасының құны деп ірі ақша төлейді. Альфонсо тіпті барон Гутьереге оның Толедодағы кастильосын қайтарып беруге де келісуі ықтимал.

	Донья Леонор мұндай құнды төлеуге Альфонсо амалсыз келіседі деп есептеді, өйткені крес жорығын бастау соған ғана байланысты болып қалады. Егер ол Иегудадан Кастильоны тартып алатын болса, намысқой еврей онысына шыдамайды, сонда альфонсо Ибн Эзра атаулымен ат құйрығын кеседі.

	Дон Педро абыржып қалды. Әрине, мұндай кеңшілік кикілжіңнің көбін басар еді. Ол осынау парасатты әйелдің бұған жалынышпен қарап отырғанын сезінді. Альфонсоны албастының шеңгелінен құтқара алса онысы шын мәнісінде ерсерінің сүйген сұлуына қызмет еткені сияқты болып табылатынын тұспалдап сездіргені жігіттің жүрегіне ұялап қалды. Нәзік, мұңды королеваның қасіретке толы момақандығын көріп ол егіліп, елжіреп кетті. Жігіт оны қолынан сүйді де, ұсыныстарын достық ниетпен ойластыратынын айтты. Айса пайғамбар үшін, донья Леонор үшін соғысқа барудан артық тағдырдан ештеңені тілейтін емес.

	Ракель Галианаға оралғаннан кейінгі әзірде дон Альфонсо оны бұрын-соңды тап қазіргідей сүйіп көрмегендей сезінеді. Қыздың нәзік жүзіне көзі түскен сайын өзінің оған дөрекілік көрсеткеніне ұялады; ол – бір нәзік бикеш, ерсерінің жүрегі сүйген жары, бұл соны масқаралап зорлық жасауға дейін барды. Қайсыбір сәтте өзінің сол жолы зорлықпен тояттағаны есіне түскенде, құштарлық сезімі лапылдап қоя берді. Оны тағы да масқаралап, өктем озбырлыққа басқысы келіп ынтығып тұрды, қыз ынтығын құшағына жабысқан сайын, ол іштей мұқатып масаттана түсті.

	Соның өзінде де қыз өткендегісін бетке басып кінәлайтын бір ауыз сөз айтпағаны үшін бұл өзін оған қарыздар сезінді. Галианаға оралысымен-ақ қыз одан қолын не ғып жаралап алғанын шошына сұрады. Мезузаның әйнегі жырып кеткен қолы әлі жазылмай жүрген. Альфонсо жалтара жауап берді, одан ары қазбалап сұрамағанына риза болды. Қыз рабби Хананның кеспектерін неге көміп тастағанын да сұрамады.

	Шынында, қыз сонау қырсықты оқиғаны ұмытқан жоқ-ты. Бірақ қорыққаны да, қалағаны да басынан өткен. Альфонсо көз алдында тұрғанда оны масқаралаған сияқты көрінбеді, дөрекі озбырлығы сияқты емес тәрізденді. Кейде ол Альфонсоның құшағында жатып, оның сонау сәттегі тағылыққа тән сұсты жүзін қайта көргісі келгендей сезінді.

	Оны өзгертіп, бұзақы ерсеріден байсалды адамға айналдыру жөніндегі үміті жарға соққан толқындай тойтарылып қалып жатты. Алайда, онысына өкінген жоқ; оған ерсері де сүйікті. Мәрмәрдан ойып жасай салғандай ерлікке біткен сүйікті арықша жүзі, жүріс– тұрысындағы үйлесім тапқан шорқақтығы мен әсемдігі мұның жүрегін сүйсіндіруді қойған жоқ.

	Тәураттың басқа кітаптарының бәрінен ол қазір жырдың жырын бәрінен артық көрді, содан алынған өлең жолдарын өзінің бөлмесіне апарып ілгізіп қойды.

	– “Өйткені махабаттың құдыреті бейне ажалдың өзіндей, жебесі оның – найзағай, от лаулаған. Махаббатты сөндіре алмас айдын шалқар көл суы, тұншықтырып өлтіре алмас дарияның толықсып аққан мол суы”.

	Ракель мұны Альфонсоға аударып берді, ол өте зейін қойып тыңдады. Өлеңді қайталап еврей тілінде оқуды өтінді.

	– Жаман емес, құлаққа тіпті өте жақсы естіледі, – деді ол.

	Қыздың аламан жауынгер Альфонсоны да сүйетінін бұл оның араб сауыт-сайман сыйлағанынан білетін. Оны әкесіне, Мұса қарияға жуытқысы келмей қызғанатыны тегін емес, өйткені қыздың ақыл-ойы мұның бойындағы ерлікке, батырлыққа тән жайттерді, шын мәнісіндегі жақсылықтарды теріске шығарып тұруға бейім екенін сезеді. Қыздың алдында ол өзінің қадір– қасиетін түгел ашқысы келіп қызбаланып құлшына сөйледі. Соғысуды пендеге құдай жазған, жауынгерлік даңққа бөлену – ер жігіттің ең биік мұраты. Әрбір жеке адамның да, әр халықтың да барлық жақсы қасиеті сол соғыста көрінеді.

	Әрі-беріден соң еврейде де Самсон мен Гедеон, Давид пен Иуда Маккавей сияқты батырлар болған ғой, Король соғыспай қалай басқарады елді? Корольге адал берілген әріптестер керек, олар одан еңбегінің қайтқанын тілейді, олардың адал қызметін бағалап сыйға тарту үшін корольге жаңа жерлер керек, оны жаудан алмасаң, қайдан аласың? Олжа алсын, иелігіндегі жерін кеңейтсін деп құдай корольді сол үшін қойған. Бірақ бұл өзі шамасын біледі, қайын атасы – ағылшынның королі Генрих сияқты да, немесе Рим– императоры Фридрих сияқты тойымсыз қомағай емес, дүние жүзін түгел жаулап аламын демейді. Пиренейдің арғы жағындағының бұған керегі жоқ. Мұның ие болғысы келетіні жалғыз Испания, бірақ соны түгел ұстап отырғанды тәуір көреді, христиан Испания-сын да, мұсылман Испаниясын да алуы керек.

	Ракельге оның тұрған бойы қатал тағдырдың өзіндей қорқынышты, озбыр да шатақ көрінеді. Франк, готт варвар– ларының осынау ұрпағы бүкіл түбекті бағындырып, жалғыз билеу– ді Құдай өзінің ғана маңдайына жазған деп сеніп, қаһарлы да қатерлі үмітке бой алдырады.

	Альфонсо оған ізгілікті де қасиетті соғыс өнері туралы, соны өзінің жете меңгергендігі туралы әңгімелейді. Бұл өзі әлі Александр да, Цезарь да болмағанымен, бәрі бір қолбасшы болып туғаны анық. Тумысында бірге біткен сезімталдығының арқасында қай уақытта атты әскердің жеңіл қаруланған ұшқыр тобын, қай уақытта ауыр қарулы тобын ұрысқа қосу керегін біліп тұрады. Бір көргеннен-ақ ұрыс даласының бар сипатын тани қояды, жауға тұтқиылдан дүрсе қоя беру үшін тосқауылдап жасырынып тұратын тасаны табуға келгенде, алдына жан салмайды. Ұрыс атаулының бәрінде бірдей жеңіске жетпегені рас, оның себебі мұның бойында қолбасшыға керекті қасиеттердің біреуі жетпейді, ол – шыдамдылық, бұл шыдамайды, зерігіп кетеді.

	Қанды шайқастардың нешеуінде жеңгенін, қанша жауды қиратқанын тыңдаған қыз қашан да оның күтпеген сөзін айтатын болды.

	Мысалы, ол бірде былай деп сұрады:

	– Қане қанша дедің? Жау жағы үш мың, сен жағы екі мың дейсің бе?

	Сұраған түрінде кінәлағандықтың белгісі байқалмайды, тек көңіліне қонбағандықты ғана аңғартқандай болады.

	Немесе қыз кейде тұйықталып үндемей қалады, оны сөйлете алмай қояды. Қайсыбір уақытта бетіне қадала қарап үнсіз тұрып қалады, оның осынау үнсіздігі айғайлап ұрысқаннан жаман жанына батып бәрінен де ауыр тиеді.

	Бірде осылай үндемей қалғанына ызасы келіп, бұрқ ете қалды.

	– Сенің анау ізгі мезузаңның әйнегін сындырған кім екенін білесің бе? Мен сындырдым. Міне, мына қолыммен. Сенің рабби Хананыңның кеспектерін көмгізіп тастаған да мен. Біліп қой соны.

	Қыз жауап қатпады. Альфонсо алқына дем алып орнынан тұрды да, ерсілі-қарсылы жүріп кетті, сөйтті де қайта келіп қыздың қасына отырып, басқа бірдеңені айта бастады. Ілезде сөзін тоқтата салып кешірім сұрауға ыңғайлана беріп еді, Ракель еркелеп, алақанымен оның аузын басты.

	Ракельдің наным-сеніміне байланысты жат дүниенің бәрін мейлінше жек көргенімен, өзінің осы қызға мәңгі бақи табынып бас ала алмай қалғанын Альфонсо іштей жақсы білді. Қиямет қайымдағы тамұқ отына өз жанын өзі душар етті.

	“Et nunc et in saecula saeculorum, amen”, – деп күпірлікке басып күбірлей сөйледі ол. Дозақ отына өз жанын өзі өртететін болды, өйткені Ракельді христиандыққа айналдыра алмайтындығына қазір көзі анық жетті. Кім біледі, соның өзі де жақсы шығар.Бәрібір бұл өзі барып түскен сиқырлы тордың шырмауынан енді шыға алмайды; осыған ашынып күнәкарлығынан таймай барған сайын қасарыса түсті.

	Каноник дон Родриго онымен енді қайтып Галиана жайын сөз қылған жоқ. Құр сөзден ештеңе шықпайтыны білді. Мұндай жағдайда біреудің біреуге айтатын сөзі айтылып болған. Альфонсо өзінің күнәсін корольдің еркіндегі нәрсе, оған ешбір дін иесі тыйым сала алмайды деп есептейтін, алайда, жан ашыр досым деп қарайтын канониктің үнсіз тұнжырап қамығып жүргенін көргенде, ол іштей қатты қиналды, сондықтан оған өзінің қарыздар екендігін, оны жақсы көретіндігін дәлелдейтіндей бір ілтипат көрсеткісі келіп ынтыққан.

	Күндердің күнінде ол архиепископтың талабын ескерместен, Испан жыл санауының орнына бүкіл Батыс елдерінде қолданылып жүрген Рим жыл санау жүйесін қол астындағы елге енгізу туралы указ шығарды.

	Дон Родригоның шалқыған қуанышы мен қарыздарлық сезімі бұған дейінгі мұңды ренішін су сепкендей басып жіберді.

	– Сен дұрыс істедің, дон Альфонсо, – деп мадақтады ол.

	Корольдің күнәға батқандығын бетіне басуға батылы бармай жүрген архиепископ енді мына жаңа заңға қарсы бел шешіп айқасқа кірісті. Жат жұрттықтарға ыңғайлы болсын деген ниетпен ғана Альфонсо Испан шіркеуінің ең маңызды артықшылығының бірі боп табылатын нәрсені ешбір қажетсіз-ақ жоққа шығарып отыр деп кінәлады. Алдында өткен ата-бабаларының бірде-бірі Испан шіркеуінің осы артықшылығынан тап осылай оп-оңай бас тартпаған болар еді. Мәселе заңда емес екенін Альфонсо түсінді, архиепископ бұған Галиана үшін осынша шүйлігеді, сондықтан да ол зинақордың жөнге көшуін қатал талап етті. Онсыз да бұл Рим папасының көптеген елеулі талаптарын орындамай келген, енді мынадай аз-кем нәрсе де болса да тілегін қанағаттандырып, ізгі әулиені риза қылудың өзі бір ғанибет көрінді. Оның үстіне дұрыстық Рим жағында. Испандықтар христианға лайықсыз тәкаппарлық көрсетіп, жыл санауды өз тарихындағы ұлы оқиғалардың бірінен бастайды; әрине, император Аугустың оларға азаматтық право бергені – ұлы оқиға екені рас, алайда, Айсаның туғаны бүкіл дүние жүзі үшін, сонымен бірге бұлар тұрған түбек үшін, одан да өткен ұлы оқиға болып табылады.

	Родригоның ренішті көңілін жадыратқанға мәз болған корольдің қуанышы ұзаққа барған жоқ. Тереңде жатқан күнәкарлық сезімі ішін өртеп мазалай берді. Бір күні сәске дұғасы ертерек аяқталғаннан кейін, ол король сарайының капелланына тосынан сұрау қойып састырды.

	– Құрметті бауырым, түсіндірші маған, осы күнә деген немене? Онша қартая қоймаған дін иесі – капеллан дон Альфонсоның таң қалаларлықтай сұрау қойғанына шаттанып қалды.

	– Рұқсат етсең, падишам, ізгі Аугустиннің бұл жөніндегі пікірін келтірейін, – деп жауап қатты капелан. – Оның айтуынша, күнә дегеніміз тыйым салынған белгілі бір қылыққа адамның біле тұра баруы, ал ондай қылықтан бойын аулақ салуға ол ерікті.

	Шіркеудің ұлы атасы айтты деген әлгі сөздің мағынасын ойластырып бұл ұзақ толғанды, содан кейін иығын бір қағып қойды да, бар күнәдан арыламын деген шешімге келді, сөйтіп барып көңілі тыныш тапты.

	Корольдің бетіне ешкім ештеңе ашық айта алмағанымен айналада сабыр-күбір барған сайын көбейе берді. Бағбан Белардо Альфонсоға бұзық жандар біздің Ракель ханымды сыртынан албасты деп мазақ қылады, падишамыздың басын айналдырып дуалап алды деп лақап таратып жүр дегенді айтты.

	Мұндай өсек-аяңды естігенде, Альфонсо өзінің Ракельге деген махаббатын қорғау жағына қарай бекіне түсті. Сөйтіп ол Ракельдің төте жолмен Галианадан Кастильо Ибн Эзраға барғанда жасырынбай ашық зембілдің үстінде отыруын талап етті. Мұндайда бұзақылар бетің бар, жүзің бар демей, ашықтан-ашық мазақтай күліп, қайсыбіреулері:

	– Уа, пері, албасты!-деп айғай салатын болды. Бірақ Ракельдің кескін, келбеті жын-шайтанға мүлде ұқсамаса керек. Ол бұрынғыдай ер бала сияқты көрінбейтін. Оның бойында жаңа бір байсалды сұлулық пайда болған, оны қалың көпшіліктің көзі байқамай қалған жоқ. Жек көріп жамандаушылар жағы аз болатын, халықтың көпшілігі корольдің осындай сұлуды жар етіп алғанын оғаш көрген жоқ-ты, қайта тіпті мақұлдағандай болған.

	– Уа, аяулы ару! – деп көрген жерде айғай салып, жүзіне қадала қарап шаттанып қалатын. Оны қашан да Фермоза – Ару деп қана атайтын. Король екеуінің айнымас махаббаты туралы салтанатты шатыққа, ыстық сезімге толы романстарды шырқататын.

	Альфонсо кей-кейде қалаға дейін қыздың қасына еріп барудан да бас тартқан жоқ. Қыздың зембілімен қатарласа салт кетіп бара жататын. Ондайда ұшырасқан топ: “Парасатты Альфонсо жасасын!” “Сұлу қыз жасасын!” деп айғай салып тұрып алады.

	Солардың осы айғайы корольдің ашынысы-барраганы екенін Ракельге айқын аңғартқандай болады. Ракель оған қысылмайды.

	Галинанадағы жағдайға Альфонсоның бойы барған сайын үйрене түсті. Құдайдың ерекше қамқорлығына бөленген адам екендігіне ол өзі кәміл сенеді, сондықтан құдайдың құдіретімен қаншама адасса да, ақырында дұрыс жолға шығатындығына күмәнданбайды.

	Қазір ол қысылып-қымтырылмай-ақ Галианада отырып мемлекеттік істермен айналысатын болды. Король Галианаға шақырса, грандтардың көпшілігі оны корольдің мейірімі түскендігі, ерекше ілтипат көрсеткендігі деп қарады. Рас, олардың кейбіреуі босағадағы мезузаны көріп, жақтырмаған түрмен кілт тоқтап қалатын болды. Ондайда Альфонсо күлімсіреп түсіндіре бастайды.

	– Бұл бір аса пайдалы бой тұмар. Мені тіл, көзден сақтайды, біреудің сөзіне еруіме жол бермейді.

	Алайда, грандтардың кейбіреулері түрлі сылтаумен Галианаға барудан бойын аулық салды. Альфонсо кімдердің сөйтетінін мұрнынан тізіп, ішке түйді.

	Донья Леонор корольге жұмыс қамына толы сыпайы хат жазып, дон Педроның келіп кеткенін, арадағы кикілжіңге қарамастан Арагонмен одақтасуға, сөйтіп діні жаттарға қарсы жорыққа шығуға мүмкіндік туатындай жағдай барын хабарлапты. Бұл мәселені бірге отырып ақылдасып шешу үшін Толедоға өзі келуге құштар екенін, бірақ инфант Энрика ауру болғандықтан, Бургостан шыға алмайтынын айтыпты. Сондықтан Альфонсоның тез арада Бургосқа келіп кетуін өтініпті.

	Ендігі жерде донья Леонарға жолықпауға болмайтынын король бірден түсінді. Алайда, мынандай мемлекеттік үлкен мәселе шешілетін жерде ұсақ-түйек өкпе-ренішке мән берілмейтін, сондықтан Леонармен жүздесіп сөйлесу онша қиын болмас дегенді ол көңіліне медеу көрді.

	Ол екі күннен кейін Бургосқа жүретінін дон Иегудаға айтты.

	Қазір ол өзінің эксриваносымен жиі кездесетін болған, екеуінің қарым-қатынасында шытырман сыр жатыр еді. Король ақылды, қу еврейдің тар жерде тапқырлық көрсететінін пайдалануға тырысты. Ол соғысты тезірек бастауға ынтықты, бірақ жұрттың сөзіне еріп, тағы да жаңсақ басамын ба деп қорықты, сондықтан еврейдің айтқан ақылына құлақ асатын болды. Иегуда корольдің сырын оның өзінен де жақсы білді. Альфонсоның Г алианадан шыға алмайтынына көзі жетті де, Арагонмен одақ жасауға, соғысқа шығуға жол бермей, кешеуілдетіп келе жатқанына Иегуда іштей қуанып жүрді. Шекараны ашып франк босқандарының келуіне ұлықсат беруге Альфонсоны мәжбүр еткеннен кейін ол варварлардың осынау билеушісін өзі билеп-төстеп отырғанына күмәнданған жоқ, Адам атаға үрлеп жан бітірген Құдайдың өзі сияқты, бұл да оған миына ақыл құйып, кеудесіне қалауынша жан бітіріп отырғандығын іштей мақтан тұтты.

	Альфонсоның жол жүретінін естігінде ол таңырқаған жоқ. Королева мен Аргонның арасында қандай сөздер жүріп жатқанын дон Хосе туысынан естіген. Әрине, королева – ақылды әйел, бірақ Иегуда өзін одан ақылсыз деп есептемейді, оған қарсы қандай әрекет жүргізу керектігін алдын ала ойластырып қойған.

	Ол Альфонсоға жауап қайтарғанда, ұлы мәртебелі ханым көңілі қалағанды орындалатын нәрсе деп қарап, Арагонмен одақ жасау жолындағы бөгеттерді елеусіз, ұсақ дүние көре ме деп қауіптенетіндігін айтты. Сондықтан ұлы мәртебелі король Бургосқа құрметті дон Манрикені және мұның өзін ала барғаны жөн болатынын ескертті, сонда бұл екеуі аз да болса қолынан келетін жәрдемін тигізіп, донья Леонардың жақсы ниетін жүзеге асыруға ат салысады.

	Альфонсо не дерін білмей қалды. Кеңесшілерін ғана қасына алып, аз топ болып бару ыңғайлы көрінген. Егер бұл қошеметшілерінің бәрін ертіп Бургосқа сау етіп кіріп баратын болса, онысы жұбайымен түсінісуге барған сияқты болудан қалады. Өзі, әрине, әйелінің айтқандарын ақылшыларының пікірімен салыстырғанды дұрыс көреді. Бірақ ғашығының әкесін ертіп апарғанға донья Леонор қалай қарайды?

	– Донья Ракельді жалғыз қалдырамыз ба?– деп сұрады ол қорғалақтай сөйлеп.

	Ракельге осыншама қамқорлық көрсеткені Иегудаға ұнап кетті, король бұрынғысынан да жақынырақ сияқты көрінді.

	– Донья Ракель, – деді ол құрмет білдіре сөйлеген туыс адамның сыңайын көрсетіп, – бұл кезде Кастильо Ибн Эзрада бола тұрсын. Қасында әңгімелесетін ақылгөй дана Мұса Ибн Дәуіт болады. Оның үстіне құрметті дон Радриго халін білуге барып тұрудан бас тартпайды.

	Корольді донья Леонор ашық жарқын түрмен жылы ұшырап қарсы алды, онымен күні кеше ғана бірге болған адам сияқты. Амандасқанда күйеуі оны құшақтап сүйді, сыпайыгершілік жолы соны талап ететін. Балаларға әкелік мейірім көрсете амандасты. Қаны қашып, бозаң тартқан кішкентай инфатты басынан сипады, оны ауырды дегенге бұл мүлде сенген жоқ болатын. Еркелете сөйлеп, көңілді түрмен тұнжыраған Беренгела бикешпен сәлемдесті, қыз, сірә, әкесінің Галианада басқамен тұратынын біледі және онысын жақтырмайды. Ол найқала қимылдап тәкаппарланып тұр. Дон Педроның келіп кеткені оның үмітін күшейте түскендей болған, алайда, ол Кастилия тағын иемдену правосынан айырылғандықтан Арагонға қалаулы королева бола алмайтынын түсінеді.

	Донья Леонор Бургосқа дон Педроны да шақырған. Бірақ жас король Альфонсоға деген ыза, кегін тежей алмай, өзінің орнына министрі дон Хосе Ибн Эзраны жіберді.

	Донья Леонордың сарайында өтуге тиісті тәж кеңесінен екі Ибн Эзра өзара кездесті. Дон Хосенің менменсіп асқақтап кеткен туысына деген жақтырмаушылық сезімі бұрынғысынан да күшейе түскен. Корольді ырқына көндіріп, дегенін істетіп отыруы үшін осынау дон Иегуда туған қызын құрбан еткенде, бұл күйіп-пісіп ыза болып қалған. Ол өзі – құдайдан қорқатын мейірбан адам, франк еврейлерінің аз ғана тобын Арагонда паналатуға кезінде ұлықсат алып береді. Бірақ дон Иегуда сияқты Сефард жеріне қалың еврейді қаптатып кіргізіп алу қолдан келмейтін жұмыс деп қарады, дон Эфраим айтқан себептерді бұл бетке ұстады. Қызына корольдің көңілі ауғанын елдің, еврей халқының тағдырын шешу мақсатына Иегуданың пайдалана қойғаны оған өжет бір өктемдік, асқан күпірлік болып көрінді. Алайда, бүкіл түбекті, өзінің барлық еврейлерін соғыс өртіне шалдырмай, аман алып қалу ниеті оны бұрынғысынша Иегудамен табыстырып тұрды. Сондықтан да ол донья Леонардың астыртын жүргізіп жатқан зымияндығы туралы оған хабарлап, көзбе-көз кездесіп сөйлесуге асықты.

	– Жазған хатың үшін алғысымды енді ауызба-ауыз айтуға ұлықсат ет, дон Хосе, – деп сөз бастады Иегуда. – Одан менің түсінгенім сендер әлденеге келісіп, екі елді одақтастырудың, әскерін бір қолбасшыға бағындырудың жолын тапқан сияқтысыңдар.

	– Иә, – деді дон Хосе дауысы ысқаяқтанып шықты. – Мұсыл– мандармен соғысу қаупі төне түсті. Сенің донья Леонарың қулық, сұмдықтың бәрін қолданып жатыр, қысқасы, біздің жас корольді татуласуға көндіру үшін жан таласа күш салды. – Ол Иегудаға салқын түрмен қатулана бір қарап қойды да, әлдеқандай астарлы сөздер қосты. – Сенің королеваңды осыншама тіл алғыш, кең пейіл, дарқан еткен оның тек қана соғысқа құштарлығы болмаса керек. Сөйтті де ол іштей табалап, қуанып отырғанын жасыра сөйлеп, хатта жазбаған жаңалығын хабарлады. – Донья Леонар сенің сарайыңды гутьере де Кастроға қайтарып бергісі келеді, сөйтіп оның өлген ағасының құнын өтемек.

	Өзін-өзі ұстай білетіндігіне қарамастан, Иегуданың өңі бұзылып, құп-қу болып кетті. Ата-балаларының шаңырағын тағы да тастап кетуге тура келетіндігін ойлағанда қолқасы үзіліп кеткендей болды. Алайда, тәкаппар көңіліне жұбаныш боларлық бір ой сап ете түсті: Толедода бұл одан басқа да сәулетті сарай салған, ол сарай көзге көрінбейді, бірақ тастан салынған ғимарат атаулының бәрінен де көркем, қамал атаулының бәрінен де берік.

	– Себебін өзің білесің, дон Хосе. Ол үйді тастап кету маған өте ауыр, – деп ол сабырлы түрмен жауап қатты. – Ал менің королевам Арагонның короліне сондай уәде берген болса, соғыс одағын жасауларына бөгет етпеу үшін мен оған бір ауыз қарсылық айтпаймын.

	Дон Хосе қайран қалды. Сірә, Иегуда Кастильоны бермейтіндігіне кәміл сенетін болса керек, әйтпесе тап осылай сабырлы түрде сөйлемес еді.

	Соңғы күндері Иегуданың бойын билеген менмен асқақ сезім, қызмет бабындағы күшіне деген зор сенім оның көкірегін осы арада қайта кернеді. Донья Леонордан қулығын асырып, оны дегеніне жеткізбеудің жоспары көкейіне дәл осы әңгіме үстінде оралды. Әзірше ол мұның санасында бұлдыр ғана елес береді, сөйткенмен, қажетті сәтте нақтылап бой көрсететіндігіне Иегуда күмәндаған жоқ.

	Қазір бұл соған апаратын жолдың баспалдақтарын алдын ала әзірлей бастауға асықты.

	– Сендер жобалаған келісімнің шарттары ең қатал сыннан мүдірмей өтетін шығар деп сенемін, оларды тексеретін сен екеуіміз боламыз, – деді ол іскер адамға лайықты қам жеген ойлы түрмен. – Арагон мен Кастилия ондаған жылдар бойы келісе алмай келе жатқан шаруашылық жөніндегі даулы мәселелерді Иегуда тізбектеп айта бастады. Оның ішінде кейбір қалалардан салық жинауға, тауарлардың баж салығына, товарларды өткізу рыногына байланысты екі жақ таласып келген даулы мәселелер бар еді.

	– Осының бәрін мен саған беріп қоя беретін болсам, дон Хосе, – деді ол қулана күлімсіреп, – онда сенің Арагоның кешікпей менің Кастилиямды басып озады.

	Иегуданың қалай қарай ойысып бара жатқанын дон Хосе бірден түсінді. Екі елдің шаруашылық мәселесіндегі мұндай дау– дамайында шек жоқ. Соған сүйене отырып, донья Леонордың одақ құру туралы ойын жүзеге асырмай тастау іскер адамға оп-оңай еді. Жалт бұрылып шыға келген Иегуданың тапқырлығына іштей риза болды да, дон Хосе қулана сөйлеп, іскер кісінің түрімен екі ұшты жауап қатты.

	– Менің королім сендердің масқаралағандарыңды кешіріп, татуласуға көніп отырғанда, бізге кейбір шаруашылық мәселесінде сендердің де кеңшілік жасағандарың теріс болмас.

	– Демек, сен шаруашылық саласындағы барлық талаптарыңды орындауымызды талап етпексің ғой?– деп Иегуда тікелей сұрау қойды.

	– Талап ету жолы менікі, – деп жауап берді дон Хосе, сөйтті де жорта қатуланған түр көрсетіп, үзілді-кесілді:– Мен солай істеймін!-деді.

	Дон Иегуда шынымен күйзелген кісіше қинала сөйледі.

	– Сөз жоқ, сенің королің сияқты, менің королім де мұсылмандарға қарсы соғысты бастауды шын ниетімен аңсап отыр. Ал егер сендер айтқанда көнбей, өстіп қасарыса берсеңдер, одақ құру ниетімен ештеңе шықпайды-ау деп қорқамын.

	– Осыдан келісе алмай тарқайтын болсақ, көкірегімнен күйініш кетпес, – деді Хосе.

	Екі министр күлместен бір-бірінің бетіне қарады.

	Арагонмен одақтасу мәселесі қаралатын король кеңесінің мәжілісі Бургос сарайының кісі қабылдауға арналған үлкен залында өтті. Залдың ішіне Кастилия мен Арагонның тулары ілініп безендіріліпті, кіре беріс есікке күзетшілер қойылып, төрдегі биікке дон Альфонсо мен донья Леонарға арналған кресололар орналастырылыпты. Архиепископ та ерінбестен Толедодан осында келген екен. Король кеңесінің дон Родригодан басқа мүшелері түгел жиылыпты.

	Үстіндегі ауыр киімі жарқ-жұрқ етіп нағыз патшаның өзі сияқтанып, әрі нәзік жанды әйел боп сызылып биікте донья Леонор отыр. Мәртебелі, білікті әйелге лайықты сабырлы жылы жүзбен ол сарай төңірегінің мансап иелерін түгел шолып шықты. Іштей шаттыққа бөленіп шалқи түседі. Осында отырғандардың бәрі де Альфонсоны қайткенде де сиқырлы Галиананың шырмауынан құтқарып, ізгі соғыстың шипалы жазығына алып шығатыны сөзсіз. Альфонсоның өзі де соны тілейтін. Бұған қарсы болатын бірден– бір адам – сонау отырған еврей. Ол озбырлығынан таймай, Альфонсоға жабысып ере келіпті, бірақ Леонор өзі қажетті шараның бәрін қолданған, сондықтан еврей бұған қарсы тұра алмайды.

	Мәлімдемені дон Манрике жасады. Келіссөздер ойдағыдай аяқталуға жақын екен, ол жөнінде тіпті ізгі әулие әкеміз Рим папасы да хабардар көрінеді. Екі корольдің арасындағы талас-тартысты тыйып, табыстыру үшін өзінің легаты етіп кардинал Грегорио Сант Анджелоны бері қарай аттандырып та жіберіпті.

	– Келіссөз туралы папаға хабарлаған кім? – деп сұрады дон Альфонсо ашулы түрмен. – Сірә, дон Педро болар?

	– Жоқ, ол емес, мен едім хабарлаған, – деп жылы шыраймен жауап қатты донья Леонор.

	Дон Манрике болашақта жасалатын келісімнің шарттарымен таныстырды. Екі елдің әскерінің командалық басшылығы біріктірілуге тиіс. Кастилияның ерсерілері Арагон әскерінің штабына енгізілуге тиіс. Жас ерсерілерінің аға ерсеріні тыңдауы лайық болғандықтан дон Педро дон Альфонсоның ақыл-кеңесіне ден қойып құлақ асуға міндеттенеді.

	– Құлақ асуға дей ме? – деп сұрады дон Альфонсо.

	– Иә, құлақ асуға, – деп нығарлай түсті дон Манрике.

	– Одан гөрі айқынырақ сөзбен анықтай түсуге келіспедіңдер ме? – деп сұрады дон Альфонсо.

	– Жоқ, – деп жауап қатты донья Леонор.

	Басқаларда үн жоқ, тым-тырыс отыр.

	– Келісімде тағы қандай шарттар бар? – деп сұрады король.

	Дон Манрике түсіндіре бастады: Арагон негізінен үш пункті табан тіресе талап етеді. Біріншіден, Арагонға сюзерендік право жүргіземін деуден Кастилия бас тартуы керек. Мұны талап ететінін алдын ала білгенімен Альфонсо шыдамай кетті, наразылығын байқатып дауыстап жіберді.

	– Екіншіден, – деді Манрике сөзін жалғастырып, – Арагон өзінің қол астындағы вассалы Гутьере де Кастро қаза тапқан ағасы үшін қалаған құнын алатын болсын дейді.

	Мұндай талабы бар екенін корольге ешкім айтпапты. Ол орнынан сәл көтеріле беріп, Манрикеден көзін алып, донья Леонорға қарады.

	– Барон де Кастроға мен вира төлеуім керек пе екен?-деп ақырын ғана дауыспен ызғарлана сөйледі ол.

	– Мәселе вира туралы емес, – деп Манрике оны басуға асықты. – Ондай сөз еш жерде қолданылмайды.

	– Мына бозөкпе Педро менің басымдағы қиыншылықты пайдаланып қалуды біледі екен, – деп күйіне сөйледі король. – Ол мені қорлап масқаралағысы келеді, сол үшін барон де Кастроның тасасына тығылады. Ал Рим менің масқара болғанымды көрсін деп кардиналды жіберуге асығады.

	– Ізгі соғыстың жолына құрбандық деп кеңшілік жасауды масқара болу деп атауға қалайша ауыз барады?-деп донья Леонор сыңғырлаған дауыспен сыпайы түрде қарсылық айтты. – Кардинал түк бітірмей бос қайтатын болса, міне, масқара деген сол болады. Бүкіл христиан дүниесі дон Альфонсоның тырп етпей омалып отырғанын бетіне басады.

	Король кеңесінің мүшелері үрпиісіп үнсіз тына қалыпты. Кастилия мен Арагонның мемлекеттік жалаулары басын иіп салбырап тұрып қалыпты. Кеудесін ашу кернеп боп-боз болып кеткен Альфонсо донья Леонорға қадала қарайды. Оңашада ол Галиана үшін күйеуінің реніш білдіріп, бір ауыз сөз айтқан жоқ еді. Зымияндықпен есебін бұлжытпай жүргізіп, король кеңесінің ашылуын күткен екен; мұны масқаралағысы келіп, ойындағы– сының бәрін осы арада, кеңесшілерінің алдында, ең жақын дос– тарының алдында, корольдігінің жалауы астында тура бетіне былш еткізуге бел байлапты; көк айыл долы шешесіне тартып туғандығын көрсетіп, дәл қазір осы жерде қулықпен кек алуды көздепті.

	Бірақ донья Леонор да күйеуіне қадалған үлкен жасыл көздерін тайдырған жоқ, екі көзі шатынап от шашып тұрғанымен, сабырлы жүзіндегі сәл жымиған күлкі ізі әлі де кетпепті. Альфонсо өзін-өзі иелерінің алдында әйелімен жанжалдасып жатуы лайықсыз. Оның үстіне мынау отырғандардың бәрі, тіпті анау еврейдің өзі де, мұныкі дұрыс емес деп есептемейді.

	– Құнның төлеуіне Кастро не алмақшы?-деп сұрады ол сәл қырылдаған дауыспен.

	Дон Манрикенің орнына донья Леонор жауап берді.

	– Ол қатал талап қояды, бірақ шындығына келетін үшін ақы төлеп, Толедодағы кастильосын қайтарып беруіміз керек.

	Залдың ішінде тағы да тылсым тыныштық орнай қалды, Альфонсоның алқына дем алған дыбысы естіледі. Сыпайгершілікке жатпайтындығын елеместен, кеңес мүшелерінің бәрі дон Иегудаға сүзіле қарап қалыпты.

	Архиепископ шамасы келгенше еврейден алысырақ барып отырған, онымен иіліп сәлемдескен де жоқ-ты. Міне, енді ол сөз алды, даусы биік залдың ішінде жаңғырыға шықты.

	– Бұл сенің ар-намысыңа қатты тиеді, падишам, – деді ол– Алайда, ізгі соғыс қорлану. Намыстану сезімінің талайын жуып кетеді.

	Донья Леонор жылы жүзбен Иегудаға қарап сөйледі.

	– Сен қандай ақыл бересін, синьор эскривано?

	– Меніңше, ауыздықсыз, адуынды барон озбыр талап қойып, ұлы мәртебелі корольдің намысына тиіп, абыройына нұсқан келтіргісі келеді. Сірәғысын айтқанда, ар, намыс дегеннің жайын мен жақсы біле бермеймін, ал құрметті синьор архиепископ ізгі соғыстың биік мақсаты ондай қорлыққа шыдағаныңды ақтайды деп есептейді. Ал маған келетін болсақ, жүрегіме жылы тиетін ата-бабамның үйінен айрылу мен үшін өте қиын; оны мен құдайдың құдіретінің арқасында, әмірші падишамыздың рақымы арқасында әрең деп қайтарып алдым, ол үшін ақшаны да аз төлегенім жоқ. Алайда, әмірші падишамыз корольдің ойға алған биік мақсатымен салыстырғанда менің үміт, тілегім, адамгершілік ар-намысымның қорланғаны түкке де тұрмайды. Егер осылай еткенде одақ құруға, сөйтіп крес жорығына шығуға жол ашатыны анық болса, онда, мен Кастильо Ибн Эзраны да, оның сыртында қосымша салғандарымды да, ішіндегі жиһаздарын да, әмірші падишам, сенің қолыңа беремін, сол үй үшін қазынаңа өткізген ақшамның жарты бағасын ғана аламын.

	Айтатын сөзін ол алдын ала ойластырып әзірлеп қойған. Алайда, тебіреніп кетіп, дауысы сәл шиқылдап шықты. Соншама байлыққа малынып тұрған анадай сәулетті сарайды Иегуда тап осылай оп– оңай бере қояды деп ешкім ойлаған жоқ еді. Альфонсо эксриваносын жаңа көргендей таңдана қарап қалыпты. Тіпті донья Леонордың өзі де реңінде салқын сабырлықтың белгісін әрең сақтап отырған сияқтанады. Сырттай әдейі көнбіс көрінгенмен, ішіне қандай арамдықты бүкті екен деп қалды?

	Алдымен есін жиған Гарсеран де Лара болды.

	– Демек, ертең жоқ бүрсігүні-ақ жорыққа аттанаты. Шығармыз!– деп көңілдене саңқ етті ол.

	– Алайда, парасатты дон Манрике, сен әлгіде Арагон әлдеқандай үшінші бір шарт қойды деген сияқты едің ғой? – деп сұрады Иегуда қарапайым түрмен.

	– Иә, – деді Манрике жауап қайтарып, – олары аса мәнді талап емес. Баж салығы, тауар өткізу рыногі, кепілге берілген қалалар тағы басқа ұсақ-түйектер жөніндегі ежелден келе жатқан даудың бәрін Арагонның пайдасына шешуді талап етеді.

	Кастильоны беруге бірден көне қалғаны жұртқа қаншалық күшті әсер еткенін көріп, Иегуда іштей масаттанып қуанып отыр. Міне, мұның жаулары айналасында анталап жүр, бәрі де қайткен күнде соғысты аңсайды, Құдайдың қолдауына, ақыл-ойынның зеректігіне сүйене отырып, бұл жасаған игіліктің бәрін тас-талқан қып қиратқысы келеді. Бірақ осынау соғыс құмар, ұр да жық топастардың соғыс ашуына бұл жол бермейді, ал өз ата-бабасынан келе жатқан Кастильоны сақтап қалады. Ол өзінің жоспарынан ретке келтіріп егжей-тегжейлі ойластырып та үлгерді, соның сәтті шығатынына кәміл сенді. Өйткені бақыт деген адамның сүйегіне бітетін қасиет, оны бұған Құдай өзі берген. Ол өзінің мыналардан шоқтығы биік жатқанын айқын сезінгендей болды да, топ итті ызаландырып айтақтаған аңшы сияқты, қытығына тие түсуге тырысты.

	– Бізден талап ететін нәрселерінің тізімі бар ма сенде, дон Манрике?-деп сұрады ол

	Манрике оған жазулы қағазды ұсынды, Иегуда оны көзімен жүгіртіп өтті.

	– Айтуға ғана болмаса, мынандай жазылған он тоғыз пункт бізге онша оңай тиетін нәрсе емес, – деді ол. – Мысалы, міне мынау – біз Логроньо қаласынан түсетін табыстан бас тартуымыз керек. Ал Логроньо біздегі бүкіл шарап саудасының орталығы. Сол ауданның өрістеуіне жағдай жасау үшін біз үш жылға дейін Логроньо қаласы мен Риоха жерін салықтан босаттық.

	– Егер мен еврейдің сөзін дұрыс түсінген болсам, – деді архиепископ мұрнын шүйіріп кемсіте сөйлеп, – оның айтуынша ізгі соғыс кезінде қазынаның кірісі азаятын көрінеді. Кім біледі, онысы рас та шығар. Бірақ ізгі жерді жаулап алғысы келген адам құмайт шөлдегі ұшы-қиырсыз ұзақ жолдан қорқып, Египет жеріндегі қазан-қазан етті көксемеуі керек.

	Иегуда оған жауап қайтармастан, корольге қарап сөйледі.

	– Соңғы жылдары, падишам, Арагонның шаруашылығы сияқты, сенің шаруашылығың да гүлденіп өсті. Сол уақыттың ішінде біз ұйымдастырған кәсіпорындарының көбі келешекте дәуірлеп өркендейін деп тұр. Бірақ ізгі дон Педроның ақылшылары ойлап тауып, бізге қойып отырған шарттары сол кәсіпорындарының табысын Арагон корольдігінің пайдалануына бағытталған. Өте қауіпті келісім шартын ұсынады саған, падишам. Осынау он тоғыз пунктті қабылдауға келіссең болды, бірнеше жылдан кейін-ақ Арагон Кастилияны басып озып шыға келеді. Педро корольдің қолында өте жүйрік казначей отыр. Осынау шарттарды сен қабылдайтын болсаң, одан арғы жерде де біз Арагонға көп нәрседен ақымызды жібереміз.

	Ешкім қарсы шығып дәлелді жауап айта алмады.

	– Сонда немене Логроньның шарап саудасы үшін Айсаны сатамыз ба? – деп бұрқылдады дон Мартин.

	– Дон Педро ақша құмар емес, – деді донья Леонор сөзді іліп әкетіп. – Оның аса маңызды деген талаптарын қабылдауға біз келіскен екенбіз, арғы жағындағы ұсақ-түйек пайда үшін ол таласып жатпайды.

	– Ғафу ет мәртебелі ханым, – деп сыпайы түрде қарсылық айтты дон Иегуда. – Бұл жерде сөз ұсақ-түйек пайда туралы емес, бүкіл түбекке үстемдік жүргізу туралы. Қатар отырған екі еліміз ондаған жыл бойы жанжал құмарлықтан таласып келе жатқан жоқ, сол билікке ие болу правосы үшін таласып келеді. Арагонмен тез арада тіл табыса қою қиын ба деп қорқамын.

	Кеңес мүшелерінде үн жоқ, есеңгіреп қалғандай, жым-жырт. Сөз болып жатқан даулы мәселелер мейлінше бұлдыр көрсетілген. Кім біледі, Кастилияны, шынында да, басымдылығынан айырғысы келетін шығар. Болмаса, сонау екі еврей министр ізгі соғысқа қарсы қасақана кедергі жасап отыр.

	Басқалары сияқты, Альфонсо да абыржып қысылып барады. Ол донья Леонор мен бозөкпе Педроның мұны қорлап масқа– раламақ боп тұрған торынан құтылатын дәлелді себептердің табылғанына қуанады. Әлі де ұзақ уақыт бойы Ракельдің ажырамай, бірге тұра беруге болатындығын зор бақыт деп санайды. Иә, анау еврейдің айтқаны дұрыс болса керек; егер бұл баж салығын, тағы басқа қиқым-сиқымдардың бәрін Педро боз өкпенің қолына беретін болса, сол арқылы бұл бүкіл Испанияға үстемдік ету мүмкіндігінен айырылады, сөйтіп келешекте ұлының қолында қалуға тиісті заңды мұраны құрбан етеді. Дегенмен Иегуда мұның жорыққа шығуына жол бергісі келмей айтып отырма деп, басқалар сияқты, бұл да іштей сезіктенеді.

	Ішінде бір-бірімен арпалысып жатқан қуаныш, реніш сезімінің әсерімен ол ашулы түрде Иегудаға баж ете қалды.

	– Туысың екеуің тіл таппайды екенсің, сонда сеніңше біз айлап, жылдап келіссөз жүргізе береміз бе?– Сөйтті де тікелей сұрау қойды. – Сен өзің нені ұсынасың?

	Мұндай сұраудың жауабын әзірлеп қойған Иегуда мүдірмей жауап қатты.

	– Бұл өте қиын мәселе, дұрыс шешімін таба қою оңай емес. Егер осыны жұрт сыйлайтын бейтарап әділ қазыға тапсырса қалай болар еді?

	Еврейдің көкейіндегі не жатқанын ешкім түсінген жоқ.

	– Өте жақсы! Мұны ізгі әулие әкемізге тапсырамыз, – деп айғайлап жіберді кенет шаттанып кеткен архиепископ. – Дес бергенде, кардинал легат осында келе жатыр.

	– Мұндай дүниелік мәселені шешуді дін басшысынан гөрі шаруашылықты жақсы білетін былайғы адамның біріне тапсырған жөн болар еді, – деп момақан түрде қарсылық айтты еврей. – Осы екі елдің монархы үкімін өзің шығарып бер деп біздің донья Леонор ханымның әкесінен өтінуіне болар еді. Бұл, әрине, өте қиын міндет, алайда, құдай жазған ізгі соғыс пен бейбітшілік мәселесі осыған келіп тіреліп тұрғандықтан ағылшынның королі мәселені шешіп беруді мойнына алудан бас тарта қоймас.

	Иегуданың ұсынысы орынды сияқты көрінді. Король Генрих Арагон корольдерінің әулетімен де ілік-шатыс туыстас болатын. Мұндағы жағдайды ол жақсы біледі, оның үстіне ақылды, дана мемлекет басшысы болып атағы шыққан адам. Ол әділдігін айтады деп үміт артуға болады. Бірақ бұл ұсынысты Иегуда жасағандықтан, басқалардың бәрі сезіктеніп іркіліп қалды.

	Донья Леонор бір ғана нәрсені жақсы түсінді: оның естіртіп айтқан ұсынысы мен зымияндықпен ішке бүккен шын ниеті теңіздің толқын атып тулап жатқан беті мен тылсым тыныштық құшағында мүлгіп тұрған түбі сияқты бір-біріне ұқсамайды. Ол Иегуданың ішке түйген сырын түсінуге асықты. Мұның әкесі Генрих крес жорығына қатысуға өзі де асығатын емес. Әрине, ол бейтараптық сақтаудың Испанияға қаншама пайда келтіретінін жақсы біледі. Оның үстіне испан монархтары мұсылмандарға қарсы Ибери түбегінде соғысты бастап кетсе, кешікпей оның өзінен соғыс көмегін сұрайтындықтарына күмәнданбайды. Ал ол беруді жақсы көретін кісі емес. Сондықтан Кастилия мен Арагонды татуластыруға Генрих корольдің асығатын жөні жоқ. Ол қайта-қайта ойластырып ұзақ сонарға салып, ақырында ешкімді риза қылмайтын үкім шығарып беретін болады. Еврей залым, қулықпен әдейі істеп отыр, мұнысы сатқындық. Оның ниетін қайткенде іске асырмай тастауға болады дегенді донья Леонор жанталаса ойластырды. Сірә, Сарагосқа барып, дон Педроға еврейіңнің сыбыр-күбіріне көнбе деп ескерту керек шығар. Әкесіне де жасырын хат жазып, шындықты айтып мұңын шағып, тезірек үкім шығарып беруді жалынып өтіну керек болар.

	Бірақ өкінішке орай, ағылшын монархы өзі де күнәлі махабатты талай қызықтаған, сондықтан жөні түзу біреу болмаса, сонау әкесі мұның салдаман күйеуінің шатасып жүргеніне тілектестік білдіруі де ықтимал. Қулық-сұмдыққа тілектестік білдіруді де ықтимал. Қулық-сұмдыққа келгенде Ибн Эзрамен тең түсе алмайтындығын мойындап, Леонор қатты қынжылды.

	Ұшқыр ойлы Альфонсо да Иегуданың көкейіндегісін түсінді. Бұл әуел баста-ақ оның ниетін сезгендей еді, ақыры солай болып шықты. Еврей ізгі соғысты бастауға жол бермей бөгет жасағысы келеді, ең алдымен, франк жерінен келген босқындардың қамы үшін соны істейді. Бірақ ол қателесті деп шешті Альфонсо ішінен. Ұсақ қиқым-сиқым үшін мен Педромен саудаласып жатпаймын. Генрих қайын атама да күнімді салмаймын; оның маған көзін бір қысып қойып, кеңшілік жасаған болып, жас қой, сұлу қыздың құшағында рахаттанып жата тұрсын дегеніне зәру емеспін. Жоқ, еврейдің алдап соғуына жол бермеймін. Ракельдің махаббатының құнын төлеуім керек екен деп арам келісім жасауға, бұлаң құйрыққа салуға баспаймын.

	Еврейдің сөзінен кейін аз уақыт үнсіз тына қалған тыныштықта Альфонсо осыны ойлады.

	Кенет ол сөйлеп жатқан өз дауысын өзі естіп, шошынып кеткендей болды:

	– Сенің пікірің қандай, донья Леонор? Кеңесші мырзалар, сендердің пікірлерің ше? Менің ойымша, біздің эскривано дұрыс жол тапты ғой деймін. Мынандай шытырман істі шешу керек болғанда, біздің королеваның ақылгөй ізгі әкесінен артық әділ қазыны бүкіл христиан дүниесінен табу қиын. Меніңше, біз сенің ақылыңды алуға тиіс болармыз, дон Иегуда.





БЕСІНШІ ТАРАУ




	Қапы қалмау үшін Иегуда ағылшын королі Генрихтың финанс жөніндегі кеңесшісі Линкольндық Ааронға сенім хат жолдады. Бұл хатта Испан жеріндегі екі монархтың арасындағы тартыс, таластың мән-жайын түсіндіре келіп, бауырлас ағайынан жәрдемдесуді өтінді.

	Толедоға аттанар алдында ол сыпайгершілік дәстүрді талап ететін жол-жоралғы ретінде королеваға сыйлық жіберді. Шектен тыс қымбат сыйлық, ішінде бағалы жұпар, піл сүйегінен жасалған үлкен қобди, тарақ, шаш бастыратын дөдеге, шашмай, оған қоса ішіне түйреуіш, жүзік, асыл тастар, салпыншақтар салынған оюлы әсем қобдиша оның үстіне қарағанда ханым жүзін көретіндей етіп айна орнатқан кебіс бар. Кесірлі сойқанның мынандай арсыздығына донья Леонар ыза болды. Құрған торына түсіріп жеңіліске ұшыратқаннан кейін мұны қымбат жылтыраулықтармен жұбатпақ болады. Сыйлықтарын қайтарып жібергісі келіп бір тұрды. Бірақ бұған дейін өзі білікті бикешке лайықты ұстам– дылықты сақтап келген, алдағы уақытта да нағыз бикештің өзі болып қалуға тиіс. Оның үстіне сыйлықтары мейлінше ұнап тұр. Сыйлықтарды қабылдады, сөйтті де көңілдегі қарыздарлығын білдіріп хат жазды.

	Осы кезде франк жерінен босқын еврейлердің алды Кастилияға келе бастады. Мұның өзі дон Эфраим қауіп илегендей, ыза-кегін ішке түйген архиепископ пен грандтардың өшпенділігін өршіте түсуіне желеу болды.

	Олар Саладдин ондығынан еврей ізгі соғыстың қажетіне емес, елімізге діні жат арамза сұмырайларды қаптатып әкелуге жұмсайды деп лақап таратты. Мұндай арандатушылықтан оншама нәтиже шыға қоймайды. Өйткені басқарулардың жаңа жолы арқылы қол жеткен табыстар ерекше көзге түсетіндей дәрежеге көтеріліп қалған. Ел байи түскен, елмен бірге оның халқы да молшылыққа кенелген. Елге жан-жақтан құйылып ақша да, бұрын-соңды көрмеген товалар да келіп жатты, жаңа шеберханалар, дүкендер пайда болды. Иегуда кіріссе-ақ болды, шаруашылықтың қай саласы болса да көркейіп сала берді.

	Сол бір кезеңде оған Наварраның Тудела қаласынан рабби Вениамин деген өте қадірменді ғалым адам келді. Вениамин бар өмірін ғылым жолына сарп еткен, жер бетін зерттеп, соған сипаттама берумен шұғылданған ғұлама. Ғылыми мақсатпен екінші рет саясатқа шығып, содан жуырда ғана оралған екен. Осынау Батыстан бастап, жердің шығыстағы шетіне дейін барып, Қытай, Тибетті аралап өтті.

	Ең алдымен, ол дүние жүзіне тарап бытырап кеткеннен кейінгі замандағы еврейлердің хал-жайын, қалай тұратынын білгісі келген екен; одан басқа да көптеген аса құнды деректер жинапты, әр алуан елде билік жүргізіп отырған талай әкімдермен кездесіпті, олардың ішінде Саладдин сұлтан да, Рим папасы да бар. Қазір сол саясат сапарында жиған-тергендерінің бәрін кітап қылып жазбақшы.

	Кітап “Вениаминнің саяхаты” деп аталуға тиіс, дон Родригоның академиясындағы жас ғалымдардың көбі оны латын, араб тіліне аударуға ықылас білдірді.

	Міне, сол туделалық Вениамин біздің ұстазымыз Иегуда Ибн Эзраға ізет білдіріп, сәлемдесуге келіпті; саясаттан оралғанға дейінгі бірнеше жылдың ішінде бүкіл түбектің бейнесін құлпыртып өзгертіп жіберген адаммен қайткенде де танысқысы келген. Атақты ғалымды Иегуда зор құрметпен қарсы алды. Оған аса бағалы кітаптар мен ораулы жазбалардың қоймасын, салынып жатқан синагоганы көрсетті, өзі ұйымдастырған мануфак– тураларға апарды. Рабби Вениамин білгір кісінің түрімен тыңдап, бәрін де мұқият көріп шықты.

	Қонағасы үстінде Мұса мен үй иесіне рабби Вениамин өзінің саясаты жайында әңгіме айтты. Иегуданың өтініші бойынша, ол Шығыс еврейлерінің тұрмыс жайын баяндап берді. Византия империясы мен ізгі жерде еврейлер крес жорығының қырсығынан ауыр азапқа, жоқшылыққа ұшырап жатыр, ал Каир мен Бағдатта олар әрі тыныш, әрі бай тұрады. Ол Шыңғыс иудейлерінің бассшысы реш-галута – эхсиларх туралы айтып берді. Оның ордасы Бағдатта екен, халиф оны еврейлердің көсемі деп мойындапты. Оған өзінің діндес жәмағатын “қамшы мен таяқ” жұмсап басқаруға ерік берілген. Вавилонның, Персияның, Иеменнің, Арменияның сол сияқты қос өзен аралығы мен Кавказдың еврейлеріне билік жүргізуге, соттауға, салық жинауға правосы бар. Оның билігі жүретін жердің бір шеті Үндістан мен Тибеттің шекарасына дейін көсіліп жатыр. Қазір реш– галута болып отырған – біздің ұстаз, мырзамыз Даниэль бен Хасданды сол дәрежеге көтергеннен кейін халиф бүкіл халық алдында былай деп жариялапты: Мен-Мұхаммет пайғамбардың ізбасарымын. Ал мынау Даниэль бен Хасдан-менің досым, Дәуіт патшаның ізбасары”. Реш-галутаны мұсылмандар да қатты сыйлады. Ол жолға шыққанда, алдында шапқыншылар: “Біздің мырзамыз келеді, Давид пайғамбардың ұлы келеді, жол беріңдер!”– деп айғай салады, сонда барша халық халифтің аяғына жығылғандай, жерге басын тигізіп тәжім етіп жатады.

	Келісті айтылған бұл әңгіме Иегудаға үлкен әсер етті.

	– Айтпақшы, реш-галута сен туралы да айтты, – деді осы сәтте Вениамин. – Севильядағы аса жоғарғы қызметіңді тастап, жапа шеккен бауырларыңа жәрдемдесу үшін Толедаға көшіп келгенің туралы хабар сонау Шығысқа да жетіпті. Мына мен он үш жыл жиһан кезіп, көп елді араладым сонда ең ғажайып тамашаны осында, туған жерімде ғана көрдім, – деп қорытты ол сөзін.

	Рабби Вениамин сияқты жағынайын деген ниеті жоқ, ешкімге тәуелсіз адамнан мынандай сөзді естігенде Иегудаданың жүрегі жылып сала берді, әсіресе ол Мұса досының көзінше айтылғанына қуанды.

	Ол өзін тауларды көтеретін, сөйтіп керекті, керексіз жердің бәрінде де алып күшін көрсетуден тайынбайтын нағыз тау соғар – окер харим сияқты сезінді. Бургоста королы шамадан тыс ұзақ жатып алғандықтан, Игеуда бір талай мәселені қатерлілігіне қарамастан өз бетімен шешіп жіберді. Жауығып жүрген прелат пен барондарға ерегісіп, пайдалы қызметтердің көбіне босқын франк еврейлерін тағайындады. Бұрын кастилияда бірнеше рет болған Немурлық Натан деген біреуді Суританың билеуші әкімі етіп белгіленді.

	Пурим мейрамы келді, патшаның әйелі Эсфирыдің еврейлерді қырғыннан сақтап қалған құрметіне арналған мереке. Еврей Мардохей намысына тигеніне ашуланып Артаксеркс патшаның сүйікті досы жауыз Аман Сузы қаласы мен бүкіл Персия патшалығындағы еврейлерді қырып салмақшы болыпты. Мардохейдің ағасынан туған асыранды қызы Гадассаға патшаның көзі түсіп, соған үйленген екен, қыз содан былай Эсфиры атаныпты. Мардохейдің ақылымен Эсфиры Аманның арам ойын іске асырмауға бел байлапты. Патшаның алдына шақырусыз барған адам өлім жазасына кесіледі екен, соған қарамастан Эсфиры Артаксерске барып, халқын қырғыннан аман алып қалуды өтініпті. Қыздың асқан сұлулығы мен ақылдылығына риза болған патша алтын скипетрін Эсфирыге қарай соза көтеріп, Эсфирыдің өзіне де, халқына да кешірім жасапты. Сөйтіп, Аман жауызды еврейлердің қолына беріпті. Еврейлер оның Мардохейді аспақшы болған ағашына апарып өзін дарға асыпты, оның он баласын қоса дарға асып өлтіріпті. Оның үстіне Артаксеркс патшаның қол астындағы жүз жиырма жеті елдегі барлық жауларын түгел қырыпты.

	Еврей мейрамдарының календарында үлкен оқиғаларды еске алатын күндер аз емес, бірақ құдайға қараған еврейдің бірде-біріне тарту-таралғы тартады, қаріп-қасірлерге мол-мол садақа береді, ойын-сауық, ән-би ұйымдастырып думандатып жатады. Ең бастысы, көңілді дауыспен салтанатты түрде баршаға естірте, сол жолғы қырғыннан құтқарған ғажап оқиға бейнеленген кітапты оқиды, ол – Эсфиры кітабы.

	Той-думанға құмар Иегуда бұл күндері Кастилыоға көптеген қонақтар шақырды, Эсфиры кітабында көркем бейнеленген оқиғаны солармен бірге отырып естігісі келді, солармен бірге ішіп, жеп, ойын-сауықты көріп, ақылды сөзге ұйып, ақылсыз сөзге күліп көңіл көтермек болды.

	Эсфирь кітабында баяндалатын аңызға айналған оқиға дүние жаралғаннан кейінгі үш мың төрт жүзінші жыл шамасында болған, қазір төрт мың тоғыз жүз елуінші жыл екендігіне қарамастан, әлі күнге дейін оны ондаған, жүздеген мың еврейлер құмарта тыңдап, шатыққа бөленеді. Бірақ сол дәуірдің ішінде ешкім тап бүгінгі Иегудадай мерейі үстем салтанатты асқақ көңілмен ұйып тыңдағанын сезініп көрген жоқ шығар.

	Мардохей мен Эсфирьдің басына төнген қатер мен солар жеткен жеңіс мұның өз басы мен Ракельдің басынан өткен ауыртпалық пен жеңістің өзі сияқты. Патшаның алдына шақырусыз барған Эсфирьдің асқан батылдығы мен ажал аузындағы қорқыныш сезімін Иегудадан артық кім түсіне алады? Мардохейді жауы Аман салт мінгізіп қаладағы алаңға алып шығып, оның көзінше: “Патша құрмет көрсеткісі келген адамына осылай істейді” деп жар салуға мәжбүр болғанын көргендегі Мардохейдің қуанышын бұдан артық кім ұғады? Кітаптың соңғы жағында Мардохейді патша мөр ұстаушы етіп тағайындағанын айтқанда, Иегуда гербті мөрдің мойнында асулы жүргенін ерекше бір салтанатпен сезінеді де, қарсы отырған франк босқындарының қонаққа шақырылған үш адамына өзіне-өзі риза болған түрмен көз тастады.

	Содан кейін Тәурат пен Талмудты оқытатын иешива мектебінің шәкірттері, оның ішінде дон Вениамин бар Абба да, мейрам күнгі әдет бойынша, өздерінің ұстаздарына еліктеп, бір-біріне құйтырқы сұрақтар бере бастады.

	Жас дон Вениамин Мардохей мен Эсфирь еңбектерінің зор екендігіне қарамастан екі түрлі күнәсы бар деп дәлелдеді. Біріншіден, олар аяушылық дегенді білмеген.

	– Ауыз бекіту мейрамында, – деді ол, – жауларымыздың тартқан азабын ескертіп, біз қуанышқа ішілетін шараптың он тамшысын жерге төгеміз. Ал Мардохей мен Эсфирь титтей шіміркенбестен Аман мен оның он баласын бірдей дарға асты және қуаныш, шаттыққа бөлене жүріп, барлық жауларын қырып салды.

	Қалғандары Вениаминге қызу қарсылық айта бастады. Аман мейлінше жауыз адам болған, сондықтан оны бүкіл тұқымымен жер бетінен жоқ қылғанға құдайға қараған жанның бәрі қуануы керек. Аңызда Мардохейдің оны бір кезде ажалдан құтқарғаны туралы айтылған. Қарыздарлық орнына Аман оған жамандық істепті. Аманның жауыздығы сонша, тіпті жер бетінде жайбарақат өсіп тұрған ағаштар оған дар ағашы болып қызмет ету құрметіне ие болу үшін құдай алдына таласқа түсіпті. Сонда бұл абырой Нұқ пайғамбардың кемесі жасалған ағашқа берілген екен, ол өзі дүние жаралғаннан бері Нұқ кемесіне арналған ағаш көрінеді.

	Дон Иегуда қаталмын ба, жоқпын ба деп іштей өзіне өзі сұрау береді. Иә, ол қатал, өзі сонысын мақтан етеді. Биік ағаштың бұтағында архиепископтың салбырап асулы тұрғанын көріп рахаттанғаны үшін флотилиясындағы жиырма екі кемені түгел берер еді. Мұны пасық ит деп атаған барон де Кастроны қамшымен біраз шықпыртып, содан кейін төрт тағандап аяқ– қолын шауып өлтіріп жатқанын көрсеткен кісіге Провансия мен Фландриядағы өзіне тиетін үлесті біржолата сыйлар еді. Не пайғамбар, немесе Мұса сияқты ғұлама болмаса, басқа адам атаулының бәрі де осылай сезінуге тиісті. Бұл өзі пайғамбар да емес, ғұлама да емес, ондай болғысы да келмейді.

	Дон Вениаминнің даусы ойын бөліп жіберді. Қазір Мардохейдің екінші күнәсы болып табылатын оның асқақтаған тәкаппарлығы туралы айтып жатыр екен.

	– Міне, қараңдаршы, Сузының көшесін аралатқанда, Аман шаужайынан алып жетектеп келе жатқан аттың үстінде соншама масаттанып мейманасы тасып шалқақтап отыр, – деп жас жігіт саңқылдап қыза сөйлеп жатыр. – Патшаның әмірі осылай болғаннан кейін ол Аманның аяғына неге жығылмады? Елдің заңы-сенің заңың деп үйретеді ғұламалар. Еврейлерді қырғынға ұшырата жаздауда себеп болған Мардохейдің дәл осы асқақтығы, бас игісі келмегендігі. Кітаптың өзінде тура солай айтылған. Мардохей кісі танитын адам, ол Аманды да жақсы біледі, өзінің бас игісі келмегендігінің аяғы қатерге соғатындығын түсінеді, сонда неге ол өзінің менмендігін қойып, басын иіп, туған халқын апаттан арашалап қалуға басп ады?

	Мына сөздерден кейін жүзінде байсалдылық көрсету Иегудаға оңай болған жоқ. Жұрт мұның өзін де тәкаппар асқақ деп есептейтінін біледі, оның үстіне мұны мен донья Ракельдің тағдыры Мардохей мен Эсфирьдің тағдырына ұқсайтындығы қонақтардың қайсысына болса да аян. Мұны Мардохейге ұқсататындығына күмән жоқ. Дон Вениамин Мардохейді тәкаппарлығы үшін айыптағанда, онысын көңіліне секем алып, Иегуда әлдененеден сезіктенейін деді. Бұған құдай Толедо еврейлеріне қамқорлық көрсетуді, рахым етуді жазған. Кім біледі, соны ескерместен олар бұған рабби Товийше жиренішпен, өшпенділіктен қарайтын шығар? Асыранды қызын діні жат патшаның сарайына жіберіп, оның қойнына салып бергені үшін Мардохейді ешкім сөккен жоқ қой. Бірақ Мардохей қиыр шеттегі Сузы қаласында бірнеше ғасыр өмір сүрген. Бұл қазір өмір сүріп жатыр, ал Галианаға дейінгі аралық екі мильден аспайды. Сезіктенген түрмен ол қонақтардың жүзін түгел шолып шықты, әсіресе Вениаминнің бетіне сезіктене көз жіберді. Оны бұл жалпы жақсы көрмейтін; оның әдеттегі ойлы, салқын көзінде Иегуда Ибн Эзра сияқты адам күткендей елпілдеген елгезектік байқалмайтын.

	Жоқ, мұның қонақтарында бөтен ой сезілмейді. Олар да қыза сөйлеп дон Вениаминнің пікірін теріске шығаруға тырысып жатыр. Олардың Мардохейді қорғағаны тура мұның өзін қорғағандай естіледі. Мұның енді ғана көзі жетті: қамқорлық жасағаны үшін олар бұған жауығып жамандық ойламайды екен.

	Шынында да, олар баяғыдан сүйікті боп қалған Мардохейді қорғайтын мықты дәлелдер тапты. Мардохейдің тәкаппар асқақ екені рас болса, патшаның зайыбы болып отырған адам оның ағасының қызы, өзінің асырап-сақтап өсірген қызы екенін жасырар ма еді? Тәкаппарлыққа бой алдырған адам патша сарайының қақпасы алдында қайыршыға ұқсап көнбістік көрсетіп отыра ма? Ол Эсфирьді де мойын ұсынғыш көнбістік рухында тәрбиелеп өсірді. Өлтірмейді деген жалған сеніммен емес, сол көнбістігінің арқасында ғана Эсфирь патшаның алдына барды, онысы біле тұра ажалдың аузына барғанмен бірдей еді ғой. Ел аузындағы аңызда оның құдайға сыйынған сөзі қалған: “Өзіңе аян, құдайым, патша сарайының салтанатына қызығып келгенім жоқ. Шыным сол, қызыққаным жоқ. Етеккірі келгенде киген киімінен әйелдердің жиіркеніп тұратыны сияқты, мен де алтын сәукеле киіп, патша әйелі болып үлде мен бүлдеге оранудан сырдақтап тұрамын. Келіншек боп түскелі сенен басқа қуанышым да, жұбанышым да жоқ, құдайым. Басына күн туғанның жұбанышы болған құдайым, енді мен қасірет тартқанда, маған жәрдем ете көр. Алдына баруға қасқырды көрген қозыдай қалтырап қорқып тұрған мен сорлыға діні жат патшаның жүрегін жібітетіндей қуат бере көр”.

	Иегуданың көңілдегі күдік-күмәны тарқағандай болды. Жоқ, Толедо еврейлері бұған жамандық ойламайды. Олар мұны Мардохей сияқты адам, еврейлердің ішінен үздік туған, өзге бауырластарынан ұлылығымен шоқтығы биік тұрған бүкіл бір рулы елге жақсылық тілеп, туған халқының игілігі үшін күйіп– пісіп жүрген адам деп біледі.

	– Ой-қиялыңда ұлылыққа қарай шырқап кетіп қалған жоқсың ба, қадірлі Иегуда?-деп сұрады Мұса. – Өзіңді өзің Мардохей екенмін деп қалмағайсың!

	– Айтасың-ау сен де, – деп жауап қатты Иегуда, қалжыңы екені де, шыны екені де белгісіз.

	Ол көкірегін кернеген бақытқа бөленіп, қалжырап барып ұйықтауға жатты.

	Алайда, оның ақыл-ойы ұйқыға шомған шағында да қияға құлаш ұрып самғай берді. Келесі күні таңертең оянғанда, осынау таңғажайып сан қырлы адамның кешегі күннен алған әсері мен түйсінгені жұмысына пайдасы тиетін бір бастаманың нышаны болып қалыптасып қалған екен.

	Еврейлерді қай күні соққыға жығуға тиіс екенін білгісі келіп Аман жеребе тастаған екен, бірақ жеребе еврейлердің апаттан құтылып мерейі үстем болатын күнді көрсетіпті; жеребе көрсеткен пурим мейрамы күнін еврейлер Эсфиль күні деп атап кеткен.

	Жұрт жеребе тастауды, бақытын сынауды жақсы көреді, кімге құдайдың рақымы түседі, кімге түспейді, соны білгісі келеді. Жұрттың осыған бейімділігін бұл неге пайдаланып қалмайды? Ендеше, корольдің атынан үлкен бір ойынды жариялайды, билеттер салынған үлкен жәшікті шығарып қояды, сол жерде азғана ақшаға өз бақытын әркімнің де сынауына мүмкіндік беріледі. Әрине, әрқайсысының салған ақшасы жеке алғанда король қазынасына үлес қоспайды, ал оны кең көлемде жүргізетін болсаң, ұлан-асыр пайда табуға болады.

	Сол күннен бастап-ақ Иегуда орасан зор көлемдегі Кастилия лотериясының кіріс, шығысын есептеуге кірісті.

	Арагонмен арадағы келіссөз бірнеше айға созылатыны король кеңесінде анықталғаннан кейін дон Альфонсо Толедоға қайтуға асығып аласұрды. Бірақ мәселені шешу үстіндегі мұның қулығын донья Леонордың сезіп қалғанын түсінді. Әйелі бұрынғысынша өзін бір қалыпты жылы ұшырап сыпайы ұстаса да, бүкіл христиан дүниесі жазғыратын болады дегенде бетіне салық қылғанын бұл еш уақытта ұмытпайды. Ашықтан ашық кектене қарайтындығы жұбайының жүзінен анық көрініп тұрды, содан қашқан сияқты болғысы келмеді.

	Сонымен ол Бургоста ұзақ күндері сарғаюмен өткізе берді, Ракельді сағынды, Галиананы аңсады. Бірақ кетуге асықпады.

	Екі айдан асқанда барып ол парызымды өтеген шығармын деп, қайтар жолға қамдана бастады.

	Үйдегі ренішті жағдай оны тағы да ұстап қалды.

	Донья Леоиордып әнеугі хатта жазғаны піыпдық болатын: сәби инфант Энрике ауырып жүрген. Қазір соның ауруы күрт асқынып кетті. Дәрігерлер жәрдемдесу қолымыздан келмейді деп шықты.

	Альфонсо не қыларын білмей торықты, бұл бақытсыздықты құдайдың жіберген жазасы деп есептеді. Сонау бір кезде Родриганы ыза қылғысы келіп, оған: сірә, құдай маған риза, өйткені не істесем де құдайдың құдіретімен бәрі де жақсылықпен аяқталады дегені есіне түсті. Сонда Родриго: мұндайда күнәлы жанның о дүниедегі жазасы соғұрлым ауыр болады, ал күнәкарды құдай тағала бұл дүниеде жазалайтын болса, оны құдайдың рақымы түскені деп санау керек деп жауап берген. Рақымы түскені мынау болса, тым қатты кеткен екен. Алайда, мұның өзінде де бар, қандай жаза қолданса да артық емес. Король кеңесінде бұл әдейі қулық жасады, зымиян еврейдің жалған дәлелдерін дұрыс деп қуаттады, қорқақтыққа жалтақтыққа басып, өзінің ізгі міндеттерін-соғыс ашудан тайқып шықты. Құдай тағала мұрагерін алғысы келсе, онда мұның күнәсы тым ауыр болғаны.

	Донья Леонор да ырымға жат қылығы үшін өзін жазғырумен болды. Альфонсоны қайткен күнде де еврей қызынан бөліп алып Бургосқа келтіру үшін ол баланың әшейінгі ыңқыл-сыңқылын шынымен ауыр науқасқа тап болды деп жазды. Міне, енді сол періштенің құлағына шалынып, мұның пайдаланып қалмақ болған өтірігі шындыққа айналды. Ол күйіп-жанып дем ала алмай жатқан баланың қасында отырды да қойды, қайран қылар шама жоқ.

	Бургос дәрігерлеріне ақыл қосып жәрдемдесуге Толедодан қарт ғұлама Мұса Ибн Дәуіт келді.

	Баланың науқас екенін естігенде дон Иегуда қатты қорқып қалған. Егер инфант олай-бұлай болып кетсе, онда донья Леонор қайткенде де Беренгела бикешті дон Педроға атастырады, ондай жағдайда Арагонмен одақ құруға ешбір ақыл, айла бөгет бола алмайды, сонда соғыстың басталатыны сөзсіз. Дон Иегуда жас инфанттың сауығуын құдайдан тілеп арнайы дұға оқуды альхамадан өтінді; өздері үшін мұның аса зор екенін түсініп Толедо еврейлері шын ниетімен құдайға жалбарынды. Сонымен бірге Иегуда Мұсаның Бургосқа аттануын қалады. Қарт дәрігер әуелгіде қарсы болды. Король өзі шақырғанша күте тұрғысы келді. Бірақ Иегуда оны тезірек жүріп кетуге көндірді.

	Міне, енді Мұса Бургосқа жетті. Кәрі жапалақ деп іштей жақтармайтындығына қарамастан, король үміттеніп қуанып қалды, сөйтіп қуанышын донья Леонорға айтты: Мұса Ибн Дәуіт осында келді, ол – бүкіл түбектегі ең жақсы дәрігер, баланы аман алып қалса, сөз жоқ, сол алып қалады деді.

	Сол-ақ екен, донья Леонордың сабырлы жүзі кісі танымастай боп кенет өзгеріп, өңі бұзылып кетті, ішке бүккен ыза-кегі лақ етіп тасқындай жөнелді.

	– Еврей қызы мен екеуіңнің істеген зымияндықтарыңыз аз ба еді? Енді сендерге менің баламды жұту керек болды ма? – деп баж ете қалып күйеуін тарпа бас алды. Әдеттегі сыңғырлаған әсем даусы қиқылдап сүйкімсіз шықты. Әйел өзінің ана тілінде – французша сөйлеп кетті. – Құдайдың алдында ант етейін! – деп әкесінің үйреншікті мәтелін қайталады. – Ондай кісіні баламның қасына жуытқанша, өз қолыммен буындырып өлтірермін!

	Альфонсо шошынып қалды. Мынау бұрынғы Леонор емес, он бес жылдан бері білетін Леоноры басқа болатын. Тіпті тәж кеңесінде де жұрт алдында мұны масқарлаған шақта ол өзінің әдеттегі даусы мен сыпайылығын сақтауға тырысқан. Қазір жан түршігерлік қылықтан тайынбайтын ата-анасының сұрқия мінезін алғаш рет көрсетіп отыр. Бұған Альфонсо, әрине, кінәлы, білікті бикешті, парасатты королеваны осындай нақұрысқа айналдырды.

	Инфант Энрике қатты қиналып жатып қайтыс болды.

	Донья Леонор үнсіз булығып томаға тұйық отырып қалыпты. Көптен көздеген мақсатына дәл осы қазаның арқасында жететіндігі есіне түскенде, қалың қайғы қарс айырған көкірегінің түбінде қасіретке толы кекті қуаныш сезімі оянған сияқтанды. Инфант қайтыс болғаннан соң Беренгела қайтадан Кастилия тағының мұрагеріне айналады, ендігі жерде оны дон Педромен атастыру бүкіл христиан дүниесі алдындағы борыш сияқтанады. Сонда қайдағы бір еврей түгіл албастының өзі де соғысты бастауға бөгет ете алмайды. Сол кезде Альфонсо еврей қызымен қош айтысып, жорыққа аттануға мәжбүр болады. Жан түршігерліктей қымбатқа түскелі тұрған пайдасын күйіке өртеніп ойластырып отырғанда, кенет оның көз алдына сауыт, сайманын киіп, соғысқа аттануға әзір тұрған Альфонсо елестей кетті; міне, ол бұған ат үстінен еңкейіп қоштасты, барлық ерсерілер сияқты өзіне-өзі сенімді, әрі көңілді. Өткен ай, күндердің ішінде жатса, тұрса қайткенде одан кек аламын дегеннен басқаны ойлаған жоқ еді, міне, енді баяғысындай махаббат сезімі бірден лық етіп бойын билеп кетті.

	Альфонсо өзі де есеңгіреп қалған. Ол көзі бұлдырып бір нүктеге қадалып отырды да қойды. Өңі сұрғылт тартып, шашы дударланып кетіпті. Жаны қиналып, өзегін өкініш өртеп барады. Неге бұл өзін– өзі алдады екен? Ракельді христиандыққа айналдыруға болады деп неге ғана өзін иландыруға тырысты? Оны шоқынуға көндіре алмайтынын әуел баста-ақ біліп еді ғой. Ол қыз бұған тура қатерлі індет болып жабысты, бұл оны да білді, бірақ соны мойындағысы келмеді. Бұл бәрін де көріп тұрып көрмегенсіді, соқыр бола қалды. Міне, енді құдай тағала мұның көзін ашты, жаранының алдында жан төзгісіз жарық сәуле жарқ ете қалды.

	Бүгінгі түні жас инфант сарайдың капелласында табытта жатты, айналасында ладандар түтіндеп, май шамдар лыпылдап жанып тұр. Дін иелерінің күбірлеп дұға оқыған даусы естіледі. Ұзақ түнде өлікті күзетіп отырған Альфонсо мен Леонор ағынан жарыла сөйлесті. Альфонсо алыстан орағытып жатпай, турасын бір-ақ айтып, әйелінен Беренгеланы дон Педроға атастыру үшін қанша уақыт керек қылатынын сұрады. Әйелі оған барлық шартты жасап, бірнеше аптаның ішінде қол қоюға әзір етуге болады деп жауап қатты.

	– Онда екі айдың шамасында менің жорыққа аттануыма болады, – деп түйді сөзін Альфонсо. – Сөйткеннің өзі жақсы болатын шығар, – деген сөз аузынан шығып кетті.

	Донья Леонор қасірет тартып мұңайып момақан түрмен байсалдылық сақтап қимылсыз отыр. Түскен тордан Альфонсо сытылып шыққанша күйеуі екі жақта қаншама қиналып ауыртпалық көргенін ойлады. Құлағында шешісінің қамауда отырып Рим папасына жазған хатындағы: “Құдайдың қаһарына ұшырап ағылшынның королевасы болған жанмын”, – деген сөздерді ызыңдап тұрғандай болды. Өзі Альфонсомен әрқилы істің жайын ақылдасып отыр, ал көкейінде: “In ira dei regina Gastiliae”13 – деген сөздер тұр.

	Әдеттегі сыңғырлаған дауысымен сөз арасында әйелі оған жорыққа шығар алдында кір-қоңнан тазарғаны жөн болатынын ескертті. Альфонсо бірден түсінді. Жұрт алдында әйелінің масқараламақ болғаны да, оның бұған деген ыза-кегі осыдан екі күн бұрын басына тасқындап төгіле жөнелгені де кенет есіне түсіп іші-бауырын өртеп бара жатты.

	Сөйткен әйелінің жүзінде де, даусында да қазір сабырлық қана бар, ол мұны есіркеп аяп отырған сияқты, жақсы көретін әйел болып сөйледі.

	– Мен ол қызды қуып жіберейін, – деп қызбалана уәде берді Альфонсо.

	Галианаға жақындай бергенде, қақпаның маңдайшасындағы “Алафиа”-“Кірген жанға тиыштығын берсін”-деген жазуды ат үстінен король көзі шалды; содан кейін әйнегін өзі сындырған мезузаны көргенде, Ракельге кектенген түрмен мұқата сөйлеп: “Мен соғысқа аттанамын, екеуміз біржолата қоштасамыз, құдай соны қалайды”, дейтінін ойлады. Бұл осыны айтады да ілі-шала Толедоға қайта оралады.

	Міне, қыз алдынан шықты, оның сұрғылттау келген көгілдір көзі сәуле шашып тұр, бүкіл жүзі нұрланып кетіпті. Соны көргенде Альфонсоның әлгі ниеті бірден ғайып болып жүре берді. Бірақ ол уәдесін ұмытпауға бар күшін салды. Шынында да, уәдесін бұл орындайды, бір-жолата қош айтысуы керек екенін Ракельге айтады. Бірақ қазір емес, тіпті бүгін де емес.

	Қызды ол құшақтап амандасты, бірге тамақ ішті, өткен-кеткенді сөйлесті, бақтың ішін аралап, бірге серуендеді. Мынау қыз сыртта жүргенде Альфонсоның ой көзіне елестеткен бейнесінен мүлде басқа, одан әлдеқайда көрікті, тамаша, әсем. Үлбіреген осындай жанды албасты деп ойлауға қалай ғана мұның дәті барған?

	ЬІмырт жабылған шақта ізгі соғыс та, инфанттың қайтыс болғаны да ұмытылды. Түн болды, ізгілікті, қайырлы түн.

	Таңертең екеуі бұрынғысынша бірге отырып тамақ ішті. Бірақ бұл жолы Альфонсо көбінесе үнсіз отырды. Көкейіндегі шешімін ақтарып салу қажет екенін іштей сезінгендей болды. Оны сөзбұйдаға салуда ешбір мағына жоқ, кешіктіре беру – қылмыс.

	Қыз ол жақта болған ұсақ-түйек оқиғаларды айтып еркін сөйлеп отыр. Мұса ағасы Бургостың құрылыстарын егжей-тегжейлі суреттен ұзақ түсіндіріпті. Оның өзіне мұсылман қалалары мен ондағы ғимараттар сүйкімді көрінеді деп баяндапты; алайда, ол христиан қалалары мен ондағы сарайлардың ерекшелігін, аспанға өрлеген ұстамды қарапайымдылығын жоққа шығаруға болмайды, оларда салтанатты ұлылық бар депті.

	Ракельдің сөз қылған мәселесі де, соны қалай айтып отырғаны да Альфонсоның қытығына тиді. Оның сөзі Бургоста баланың ауырғанын, донья Леонордың бұрқ еткен кекті ызасын мұның есіне түсірді; оның үстіне Бургостағы сарайын Ракельдің алғашқы сөйлескенде жамандағаны да ойына оралды.

	Ат үстінде Галианаға жақындаған сәттегідей ыза-кек бойын қайта биледі.

	– Байқаймын, Мұса ағаң, сірә, ақымақ емес сияқты, – деп салды ол ашумен дөрекі түрде. – Мұсылмандардың тұрмыс-салтындағы молшылық тез жалықтырып жібереді. Мен де осы Галианада тұрудан жалықтым. Бірнеше аптадан кейін жорыққа аттанамын. Сосын Галианаға енді қайтып еш уақытта оралмаймын.

	Ракельдің оның бетіне қарап кідіріп қалды, еш нәрсеге түсінбеген адам сияқты. Содан кейін кенет талып кетіп, шалқасынан құлап түсті. Мұндайды күтпеген Альфонсо не істерін білмей сілейіп отырып қалды. Бұл оның жалынып, жалбарынған өтінішіне үзілді-кесілді тойтарыс беріп, шешімді өзгертуге болмайтынын түсіндіремін деп ойлаған. Енді өзіне-өзі әдепті ерсері сияқты емес, дөрекі доғал сұмпайы сияқты көрінді. Дос жарандарының өлгенін ол талай көрген, ондайларға: “Құдай рақыметті қылсын”, – деп дұға ететін де қайтадан шайқасқа кірісіп жүре беретін. Ал мынандай ес-түсін білмей талып жатқан әйелді көргенде сасқалақтап сілейіп тұрып қалды. Ол оны көтеріп алып, басынан сипады, ептеп қана кеудесіне қысты, маңдайынан салқын су басты.

	Қыз көзін ашқанша шексіз, шетсіз уақыт өткендей болды. Есеңгіреп қалған қыз әуелі не болғанын білмей аң таң боп жатты. Содан кейін барып есін жиды да:

	– Кешір менің әлсіздігімді. Өмір бақи бұлай бола бермейтін бұрыннан-ақ білетінмін. Бургоста қандай жағдай болғанын естігемін. Саад анам айтқан, соны жадыма тұтып, саған Бургос туралы ештеңе демеуім керек еді. Сол күні ұшырып түсірді, кешір. Мен қазір өте әлсіз, нәзік болып кеттім, өйткені аяғым ауыр.

	Альфонсо дағдарған түрмен аузын ашып, қыздың бетіне қадала қарап қалыпты. Сәлден кейін ол бар даусымен сақылдап күле жөнелді, бақытқа толы қуанышты күлкі.

	– Ойбау-ау, мынауың тамаша ғой!-деп саңқ етті ол. – Мен шынымен бақыттың әлдилеген ерке тотайымын.

	Ол аяғын топылдатып, бөлменің ішінде айнала жүгіріп билеп кетті, содан кейін Ракельді құшақтап алып, бар күшімен кеудесіне қысты.

	– Үстімде кіреукенің жоқтығы да жақсы болды, – деді ол, – әйтпесе, байғұсым-ау, кеудеңді жарақаттап тастайын едім.

	Ішінен өзін кінәлады: “Көркінен көз алғысыз осындай нәзік жанға мен дөрекелік көрсетіп әкіреңдей сөйледім-ау! Айтқан сөзім шын ниетім емес екенін өзім де білдім ғой. Мұны тастап қалай ғана кетермін!”

	Осы ойын ол дауыстап та айтты. Содан кейін қызды кеудесіне қысып, кастиль, араб тілдерін араластыра сөйлеп, оны саябырландыруға, сендіруге тырысты, өзін-өзі жерлеп, өлтіре айыптады, ғашықтық сезіміне толы әлденені шатпақтап күбірледі.

	Ішінен ол ой толғады: “Мен шынымен құдайдың сүйген перзентімін. Әкесі кішкентай ұлымен қалай ойнаса, ол да менімен тап солай ойнайды. Өтірік ашуланған болып мені ызаландырады, сөйтеді де артынша дарқан көңілден қайта жарқылдайды. Өткенде ол мені қырсықты соғысқа душар ете жаздап қалды да, лезде Альфонсо-Раймундес ағайынымды дәл жүректен атып жықты. Ол менің кішкентай сәбиім Энрикені алды, енді маған ең сүйікті жарымнан, жалғандағы жалғыз ғана сүйгенімнен тағы бір ұл сыйламақшы. Алғашқыда мені жазалағаны шығар деп қалып едім, сөйтсем онысы есіркегендігі екен”.

	Мұны да Ракельге айтып қоя жаздап, өзін-өзі әрең тоқтатты. Мұндай мақтаныш, қуаныш сезімі корольдің де бойын билеуі ықтимал, бірақ оны ашып айтуға тіпті корольдің де қақысы жоқ.

	Донья Леонорға уәде бергені есіне түсті. Ендігі жерде ол уәдеде құн қалған жоқ. Мынандай жағдайда ол кәдеге аспайды. Ракельдің ұл табатыны рас болса, онда құдайдың бұған бәрін де кешіргені, мұны қолдап отырғаны. Ол ойға шомды: “Король жүрегімнің үніне ғана құлақ асуы керек. Менің қазір қолма қол жорыққа аттан– уымды құдай қаламайды. Жүрегім мені алдамайды. Сондықтан мен қазір жорыққа шықпайын, дер кезін құдай өзі сездіреді, сол күні аттанамын”.

	Ол тағы да ойға берілді: “Мұны жалғыз тастап қалай ғана кетерсің, одан да мың қайтара өлгенің жақсы емес пе?”

	Ол шалқыған шаттық пен адам айтқысыз бақытқа бөленді. Ракель де өзін мейлінше бақытты сезінді.

	Содан былай Галиандағы қызықты өмір баяғысынша толықсып ағып өтіп жатты.

	Рим папасының төтенше елшісі Григорио де Сант Анджело ізгі әулиенің өз қолымен жазған хатын корольге тапсырды. Папа сүйікті ұлы-Кастилияның короліне Латеран соборының шешімін ескертуге асығыпты; ол шешім бойынша христиан монархтарының христандарды еврейлерге билетіп қоюына тыйым салынған. Осы себепті сонау зымиян Ибн Эзраны қызметтен қууын әкелік тілектестікпен корольден қатал талап етіпті. Еврей министрлердің қулық, сұмдығын пайдаланып, Испанияның ізгі монархтарының арасына шайтан от жақпаған болса, олар баяғыда– ақ бірауызды болар еді, деп жазыпты папа.

	Мұндай хатты жазғызуға донья Леонор мен архиепископтың біреуі күш салған шығар деп сезіктенді Альфонсо. Ол сияқтылардан тәуелсіз екендігін, әрі шоқтығының биік тұрғанын сезінетіндігі сонша, мынандай қылықтарына тіпті ашуланған да жоқ. Жүрегінің түбінен шыққан бір дауыс: “Еврейді қызметтен қума. Қайткенде де қазір тиме, кейін көре жатарсың”, – деп әмір беріп тұрды, бұл соны тыңдады.

	Ол кардиналға өте сыпайы жауап қайтарады: ізгі әулие әкемізге ұнамайтын адамды осыншама жыл ақылшы етіп ұстағанына қиналатынын білдірді. Алайда, Ибн Эзраның жәрдемімен ғана мұсылмандарға қарсы крес жорығын жабдықтау мұның қолынан келеді. Соғыста жеңіске жеткеннен кейінгі жерде, есепке жүйрік айлакер еврейдің ақыл-кеңесі қажет болмай қалған шақта, ізгі әулиенің тапсырмасын бұлжытпай орындайды.

	Тілінен бал тамған әйгілі шешен кардинал Григорио соборда діни уағыз оқыды. Бұдан талай ғасыр ілгеріде, деді ол, өзге христиандардан көп бұрын, бірінші болып, мұсылмандарға семсер сілтеген Ибери түбегінің тұрғындары болатын. Бірақ араға шайтан кіріп кетіп, монархтардың ортасына от тастады, содан былай олар семсерін бүкіл христиан жұртының ортақ жауына сілтеудің орнына, бір-біріне қарай сілтеді. Қазіргі күні құдіреті күшті құдай солардың жүрегін жібітті. Міне, енді бүкіл Испания жат діндегі жауға қарсы жалыны сөнбеген ежелгі күресін қайта бастауға әзір отыр. Құдайдың қалағаны да сол!

	Кішкентай инфант өлгеннен кейін, кастилиялықтар көптен күткен соғыс басталса екен деп қана арман етумен болған. Сондықтан кардиналдың уағазы олардың жүрегіне қона кетті. Қайда барсаң алдыңнан шығып, жан иесін табындырып тұрған шіркеу бұл дүние өткінші, жалған деп бала жасынан олардың санасына сіңірген. О дүниенің мәңгілік рахатына бататын күн жақын тұрғандықтан, олар үшін бұл дүниеде ешбір құн қалмаған сияқты еді. Өйткені соғысқа барғанның бәрін күнәсы кешіріледі; тірі оралса, күнәдан пәк жас баладай болып қайтады, ал егер тұтқынға түссе немесе қаза тапса, о дүниеде ұжмақтың төрінен орын алады. Тіпті, соңғы бақытты жылдардың молшылығы мен тыныштығының дәмін татқандардың өзі де қолдағы игіліктен айырыламын-ау деп қауіп илеген жоқ, алдағы тағдыры дайындап қойған ұжмақтағы асқан қуаныш, шаттық, молшылықты қиялдап елестеуге тырысты.

	Қару ұстауға жарайтын еркек атаулының бәрі мал-мүлкінен құтылуға асықты. Кішігірім үй-орманды, шеберхананы тағы сол сияқты дүниені арзанға алуға болатын еді, оның есесіне соғысқа керекті нәрсенің бәрі қымбаттап шыға келді. Қару-жарақ соғатын ұсталардың, былғарымен, бой тұмармен сауда жасайтындардың жұмысы бастан асып жатты. Бағбан Белардо атасының жалпақ ақ жағалы былғары шолақ тоны мен телпегін жарық дүниеге шығарып, жұмсартып майлап қойды.

	Соғыстың шынымен-ақ жақындап қалғанын сезіп архиепископ дон Мартиннің еңсесі көтеріліп қалды. Осы күні үстінен түсірмейтін кіреуке сауыттың шеті діни лауазымына сай сыртқы мол киімінің астынан көрініп қалып жүрді. Ол Альфонсоға деген, Галианаға деген ашу-ызасын қазір ұмытты, күнәкар жанды қақпайлап әкеп, ерсеріге лайықты жолға салған құдіреті күшті құдайды мадақтаумен болды.

	Жұрттың еңсесі көтеріліп елеңдей бастағынын Родригоның мақұлдамай жүргенін көріп, архиепископ оны сыған жорық жөніндегі қуанышына соғыс қыруар жанның құрбан болуын енді Испаниядан да талап етеді-ау деген ой араласып, ішкелі жатқан шарапқа тамған қан тәрізді сескендіретінін мойындады. Құдай адамды қарулы қақтығыстар мен шайқастарға қатысу үшін жаратқан деп қарсылық айтты дон Мартин.

	Құдай оған жан иесі жануарлардың бәріне үстемдік етуді жазғанымен, адам сол үстемдікті әуел баста жаулап алуға тиіс болған деп қорытты ол сөзін. Тарпаңдаған тағы бұқалар қарсылық көрсетпестен соқаға жегіле қойды деп ойлаймысың? Қазір де құдай сол асау бұқаның арынын басып жуасытқан ерсеріге назарын салады. Саған ұялмай мойындайын. Құтқарушымыз Айсадан қалған қағидалардың ішінде менің ең қымбат көретінім Матфейдің айтуынан жеткені: “Ойламаңдар мені жер бетіне бейбітшілік әкелуге келді деп, келгенім жоқ бейбітшілік әкелуге, келдім семсер ұстауға сендерге”, – деген сөзі. Сөйтті де ол бұл өлеңді түпнұсқасындағы түрінде қайталады: “Аllа mасһаіrаn!” – деп салтанатты дауыспен саңқ ете қалды. Інжілдегі осынау грек сөзі латын тіліндегі үйреншікті: “sed gladium”, – дегеннен әлде қайда асқақ, айбынды естілді.

	Семсерге жол беруді бар дауыспен даурыға уағаздағаны дон Родригоның жүрегіне оқтай қадалды, оның үстіне архиепископ сияқты дүмшенің грек тіліндегі көлемді түпнұсқадан бар болғаны осыны ғана ұстап қалғанына қынжылды. Інжілдің соғысты дәріптейтін осынау бірден бір сөзіне қарсы оның игі берекені, бейбітшілікті мадақтайтын талай үзінділерін келтіру дон Родригоға оп-оңай еді.

	Алайда, құдай архиепископтың жүрегін темір құрсаумен қаптап қойған, сондықтан көңілі қалаған сөз ғана оның құлағына кіреді. Каноник іштей күйзеліп үнсіз отырып қалды.

	Дон Мартин оған әлі де ақыл үйретіп жатыр.

	– Көктем шығысымен патша атаулының бәрі жорыққа аттанады. Самуил пайғамбардың екінші кітабында осылай деп жазылған. Солай болуға тиісті екені белгіленген. Сол жерін оқы, сүйікті бауырым! Судья кітабы мен Патшалықтар кітабындағы патшалардың соғысы туралы айтылған жерлерін де оқып шық! Өйтіп мүсәпірсіп қарама маған, одан да соғысуға құдайдың өзі қалай көмектесетінін, құдайға сенушілердің де, мемлекеттердің де басын соғыс қалай біріктіретіндігін, діні жаттарды қалай қырғынға ұшырататындығын оқып ал. Көне заманның құдайға қараған иудейлері ұрысқа жауынгерлік ұран салып айғайлап шығып, жауды жеңеді екен. Олардың: “хедад” деген айбынды жауынгерлік ұраны болған. Оны мен сенен естідім. Хедад-қандай ашық, үнді жақсы сөз! Бірақ біздің “deus vuit,” – құдай осыны қалайды деген ұранымыз да жаман естілмейді. Жауды оңды-солды жайпай беруге көмектеседі. Осыны сен де іліп алып жөнел, сүйікті бауырым! Мұң-шерді таста серпіп, жүрегіңді шаттыққа бөле!

	Алайда, каноник тапжылай тұнжырап үнсіз отырып алды, содан кейін архиепископ сенім білдірген түрмен сөзін аяқтады.

	– Есіңде болсын, соғыс бізге тағы бір игілік әкеледі-соғыс біздің ер жүрек Альфонсоның босқа қарап жатуын тоқтатады, сөйтіп оны батып жатқан батпағынан шығарып алады.

	Алайда, дон Родриго соғыс, архиепископ айтқандай, барлық жақсылыққа жеткізе қояды екен деп ойлаған жоқ. Баласының өлімі корольдің күнәдан арылуға шынымен-ақ бет қоюына себеп болды дегенге ол іштей күмәнданады, алдағы уақытта да Альфонсо мойындағы борышы мен күнәкарлығының арасында осы қалпында жүріп алады-ау деп қорқады.

	Ол өзін қайрап іштей бекіді де, рухани ұлын қатал қолға алды.

	– Сен, балам, әрі падишам, жорыққа аттанғалы жүрсің, бірақ бір ғана нәрсе есіңде болсын, – деп ескертті ол, – семсермен жауды жайпау аз, соғыстың өзінде де күнәң бостан босқа кешіріле салмайды, шын жүрекпен тәубаға келсең ғана кешіріледі және оны сөзбен емес іспен дәлелдеу керек. Мынаны тыңда, ұлым Альфонсо, сен бұған дейін өзіңді де, мені де, басқаны да алдап өтірік айтып келдің, соныңды қой. Өзің түсінесің, анау әйелді дінге кіруге көндіруді бізге жазбаған. Оны сүйген сенің жалынып, жалбарынғаның оның жүрегін жібіте алмады, құдай менің сөзіме де оны ұйытарлықтай күш бермеді. Сенің онымен тұруыңа рұқсат берілмейді. Жүрегіңді күнәдан тазарт. Соғысқа күнәлы қалпыңда барма. Фараон күнәдан бас тартқысы келмегенде, құдай оның баласын алған, сол сияқты ол сенің де балаңды алды. Құлақ ас сақтандырған сөзіме, қош айтыс сонау әйелмен. Қазір, қолма-қол айырылыс.

	Альфонсо канониктің сөзін бөлмеді. Ол бойын жеңіл сезінді, жұрттың бәрінің үстінде қалықтап жүрген сияқтанды. Сондықтан басқаның қаңқу сөзі оны тіпті ашуландыра да алмады.

	– Мен саған, әкетайым, әрі досым, бір нәрсені айтсам деп едім, – деп, тіпті көңілдене сөйледі ол, – оны мен саған ертерек айтуым керек еді. Ракельдің аяғы ауыр. – Сөзінің байыбына әбден барып болсын деп сәл кідіріп тұрды да, содан кейін сеніп сыр айтқан кісінің түрімен қуана сөйлеп кетті. – Иә, жаратқан ием мені тағы да жарылқайтын болды. Рас, ол әлі күнге дейін Ракельді дінге енгізудің сәтін түсірмей келеді, онысының өзі де мені мақсатқа айналма жолмен жеткізу үшін істеп отырған игілікті әрекеті. Жоқ, мен бір емес, бірнеше адамның жанын христиан жұртына сыйлайтын боламын!– деп шаттана айғайлап жіберді ол. – Ракельден менің балам болады, мен баламды шоқындырысымен, анасы да артынша шоқынуға асығады, осыған иманың кәміл болсын. Мен мейлінше бақыттымын, әкетайым, әрі достым дон Родриго.

	Каноник қатты тебіреніп қалды. Бұл өзі іштей бекініп, сүйікті ұлын қатал қолға алмақ болып жатқанда, онсыз да ұлының көзі ашылған екен. “Менің ойға түйгенімді сендер біле алмассыңдар, менің жүрген жолыммен жүре алмассыңдар”, – деген екен құдай тағала, соны Альфонсо мұның өзінен жақсы түсініпті.

	– Енді ол қызбен қош айтыс деп менен талап етпейсің ғой, – деді сол екі арада Альфонсо жүзі нұрланып, күлімсіреп. – Мен жорыққа аттанғанша, бәрі де осы қалпында тұрсын, – деп қорғалай сөйлеп өтініш айтты ол. – Баламның шешесін қуып жібергенімді қалайша сен мақұлдай аласың? Құдай менің талай кінәмды кешірген. Мен сол құдай үшін шайқасқа барады екенмін, сонда ол жаның сүйген әйелге қаталдық көрсетпедің деп мені онша қырына ала қоймас.

	Осыған келісім бергені үшін кейін Родриго өзін-өзі кінәлады. Әттең, дон Альфонсоның жайын ұға білетіндігі батады! Альфонсо Ракельді жан-тәнімен сүйеді, көп құдайға табынатындардың ішіндегі иман жүздісі, христиандыққа ең жақын тұрғаны деп саналатын Вергилийдің махабатты жырлағаны тегін емес қой; махаббат жан жүрегіңді баурап алады, еркіңе қоймайды, байлап матап тастайды, адамның қолынан келмес өктемдікпен адамды өзіне бас игізеді деген екен ол. Ал донья Ракель-сүюге тұратын жан. Ол сондай тамаша сұлу, оны Фермоза деп атаған халық қателеспеген, оның көркі Родриганың өзін селт еткізбей қойған жоқ-ты, ішінде сыйлау, қадір тұту сезімін оятқан. Корольді ол ақтайын деп ойлаған жоқ, тіпті өзінің ары алдында да ақтамайды.

	Кім біледі құштарлығы күштірек, салтанаты нұр сәулелі болсын деп осынау әйелді сонау еркекке құдай өзі кез қылған шығар.

	Рухани ұстазымен сөйлескендегі айтқандары есіне түскенде Альфонсо өзінен-өзі ұялып, бойын өкініш биледі. Діни жолды ұстаған адам әкелік қамқорлығы мен достық көңілін білдіріп, дағдылы жалған сөздерін айтып жатқанда, бұл өтірік одан да асырып түсіруге тырысқан екен. Соғысты бұл жуыр арада басталғалы тұрған оқиға сияқты етіп көрсетті, соған сүйеп әкеліп, қалған азғана күннің ішінде күнәға бата тұруға ұлықсат алған кісіге ұқсады. Шынында, соғыстың тез арада басталмайтынын біледі. Өйткені бұл өзі оны кейінге қарай шегеруге тырысып келеді.

	Арагонмен одақ құруға жол бермеген мәселелер енді Беренгеланың жасауы жайында келісуге бөгет болды, сөйтіп одақтасуға тағы да кедергі жасады. Сарагоста шешілмеген мәселе дон Хосенің алдында бірінен соң бірі туа берді. Ағылшын королі Генрихтің алдында да солай болды. Бір мәселе шешілсе, келесі бір мәселе тұйыққа тіреліп шыға келеді.

	Сол кедергінің бәрін жасап отырған Иегуда екенін Альфонсо жақсы түсінетін, оған наразы болғансып ашу шақырды, сонда өзі Иегуда қарсы дәлелдерді таба түссе екен, шағыстыра түссе екен деп ойлады. Екеуі бірін-бірі біледі, біреуінің ішіндегі құпия тілегін екіншісі айтқызбай ұғып тұрады, бірақ бірде-бірі осыны мойындап көрген емес, екеуі бірін-бірі арбаудан жалықпайды, өз-ара үнсіз келісіп қойғандай, сөйтіп король мен оның эскриваносы не істесе де бірге істейді.

	Сөйте тұра дон Альфонсо еврейлерге қызғаныш білдірді, өйткені Ракель одан жанын үзіп тұрады. Ал Иегуда оны Альфонсодан қызғанады, өйткені Ракель оны сүйеді. Ракельдің жүзіне байыптап көз жібергенде Иегуда өзіне ұқсайтын жерлерін көріп қуанады, ал Альфонсо Ракельдің жүзіне байыптап қараса, әкесіне тартқанын байқап қынжылып қалады. Алайда, қулығын асырғысы келіп арбасқан ойынын екеуі де мұқият жүргізеді, бір– бірін мұқатудан да сау емес. Тіпті бетпе-бет сөйлескеннің өзінде Арогонмен одақтасуға, инфантаны атастыруға екеуі де жанталасып жүрген кісі болады, аяғында келіп сол ізденістернің нәтижесін жоққа шығарып отырады.

	Король уақытының көбін Галианада өткізетініне, сөйтіп жоқтан өзгені сылтау қылып ізгі соғысты бастауды кешеуілдеткісі келеді дегенге көзі жеткеннен кейін дон Мартин шынымен ашуланды. Діни уағаз үстінде ол енді жалғаншы еврейлердің ғана тілін алып, христиандарды піштірілген иттердің айтқанына көніп, айдағанына жүретіндей етіп бағындырып қойған корольді, сөйтіп құдай үйі шіркеуді жер қылып, Ібілістердің синагогасын дәріптеп жүрген корольді жерден алып, жерден салып тас талқанын шығарды.

	Көне заманның аса махаббатты бір ұлы жазушысы: “ Siсut titulis primi feurе, ѕic et vitiis,”– неғұрлым сый-құрметке бөленген мол, алдымен азғындайтын болады сол, – деген екен. Сол қырсық қазір Кастилияның басында да бар. Осындайда оның есіне Соломон патша түседі; оны Салдаман ашыналары діннен бездіріп жіберген.

	Елдегі дін иелерінің бәрі де архиепископты қуаттай жөнелді. Олар: еврей шын мәнісінде тамұқтың жіберген албастысы сияқтанып, Саладдин ондығына сиқырлы Галиана сарайын салғызды да, корольді жадылап алсын деп қызын апарып орналастырды деп ашықтан-ашық жарияланды. Ракель Ібілістің хабаршысы деп атады.

	Кастилиялықтар алданып қалғанын енді білгендей болды. Өз королі оларға ізгі соғыстың иігілігінен татырмай, тартып алып отыр. Студенттер дон Альфонсоны мазақтап өлең шығарып, оны жамбастап жатып ішер ерсері деп атады, сүндетке қашан отырғызылатындығын сұрады. Бүкіл елде наразылық күшейіп, қобалжу етек алды.

	Құдай жолы үшін наразы бола отырса да, көп жұрт соғыстың болмай тұра тұрғанына қуанды, ондайлар “Соғыста жеген өгіз етінің қуырдағынан, бейбіт күнгі суға піскен жұмыртқа артық” деген көне мақалды айтып жүрді. Алайда, Кастилия құдайшыл ел болатын, ұзаққа созылған бейбітшілікті құдай қаламайды, тіпті тыныштықтың сақтала тұруын жақсы көретіндердің өзі де сол адал ниетін тек үйде бұғып отырып қана айта алатын болды. Көшеде, шарапханада сөйлескенде бәрі де бұрынғысынша ізгі соғысты аһ ұрып аңсаған тәрізденді, адасқан дон Альфонсоны құдай түзу жолға салатын шығар деп үміттенді. Сөйтіп, бүкіл ел болып король мен еврейдің екі жүзділікке салынған жасырынбағын бірге ойнады.

	Дон Родригоға кіші-гірім дуаннан бір священник ақылдасуға келіпті. Қарауындағылардың ішінен арқан есуді кәсіп еткен еңбек сүйгіш бір құдайшыл адам сұрау беріпті:

	– Соңғы бір жылдың ішінде құдай менің еңбегімді жандырды, сөйтіп содан мен екі алтын мараведи жинап қойдым; жаңа ғана ісім оңға басайын деп келе жатқанда неге ол мені діні жаттарға қарсы соғысқа жұмсайды?

	Кезінде каноник Альфонсоның бұлталаққа салғысы келетінін бірден түсінген, оның сонысына ашуланған болғанымен, бейбітшіліктің сақтала тұратындығына іштей қуанған. Олай болса мұның күнәкарлығы арқан есуші шебердің күнәсынан кем соқпайды. Осыны іштей мойындаған каноник қапелінде священикке жаңсақ жауап берді. Аңғал бейқамдықпен айта салған сөзінің қуақы өткірлігіне тіпті Мұсаның өзі қызыққандай еді. Ол әшейін ғана сөйлеп, ізгі Аугустиннің өмірінен мысал келтірді. Күндердің күнінде біреу сол ізгі әулиеден: “Құдай тағала жер мен аспанды жасағанға дейін не бітірді?”-деп сұрапты. Оған Аугустин: “Осындай сұрауды беретін адамдарды жөнелту үшін тамұқты жасады”, – деп жауап қайтарыпты.

	Ракельдің аяғы ауыр екен деген хабар жауығып жүрген грандтар мен прелаттардың өшпенділігін қоздыра түсті. Халық бұқарасы бұл жаңалықты қуана қарсы алды. Қарапайым жұртшылық әлі де біраз уақыт бейбітшілік аясында жүре тұратындығын көңілге медет тұтты, сөйтіп қайткен күнде де корольдің ашынасы-барраган– босанғанша соғыстың басталмайтындығына разы болды. Олар аяғы ауыр Ракель туралы еркелете жылы сөйлеп, дон Альфонсоның қылықтарын зілсіз күлкіге айналдырып тілектестік білдірді. Өздерінің ерсері короліне еврейдің сұлу қызы ұл тауып береді деген ойға қарсы болған жоқ, Ракельдің жүктілігін құдайдың рақымы өзінің сүйікті ұлына өлген баласының орнынан тағы бір бала берейін деп отырғаны тегін емес қой.

	Мұндайда Ракель сұлуды қалай мақтамассың! Сірә, оның Галиана қақпасының босағасына іліп қойған бой-тұмарында таңғажайып қасиетті күш бар болса керек. Сондықтан көп адам сондай бойтұмар-мезузаны тауып алуға тырысты.

	Жұрттың мынандай күнәкар парықсыздығына пралеттар мен барондар ыза болды. Қайдан шыққаны белгісіз, жаман ырымдардың бой көрсеткені туралы қауесет тарады. Король екеуі Тахоға қармақ салып отырғанда Ракельдің қармағына адамның бас сүйегі ілініпті дейді; мұны біреуге Галиананың бағбаны айтыпты-мыс.

	Алайда, бұл қауесет те халыққа онша әсер ете қойған жоқ, ерсері король мен Фермозаның құдай қолдаған махабатына сүйсіне қараған кастилиялықтардың тілектестік сезімін өзгерте алмады. Архиепископ қаншама жанталасса да “Ібілістің хабаршысы” деген келемеж ат донья Ракельге жабыспай-ақ қойды. Жұрт оны бұрынғысынша Фермоза деп қана атады.





АЛТЫНШЫ ТАРАУ




	Бас қатыратын шытырман қулығын жүзеге асырып, бірісе одақ құрудың қамын жеген боп, біресе соған бөгет жасау шараларын іздестіріп дон Альфонсо Толедода ұзақ жүріп алды, донья Ракель сарайда көбінесе жалғыз қалды. Дон Альфонсо оның әкесімен қосылып қаладығы сарайда айла-шарыққа толы түрлі жоспар құрғанда, дәл сол Ракельдің қамын ойлап жүргенін ол сезінгендей болды. Сондықтан бұрынғысындай егіле сағынып қиналған жоқ. Ракель Кастильо Ибн Эзраға жиі барып тұрды. Онда келгенде, Мұсаның жұмыс бөлмесінің бір шетіне кіріп отырып алады, маған назар аударма деп қойып, өзі Мұса ағасының әлденеге ой жіберіп ерсілі-қарсылы жүргенін, немесе биік тайпақ столдың басында отырып жазғанын, не бір кітаптарды ақтарғанын үнсіз ғана бақылайды.

	Соңғы кезде каноник донья Ракельмен кездесуден бойын аулаққа салып сырғақтап жүрген, оның есесіне жас дон Вениамин жиі келетін. Давид әулетінен шыққан қыздың патшасы, Вениамин ғашық болған Ибн Эзра тұқымының қызы Кастилияның короліне ұл тауып бергелі отырғанына ол қатты тебіреніп, абыржып жүрді. Сүйген қызына оның жаны ашыды, қыз бен оның нәрестесі төңірегінде қандай күрес-тартыс туатынын біледі, сондықтан Ракельдің сол күреске төтеп беретіндей етіп жігерлендіргісі келеді.

	Иудей дінінің ұлылығын сөз қылғанда, ол енді анау жолғы конониктің алдындағы сияқты ғылыми дәлдікті сақтауға зер салған жоқ; Иисустың Назареттен уағаздаған пікірінен де, көп құдайға табынушылардың философиясынан да иудей дініндегі тану көзқарасының артықшылығын дәлелдеуге тырысқан еврей ғалымдары мен ақындарының сөздерін өз сөзімен жылы-жылы баяндады. Айталық, көп құдайға табынушы ұлы Аристотельдің ілімі тек ақыл-ойға ғана негізделген, ал иудей ақыл-ойдың ғана емес, сезімінің де талабын қанағаттандырады, адамның ой-пиғылын ғана емес, оның қылық-әрекетін де ақиқат жолына бағыттайды. Христиан дінінің негізін салушылар бұл дүниеде азап шегу адамның маңдайына жазылған игілігі, ізгі міндеті деп жариялаған; онысы рас болса, бірде-бір халық оны тап Израиль жұртындай іске асырған емес. Израиль халқы бүкіл адамзатқа үлгі көрсетіп, сол азаптың алтын тәжін бірнеше ғасырдан бері басынан тастамай келеді.

	Осы ілімді бұдан жарты ғасыр ғана бұрын тамаша өлеңге айналдырған адам-Израильдің соңғы ұлы пайғамбары Иегуда Галеви туралы Вениамин Ракельге бар ынтасымен әңгімелеп берді. Ол жазған иудей дінінің апологиясын егжей-тегжейлі баяндады, Иегуданың “Сионидасының” біреуін жатқа айтты: “Уа Сион, тек патшаға лайық мекен! Қанат бітсе, саған ұшып жетер ем мен. Егіліп сүйер едім топырағыңды, өйткені ол жұпар иісті бальзам сынды. Өлі арыстаныңды төбеттер талап жатқанда, қайтып мен тір жүре алам? Хақ тағаланың нұр сәулелі мекен жайы, қара тобыр, құл-құтан қалай сенің төріңде салады ойнақ!”.

	Міне, сол Иегуда Галеви қаусаған кәрі шал кезінде сапар шегіп, көп қиындық көріп ізгі жерге әрең деп жеткен екен, ізгі Иерусалим шаһарына таяған жерде мұсылман батырларының біреуі өлтіріп кетіпті.

	Көңіл-күйіне беріліп, тым еркіндеу кеткен Вениамин лепіре сөйлегеніне қысылғандай болып, қалжың айтты да, әдеттегі қарапайым әңгімеге көшуге тырысты. Біресе ол дәптерін алып, Ракельдің суретін салуға рұқсат сұрады. Қыз оған күлімсіреп: “Қандай діндар ғұламасың... сонымен қатар қандай дінсіз жансыз! ”– деді. Вениамин оның үш түрлі кескінін бейнеледі. Қыз сол суреттерді өзіме бер деп өтінді, суретке ие болған адам қыздың өзіне де ықпалын жүргізе алады деп қорықты.

	Екеуінің рухани жақындығын ерекше сезінген Вениамин бір күні жүрегінің терең түбіне сақтаған пікірін айтты.

	– Біз ізгі жерді аңсаймыз, – деп бастады да ол, – құдайдың өкілінің келуін тілеп құлшылық етеміз, алайда, – деп ол түсінікті деген түрмен даусын бәсеңдетіп ақырын сөйледі, Ракель әрең естіді, – алайда, сол құдайдың өкілінің келуін қаламаймыз. Ол біздің құдаймен тікелей жалғасуымызға бөгет етер еді, құдайға деген ниетіміздің белгілі бір үлесін өзіне қаратар еді. Басқалардың мемлекеті, отаны, құдайы бар, олардың санасында араласып біте қайнап жатыр. Сонда құдай-олардың қадір тұтатындарының бір бөлігі ғана. Біздің еврейлердің құдайы ғана бар, сондықтан біз оған деген ниетімізді бөліп-жармай тұтасымен таза қалпында бағыштаймыз. Алайда, біз рухани жағынан қайыршы емеспіз, құдаймен арамызда біреудің делдал болуын қажет етпейміз. Айса да, Мұхаммед те керек емес. Біз арадағы делдалсыз-ақ құдайды қадір тұтудан жасқанбаймыз. Сионды армандап үміттенудің бір артықшылығы бар, Сионға ие болудан гөрі осы үміт, арман біздің өмірімізді байыта түседі. Құдайдың өкілі келеді деп күту жерді соған лайықтап әзірлеуге бізді жігерлендіреді, бірақ мұның бәрі шындық емес, құр қиял ғана. Мұның солай болып қалғаны да дұрыс. Бізге игіліктің қадір білмес иесі болудың керегі не? Игілікке ұмтылу, соған ие болу үшін күресу одан әлде қайда артық.

	Ракель Вениаминнің ақылдылығын, жанының жайдарылығын қатты сыйлайтын, соған қарамастан құдайдың құтқарушы өкілі туралы айтқаны оған ұнамады. Күпірлікке барғанда осыншама шектен шығуға болмайды ғой. Құдайдың құтқарушы өкілі жалпы болған емес дегенге де, ол жуыр маңда келе қоймайды, тіпті мүлде келмейді дегенге де ол сене алмады, сенгісі де келмеді.

	Ракель бұл жайтты Вениаминнен артық біледі. Құтқарушы әне келеді, міне келеді деп болжаған талай сәуегейлік айтылған. Олар Израиль халқының азабы мың жылға созылады, мың жыл бойы қуғындалып дүние жүзінде бытырап жүріп өмір сүреді деген. Бірақ сол мың жыл баяғыда-ақ өтіп кетті. Анталаған жау Иерусалимге қарсы, міне, тағы аттанды. Иса пайғамбар бір жас келіншек ұл туады, атын Иммануил қояды, құдайдың құтқарушы өкілі сол болады деген екен, сол ұлдың туатын мезгілі де болды. Сондықтан да соңғы он жылдың ішінде еврей әйелдері екіқабат кезінде ерекше құрметке бөленді; өйткені данышпан ғұламалар сол әйелдердің бірі болмаса бірі құдайдың сүйген құлы болып шығып, Иммануилды табуы ықтимал деп құлаққа сіңірді.

	Өз басының тағдыры өзгеден ерекше болып қалыптасқанына қарап, Ракель құтқарушы болатын баланы табатын жас ана өзі болатын шығар деп ойлады. Ондай ұл Давид әулетінен шығуға тиіс, бұл өзі Ибн Эзраның қызы болғандықтан сол Давид әулетінен шыққан патша емес пе? Христиан королінің қалап алған сүйікті жары дәрежесіне көтеріліп, қатерлі де ұлы бақытқа ие болғаны мұның ерекше бір мақсатқа жаралғанының айғағы емес пе? Ол өзінің ішін сипап, арғы жағында ие болып жатқанына құлақ тосты, тереңнен толғанып жымиып күліп қойды, сөйтіп әлемнің князі– құтқарушы болатын баланы көтердім деген сенімге беки түсті. Бірақ бұл туралы ешкімге айтқан жоқ.

	Асыраушы анасы оны асты-үстіне түсіп күтті, нені ішіп, нені жеу керегін, қашан демалып, қашан серуендеу керегін үйретті. Ракель оның дегеніне көнген кісі сияқтанып момақансыды, бірақ айтқандардың көбін тыңдаған жоқ. Жарамсақтанып құлдық ұрып тұратын Белорда сыртынан ала көзімен ата қарайтынын Ракель байқап қалған, бірақ оның көзі тиеді деп қорыққан жоқ, басындағы бақыт барлық жамандықтан қорғап, көңіліне тыныштық орнатты. Севильядағы дос қызы Ләйләның: “Байғұсым-ай!”– деп есіркегені есіне түскенде, сықылықтап тұрып күліп қалды.

	Ол дұғалықтарды оқыды. Солардың біреуі мұның ерекше назарын аударды. Ерте заманда айтылған қасиетті сөздері анық түсіне алмаған соң, олардың мағынасын өзінше топшылады.

	“Патша сенің көркіңе құштар, – депті онда, – өйткені ол сенің әміршің, сен оған басыңды и. Тирдің қызы сыйлық тартып, дүйім жұрттың алдында байдың байы жүзіңе сенің бас ұрар; патша қызының бар даңқы ішкі дүниесінде, киімі оның алтын зерлі. Ол қуанып, шаттанған түрмен барады, патшаның ордасына кіреді. Әкеңнің орнын енді балаларың басады, оларды сен жер-жерге әкім етіп қоясың. Есіміңді сенің ұрпақтан-ұрпаққа кететіндей, ұмытпастай етермін; сондықтан халық сенің даңқыңды ғасырдан ғасырға асыратын болады”.

	Осындай сәтте Ракель әкесінен кем масаттанған жоқ.

	Ракельге байыптап қараған шақта кейде Альфонсо оны есіркеп жан жүрегі езіліп бара жатқандай сезінеді. Жүзі суалып, бұрынғыдан да гөрі жас балаға ұқсай түскен қыздың реңінде ақылды байсалдылықтың ізі пайда болған сияқтанды; қимыл– қозғалысы мүлде баяу, үстіндегі мол киімі томпиған ішін жасырып тұрады. Өзі ештеңеден қорқып жүрген жоқ. Кейде Альфонсоға ол алдағы бақытына қарай асығып жан ұшырып зымырап бара жатқандай көрінеді.

	Жұмыстың қырсығынан оны ылғи жалғыз тастап кетіп қалып жүргеніне Альфонсо іштей өкінді. Бір жолы ол жалғыз қалдыратын себебі сүймегендіктен емес екенін айтты. Қайта керісінше, деді ол.

	Король сарайына аттанып бара жатып, жол үстінде ол “қайта керісінше” дегенде, не айтпақ болғанын өзі түсінуге тырысты. Күнәкарлықты қолдап, бүкіл христиан дүниесі алдына жанталаса ұмтылған ізгі міндетіне апарар жолы астыртын үздіксіз қиратып келе жатқанын енді ғана сезінгендей болды. Иегуда қосылып алып, қандай сұрқия зымияндықты егіп жүргеніне айқын көзі жетті. Рим папасы дұрыс айтады. Ізгі соғысқа кедергі жасау үшін бұл Ібілістің өзімен одақтасқан екен. Жанын жәһәннамға өз қолынан жіберетінін жаңа сезді.

	Бірақ оны құтқарудың жолын да бұл біледі. Демек, Ракельді шынайы адал дінге көшіру керек, тіпті зорлықпен көшірсе де болады. Мұны ол босанбай тұрып, қазір қолма-қол істеген жөн. Сонда мұның христиан дініндегі әйелден туған ұлы болады. Бұл осыны қалайды.

	Алайда, Галианаға оралғанда ол аяғы ауыр Ракельдің соншалықты әлсіреп қалғанын байқады, бақытты болатындығына сенім әл беріп тұрған сияқты, мұндай жағдайда оған зақымын тигізетін әңгімені бастауға батылы бармады.

	Ешбір шара қолданбастан ол келешек бақытын қиялында әлдилеумен болды.

	Екеуі бұрынғысынша күні бойы ештеңе істеген жоқ, бірақ бір сәт бос болған емес. Ракель тағы да оған ертегі айтты, Альфонсо оның көмейінен үйлесімді сөздердің ағылып келіп жатқанына таңырқады, бір ертегіден бір ертегі туып жатады, оларды ойдан шығарады, ондағы оқиғаға өзі сенеді, мұны да еріксіз иландырады.

	Иә, Ракель сөзге жүйрік, көңіліндегі ойды дәл жеткізуге керекті сөзді таба қояды.

	Дегенмен барлық ойды деуге болмас. Альфонсоны соншалықты сүйетіндігін ешқашан айта алған емес, мұны айтуға керекті сөз Ұлы кітаптағы көне заманның өлеңдерінен басқа жерден табылмаған да болар еді. Міне, ол Жырдың жыры кітабындағы шаттыққа толы жалындаған әуезді жарқын өлеңдер туралы оған әңгіме айтты. Өлеңдерді Ракель өзінің араб тіліне, Альфонсоның тұрпайы латынына және осы екеуінен жасап алып өздері ғана түсінетін аралас тілге аударып беруге тырысты. Ол өзінің махаббатын тек осылай ғана айта алатын еді.

	Ракель оған сонау дұғалылықтағы мағынасы бұлдыр өлеңді оқып берді, онда патшаның жарқылдаған сән-салтанаты мен атақ– даңқы, қалыңдығының сұлулығы жалтылдақ көпірме сөздермен бейнеленеді екен. Альфонсо қайран қалды: көне замандағы иудей патшалары, христиан корольдері мен ерсерілерінен де тәкаппар асқақ болса керек.

	Бір күні таңертең кенет есіне түсіп, тас түйін боп бойын жинап алды да, Ракельден екеуінің арасындағы соңғы бөгетті бұзуды өтінді, шынайы адал дінге көшіп, христиан әйелі болып, бұған христиан дініндегі ұл тауып бергенін қалайтынын айтты. Ракель оның бетіне таңырқаған түрмен қарап қалды, ашуланған да, кінәланған да сияқты емес.

	– Мен оны істеймін, бұл туралы маған енді қайтып айтпа, Альфонсо, – деді ол, ақырын дауыспен ғана үзілді-кесілді айтты.

	Келесі күні ол Альфонсоға анадағы дон Вениамин кескінін салған үш суретті көрсетті. Альфонсо суретке зейін қойып ұзақ қарап қалды. Ракельдің айтуынша, оның суретін салу үшін Вениаминге асқан өжеттік керек болыпты; өйткені біреудің кескін, келбетін суретпен бейнелеуге Моисейдің заңында да, Мұхаммед пайғамбардың заңынында да тыйым салынады. Сол бір дон Вениамин дегенмен Ракельдің таныстығы дон Альфонсоға ұнамайды. Осының табан тіресе қасарыса беретіндігі сол Вениаминнің жел беріп қоятындығынан болуы да ықтимал – Сурет салуға ұлықсат етілмейді екен, онда салмасын, – деп ашулы түрмен бұрқылдай сөйледі ол, – Құдайға күпірлік еткендерді сұбыханым сүймейді. Менің қол астымдағы халық өз дінінің заңдарына бағынуға тиіс.

	Ракельдің есі шығып кетті. Сонда ол ата-бабаның дінінен безу сияқты күпірліктің ең ауырын қалайша бұдан талап етеді?

	Альфонсо оның абыржып тұрғанын байқап қалды.

	– Дүниеде жұртқа заң шығарып беретін адамдар, корольдер мен дін иелері болу керек, – деп түсіндіруге кірісті Альфонсо, ал төмендегілердің ақылгөйсіп заңды бұрмалауына жол берілмейді. Заңнын айтқанын олар қалт еткізбей орындауға тиіс, басқа сөз жоқ.

	Ракель суреттерді алып кете бастағанда ол:

	– Қалдырып кет, менде бола тұрсын, – деп өтінді.

	Ракель кеткеннен кейін оның суретіне бұл тағы да ұзақ қарап тұрды,басын шайқап-шайқап қояды. Көз алдындағы-тура мұның Ракелі, алайда, одан басқарақ Ракель. Оның реңіндегі бұрын өзі байқамаған бейтаныс белгілерді суреттен көріп тұр. Ракельді бұдан артық білетін ешкім болмаса керек еді. Сірә, оның көркінде шек жоқ екен ғой, жаны көгілдір аспандағы ақша бұлттай, Тахоның толқынындай сан қилы болса керек.

	Толедоға мұсылман музыкантары келді. Соғыс жүріп жатқанда ыңғайсыз шығар деп әуелі басқалар оларды кастилияға кіргізбеуді ойлаған, бірақ Альфонсо жеңілтектік жасап, түбекте шын соғыс басталмас бұрын ақырғы рет мұсылман әншілерінің өнерін тыңдап рахаттанудың зияны жоқ деп салған. Содан әншілер осында келген, талғамы жоғарғы, оқыған, көзі ашық деген толедолықтардың бәрі оларды үйлеріне шақырып ән-күй, өлең– жырын тыңдады.

	Альфонсо оларды Галианаға алғызды. Артистер төртеу екен– екі еркек, екі әйел. Музыканттардың көпшілігі сияқты, бұл екі еркек те соқыр көрінеді, өйткені гаремде іші пысқан әйелдер музыканы ермек қылып көңіл көтергісі келеді, бірақ гаремде оларға еркектердің қарауына болмайды ғой. Музыканттар гитар, флейта, лютня және клавикордқа ұқсаған канун деген музыкалық аспапты ала келіпті. Олардың айтқан өлеңі мен тартқан музыкасы баяулатқан созылмалы біркелкі сарын сияқтанды, алайда, жүректі тербеп баурап әкетті. Әуелі олар эпикалық жырларды орындады, соның бірі-Сид Компеадор туралы әйгілі көне жыр; мұсылмандар мекендеген Андалусияда тұрған еврей Абен-Алфанке оны жау батырының құрметіне шығарған. Содан кейін әншілер осы күн Гранада, Кардоба, Севильяда айтылып жүрген жаңа өлеңдерді шырқады. Бұл қалалардың әсем көркін, гүлжазира бағын, толқындаған суын, сұлу қыздары мен батырларын мадақтады. Ракельдің асыраушы анасы Саад көз жасын тыя алмай егіліп жылап отырып тыңдады. Ракель де Севильяны сағынғанын сезінгендей болды. Бірақ сағыныш сезімі онша жанына батып қинаған жоқ, Галианадағы бақытына көлеңке түсіре алмады, қайта қадірін арттыра түсті.

	Ақыр соңында әншілер таяуда өткен және осы күні болып жатқан оқиғалар туралы романстар мен балладаларды орындады, күні бүгін немесе бес жүз жыл бұрын болған десе де сыйғандай заманы белгісіз, ертегі, аңыз сипатына ие болған оқиғалар екен. Сөйтіп отырып, адал ниеттен айныған христиан дініндегі бір король туралы жырлады; ол король де діні жат еврей қызына ғашық болып, сарайда сонымен бірге айлап, жылдап жатып алыпты, күнәкарлығынан таймапты, әйел де қасарысып болмапты; мұндай қылықты Алла қайтіп кешіріп, қайтіп жақсылығын береді? Соқыр әншілер тыңдаушының жүрегін тебіренте жырлады, қыздардың біреуі лютняның ішегін үзіп тартып, енді біреуі канунның клавишін басып әнге қосты. Ракель күлімсіреп отырып тыңдады; Алла ақырынан жарылқайтындығына ол кәміл сенеді. Король ыңғайсызданып қалды, сөйтті де қарқылдап күліп, көңілдегі күдігін жайын-шуып жіберді.

	Алты мыңға жуық босқын франк еврейлері Кастилияға орналасып, елдің өмір-тіршілігімен біртіндеп танысып, үйренісіп жатты. Береке молшылыққа қарық болған көпшіліктің шуылдаған көңілді дауысынан прелат, барондардың ызалы үні естілмей кетті.

	Эсфирь кітабын оқығанда Иегуданың есіне түскен лотерея ойынының “бақытты құмырасы” ауызға ілігіп, молшылықтағы жұрттың ортасында үлкен атаққа ие болды. Бірнеше сольдаға билет сатып алып, табандатқан он алты мараведи ұтып алуға болатын көрінеді. Оны ойнауға грандтар да, қала халқы да, тәуелді шаруалар да-жұрттың бәрі де қатысты. Ұтыс шықса, оны өзінің кереметтігінен ұтқандай қуанып жатты, ұтпағандары апта бойы үміт күтіп, келесі жол ұтудан дәмеленді.

	Иегуданың шетелдермен алыс-беріс, сауда-саттығы мейлінше жақсы жүріп жатты, оның есімі Лондоннан Бағдатқа дейінгі жерге әйгілі болды.

	Иегуда өзіне де, бүкіл әлемге де тау соғар-окер харим болып көрінгенімен, кей-кейде түн ішінде оның бойын қорқыныш биледі? Менің бақытым қаншаға созылар екен деген ой келді. Инфанттың қазасы туралы хабар жан түршіктіріп шошытқанын ол ұмытқан жоқ. Енді Альфонсо кешікпестен жорыққа аттанады, сөйтіп Ракельдің бақыты осымен аяқталады дегенге күмәнданбады. Кейін Ракельдің аяғы ауыр тартқанда оны корольдің бұрынғыдан да аялай түскенін көріп, басымдағы бақытым таяр ме екен деп күмәнданғанына өзінен-өзі қысылды. Сөйте тұра жан дүниесінің күйзеліп қиналғанынан біржола арыла алған жоқ; көбінесе түн ішінде көз алдына жан түршігерлік қорқынышты оқиғалар елестеді. Бұл қанша бұлталаққа салғанымен, ерте ме, кеш пе, әйтеуір соғыстың басталатыны анық, ұзаққа созылатын қаһарлы да қатал соғыс. Шайқастарда жеңетін де, жеңілетін де шақ кездеседі. Ең алғашқы жеңіліске ұшыраған кезде-ақ аналар барлық кінәны бұған жабатын болады сонымен бірге Толеданың альхамасын айыптайды. Сонда Кастилия еврейлерінің басына күн туады, мұның өзі мен қызы Эдомның қаһарына тап болады.

	Тіпті таяу күндердің өзі оған бұлыңғыр сияқты көрінді. Ракель балалы болғаннан кейін жағдай қалай өзгереді? Кей-кейде Иегуда өктемдікпен өжет қиялға беріліп, немересінің қандай асқан сый құрметке бөленетінін ойлады. Христиан елдерінде де корольдің ашынасы-барраганға үлкен право берілетін, одан туған балалар право жағынан алғанда бәйбішеден туған заңды балаларынан сәл ғана төмен тұратын. Испан корольдері өздерінің бастапқы балаларын үлкен-үлкен вельможа еткен. Иегуданың немересі, кім біледі. Кастилияның принці болуы да ықтимал ғой деген арман көкейден кетпей тұрды.

	Алайда, ол байсалды ақылға салып көріп еді, асқақтап кеткен қиял, арманы ілезде тарқап жүре берді, немересінің тууы Ракель мен мұның өз басына қандай қатер төндіретінін аңғарды. Дон Альфонсо, әрине, ұлын шоқындырғанды қалайды, туған баласын “дінсіз” етіп өсіруді Кастилияның королінен талап ету барып тұрған есуастық, алайда, Иегуда сол есуастыққа баруға бел байлауы керек.

	Құдай мұны қорлады. Адонай мазақтап тәлкек етті. Соншама уақыт мешумад болғанын жаратқан хақ кешірмеген екен. Құдай мұны сынамақ болып еді, бұл сол сынға төтеп бере алмады, сөйтіп Аласардай ұлынан айрылды. Міне, енді құдай мұны тағы да сынамақ болып қырына алды.

	Айтқанынан қайтпайтын қыңырайған қырсық рабби Товий ғана емес, қазіргі тірі жүрген еврей ғұламаларынның ішіндегі азаттық сүйгіш еркін ойлы ұстаз, мырзамыз Моисей бен Маймун да еврейлерден қандай қиыншылыққа болса да төзу арқылы балаларын христиан дініне көшу сияқты азғындыққа жібермеуді қатал талап етеді. Иегуда “Діннен таю мәселесі туралы хатты” он қайтара оқыған шығар. Ажал аузында тұрып, қорыққаннан Мұхаммбет пайғамбардың үмбетіне айналған адам елі де тамұқ отына күймейді деп үйретеді екен Маймун. Тамұққа күйетіндер– мұзды суға басын тығып шоқынуға көнгендер; өйткені христиан дініндегі үш құдайдың бірлігін мойындау, артығы да, кемі де жоқ, тура пұтқа табынумен бірдей, бұл екінші өсиетті бұзғандық болып табылады. Осыдан кейін бен Маймун ізгі жазулардан бір өлеңді мысалға келтіріпті:

	“Молохқа бала берген адамды өлімге кескен жөн болады. Жер бетінде жүрген жан сол адамға өзіне, оның халқына қаһарымды мен тігемін, сол адамды да, одан үлгі алып адасып жүргендерді де қырғынға ұшыратамын”.

	Иегуда сенімді досы Мұсаға көкейдегі сырын ақтарды. Немересін шоқындыру туралы сөзді Иегуданың тіпті естігісі де келмейтінін Мұса түсінді.

	– Кастилия мен Толедоның королі баласын христиан дінінде тәрбиелегісі келіп тұрса, сен оған қайтіп тыйым сала аласың?– деп сұрады Мұса, Иегуда дүдамалдана сөйлеп, бала тумай тұрып Ракельді ертіп қашып кетуіме болар еді дегенді айтты. Мұса бұл жоспарды дұрыс көрмеді.

	– Мені де бір түсінсеңші, – деп жалына сөйледі Иегуда, – Ислам дініне қанша немқұрайды қарағаныңмен, сен де сол өз дініңнен тайғың келмейді. Менің әлсіздік көрсетіп ұлым Аласарды ұстап қала аламағанымды, оның дінінен тайып, рухани құлдырауына өзім кінәлы болғанымды білесің. Енді сонау король табынған пұттардың үмбеті етіп немеремді шоқындырғанына шыдай алатын емеспін.

	– Сен немерең туралы айтқанда, – деді Мұса жымиған күлкісін әрең тежеп, – тек қана ұл бала болады деп күтетіндігіңді аңғартасың. Кенет ол қыз бала болса қайтесің? Егер Альфонсо ұлын емес, қызын христаин дін рухында тәрбиелемек болса, сонда да сен оны күнә деп есептеп, осылай күйзеле бересің бе?

	– Оған мен баланы бермеймін, – деп ашулана айғайлап жіберді Иегуда, – қайткенде де бермеймін!

	Алайда, ол қыз баланы шоқындырудан сақтап қалу үшін өз жанын құрбан етпегені онша үлкен күнә емес екендігіне даусыз келісті.

	Әзірше ол іштегі күдік-күмәнды баса тұру үшін корольмен бұрынғыдан да бетер өжеттікпен арбаса берді. Альфонсо дегенін істетіп отырғанын сезініп, оны іштей мұқатумен болды.

	Оның альхамаға сыйлау үшін салдырған синагогасы дайын болған. Иегуда соны салтанатты түрде ашуды ойлады. Дон Эраим оның мұнысын жөн көрмеді, қазіргі жағдайда өйтіп думандатып жатуды әдейі қыр көрсеткендік деп қарауы ықтимал деп санады. Бірақ Иегуда айтқанынан таймады.

	– Қорықпа, ұстаз, мырзам Эфраим. Құдайға күпірлік қылатын жауларымыздың аузын ашырмау менің қолымнан келеді, – деп тыныштандыруға уәде еткендей болды.

	Келесі күні-ақ ол сол уәдесін орындауға кірісті. Ол жаңа салынған құдай үйіне корольдің кіріп шығып құрмет көрсетуін өтінді. Оның мұншалықты озбыр қылығын көргенде дон Альфонсоның есі шығып кетті. Ізгі соғысты бастауды кешеуілдетіп кейінге қалдырып келе жатқаны үшін бүкіл түбек мұны кінәлап отырғанда, оның үстіне бұл еврей синагогасын ашуға баратын болса, прелаттар мұнысын, сөз жоқ, қасақана істеп отыр деп ұғады. Ол эскриваноның өтінішінен бас тартып, ашулана жауап беру керек пе, әлде тәкаппарланып мысқылдап күле жауап қатқаны жөн бе дегенді ойланып қалды. Иегуда оның алдында момақан түрмен айылын жимастан қасқайып тұр.

	– Сенің ата-бабаларың қол астындағы еврейлердің храмына талай барып, құрмет көрсеткен, – деп есіне салды.

	– Бірақ христиан жұрты ізгі соғыс жүргізіп жатқан шақта емес шығар, – деп қарсы жауап айтты Альфонсо. Иегуда үн қатпағаннан кейін тағы да: – Бұл, сөз жоқ, наразылық туғызады, – деп қосып қойды.

	– Ұлы мәртебелі король не істесе де, наразы бола қалатын адамдар қоластындағы жұрттың ішінен табыла кетеді, – деген жауап айтты Иегуда.

	Король синагоганың ашылуына келді.

	Атақты мұсылман сәулетшілері мен грек құрылысшыларының шәкірті Мейр Абдели ішкі кеңістіктері асқан шеберлікпен аркада, балкондар арқылы бөліп, үйдің құрылысын сәнді пропорциялы түрде үйлестірген екен; Византия, Мавритания құрылыс өнерінің үлгілері өзара үйлесім тауыпты. Барлық дәліздер кивотқа апарады екен, өйткені үйдің өзі тора жатқан ізгі кивотты сақтап, қорғаныш болып қорғап тұруға салынған. Кивотты күміспен аптап зерлеп тастапты, ақ сәулесін шашып жылтылдап тұр.

	Есігін ашып жібергенде, арғы жақтан оқасы төгілген ауыр шымылдықтың кіре берісті көлегейлеп жауып тұрғаны көрінді. Оны серпіп тастағанда қарсы бетте ізгі тораның сыртын әшекейлеген асыл тастар жарқырап қоя берді. Кивотта сақтаулы торалар көп емес екен, алайда, олардың ішінде Бес кітаптың дүние жүзіндегі ең көне нұсқасы болып табылатын сонау жолғы атақты сефер хиллалидің қолжазбасы бар еді. Тамаша матамен тысталған көне пергамент көрінді, жұмырлана оралған пергаменттің тысы асыл тастар орнатылған тақта алтынмен әшекейленіпті, оның екі басындағы ағаш сабына екі алтын тәж орнатылыпты.

	Синоганың ішкі қабырғасындағы фризде ою, арабескілермен астастырылып, түрлі жазулар айшықталыпты. Ою, өрнектерде көп жерде мәңгілік тіршілік пен берекелі құнарлылықтың эмблемасы– шишка пиния мен Кастилияның гербіне, яғни Иегуданың мөріне ұқсаған үш мұнаралы қалқанның суреті қайталапады екен. Алайда, қабырғада еврей тіліндегі нақыл сөздер бәрінен де көп. Оның ішінде құдайды, Израиль халқын, Кастилияны, корольді, Иегуда Ибн Эзраны мадақтауға арналған сөздер де бар. Жас ғалымдар мен ақындар соларды іріктеп алып, ретін тауып орналастырса керек. Ұйқасты қара сөз Тәураттың өлеңдерімен алма кезек ауысып араласып келеді, соның әсерінен бұл жазуда мадақталып тұрған король екені де, әлде оның министрі екені де айқын аңғарылмайды.

	Мысалы, онда Иосифты әлпештеп көтерген фараон туралы айта келіп, ізгі жазудан үзінді келтірілген:

	“Иосифқа айтты фараон сонда: “Бүкіл Египет жерінде сенсіз ешкім қозғалта алмас аяғын, қимылдата алмас қолын да. Сөйтті дағы фараон Иосифті алды қасына ақылшысы етіп ең жақын”.

	Құдайдың даңқы мен өз даңқын асыру үшін Иегуда салғызылған осы үйге Толедо мен Кастилияның королі дон Альфонсо келді.

	Кіре берісте оны Эфраим парнас пен альхаманың құрметті ақсақалдары қол қусырып құрметпен қарсы алды. Сөйтіп, храмның ішіне бастап алып кірді. Дұғаға келген еврейлердің еркектері бастарын лыпамен жауып тік тұра қалып, діни салт бойынша жердегі ұлы әміршінің алдында айтылуға тиісті батаны айтты.

	“Алғыс саған, Адонай, құдайымыз бір өзінсің даңқыңның бір ұшығын сыйлаған ардақты жаның, міне, мынау”.

	Бұл сөздерді дон Иегуда мақтанышпен тыңдап, тебірене толқып тыңдады. Сөздерінің мағынасынан гөрі мақамы түсінікті көрінді, осыған ұқсас сарынды сүйікті жарының аузынан талай естіген.

	Мұсылмандардың ілімі бойынша, құрсақта жатқан бала отыз күн дегенде адам бейнесіне келеді. Сол уақыт өтті-ау деген кезде Ракель ішіндегі баласы адам бейнесіне келді ме дегенді Мұсадан сұрады.

	– Мұндай сұрауға менің ұлы ұстазым Гиппократ: “Ол ақиқат әйтпесе ақиқаттан алыс емес”-деп жауап береді екен, – деді Мұса.

	Ракельдің босанатын мезгілі жақындаған сайын оны күтушілердің айтатын ақылы да, істейтін жұмысы да көбейе түсті. Асыраушы анасы Саад соңғы бір ай бойы Ракельдің бөлмесін ладанмен түтіндетіп, жын-шайтаннан аластауды талап етті, оған Мұсаның қарсылық білдіргеніне қатты қынжылып қалды. Иегуда тораның біреуін қызының бөлмесіне апартып қойды; қабырғасына ерекше бойтұмар етіп, “Босанушы әйелге арналған дұғалықты” ілуді тапсырды; бұл дұғалық Адам атаның алғашқы әйелі әзәзіл, азғын, пері Лилит пен оның сыбайластарын үйге кіргізбеуге тиіс болатын.

	Дон Альфонсо мұның бірін де хош көрген жоқ, алайда, ол Белорданың ақылымен Галианаға құдайдың таңғажайыптар жасайтын бейнелері мен түрлі қасиетті заттарды алғызды. Сәл қысылғанына қарамастан ол король сарайының капелланынан донья Ракельді дұғаңнан құр тастама деп өтінді.

	Дон Иегуда қызының аман-есен босануын тілер он еркек күн сайын дұға оқып отыратын етті. Ракель барып орналасқалы ол Галианаға баруға баспады. Қызының қасына ол Мұсаны жіберді, Ракель қарт дәрігердің қолында болады дегенге Альфонсо қуанып қалды.

	Толғақ ұзаққа созылды. Қай кезде қандай шара қолдану керегі сөз болған жерде Саад пен Мұсаның арасында талас туды. Міне, енді нәресте де аман-есен дүниеге келді. Саад оны бірден көтеріп алды, сөйтті де оң құлағына азан шақырды, сол құлағына дәстүрлі түрдегі иманды айтты: “Лә һилә-ил-Алла! Мұхаммет Расул Алла!” Содан кейін бұл баланың мұсылман болатындығына қуанып, жаны жай тапты.

	Иегуда бұл сағаттарды Кастильода зарыға күтумен өткізді, нені тілеуі керек, неден қорқуы керек, оны өзі де білген жоқ; баланың ұл болғанын тілей ме, әлде қыз болғаны жөн бе? Ішінде тағы да күдік-күмән бас көтерді, ұзақ жылдар бойы басқа дінді ұстағаны мұның жанын біржолата улап кетпеді ме екен, дегенімен таймай төтеп беруге күші жете ме, шын мәнісінде қайтадан иудей бола алды ма, әлде жүрегінің түбінде мешумад қалпында қалды ма?

	Моисей бен Маймун иудей дінінің символын он үш догматта тұжырымдаған. Иегуда өзінің сол догматтарға шын ниетімен сенетін, сенбейтіндігін қатал сыннан өткізді. Алдында жатқан жазуда символға кіретін әрбір діни қағида: “Ешбір қалтқысыз сенемін”, – деп басталады екен. Ішінен ол асықпай баяу қайталап: “Қалтқысыз сенемін, жаратқан иемізге дұрыс жол, оның есіміне нұр жаусын, басқаның қайсысына болса да сену, сыйыну теріс. Құдай рақыметті қылғыр ұстамызымыз Моисейдің көзімізді ашқан жаңалығында қалтқысыз шындық барына және ол бұрын– соңды пайғамбарлардың атасы екеніне ешбір қалтқысыз сенемін”. Иә, ол осыған шынымен сенді. Оның расында да солай екенін ол білетін, ешбір басқа ілім, Айсаның, Мұхамметтің ілімі Моисейдің жаңалығына көлеңке түсіре алмайтындай көрінді. Иудей діні символының соңғы сөздерін Иегуда жан-тәнімен беріле отырып оқыды: “Сенің ғана жәрдеміңе сенемін, Адонай. Сүйенемін сенің ғана жәрдеміңе, Адонай”. Ол құдайға құлшылық етті, бәріне де қалтқысыз сенді, діні үшін, құдай жолына көзі ашылғаны үшін өлімге баруға әзір тұрды.

	Алайда, құдай жолына қаншама берілуге тырысып, дұғаға қанша ден қоюға күш салғанымен ойына әлсін-әлсін Галиана орала берді. Ол хабар күткен қалпында қатты толғанады, біресе қауіп илеп, біресе үміттенеді.

	Міне, шапқыншы келіп жетті. Амандаспастан асыға сөйлеп дәстүрлі сөздермен қуанышты хабарды Иегудаға айта бастады: “Ұл бала дүниеге келді, құдай бізге тілекті берді”.

	Шалқыған шаттық қуаныш сезімі Иегуданың бойын билеп кетті. Мұны құдай есіркеген екен. Аласардың орнына жұбаныш болсын деп берген ғой. Ұл бала дүниеге келіпті, ол да Ибн Эзра, Давид патшаның заузаты, мұның өзінің бел немересі.

	Кенет көңілі қауіп илеп, қуанышы су сепкендей басылды. Иә, Давид патшаның ұрпағы екені рас, бірақ сонымен бірге ол Вургундия герцогтары мен кастилия графтарының да тұқымы ғой. Баланы иемденуге мұның қандай правосы болса, дон Альфонсоның да сондай правосы бар. Сол правосын қорғауға ол бүкіл христиан елінің күш-қуатын қарсы қоя алады, ал бұл жалғыз өзі ғана. Алайда, ол: “Ешбір қалтқысыз сенемін”, – деп қайталады, сөйтті де жігерлене түсіп: “Менің айнымас тілегім осы”, – деп нығарлай түсті, “Діні жат корольдің дегені болмайды, Құдай тағаланың жәрдемімен, өз ақылыммен мен ойға алғанымды істемей қоймаймын”, – деген шешімге бел байлады.

	Бұл кезде Галианада донья Ракель өзінің ұлын айналып, толғанып, сылап, сипап жатқан. Оны сыбырлап қана мақтап, мадақтап, құдайдың құтқарушы өкілі болып дүниеге келетін Иммануилдың атымен атады.

	Альфонсо ерсері дәстүрі бойынша, әрі өз жүрегінің қалауымен донья Ракельдің алдында бір тізесін бүгіп тәжім етіп, оның бозарған әлсіз нәзік қолын сүйді.

	Ракельдің асыраушы анасы Саад мұны көріп, жаны түршіге шошып кетті. Өйткені Ракель қазір таза емес. Жас босанған әйел көпке тазармайтын кір болып есептеледі, ал мына ақылсыз еркек, діні жаттардың әміршісі оны қолынан ұстады, сол арқылы ол Ракельге де, нәрестеге де, өзіне де шын-шайтанды үйір қылады. Саад нәрестені тезірек алып, бесікке жатқызды, жолына құрбан ету үшін басынан бірнеше тал шашын қырқып алды, сәбидің өмірі тәтті болсын деп басына алтын жастады, өмірі ұзақ болсын деп жастығының басына нан қойды.

	Альфонсоның қуанышында шек жоқ. Болашақ ұрыста көрсететін ерлігі үшін құдай тағала мұны алдын ала жарылқады, өлген баласының орнына басқа бала берді. Ол баланың туғанына үш күн толғанда, оны шоқындырып, атын Санчо қоюға ұйғарды; өзінің әкесінің аты да Санчо болатын, көптен күткен ұлы да Санчо болады. Мұны ол Ракельге айтқысы келіп еді, бірақ Ракель тым әлсіреп қалған екен. Сондықтан бұл әңгімені ол ертең, бүрсігүнге қалдырды.

	Ол көкірегі толы қуанышын жұртқа айтып, ортаға салуға ынтықты. Толедаға шапқылап жөнелді де дос-жар кеңесшілері мен көңілдес барондарын шақыртып алды. Жарқылдай сөйлеп, бәріне де жақсылықты төгіп жатты.

	Дон Иеугаданы да ол сарайға шақырып алған, басқалары ұлықсат сұрап тарқай бастағанда Альфонсо оның кідіре тұруын өтінді.

	– Баланың атын мен Санчо қоямын! Әкемнің құрметі үшін солай атамақпын, – деді ол шімірікпестен. – Шоқындыру ресімі-бейсенбі күні. Мен білемін, сен менің Галианамды жақтырмайсың. Әйткенмен бірдеңе ғып өзіңді-өзің көндір, мені де бір қуант. Сол күні Г алианада менің қонағым бол.

	Міне, енді шешуші сағат соққанда, Иегуданы әлде қандай сабырлы самарқаулық басты. Альфонсомен сөйлесуден бұрын әуелі Ракельге жолыққаны жөн болатын еді. Өйткені Ракель осы бір жанды сүйеді, мұның өңмендеген дөрекі талабына ылғи тойтарыс беріп отыру оған қиын болады. Әйткенмен өз дініне оның берік сенетінін бұл жақсы біледі, мұның қызы екені тегін емес қой, төтеп беруге оның күші жетеді.

	– Менің білуімше, падишам, оған асықпай тұра тұрған жөн болады, – деп құрмет көрсете сөз бастады ол. – Менің білуімше, менің қызым Ракель ұлының атын Израиль заңына сәйкес өсіп, Ибн Эзра тұқымының салт-санасы рухында тәрбиеленгенін ұнататын болуы керек.

	Ракельде немесе мынау шалда мұндай ниет болады-ау деген ой корольдің басына да келмепті. Мына еврей осыны шынымен айтып тұр дегенге ол қазірдің өзінде де илана алатын емес, мұнысы әшейін орынсыз қылжақ болар. Ол Иегудаға тақап келді де омырауындағы алтын шенді саусағымен қағып тербелтті.

	– Сонда ол не болмақ! – деді ол. – Мен мұсылмандармен соғысып жатақанда, менің ұлым сүндетке отырғызылып ер жете ме!-деп қарқылдап күліп жібереді.

	– Тағзым етіп өтінемін, падишам, оған күлме, – деді Иегуда ақырын ғана дауыспен. – Әлде сен донья Ракельмен келісіп пе едің?

	Альфонсо шыдамсызданып, иығын қақты. Бұл қылжақ тым тереңге кетіп барады. Алайда, ол бүгінгідей күні көңіліне қаяу түсіргісі келмеді, қайтадан қарқылдап күле жөнелді.

	– Екінші рет ізетпен өтінемін, күлме, – деді Иегуда. – Егер сен бізді мазақтап күлетін болсаң, сол күлкіңнің қырсығынан біз сенің корольдігіңді тастап кетіп отыруымыз ықтимал.

	Альфонсо ашуланайын деді.

	– Сен жындаған шығарсың? – деп ақырып жіберді ол.

	Иегуда ақырын дауыспен жұмсақ сөйлегеннен танбады.

	– Өзің білесің, мен Галианаға барғаным жоқ, қызыммен сөйлескен емеспін, жуыр арада онымен сөйлесудің реті келе қоймас. Бірақ біліп қой, тыңдап ал сөзімді, бүгін кешқұрым батар күннің көкжиекке қарай еңкейетіні қандай анық болса, ұлының басын шоқындыратын судың астына тосқанша, сенің Галианаңнан да, корольдігіңнен де Ракельдің кетіп отыратыны сондай анық. – Әлі де сол ақырын дауыспен, асқан жігермен сөйлеп сөзін түйіндеді. – Біздің көптеген адамдарымыз балаларын шоқындырып жалған дінге көшіруге жол бермеу үшін өз қолынан өлтірген. – Тебірене сөйлегендіктен даусы шиқылдаңқырап шықты.

	Альфонсо асқақтап кемсіте сөйлейтіндей бір жауап іздеді. Кекке толы тегеруінді ақырын дауыспен сөйлеп тұрған Иегуданың ызалы сөздері бөлмеде әлі де естіліп тұрғандай сезілді. Тына қалған тыныштықта Иегуданың мысы басым түскендей болып тұр. Альфонсо енді түсінді:

	Иегуданың айтып тұрғаны шындық. Егер бұл ұлын шоқындыратын болса, Ракельден айырылады. Алдында жатқан екі жолдың біреуін таңдауы керек: баламен қала ма, әлде оның шешесімен қала ма?

	Дәрменсіздігін сезініп ашу-ызаға булыққан Альфонсо ащы сөзбен шағып алғысы келіп:

	– Сенің ұлың Аласар ше? – деді.

	Иегуда өліктей құп-қу болып кетті.

	– Нәресте сенің Аласар жарақшыңнан үлгі алмауға тиіс, – деп жауап берді.

	Король үн қатпады, “Қойындағы жылан, қолтықтағы шоқ” деген сөз ойына келді. Ол өзіне-өзі ие бола алмай қалып, еврейді өлтіріп жіберемін бе деп қорықты. Сөйтті де жалт бұрылып, бөлмеден шығып жүре берді.

	Иегуда оны ұзақ күтті, бірақ король сарайынан аттанып кетті.

	Ендігі жерде крес жорығын бастауды кешеуілдететін құпия себебі қалмаған король Бургосқа барып, сол жақтан одақ құру мәселесін шешпек болды. Ол үшін, әрине, алдымен баланы шоқындыру керек. Бірақ өзі бір аптадан соң, ең кеш дегенде үш аптадан кейін Бургосқа жүру керек шығар деп екі ойлы болып тұрды.

	Кенет ойда жоқта ол бір суық хабар естіп, екі ойлығы тарқап жүре берді. Ағылшынның королі Генрих елу алтыға жаңа келген жасында өзінің бекіністі Шинон сарайында қайтыс болыпты.

	Донья Леонордың әкесі төртпақ толық адам болатын. Бұқа мойын, кең иық, кавалерияға лайық қисық аяқ Генрих Альфонсоның көз алдына елестеді. Жалаңаш қолына қондырған қыранының шеңгелдеген тұяғы батқанын қондырған қыранының шеңгелдеген тұяғы батқанын елемей тасқындаған күш-жігерге толы, тығыршықтай атпал адам еді, Альфонсоның жадында қалған оның бейнесі осындай екен. Сол Генрих әйел демей, мемлекет демей, қалағанының бәрін қызара бөрткен әулетті қолымен бас салатын.

	“– Құдайдың көзімен ант етейін, балам, – дейтін ол күлімсіреп Альфонсоға, – басында ақылы бар, білегінде күші бар патшаға бүкіл әлем деген онша үлкен дүние емес”. Иә, мықты ақыл, жойқын күш басқада болмаса да, онда бар еді; ол – Англияның королі, Нормандияның, Аквитанияның герцогі, Анжуаяның, Пуатудың, Тураның, Беррияның графы, Батыс Европа патшаларының ең құдіретті алыбы болатын. Шоқынайын деп биялайын шеше бастаған Альфонсо оның қазасына шынымен қайғырды.

	Биялайын кигенше болған жоқ, мұның өзіне, мұның мемлекетіне оның қазасы қаншалықты әсерін тигізетінін ұшқыр қиялымен шолып та шықты. Сол марқұмның игі ықпалының ғана арқасында одақ құруды, сөйтіп жорыққа шығуды осы күнге дейін созуға мүмкіндік туды. Генрихтің мұрагер ұлы Ричард мемлекет басшысы болатын адам емес, ол – ерсері, солдат қана, кез келген жаумен айқаса түсуден басқа арманы жоқ. Ол әкесінің ізін қуып, крес жорығына қатыспай қалудың жолын іздеп жатпайды. Әскер жинайды да, қолма-қол ізгі жерге қарай аттанады, оның үстіне Испанияның билеп отырған тумалара да тартыншақтауды қойып, түбектегі діні жат мұсылмандарды қырып-жоюға тезірек аттансын дегенді талап ететін болады. Соғыс тым жақындай түсіпті.

	Дон Альфонсаға бұл ұнайды. Ол бойын түзеп, езу тартты да, мырс етіп күліп жіберді.

	– Ave, bellum, – Сәлем саған, соғыс! – деді ол өзінен басқа ешкім жоқ бос залда қуанышты даусын қаттырақ шығара сөйлеп.

	Ол донья Леонарға хат жолдады, өзі айтып отырып жазғызды. Әкесінің қазасына қайғыратынын білдіріп, көңіл айтты. Кешікпей тез арада Бургосқа келетінін хабарлады, ақырында өктемдікке басып, ендігі жерде Генрих корольдің салған тыйымдары жүзеге асырылмайтындықтан, Беренгеланы атастыру және дон Педромен одақ жасау туралы келісім шартына бұлталақсыз қол қойып, мөр басуға болады дегенді бейкүнә момақан түрмен қосып қойды. Жолға аттанбас бұрын тағы бір жұмысты бітіріп кетуі керек. Өзін құдайдың ерекше сақтайтындығына сенгенімен, алай-бұлай боп кетсе, артындағы мұраны бөлу жөніндегі өсиет қалдыруға тиіс. Ол донья Ракельді мол байлықпен қамтамасыз етеді, ал кішкентай сүйікті баласы Санчоға өзіне лайықты атақ, лауазымдар береді.

	Ол сарайға Иегуданы шақырып алды.

	– Саған сол керек, достым, – деп көңілденіп, ажуалай күліп амандасты ол. – Сенің тіміскілеп жүріп тапқан кедергі, бөгеттерінің бәрі адыра қалды. Енді мен соғысқа аттанам!

	– Сенің мерейің үстем болсын деп Толедо альхамы тәңірден тілек тілейтін болады. Сонымен бірге саған жақсы әскер жасақтап беруге тырысады, ол әскер үшін сен христиан дүниесі алдында ұялмайтын боласың, – деді Иегуд а.

	– Үш күннен қалмай мен Бургосқа жүремін, – деп хабарлады Альфонсо. – Менің ол жақта уақытым болмайды, қайтқаннан кейін уақыт одан да аз болады. Сондықтан сендердің дұғаларыңа, қосқан әскерлеріңе қарамастан құдай тағала ұрыс даласында мені христиан деп иманды еткендей болса деген оймен, мен артымдағы мұраларымды кімге өсиет қылып қалдыратындығым жайында бұйрық-жарлығымды қазір беріп кеткім келеді. Керекті қағаздардың бәрін дайында, мен тек қол қоятындай болайын.

	– Құп болады, падишам, – деді Иегуда.

	– Менің қалауымша, – деп бастаған король, – донья Ракельдің атына жылдық кірісі үш мың алтын мараведиден кем болмайтын поместьені жазған жөн. Ал біздің кішкентай Санчоға қазіргі босатылып алынған Ольмедо қаласы мен графствосын граф лауазымымен қоса бергім келеді.

	Иегуда сабырмен бір қалыпты тыныс алуға тырысып, ернін жымқыра түсті. Мынаусы шынында да корольге лайықты кең пейіл дарқандық екен. Иегуданың көз алдында Ольмедоның графы болып өсіп келе жатқан немересі елестеді. Корольдің тағы да иеліктер мен атақ, лауазымдар сыйлайтындығын, тіпті, Кастилия тағының мұрагері титулына дейін беріп көтеретіндігі ойына келді. Бел немересі, Ибн Эзра тұқымынан шыққан патшазада, енді Кастилияның королі болуы да ықтимал деген тәтті қиял шарықтап самғап жөнелді.

	Келесі сәтте қиял, арманы кенет тарқап сала берді. Жан таласқан күрес, талас енді басталатынын король Генрих қайтыс болды деген хабар жеткен күннен-ақ бұл білген болатын.

	– Сенің кең пейілдігің шын мәнісінде корольге лайық, – деді Иегуда. – Бірақ шоқындырылмаған адамды графствоның дербес иесі етіп тағайындауға заң қарсы.

	Альфонсо беті бүлк етпей жауап берді.

	– Немене, соғыстан қайтып келгенше ұлын шоқындырмайды деп ойлап па едің? Санчоны шоқындыру ресімін күні ертең өткізуді тағайындаймын.

	Рабби Товийдің: “Бір кісіні шоқындырып құрбан қылғанша, бәрінің өлгенің артық”, – деген сөзі Иегуданың есіне түсті. Жазудағы “Молохқа баласын – берген жан қалмасын тірі ажалдан”, – деген өлең де ойына оралды.

	– Сен бұл туралы донья Ракельмен сөйлесіп пе едің, падишам? – деп сурады ол. – Мен оған бүгін айтамын ғой деп едім. Қаласаң, бар да, өзің айт, – деп жауап қатты Альфонсо.

	Ішінен Иегуда құдайға тәуба қылды: “Бір өзіңе сыйынамын, Адоной. Сыйынамын, бір өзіңе, Адонай”. Содан кейін даусын шығара сөйледі.

	– Дон Альфонсо, сен Вургундия ерсерілері мен готт корольдерінің ұрпағысың. Ал донья Ракель Ибн Эзра тұқымынан шыққан, ол – Давид патшаның ұрпағы.

	Альфонсо тебініп қалып айғалап жіберді.

	– Тоқтат ондай шатасқаныңды! Менің балам еврей бола алмайтынын сен менен кем білмейсің.

	– Айсаның өзі де еврей, падишам, – деп кекті ызасын бүркемелеп ақырын дауыспен жауап қатты Иегуда.

	Альфонсо үн қатпады. Дін туралы Иегудамен айтысып жатудың керегі не? Одан да баланы ертең шоқындыратын Ракельге өзі айтады. Бірақ ол әлі өте әлсіз, ол қатты қарсылық жасайды дегенді Иегуда, әрине, асырып отыр, алайда баланы шоқындыру оны аса қатты тебірентіп, деңсаулығына зақым келтіруі ықтимал.

	– Мен айтқан нұсқау бойынша акт дайындауды тапсыр, – деп әмір бере сөйлеп Иегудаға қарады ол. – Біліп қой, мен баламды жорыққа аттанбай тұрып шоқындырамын. Саған айтатын ақылым– барлық күш-қуатыңды донья Ракельді көндіруге жұмса.

	Иегуда “уһ” деп дем алып бойы жеңілдегендей сезінді. Әзірше король Бургосқа кетеді. Демек, біраз уақыт ұтуға, тіпті бірнеше апта ұтуға мүмкіндік туады. Ол қиыншылықпен өтетін уақыт болады. Иегуда енді түсінгендей болды, баласын шоқындырмай тұрып ол соғысқа аттанбайды, король үшін мұның үлкен маңызы бар. Қайткен күнде де уақыт жағынан бұл ұтып отыр. Талай рет мұны жарылқаған құдай бұл жолы да рақымынан құр тастамас, жөн сілтер.

	Альфосно оның ойын түсіне қалған кісінше:

	– Байқа, мен Бургостан оралғанша бұл жақта қара қақпанды құрып, бірдеңені бүлдіріп жүрме. Мен Ракельді азғырып, қорқытып, үркітіп сен де оның мазасын алма. Мен қайтып келгенше, менің балам осы қалпында тұра тұрсын, ол христианин болғанымен, еврей болудан мүлде аулақ.

	– Айтқаның болады, падишам, – деп жауап берді Иегуда.

	Екеуі қарама-қарсы бетпе-бет тұр, бір-біріне сенімсіздікпен жауыға қарайды.

	– Мен саған сенбеймін, эскривано, – ашық айтып салды Альфонсо. – Ант ет, қане.

	– Мен ант-су ішуге әзірмін, падишам, – деді Иегуда.

	– Ол антың жан түршігерліктей ант болуы керек, әйтпесе оны бұзудан сен тайынбайсың, – деп сөз қосты Альфонсо.

	Көкейіне бір арам ой келді. Бала кезінде ескіден келе жатқан бір антты жұрт еврейлерге зорлап айтқызып жүретіні есіне түсті. Ол ант уәдені бұзған кісінің басына толып жатқан пәлені шақыратын қаһарлы, қатал да жосықсыз сөздерден тұратын. Кейінірек кезде еврейлердің өтініші мен дон Манрикенің талап етуі бойынша сол антты қолдануды бұл өзі жойған. Соның тура мағынасын өзі ұмытып та қалыпты, тек оның үрейлі, ақылсыз, пасық ант екені ғана есінде.

	– Мен ертеректе сендерге зорлап ылғи айтқызып жүретін қаһарлы қатал ант болатын, – деп түсіндіре бастады, – шамасы, сендердің содан құтқарып, мен тым жұмсақтық жасаппын. Бірақ одан мен сені құтқармаймын.

	Иегуда боп-боз болып кетті. Адамды қорлайтын сол рәсімнен арылу үшін альхаманың қаншама күрес жүргізгенін естіген. Сол үшін төлеген ақшасы да аз болмапты. Сондай қорлықты енді мұның өзі көтеруге тиіс болғаны намысына тиіп, жанына қатты батты.

	– Құтқара гөр мені ол анттан, падишам, – деп өтінді Иегуда.

	Еврейдің жанталаса қарсылық білдіргені осынау қу мүйіздің аяқ-қолын тырп еткізбей байлап, матап тастаудың дұрыс жолын тапқандығын корольдің өзіне анық аңғартқандай болды.

	– Сен тағы да қулыққа басып, жалт бұрылып шыға келмексің бе? – деп Иегуда ұрса сөйледі. – Не маған сол антты қабылда– майтын, әрі еврей тілін білетін, әрі сыр шашпайтын сенімді адам табу да оңай болған жоқ. Альфонсо король сарайының капел– ланына өтініш етті, сонау бір кезде өзі: “Күнә деген немене?” – деп сұраған болатын.

	Корольдің сенім білдіргеніне қуанған жас священник жан шошырлық жаман ресімді атқаруға қысылғанымен, Альфонсоны қасына тұрғызып қойып оның министрінен ант алды.

	Дон Иегуда Ибн Эзра Бургостан король қайтып оралғанша өзінің қызы донья Ракельдің бөпесін ешбір дінге жатпайтын мұсылман да емес, христиан да емес, иудей де емес қазіргі қалпында сақтауға ант береді.

	Заңдарын өз қолымен тасқа жазған және бір кезде Содом мен Гомморраны күл қылып жіберген, енді Кораһтың барлық адамын жұтып қой деп жерге әмір берген фараонды әскерімен, айбарлы күймесімен қоса теңізге қарқ қылған құдіреті күшті құдайды Иегуда осы антының куәгері етіп шақыруға тиіс болды. Ендігі жерде священник рәсім бойынша: “Қане, құдайды куә етіп шақыр, егер сен оны антыңды бұзатын болсаң, египеттіктердің басына жіберген барлық жазасы, құдайдың өзі мен оның өсиетінен безгендерді ататын қарғысы сені ататын болсын”, – деп талап етті.

	Иегуда ізгі жазуға алақанын басқанда, Моисейдің бесінші кітабының жиырма сегізінші тарауы ашық тұрған: христиан священнигі оған барлық қарғысты дауыстап оқып тұрды. Еврей тілінде бір өлеңнен кейін бір өлеңді қайталап айтуға тиіс болды. Король латын тіліндегі аудармасы бойынша бір өлеңнен кейін бір өлеңді рахаттана қадағалап тексеріп отырды.

	Сөйтіп Иегуда жан түршігерлік қарғыстардың бәрін басына шақырды. Ал король мен священник: “Әмин!” – деді.





ҮШІНШІ БӨЛІМ




	Содан кейін грандатар еврей

	қызын өлтіруге бел байлады.

	Олар қыздын тұрған үйіне келді,

	бөлменің төрдегі биік сәкісі үстінде кызды

	өлтірді, қасындағыларды коса өлтірді.

	Ақылгөй Альфонсо, (1270жылдар шамасы).



	Шешімге келді грандатар,

	Тыймақ боп күнә, күпірлікті.

	Корольді жөнге салу үшін

	Сарайға олар кірді енді ентелеп,

	Биік төрде қызды көрді.

	Өлтірді оны, Қасындағы

	Серіктерін бірге өлтірді.





БІРІНШІ ТАРАУ




	Кәрі королева Алиенора қасына ерген қалың қошаметшілердің ортасында қол астындағы ұлан-ғайыр франк жерін басып, солтүстіктегі Пиренейге қарай беттеп келе жатты.

	Күйеуі король Генрих қайтыс болды деген хабар Англияға тараған күні-ақ ол талайдан бері отырған тас қамаудан босап, Сольсбери мұнарасының қақпасынан шықты да, ендігі жерде король болған сүйікті ұлы Ричардтың атынан мемлекеттегі барлық билікті өз қолына алды. Жау қайдалап тұрған аламан баласы мемлекеттік жұмыстың бәрін ақылды, іскер шешесіне берді де, таққа отырысымен-ақ ұзамай кемемен Шығысқа соғысқа кетті.

	Королева Англия мен ұлан байтақ франк елі кіретін қол астындағы жерді аралап шықты, асау барондарды жөнге салды, көнбей жүрген графтар мен прелаттардан, қалалардан мол салық жинап алды, керек деген жерде округттің, сот жүйесінің жиындарын өткізді, босаңсып кеткен жұмыстарды батыл жолға қойды.

	Генрихпен отасқанда үлесіне тиген солтүстіктегі графство мен герцогстволарын өтіп, ол енді өзінің ата мұрасы Пуату, Гиень, Гасконь жеріне жетті. Бала жастан жүрегін әлдилеген провансал тілінің сыңғырлаған үнін естіді, туған жердің майда қоңыр тұнық ауасын жұтты. Солтүстікке бұған құлдық ұрып тәжім еткендердің көңілінде қорыққандық та бары байқалатын, ал мына жерде жолдың екі жағында қақ жарылып тұрған халық жарқылдап шаттыққа бөленіп, кәрі монархты шын ниетімен қошаметтеп қарсы алып жатыр. Олар үшін бұл Солтүстіктің атақты королевасы, бүкіл христиан дүниесінің мерейі асқан бас бикеші ғана емес, оларға бұл-Аквитаниялық Алиенора, осы елдің өзінде туған падишасы, оның тәжі мен тағының заңды мұрагері.

	Мұның жасы қазір алпыс тоғызға қарады, соңғы он бес жылды қамауда өткізді; соған қарамастан ат үстінде тіп-тік отырады, мұқият ұқыпты киініп опа, далап жағынып, шашын бояп тарап сәндеп қойыпты. Әлі де шыңдарында қар жатқан таулар мен асуларды басып қиыншылығы мен қатері мол ұзақ жолды салт жүріп өту оған оңай тиген де жоқ шығар, алайда, егде тартқан жасына қарамастан ол жол азабынан да, оның қауіп-қатерінен де тайсалған жоқ. Қапаста өткен он бес жыл оны мұқалтып жасыта алмапты; кеше ғана көкірегі кекке толып Сольсбери мұнарасында отырған ол шебер де берік қолмен аттың басын алып жүруді былай қойғанда, мемлекетті де басқара алатынын сезініп, күшіне күш қосылғандай болды. ЬІзғар шашқан көгілдір көзі туған елдің сай– саласына сүйсіне қарап келеді. Ол топтан суырылып шығып алға ұмтыла берді, тіпті кеш жақындап қалғанның өзінде де әлі де көш жер алға басуға әмір етті, басқалардың бәрі қалжырағанда ол аттан түсіп, портшезге не зембілге мінуден бас тартты.

	Ол Кастилияға-Бургосқа келе жатыр, қызы донья Леонорды көріп, Беренгела немересін атастыру қуанышы үстінде бірге болып, кіші немересінің біреуіне құда түсірмекші.

	Оңтүстікке қарай алға басқан сайын оның қасына ерген қошаметшілерінің тобы көбейе түсті. Жолаушылар Пиреней тауының шатқалына кіргенде королеваны қасында бес жүз қыз, келіншек, preux chevaliers et dаmеѕ сhоiѕiеѕ, – ер жүрек ерсерілер мен асыл бикештер, королеваның қоласындағы жерлердің прелат, барондары болды. Королеваны қоршап жүретін күзетшілер отряды бар; оған жолды жақсы білетін ең сенімді адамдар, үйретілген қырағы, сақ иттер ерткен Барабанттық жалдамалы адал қызметшілер алынған. Салт аттылардың соңында жол жабдығы, жолға керекті азық-түлік, жұртқа үлестіретін керек-жарақ тиелген мыңнан астам арба келеді. Атшылар мен ит күтушілер королева мен оның әкімдерінің аттары мен аңшы иттерін жетекке алыпты, құсбегілердің қолында сүйікті сұңқарлары. Әр жерінде әлі де қар жатқан тау шатқалында иреңдей созылған топ шұбатылып баяу жылжып бара жатты.

	Кастилияның шекарасында кәрі королеваны Альфонсо мен Леонар, Арагонның королі дон Педро, инфанта Беренгела күтіп тұр екен. Бургостың қақпасы алдында білекті прелаттар мен екі елдің король сарайындағы әкімдер алдынан шықты. Королева салтанатты түрде Бургосқа кірді, жан жақтың бәріне желбірете ту іліп, балкондар мен терезелерден қырмызы кілемдерді салбыратып қойыпты; қаладағы сансыз шіркеудің қоңыраулары соғылып жар салып тұр, көшенің ортасына гүл шашып тастаған екен, ат тұяғы мен адам аяғының астында жұпар исі аңқиды.

	Жарқылдаған ашық Алиенораны бірде мақтап, бірде даттап ондаған жылдар бойы жұрт сөз қылған, Европада бірде – бір әйел тап ондай боп ауызға іліккен жоқ шығар. Міне, енді ол шырқау биікке қайта көтеріліп, салтанатты түрде қалаға кіргеннен кейін, оның соғыста басынан кешкендері, мемлекет жұмысындағы істері, махаббаттың қызығына түскен шақтары туралы сан қилы лақап лап етіп қайта көтеріледі; екінші крес жорығын ұйымдастырушы да, соған рух беруші де осы Алиенора көрінеді, амазонкалардың айбарлы асқақ ер жүрек қолбасшысы Пентесилеяға ұқсап, кресшілерді бастап, қалың қолдың алдында салт кетіп бара жатты дейді; көрікті Антиохия қаласында немере туысы жас король Раймонд бұған өлердей ғашық болыпты, франк елінің королі, күйеуі Людовик жетінші одан қызғанып, таласып, ақырында мұны одан күшпен тартып алып, теңіздің арғы жағынан бір-ақ шығарыпты. Алиенора мұндай зорлыққа көнгісі келмей, Рим папасына жалынып, франк королімен қиылған некесін бұзғызыпты. Тап сол кезде Анжуяның жас графы, Англияның болашақ королі Генрих бұған сөз салып, соңынан қалмапты. Бұл сонымен бірлесе отырып ағылшынның қуатты мемлекеттін құрды. Король сарайына бұл барлық жеті ғылым мен өнердің докторлары мен магистрларын жинады, толып жатқан сал, сері, трубадур, трувер, ертегішілерді шақырды. Сол әнші, күйшілердің талайына үлкен-үлкен жақсылықтар жасады, соның бірі-Бернар Вентадорн болатын, тіпті оның пеш жағушының баласы екеніне де қараған жоқ. Король бұған опасыздық жасап талай рет көзіне шөп салды, әсіресе Розамунда деген әйелмен көп шатасты, бұл оның сол сүйікті сұлуын өлтіріп барып тыныш тапты. Содан кейін король мұны Сольсберн мұнарасына қамап тастады, ұлдары шешесін қорғап, әкесіне қарсы шықты. Міне, енді франк, провансал, каталон әндері қайта шырқалып, ән мен жырдың, нәзік сыпайлықтың ордасы болған Алиенора сарайы мадақталып жатыр. Бір мезетте Филипп фон Тайн ақын шырқалтып әнге басты:



	Даңқы асқан жас королева

	Жұртты өзіне ынтықтырған,

	Керней үні шақырғанда

	Жан таласа құлаш ұрған.



	Енді Бенуа де Сент-Мор жырлап қоя берді.



	Патшамыздың сүйеніші,

	Әйгілі ару ардақты, асқақ.

	Алдыңда әлем бас иеді.

	Тең болам деп кім таласпақ.



	Тіпті түксиген сұсты бір германдық жігіт те өлең шығарыпты.



	Теңізге дейін Рейннен

	Менікі болса бар әлем,

	Солардың бәрін берер ем

	Ағылшын королевасын

	Бір ғана сүйсем ернінен.



	Оны қадір тұтушылардың өлең, аңыз, романстары жауларының улы кекке, қарғысқа толы, өлең, жырлары мен лақап әңгімелеріне қосылып, Аквитаниялық Алиенораны бейтаныс жат елдің немесе өткен заманның ертегі, аңыздағы ғажайып кейіпкеріне айналдырып жіберді. Тіпті қазірдің өзінде қошаметші – ерсерілерді, бикештерді ертіп, қолдарына қыран құстарды қондырған жалдамалы қызметшілер мен аттарды, иттерді, қазына байлық тиелген жүк арбаларды шұбыртып, салтанатты түрде Бургосқа кіргенде, Кастилия мен Арагонның көптеген вельможаларына ол аспандағы бұлтқа шомып, алтынның буына малынып келе жатқандай болып елестеді. Осынау керемет әйелдің басындағы сән-салтанатпен салыстырғанда өздерінің қазіргі өмірі мейлінше жұпыны, кедей сияқты көңілге олқы көрінді. Алиенораны көргенде екінші крес жорығы туралы естігендері көз алдына келді, сол екінші жорық, шынында да, королева Алиенораның жорығы болған екен. Ол кезден корольдері мен ерсерлері күйкі тіршіліктің құлы болмайтын, олар қалың қолдың көптігіне үміт артып көрген жоқ, ондайдан аулақ еді: ол кезде соғыс үстіндегі, айқастың ережесін қайсысы болса да бұлжытпай сақтайтын және ұрыс өнеріне құштарлығы үшін күресе шығатын, ал күрес батырлардың жекпе– жек сайысқа шығатын ойыны тәрізді еді, бірақ бұл жердегі ойын биік адамгершілікке негізделген өлім мен өмірдің айқасы болатын.

	Тәуелді адамдардан құрылған жасақ қырық күн синьорына қызмет көрсетуге тиіс болды, қырық күн соның қол астында шайқасты. Егер сол қырқыншы күнге дейін жаудың қамалын ала алмаса, тіпті қырық бірінші күні алатындығына көзі жетіп тұрса да, оларды басқарған ерсері басқа жаққа кетіп отырды. Ол кезде қаңғырып жүрген солдаттарда, соғыстың сыналған тәсілін білмейтін, тек жеңсем болды деп қына шайқасатын қара тобырдан шыққан жалдамалы аламандар да жоқ болатын. Басқа құдайға табынатын жаудын өзіне де әдептілік көрсетілетін. Қамалды қаумалап қоршап тұрған халиф қоршауда қалған христиан королевасы Ураканың ауруын емдеуге өзінің бас дәрігерін жіберген. Шайқастар онда дүйсенбіден бейсенбіге дейін ғана жүргізілетін. Жұма, сенбі, жексенбі күндері тыныштық орнап, бітім жарияланды: мұсылман, еврей, христиандардың қайсы болса да өзінің құдайы мерекесін тыныш өткізуге мүмкіндік алады.

	Арагон мен Кастилияның игі жақсылары сол кезеңдегі тамаша дәстүрлер ендігі жерде қайта орнайтын шығар деп ойлайды. Салиқалы Алиенора ханымның ынта-жігерімен заманда екінші күрес жорығы жүзеге асырылып еді, алдағы уақыттарда соның талап, тілегі бойынша осы түбекте қазір де ізгі соғыстың басталатыны анық, ендеше Артур король мен ұлы Карл патшаның қол астында шайқасқан даңқты ерсерілердің лайықты ізбасарлары екенің іс жүзінде көрсетуге мұндағы испан ақсүйіктеріне мүмкіндік туады.

	Көкірегін қуаныш кернеп жас король дон Педро отыр. Осынау даңқы асқан монарх әженің немересін бұған королева етіп бергелі отырған құдайға мейірімін аямай-ақ төккен екен. Енді бұл Альфонсоға деген ыза-кегін былай қойып, христиан ерсерісіне лайықты қуаныш, шаттық сезіммен жорыққа аттанады.

	Атағы жер жарған кәрі королеваның сиқырлы күші жарақшы аласарды да баурап әкетті. Толедода мұны сыртынан ала көзбен атып тұратындардын барын талай сезінетін, осы сапарда король оны Бургосқа бірге алып жүргенде, донья Леонор бұған аяқ астынан туыстасып қалғанын кешірмейтін шығар деп көңіліне секем алған. Бірақ донья Леонор оны жылы шырай мен еркелете қарсы алды. Король оны жолы кіші інісі сияқты ұстады. Ұлы королева Алиенораның алдында болғанда, оның ақтық қаупі түгел тарқап жүре берді. Парасаты королева оны Альфонсоның жарақшысы болуға нағыз лайық жігіт деп бағалады. Христиан ерсерлерінің ішінде оның бөтендігі болмай қалады.

	Кәрі королеваның келгенін бүкіл Бургос қаласы тойлап думандатып жатты: мерекеге қатысу үшін немесе жиналған көптің арасынан пайда табу үшін жан-жақтан мыңдаған адамдар келді. Трактир ұстаушылар жер-жерде тамақ сататын уақытша жаймалар ашты, саудагерлер бағалы шараптары мен шар– дәрілерін шығарды. Күмбез, шатыр, аркадалардың астындағы ашыққа көпестер товарларын жайып тастап Фландрияның, Леванттың, мұсылман елдерінің сән-салтанатты мен байлығын шалқыта көзге елестетті. Ат сатып олжа табушылар мен қару– жарақ шеберлері ақшаның астында қалды. Банкирлер мен айырбасқорлар соғысқа аттанатын ерсерілердің үй-орманын саудалап, ақшаға немесе кепілдікке алып қалуға тырысты. Мұнда қызықты ойын-сауық көрсетушілер де, бойтұмар сатушылар да, тәнін саудаға салатын жезөкшелер де, қалтаға түсетін ұрылар да қаптап жүрді. Солардың бәрі у-шу айғай салып, сауда– саттығын, бұзықтығын, қарылығын істеп, бірде кабаққа, бірде шіркеуге жүгіріп, бірі құдайы адам болып, бірі сыпайылық, бірі дөрекелік көрсетіп, сәнді киімдерін судыратып, жаманды, жақсылы иіс шығарып, балаларды шулатып, дұғалықтарды сарнап, кабактың өлеңдерін айтып, тіршілікке қуанып, халиф пен сұлтанды қарғап, тамаша королева Алиенораны мадақтап жатты.

	Сарайдағы камерарилердің де міндеті оңай болған жоқ; дон Педро мен инфантаны атастыру салтанатының ішінде болуға, сонымен бірге кәрі королеваға ізет көрсетуге бүкіл Кастилия мен Арагоннан келген қадірлі қонақтарды дәрежесіне лайықтап орналастыру, сый-сияпат көрсету оңайға түспеді. Сол прелат, барондар мен жоғарғы лауазымды әкімдердің көбі атқосшы, қызметші, күтушілерін ала келіпті. Олардың тобын көбейтіп, әдетте, мұндай той-домалақтан қалмайтын шырғалаң құмар жандайшаптар мен ерсерілердің сайысында атақ пен ақша табуды армандайтын кедейленген ақсүйіктер қосылыпты. Сал, сері, трубадур, трувер, хикаяшылар жағы да кем болған жоқ; донья Леонор мен парасатты кәрі королева ұзақ демалған жоқ, келесі күні-ақ король сарайының үлкен залында меймандарға қонағысы беріп қабылдау жасалды. Өзі айналасындағы сансыз майшамның жарығына бөленіп, биік төрдегі креслода парасатты білікті бикештерге лайықты түрде бойын тіп-тік ұстап салтанат құрып отырды. Дегенмен денесі толысыңқырап, болбырап қалған екен, ентігіп тыныс ала алмай қалатыны бар көрінеді; содан болса керек, оқта-текте жөтел қысып, онысын әрең тежейді; бетіне қызыл шырай беріп тұрған опа, далабы өшкен сайын, әжімденген кәрі жүзі жалаңаштанып көріне түсті; алайда, салқын, көгілдір көзі әлі де жайнап тұр. Өзі төңірегіндегілердің ортақ әңгімесіне араласқанға шаршамай, орынды, ойлы, ұнамды сөздерді қосып қойып отырды.

	Королева Алиенора бастаған крес жорығына қатысқан арагондық кәрі граф Рамон Барбастро сол бір тамаша жылдарды аңсап сағынатынын, қазіргі заманның азып бара жатқанын көріп налитындығын айтты. Соғыс өзінің сәнінен, салтанатты бейнесінен айрылып қалды, қазір соғысты жиында, кеңес үстінде дайындайды, соғыс енді семсермен емес, қаламмен жүргізіледі. Шайқастың тағдырын баяғыдай батырлардың ерлігі шешпейді, жалдама– лылардың саны шешеді.

	Алиенора оған қарсылық айтып, парасатты дон Рамон екеуінің жас кезінде де соғыс мейір қандыратын қызықты ойын сияқты бола қоймағанын айтты.

	– Байыптап қарасаң, – деп сөзін жалғастырды королева, – таң қалалықтай үлкен шайқастар мен шалқыған көл-көсір той– думандар өте сирек болған екен; үздіксіз көретінің ұсақ ауыртпалықтар: қауіп, қатері мол бейтаныс жердегі таусылмас ұзақ жолдың азабы, жарақаттанып басқызбай қойған аяғың, ми қайнаған ыстықта бір жұтым су таба алмай, тамызда таңдай кептіріп қалжыратқан шөл, түн баласына көз іліктермей мазалайтын қаптаған улы шіркей, құжынаған бит, бүрге. Осының бәрінен жаманы – аседиа, зерігу; теңіздегі таусылмас шексіз, шетсіз ұзақ жол, қайда бара жатқаныңды да біле алмай бірнеше апта бойы жүзе беретін ұзақ сапар, соның ақырет азабы; әсіресе артыңнан ұзақ сапар, әсіресе артыңнан жіберілген көмек ертең келеді, бүрсігүні келеді деп дәйек таппай зарыға күткеннен қиыны жоқ, сонда ол көмек бір аптадан кейін де келіп жетпейтін.

	Тыңдаушылардың жүзінен түңіліп қалғандықтың белгісін көріп, ол күлімсірей сөйлеп жаңағы көңілсіз әңгімені ұтымды сөзбен жайып-шуып жіберді.

	– Алайда, соның есесі талай қайтты, – деп қосты ол. – Сапыр– лысқан қырғын шайқастар, жаулап алынған қаладағы думан, той бәрін де ұмыттыратын.

	– Содан кейін ол Шығыстағы той-думанның қызығын, онда христиандардың байлығына арабтың сән-салтанаты ұштастырылатынын, трубадурлардың әні мен араб қыздарының биі алма– кезек ауысып отыратындығын әңгімеледі. Сөзді мүдірмей ағылтып, көзімен одан да асырып әсем бейнелеп отыр. Кәрі граф күлімсерей сөйлеп, сол кезде Антиохияда осы отырған королеваға таласқан екі ерсеріні, одан кейін христиан королі Раймондты, тақ мұрагері кезінде Сұлтанның елшісі болған оның немере інісі Саладдинді еске алды.

	– Ондай тойдың аса көңілді болатын бір себебі– ол қашан да екі шайқастың аралығында өткізілді, – деп кәрі королева өткен күнді аңсаған түрмен күрсініп қойып сөз қосты. – Өйткені кеше ғана әркім ажалдың аузынан қайтқан, ал ертең соған біреу болмаса, біреудің тағы тап болатыны анық.

	Архиепископ дон Мартин парасатты донья Алиенораның түр– тұлғасын көріп, сөзіне елтіп отыр. Бірнеше айдан бері ол тұнжырап, іштен тынып ыза болып жүретін. Міне, енді осынау Дебора14, осынау Иаиль құдай қалаған соғысты бастау жолындағы соңғы бөгетті алып тастап отырған шақта ол жарқылдап шаттанып шалқып кеткен. Көңілі мейлінше көтеріңкі, сыртқы діни киімінің астынан кіреуке киіп алғанына ендігі жерде ешкімнен қысылған жоқ. Осында отырғандардың бәрі сияқты сыпайгершілік жолын көрсеткісі келіп, орынсыз жарамсақтана сөйледі.

	– Дінсіздерді қиратуға сен барған жолы, ардақты, асыл бикеш, ізгі жер талай жойқын оқиғалардың куәсі болған. Қазір тағы зор бақытқа ие болғалы жатыр, өйткені оған сенің жарқын жүзді ұлың бара жатыр. Ол жаққа Ричардтың даңқы өзінен бұрын жетіп әрі сенің даңқыңа қосылып, мұсылмандардың зәресін ұшырып жатқан көрінеді. Мен өзімнің досым Тир епископынан анық хабар алдым. Араб әйелдері айтқанын тыңдамаған баласынан: “Өшір үніңді, әйтпесе, король Ричард – Мелек Рик келеді де сені алып кетеді”, – деп қорқытады екен.

	Сүйікті ұлы Ричардтың атына айтылған мақтау сөзге қуанып қалғанын Алиенора жасыра алмады.

	– Иә, ол жауынгер қолбасшы, – деп қуаттады ол, – шын мәнінсіндегі miles сһristianus. Алайда, Шығыстағы айқас оған тимейді, – деп королева тым ашық кетті. – Мен жауды да, сұлтанды да айтып отырғаным жоқ, біздің Ричардтың одақтасы, сүйікті туысымыз-франк королі шын христианин Филипп Аугусты айтамын. Шайқастың жарқылдаған әсем көркі мен салтанатына ол қызықпайды, мейірбанды Филипп Аугуст соғыста да мейлінше аз шығынмен жеңіп шыққысы келеді. Ашығын айтсақ, ол пейілі тар адам. Қазір ол крес жорығындағы жауынгерлердің ішіне әйелдер мен трубадурларды жібермеудің шарасын қолданып жатқан көрінеді. Бірақ оның мұнысын менің Ричардым қолдамайды. Ричард көңіл көтеріп думандатып жүргенді жақсы көреді, оны ол әкесінен үйренген, сірә, менен де жұққан болу керек. Әйелдерсіз, әнші, күйші, трубадурсыз крес жорығы бола ма екен? Сендердің мына түбектеріңдегі жағдайдың бізден артық бір жері бар, – деп ол Альфонсо мен Педроға қарады, – жаумен бетпе-бет кездесу үшін бізге ұқсап ұзақ уақыт теңіз тербетіліп, сарғая зерігіп сапар шегудің сендерге керегі жоқ, опасыз гректермен, христиан– дардың басқа да қағылған, соғылған бұзықтарымен тіл табысу үшін қырық құбылудың қажеті болмайды. Жау да, одан алатын олжаң да қол созым жерде – әне Кардобада, Севильяда, Гранадада.

	Отырғандардың көз алдына гүл-гүл жайнаған тамаша қалалар мен қисапсыз бай олжалар елестеп кетті. Архиепископ дон Мартин көкейінде мұсылман қалаларының аты Кардоба, Севилья, Грaнада деп салтанатты түрде саңқылдап тұрғандай сезінді, осы атаулар Інжілдің “Аlla mасһаіrаn” – “Бейбітшілік емес, семсер әкелдім сендерге” – деген сөзімен ұштасып, ұласып жатқан сияқты көрінді.

	Донья Леонор шешесінің келгеніне шын жүректен құдайға құлшылық етті. Ол әкесін мемлекет басқаратындай ақыл-ойлылығы, соғыс ісіне жүйріктігі үшін мақтан ететін, махаббатқа бой ұрған шақтарындағы бейқам албырттығына сәл қызыққандай болатын. Шешесін мақтан етумен қатар, мейлінше жақсы көретін; қандай іске болса да құлшынып тұрған, еті тірі өткір әйелдің қараңғы қапаста жапа шегіп отырғанына қиналатын. Альфонсоның махаббаттан басы айналып, шырмауға түсіп қалған кезінде, бар мұңын Алиенораға шаққысы келген, шешесіне қызы болып, королеваға королева болып, күйеуінен опасыздық көріп қорланған әйелге қорланған әйел мұңын шаққысы келген. Зарын айтып, ақыл сұрауға ынтыққан. Міне, енді Альфонсо мұның өзіне қайта оралды, болашақ жорық еңсесін көтеріп, жігерлендіре түсіпті, еврей қызын біржола ұмытқан тәрізді. Донья Леонор күйеуінің опасыздық көрсеткенін шын көңілден кешіруге тырысқанымен, бірақ үзіліп қалған жүрек қылы екеуін қайта жалғастырады дегенге сене алмады; намысын қорлаған жәбір-жапа мұның жүрегін тым қатты жаралап кеткен. Сондықтан ол неден үміттеніп, неден қауіптенетіндігін ақтарып шешесімен сөйлесе алатындығына қуанды.

	Алиенора аттан түскенде, Леонор анасын қолынан сүйген; шешесі оны ернінен сүйді, сол сәтте Леонор оған өзінің жақындығын бүкіл жан-тәнімен сезінгендей болды. Оның көз алдына Донфронда тұрған шағы, шешесінің Путьедегі салтанатты сарайында өткізген күндері, Фонтевро монастырында дүниеауи тәрбие алып, шаттыққа бөленген балалық шағындағы оқиғалар мен адамдар бірден айқын елестеп кетті. Неге екені белгісіз, тәрбиелеуші-гувернанткасы Агнесса да Фронзак есіне түсті. Леонор әкесі Генрихтің жүретін ашынасы туралы айт деп бірде сол парасатты әйелдің жанын қоймады, ақырында Агнесса ханым амалсыз көнді; содан кейін жас Леонор Агнесса ханымды қуып шығуды талап етті, – өйткені ол принцесса Леонорды құрметтейтін қылық көрсетпепті. Әсіресе Донфрон сарайының ауласындағы ізгі Георгийдің ағаштан жасалған мүсіні көз алдына анық елестеді. Батар күннің қызғылт сәулесіне малынған шақта ол аса қаһарлы көрінетін, Леонор кейде содан қорқатын. Бірақ оған деген сүйіспеншілігі қорқынышынан әлде қайда басым еді; әкесі үйде сирек болатындықтан, осындай айбарлы әулиенің күзетіп қорғап тұрғанын сезіну аса сүйкімді көрінетін. Ол сол ізгі Георгийге қиялымен жан бітіріп, балалық, жастық шағында оның тірі бейнесін көкейінде сақтады. Міне, қазір ол мұның қасында тұр, тек аты Альфонсо. Мұны бұдан еврейлер ме, шайтанның өзі ме, ұрлап әкеткісі келді, бірақ бұл оларға бермей қалды. Алайда, көңілі әзірше тыныш тапқан жоқ, жаулары әлі де тұзағын құрып торып жүр, әйтсе де ол осында, мұның қасында тұр, оның үстіне шешесі де осында, шешесінің жәрдемімен бұл сонау еврей қызының пәлесінен біржолата құтылады.

	Алайда ол шешесімен бірден сөйлесе алмады. Жолаушылардың келуі, орналасуы бар, салтанантты қонағасы, ресми қабылдау-бәрі алғашқы екі күнді түгел алып кетті. Ақырында үшінші күні улап– шулап толып отырған жұртқа ойда жоқта королева Алиенора қызымен оңаша қалғысы келетінін айтып, әй-шайға қарамастан бәрін жөнелтіп салды.

	Екеуі оңаша қалғаннан кейін ол донья Леонорды өзінің қарсы алдына жарыққа отырғызды да оның жалынышты жасыл көзіне салқын көгілдір көзін қадап, қызының бетіне байыптай қарады. Күн сәулесінің жарығында донья Леонор шешесінің қартайып қалғанын байқады, кескін-келбеті тозыңқырағанымен кербез келістілікке ие болыпты; тұрған бойы король әулетінің басшысы, ұлы анасы болған да қойған екен. Қызы шешесін жақсы көріп, егіле сыйлап, іштей басын иді де, не айтса да мүлтіксіз орындауға бел байлады.

	Біраздан кейін кемпір қызына мақтай сөйлеп:

	– Сен жас қалпыңда қалыпсың, өзгермепсің, – деді.

	Содан кейін бірден мемлекеттік істер мен үй ішінің жайына қарай ауысып кетті. Ол мұнда қызын көруге ғана келген жоқ болатын, ең алдымен тағы бір инфанта немересін атастыруға келген.

	– Сол немереме мен қалаған жағдай сені қанағаттандыра ма, сен соны ойлауың керек, – деді ол– Аты шулы Филипп Аугустың мұрагері өте жақсы жігіт, бақытына қарай әкесіне мүлде тартпаған. Шынымды айтайын, неке шартын жасау жөнінде франк королімен саудаласу, келісу оңай болған жоқ. Ол өзін ұлы монархпын деп түсінеді, ұйықтаса көретін түсі – екінші Ұлы Карл болу; бірақ өзінде ешқандай ұлылықтың нышаны жоқ, білетіні– біреуге қырсық жасау, ал ондай қылықпен мемлекет құра алмайсың. Сонысына қарамастан, ол мені көп әуреге салды, қу болғанда тура еврей сияқты. Бұлт етіп уысыңнан шығып кетеді. Ақырында мен оған қол астымдағы Нормандияның ең шұрайлы Эвре, Вексен графстволарын беруге келісуіме тура келді, оның үстіне отыз мың дукат қосуым керек. Соның бәрін мен өз қалтамнан төлеймін, сен жағынан, қызым, оған ештеңе берудің керегі жоқ, сенің үлесіңе тек қана олжа тиеді. Сен болашақ франк королінің қайын енесі боласың, ал сенің інің Ричард Испания мен Францияның арасында жатқан елдердің, Франция мен сен иемденіп отырған, ертеңгі күні сенің қызың иемденетін елдердің бас әміршісі болады. Сен қаласаң, бір кезде әлемнің қақ жартысын уысыңда ұстайсың.

	Шешесі алыс болашақта жүзеге асырылуға тиісті кең көлемдегі мақсат-мұрат туралы ойын оңай жеткізіп отырғанда, оның қарапайым қонымды сөздерін донья Леонор ұйып тыңдап қалып еді. Сүйікті ұлы Ричард теңіздің арғы жағында соғысып жатқанда шешесі ең алдымен өз иелектерін ант ұрған зұлым Филипп Аугусттың шапқыншылығынан сақтай тұру үшін Нормандиядағы графствосын беруге келісіп отырғанын донья Леонор айқын түсінді. Осынау неке шартын жасаудың астарында қандай құпия сыр жатса да, шешесінің істегіні дұрыс, бұдан Леонорға пайдадан басқа зиян жоқ, өйткені қызының тұрмысқа шығуы мұның биік мансапқа көтерілуіне жол ашады.

	Кастилия мен Аргонды біріктіру үшін табан тіресе күресіп жүргеніне қарап, бұл өзін мемлекет жұмысына келгенде Альфонсодан әлде қайда артықпын деп есептеп жүретін. Бірақ оның мансап құмар ұшқыр қиялының өзі де еш уақытта Пиреней тауынан асып арман қарай ұшып шыға алмапты. Шешесінің саясаты тіпті кесек жатыр екен, онымен салыстырғанда мұның талап-тілегі соншалықты шолақ, соншалық жұпыны көрінді. Шешесі әлемнің батыс шетінен бастап алыс шығысқа дейінгі жердегі Ирландия, Шотландия, Наварра, Сицилия, Иерусалим корольдігі сияқты бүкіл елдерді шахматтың кенейіндей қолмен алып, қолмен қойып отыр. Бүкіл әлем оған шахмат тақтасы сияқты болып қызмет атқарады.

	– Мен сенің қыздарыңды дұрыстап көрдім, жарқыным, – деп қайта сөйлеп кетті Алиенора. – Екеуі де әдемі екен, үлкені де– оның аты қолайсыздау, Урака ма еді, қалай еді? Кішісі де сондай. Қайсысына тоқтарымды әлі шешкенім жоқ. Таяу күндердің бірінде сен екеуін де салтанатты түрде менің алдыма әкелуің керек. Соған қатысуға Бовэс епископын шақыруға тура келеді, жақсы, жаман десең де. Ол Филипп Аугуст пен оның ұлының өкілі болып саналады, осылай келісілген.

	Шешесінің айтқанының бәрі Леонордың жүрегіне дөп тиіп, көкейіне қонып жатыр. Енді Альфонсо мен оның ашынасы еврей қызы туралы анасы не айтар екен деп іштей толғанып күтеді.

	Міне, енді шешесі сол туралы сөз бастады.

	– Сольсбери мұнарасында отырғанымда, Альфонсоның қырсығынан сенің жәбір-жапа көргенің туралы еміс-еміс хабар естілді. Олардың ешқайсысында нақтылық болған жоқ, кейде біріне-бірі қайшы келіп жатты. Мен соларды әрең деп орны– орнына қоюға тырыстым. Ондай жағдайды өз басымнан көп кешкенім тегін кетпесе керек.

	Ол екі алақанымен Леонордың қолын ұстады, сөйтті де алғаш рет жан сырын ашық айтты.

	– Саған бар шынымды айтуыма болады, – деп ақтарыла сөйледі ол, – Генрих күйеуімнің лепірме сөздер жазылған құлпы тастың астында мәңгі тыныштық тапқанына, әрине, мен қуанамын. – Сөйтті де ол тастағы жазуды рақаттана айтып шықты.



	Мен Генрихпін, басты үстімді құлпытас,

	Бір кезде әлем уысымда болғаны рас.

	Жолаушы, тоқта, бас и, өлсең қалдың,

	Әлемге тұтқа, еліңе болсаң да бас.

	Тіршілікте сыймап ем кең дүниеге,

	Өлген жанға үш ярд жер тарлық қылмас.



	– Үш ярд жер сенімді төсек. Дегенмен, топырағы торқа болсын деп тілеймін. Өзін аяймын. Мен талай рет оған қастандық жасап, өміріне қауіп туғыздым. Бір жолы өлтіріп жіберуге сәл-ақ қалдым.

	Ол дұрыс істеді-мені қаматып қойды; оның орнында мен де соны істеген болар едім. Мен оны қатты сүйіп едім. Мен ғашық болған бірден бір еркек сол ғана. Айтпақшы, одан басқа тағы біреуі болған. Генрих бүкіл христиан дүниесіндегі ең ақылды адамның бірі еді. Кей-кейде құштарлық сезіміне де ерік беру керек екенін ол түсінетін. Өйтпейінше қалай өмір сүруге болады?– деп ақылға жеңдіріп, төзімділік көрсете сөйледі ол. – Қысқасы, менің досым Аббатиса Констансия дұрыс айтады, оның айтуынша: махаббат – тікенектегі балды жалау.

	Донья Леонор тосынан:

	– Мама, анау еврей қызына мен не істеуім керек? – деп сұрады. Кәрі королева селт етіп қалды.

	– Шыдай тұр, қызым, уақыт жетсін, жолыңа көлденең тұрмайтындай етесің, – деп күлімсірей сөйлеп ақыл берді ол. –

	Мен сол шыдамдылығым жетпенгедіктен көресімді көрдім. Соғысқа кіріскен соң Альфонсо оны былай да ұмытар деп шамалаймын.

	– Мұның одан баласы бар, ұл бала, – деді донья Леонор жігері құм болғандай ақырын дауыспен айтты.

	– Мен сенің орныңда болсам, баласына тимес едім, – деп кәрі королева білгір кісінің шешімін айтты. – Еркектер, әдетте, ашынасынан көрі, одан туған баласына жақынырақ тұрады. Мысалға, менің Ричардымды ал. Ашыналарының өзіне онша өзеу– ремейді, ойнастан туған балаларынын жанындай жақсы көреді. Ал Генрихтің ондай балаларында сан жоқ болса керек. Екеуін мен жақсы білемін, біреуінің аты – Вильям, біреуі– Джоффи. Джоффиі мейлінше мансапқор, есі-дерті-таққа ие болу. Ричард жоқта мен оны байлап-матап әрең ұстаймын. Алайда, ол өзі өте сүйкімді, әрі пысық. Мен оны Иорктің епископы етіп тағайындадым.

	– Мен көп жапа шектім, – деді Леонор. – Айтқаның рас болар деп үміттенемін, соғыс оның жан-жүрегінен еврей қызын біржолата аластап шығады. Бірақ бұлай болатынан кім кепіл? Онымен біржола қош айтысам деп ол маған осы жерде ант берді, сөйтті де Бургостан кетісімен, қайтадан соған барды.

	– Бірде-бір жауым тап сенің әкең Генрихтей менің басыма қасірет– қайғы әкелген емес, – деді Алиенора. – Ал ол мені сүйіп еді ғой, мен де оны сүйгенмін. Ұлдарын да сенің әкең жақсы көретін, бірақ балалары оған жау болды. Өйткені ол балаларынан артық еді, балаларын еркелетіп ұстады, олар оған зор күйініш әкелді; сол күйікпен салыстарғанда оның мені ренжіткені, әсіресе Альфонсоның сені ренжіткені түк емес. Балаларының қылығын ол һәмән кешіре берді, олар оны мазақ қылып, қайта қарсы шықты. Бірге тұрған кезімізде ол Манчестердегі сарайда біздің бөлменің үш қабырғасын фрескімен әшекейлеуге әмір берді, төртінші қабырғасы әшекейсіз ашық қалған. Осы жолы Манчес– терде болғанымда көрдім, төртінші қабырға да әшекейленіпті. Оған үлкен кәрі бүркіт пен оның төрт балапынының суреті салы– ныпты. Екі балапыны оның екі қанатының дал-далын шығарып жатыр, үшіншісі қос шеңгелін оның кеудесіне бастыра салыпты, төртінші оның желкесіне қонып алып екі көзін шұқып жатыр.

	Алиенора жөтеле бастады, соңғы жылдары пәле боп жабысып жанын қинап жүрген жөтелді қызының көзінше тежеуге тырысқан жоқ. Ол көзін жұмып еді, бірден оқып отырғандай біркелкі сарынмен ойлы түрде сөзін жалғастыра берді.

	– Людовикпен тұрғанда, тапқаны ылғи қыз болды, сонымды бақытсыздық деп есептедім. Генрихтен ұл да көрдім, оның бақыт екенін де, емес екенін де білмеймін. Ұлдарың жақсы болса да, жаман болса да реніш, күйініш әкелмей қоймайды. Бірде-бір ана ұлының былжыраған момын болғанын қаламайды, мысалы, жүнжіген ынжықты бала қылып алмас едім. Ал олар ер жүрек батыр боп туса, семсерін оңды, солды сермеп шыға келеді, сонда оған да біреу семсер сілтейді. Сірә, сорлы ананы баласынан айрылуға жазған ба дерсің! Алғашқы екі ұлымнан айрылдым, үшінші балапанымды, сенің Ричард ініңді ойласам, жүрегім сыздап қоя береді. Ол – ата-анасына жақын тұратын бала, бірақ тыныш– тық табу дегенді білмейді, сол не боп қалды деп қауіп илеп, мен түн баласына ұйқы көрмеймін.

	Ол іркіліп кілт тоқтап қалды.

	– Бері, жақынырақ отыр, – деді ол, – тағы, тағы жақындай түс! – Жыртқыштай қаһарлы, қатал ашықтықпен күбірлей сөйлеп әмір берді. – Альфонсо бас ала алмайтындай боп соғысқа біржола кірісіп кеткенше, ештеңе істеуші болма! Ол жорыққа аттаны– сымен-ақ тығыз жұмыстарды шешуге кіріс. Бірден Толедоға бар, регент болып, бар билікті қолыңа ал. Мұсылмандар осал жау емес, сенің Альфонсоңның алдында жеңіс қана тұрған жоқ. Әрбір бақытсыздықтың да бір бақытты кезеңі бар; әрбір жеңіліс бір игі мүмкіндіке жол ашады. Жеңілсе, қолбасшы министрді кінәлай бастайды, епископ оны қолбасшыдан көреді, христианин еврейден көреді, әрқайсысы бірін-бірі сатқын деп есептейді. Сонда сенің еврей эскриваныңды сәтсіздікке алдымен кінәлы адам, барып тұрған сатқын деп танушылар көп болады, әрине, сен оны қорғаған боласың. Сөйтіп, Альфонсо да, бүкіл жұртшылық та сенен сезіктенбейтіндей етесің. Сен ыза, кекке булығып ереуілдеген халықты басуға тырысасың, бірақ оларды кім тоқтата алады? Ондай күндерде қиянат, зорлық, қара күш дегендердің заңға бағынбай, бой бермей кетеді, сонда кінәлы деген адамдармен бірге оның қасындағыларын да жойып жібереді.

	Донья Леонор күбірлеп қана айтылған қақарлы қатал сөздердің бірін бос жібермей көкейіне құюға тырысты.

	– Күту керек, күту керек!-деп күбірледі ол, мұнысы ренжігені ме, әлде өзіне-өзі әмір бергені ме, белгісіз.

	– Иә, күту керек!-деп кәрі королева бұйыра жауап қатты. – Сонда Толедоға тарт!-деп ол әмір берді. – Ол жақсы қала, дұшпанға не істеу керегін ол қала біледі. Сонау баяғы заманның өзінде Толедоның билеп-төстеушілері қыңырайған қырсық бастарды қағып тастауға болатын ыңғайлы түндердің сәтін келтіре білген. Una noche toiedaha, Толедо түні деп тегін айтпаған ғой, тіпті біздің жақта да сөйдейді. Сонымен, күт, ең бастысы сенен ешкім сезіктенбейтіндей болсын.

	Кәрі королева жөтеле бастады, ақырын сөйлегенде соншалықты нығарлап отыру қиын болды. Ол күлімсіреп, дауысын өзгертті, ызғар шашқан кәрі әзәзіл енді білікті бекзат әйелдің кейпіне түсті. Алдында провансал тілінде сөйлеп отырған, енді латын тіліне көшті.

	– Альфонсоның махаббат машақатына неге сен басқаша бір тұрғыдан қарап көрмейсің?– деп бастады ол қысылмай еркін сөйлеп. – Менің ойымша, оның бір жақсы жағы да бар сияқты. Әрине, сенің Alfonsus rеx Сastiae – шын мәнісіндегі христианин – даңқты ерсері, бірақ, көңіліңе келмесін, махаббатқа келгенде қауқары шамалы ғой деймін. Ендеше, қазір пісіп жетілген нағыз еркек кезінде оны біраз елегіздіріп, терін алған саған да жаман емес қой. Сенің от қызуың бойыңда бар екенін байқап, мен риза боп қалдым. Менің ойымша, өткеннің бәрін ілезде күл басып кете қоймас.

	Ата-бабаларының астанасы да, дәліз, жолдары мен қалтарыс қуыстары көп сұсты ескі сарай да осы жолы Альфонсоның жүрегіне жылы ұшырады. Донья Леонормен қайта табысып кеткені де жанын жылытып жақсы сезімге бөледі. Көңілге кірбің түсіретін арадағы алшақтықты ол ұмытып та кетті. Баяғы Альфонсо қалпына келді, бұрынғысындай сыпайы, әрі кең пейіл, жалындаған жігерлі жас шағындағы сияқты.

	Галинана сағымдай бұлдырлап алыста қалып бара жатты. Шалқыған байлық пен нәзік салтанатты өмірге бой алдырып, нәуетек болып, осыншама ұзақ уақыт бейбітшілікке қалай шыдап жүргенін өзі де білмеді. Қазір ойында құдай қалаған алдағы соғыстан басқа ештеңе жоқ. Аптаған ыстықта аң аулап жүріп суға түсуге ынтықандай, соғысқа ол жан-тәнімен құмартып тұрды. Ол соғыс үшін туған адам, соғыс-мұның маңдайына жазылған несібесі. Оның үстіне атақты Мелек Рик атанған балдызы король Ричардтың даңқы асып барады. Альфонсо өзі бұған дейінгі кіші-гірім жорықтарда атақ, даңққа ие болған, енді шын мәнісіндегі үлкен соғыста мұның сол даңқының балауса өркендері бәйтеректей болып өсіп шығуға тиіс.

	Архиепископтың алдында ол соғыстың жоспарын көтеріңкі көңілмен баяндады. Дон Мартинмен екеуі қайта табысып, достасып кеткен. Екеуінің арасында ала ауыздық болғаны бекер ме дерсің!

	Ол соғыс ісін жақсы білетін барон Вивар мен барон Гомосты кеңеске шақыртып алды, оларды соғысқа деген ынта, жігермен таң қалдырды. Калатраваның ұлы магистрі, қол астындағы таңдаулы әскер басы Нуньо Перес пен мұның арасында шапқыншылар ат ізін суытпай ерсілі-қарсылы жүріп тұрды.

	Уақытын соғысқа дайындық жұмысына түгел жұмсай алмай жүргеніне өкінді; бірнеше сағат бойы шаруашылық, шеберхана, қала халқы, шаруалар, алым-салық, қалалардың правосы, кредит мәселелерін шешумен айналасуға тура келді. Қырсық шалғанда, екі Ибн Эзраның айтқаны дұрыс болып шықты: Кастилия мен Арагонның арасындағы келісім таппаған мәселелер шым-шытырық шатасып жатыр екен. Әрине, Беренгеланың жасауы туралы екі жақ тез-ақ келісімге келді, сондықтан атастыруға келгенде ешқандай бөгет болған жоқ; алайда, одақ құру жолындағы әр нәрсенің басын шешіп алу керек болғанда, соның ұшына жету қиынға соқты.

	Сондықтан да Альфонсо қайын енесі Алиенораның келгеніне қуанған. Мемлекеттік жұмыста тәжірибесі мол, саясатқа жүйрік, алғыр королева талас мәселелерді тез-ақ шешіп берер деп үміттенді.

	Бір тұрғыдан оның келгенін бұл жақтырған жоқ. Қасына ерген қошаметшілерінің сиқы мұның қытығына тиді, бәрі де сарай төңірегінің желбуаз шолжаңдары көрінеді. Әйелдердің қылымсып қылық көрсеткені кешірімді сияқты, бірақ сонау еркектердің селтиіп шікірейе қалғаны бұған мейлінше жиренішті сияқтанды. Крес жорығына аттанып бара жатып ерсерілер қалайша мыналарға ұқсап, соңғы модамен әлем-жәлем боп киінгені мұның көкейіне қонатын емес, ол аз болса керулі арқан үстінде билеушілер мен әнші-күйші, жонглерлар сияқтанып сақал-мұртын жып-жылмағай қырып тастапты.

	Әйтсе де Арагонмен одақтасу жолындағы бөгеттерді жоюда ақылгөйлік көрсеткені үшін ол королева Алиенораның ұнамысыз жағының бәріне де кешіріммен қарады. Алиенора мемлекеттік ақыл-ойының кеңдігін көрсетіп, мәселені тұтас қамти отырып, оның кеңдігін көрсетіп, мәселені тұтас қамти отырып, оның жекелеген ұсақ бөлшектеріне дейін шеше білді. Оның әлі де король әулетінің басшысы болуға ұмтылуы өте орынды.

	Сондықтан да Альфонсо оның бір жолы тосыннан қойып қалған сұрауына онша таң қалған жоқ.

	– Қане, айтшы, балам, сенің сонау сұлуың-еврей қызы несімен сені сонша тартып әкетті?-деп сұраған ол.

	Әрине, Кастилияның королі, тіпті, Алиенора сияқты парасатты бикештің өктемдік көрсеткеніне бірден тойтарыс бере алатын еді, бірақ мұндай сұрау беруге Алиенораның қақысы бар сияқты көрінді. Ендігі жерде Галиана өткен дәурен тәрізденгендіктен, ол Ракель туралы байсалды түрде бар шынын айта алатындай еді.

	Әңгімеге кірісейін деп ыңғайлана бергенде, ол Ракельдің кім екенін де дұрыстап білмейтіндігін аңғарып, таңырқап қалды; мұның білетінінің бәрі нақтылығы жоқ тұмандай бұлдырлап, толық сурет– теп беруге жетпей жатты. Бұл өзінің жадына тоқу қабілетінің күштілігін мақтан ететін, міне, енді сүйікті жары туралы еміс– еміс бірдеңелер ғана есіне түскендей болады.

	– Ол шынында, өте сұлу, – деп ақырында әрең деп аузын ашты ол– Жұрт жағыну үшін ғана оны ару деп атап жүрген жоқ. Ол көзі түскенді көркімен баурап әкететіндей тамаша, мен соның сиқырлы сұлулығына елтіп уысынан шыға алмай қалдым, – деп мойындады. – Қазір енді бәрі де бітті, – деп сөзін жалғастырды.

	– Аbest, мен үшін ол енді бұл дүниеде жоқ. Енді ол менің жүрегімді селт еткізбейді, – деп түйді, үзілді-кесілді бір-ақ айтты.

	– Ол жайында бұдан гөрі толығырақ бейнелеп, әңгіме айтып беретін шығар деп үміттеніп едім, – деді Алиенора еркелете сөйлеп. – Ғашықтық жайлы мәселеге мен ертеден құштармын! Сен трубадур болуға да жарамайды екенсің. Ең болмаса менің бір сұрауыма дұрыстап жауап берші: ұлыңа, қалай сен ризамысың? Бастрад жақсы болып туып па?

	– Иә, сондай бала бергені үшін мен оған да, тәңірге де шүкірлік айтамын. Өзінің аса нәзік, тіпті кішкентай екеніне қарамастан, маған тауып берген баласы адам айтқысыз-келбетті, сұңғақ, шымыр. Сәбидің, сірә, ақылды болатын түрі бар, алғашқы күннен бастап-ақ көзі ойнап әлденені аңғарып тұрады.

	– Оған таң қалатын ештеңе жоқ, – деді Алиенора, – шешесі еврей ғой. Айтпақшы, бастард балаңның атын кім қойдың?

	– Санчо, – деп жауап қатты дон Альфонсо. – Оған мен Ольмедо графствосын сыйға тартпақпын.

	Ұлының әлі шоқындырылмағанын ол ұмытып та кетті.

	– Парасатты бикеш, әрі ардақты ана, қалай деп ойлайсың, оған графствоны сыйлағаным дұрыс бола ма?– деп сұрады ол.

	– Ол графствоның жері көп пе еді?– деп білгісі келді Алиенора. – Әлде сәулетті сарайы мен бірнеше жүз шаруасы ғана бар ма?

	– Менің білуімше, ол өте бай графство, – деп жауап қатты Альфонсо.

	– Осы заманда адамға күш беретін көп мұнаралы ғимарат қамал емес, табысы мол иеліктер, – деп түсіндірді Алиенора. – Мен өзімнің бірсыпыра ғимарат сарайларымды жері мол иеліктерге айырбастап жібердім. Сенің бастард ұлың өскенге дейін ғимараттардың құны арзандап, иеліктер барған сайын қымбаттай түседі.

	– Демек, парасатты бикеш, мәртебелі королева, ұлымды Ольмедоның графы еткенімді сен сөкпейсің ғой, – деп Альфонсо тиянақтай түсті.

	– Бастард ұлың Санчо сенің қуанышыңа туған болса, онда оны дұрыстап қамтамасыз ету керек, – деп королева Алиенора шешімін кесіп айтты.

	Екі күннен кейін кәрі монарх әженің салтанатты қабылдауына екі принцессаны алып барды; екеуінің біреуі франк елінің королевасы болуға тиіс.

	Салтанатқа көп адам жиналған екен, ылғи ығай мен сығай. Бұл қабылдауға Кастилия мен Арагонның прелат, барондары, оның үстіне королева Алиенораның барондары мен франк королі Филипп Аугусттың төтенше елшісі Бовэс епископы қатысты.

	Екі инфантаны киіндіруге арнайы мата тоқып, көйлек тігіп, оны өрнектеп әшекейлеуге бірнеше апта бойы талай шебер қолдар еңбектенген. Сондықтан олар талғамы зор мәртебелі топтың алдына өте сәнді киініп салтанатпен шықты. Екеуі де қызыл шырайлы аппақ бетінен нұры тамған жап-жас сүйкімді қыз, аса тәрбиелі, инабатты, моп-момақан. Олар бекзат әйелдерден талап етілетін тәртіпке сай өздерін сыпайы, әсем де еркін ұстауға тырысты, онысы өздеріне оңайға түспесе керек. Атқаратын рольдерінің мәні зор екенін түсініп, екеуі де іштей қатты қысылды. Бұлардың өз тағдыры да, талай елдегі жүз мыңдаған христиан халқының тағдыры да осы топқа көрініп шыққанда қандай әсер қалдыратындығына байланысты еді.

	Кастилияның инфантасы, Арагонның королевасы Беренгела биіктегі құрметті орында отырып, сіңлілеріне мұрнын шүйіре кешірімділікпен қарады. Екеуінің біреуі франк елінің королевасы атанып шыға келмекші. Сол да керемет болып па! Беренгела өзі бір кезде Арагонына Кастилияны қосып алады, кім біледі, сәті түссе Лионды да қосар, арғы жағында Наварраны қосуы да ықтимал; дон Педроға дем беріп айдап салып қойса, ол мұсылмандардан Андалусияның көп жерін қосып алуы да мүмкін.

	Ал өз жерін кеңейтетіндей франк королінің мүмкіндігі жоқ; оның шекарасының бәріне атақты немере ағасы Ричард орнығып алды, ол өзінің Англиясына қоса франк елінің талай жерін билеп отыр, оның қол астындағы Франк жері кесірлі франк королінің қолындағы жерден әлде қайда көп. Жоқ, франк елінің королевасы болатын сіңілісі мардымсып бұған қыр көрсете алмайды.

	Дон Альфонсо әп-әдемі қыздарына қарап қуанып отыр. Франк корольдерінің әулетімен туыстауға жол ашқан кәрі королеваға ол шын жүректен қарыздар; ұлы соғыс кезеңінде христиан монархтарының өзара байланыстарын нығайта түскеннің пайдасы көп. Ол өзінің үлкен қызы Беренгеланың көріксіздеу келген ақылды жүзіне қарады, іреңіндегі тәкаппарлықтың ізін көріп сәл сықақтағандай болып кейіп қалды. Беренгела әкесінің алдында осы күні бұрынғысынан бетер тұйықтала түскен. Әкесінің “нәуетек нәзік” болып кеткенін жақтырмайды; өзі қазір, сөз жоқ, Арагон королевасының кейпіне кіргені анық, сондықтан болашақта өзіне қалатын мұраны әкесі төгіп-шашып жүр деп қарайды.

	Донья Леонордың үстінде өрнекті қызыл атлас көйлек, айнала жиегін көмкерген күміс оқаға бастыра арыстанның суреті кестеленген. Бұл киімнің бойына лайық емес екенін өзі де білген, бірақ бүгін қыздарынан артық көрініп, оларға көлеңкесін түсірмеуі керек. Қыздарын ол мақтан тұтты, оның ішінде екі қызы Европадағы биік таққа көтерілгені отыр. Мұның өзінің қол астындағы, шешесінің, інісінің, әрі мына қыздарының қол астындағы, елдерді билеп-төстесе, арғы жағындағы әлемде тіпті жөнді ел қалмайды.

	Кәрі королева Алиенора жиен немерелеріне сұрғылттау келген көгілдір салқын көзін қадай қарады, сәл ақау сезілсе қалт еткізер емес. Ішінен ол жаңа бір ой түйді. Екі қыздың франк королінің мұрагеріне ұзатылмайтын біреуін Португалияның тағына отырғызуға болады. Англия Португалияның кеме айлақтарына көз тігумен келеді. Кәрі королева екі қыздың қайсысы Парижге, қайсысы Лиссабоға лайықты болар екен деп салмақтап отыр. Ол тіпті сыпайгершілікті былай қойып, қыздарға тесіліп сынай қарайды. Оларға тосыннан оғаш сұрау қояды, жүргендегі тұрпатын көргісі келіп, бері қарай жақын келіңдер деп әмір береді, тіпті әрқайсысына өлең де айтқызып тыңдады, олармен латын, провансал тілдерінде сөйлесіп те көрді.

	– Қыздар өте сүйкімді, – деді ол ақырында донья Леонарға қарап, жұрттың бәрі естісін дегендей дауыстап айтты. – Мынандай принцессаларды көргенде көз қуанады. Бұлар Альфонсоның Кастилиялық ата-бабаларына аздап тартыпты, одан гөрі Пуатудағы менің тұқымыма көбірек тартқан екен, ал Плантагенет ұрпағынан ештеңе алмапты. – Содан кейін ол тағы да инфанталарға қарап, үлкеніне сұрау берді:– Сенің атың кім, принцесса?

	– Урака, ардақты әже, королева, – деп жауап берді ол. Кіші қыз да жауап беріп:

	– Ардақты королева, менің атым донья Бланка, – деді.

	Кейін Алиенора, Альфонсо, Леонор үшеуі франк королінің төтенше өкілі Бовэстің епископымен бас қосып, оңаша ақылдасты.

	– Қайсысы саған көбірек ұнады, қадірмен әке?-деп сұрады Алиенора епископтан.

	– Екеуінің қайсысы болса да королева болуға лайықты, – деп сыпайы түрде жалтара жауап берді прелат.

	– Мен де солай деп ойлаймын, – деді Алиенора, – алайда, мынандай бір нәрсені ескеруіміз керек: франк тілінде сөйлеушілерге Урака деген атты айту қиын болады. Сол үшін инфантаға халық сүйсіне бермейді. Сондықтан, менің ойымша, мұрагер принц Людовикке біздің донья Бланканы берген тәуір болатын шығар.

	Бәрі де осыған тоқтады.

	Бургос сарайында королева Алиенораның құрметі мен қыз атастыру қуанышана арналған той-думан күн құрғатпай өтіп жатты. Кәрі королева өте жарасымды, сәнді киіне білді, сыланып-сипанып әдеміленуге келгенде, ұзақ жыл қамауда отырмаған, сәнді мата, киім-кешек, әсем әшекейлердің қадір, қасиетін машықтаған ортада жүрген әйелдерден асып түсті. Билегенде бейне бір жас келіншектей әсем де асқақ, ширақ көрінді. Тамақ пен шараптың дәмі сапасын айыруға келгенде алдына жан салмады. Салт мінгеде өзін ат үстінде еркін сезінді, аңға шыққанда ойындарын трибунадан қарап отырғанда ер сайсынан жақсы мағлұматы бар екенін аңғартты. Трубадурлар мен труверлердің өнеріне баға беруді әйелдерден өтінгенде, оның пікіріне ешкім дау айта алмады.

	Той-думан, өлең-жыр, би қаншама шаршатты десе де, одан оның одақ құру мәселесіне күш салуы кеміген жоқ. Көздеген нысанға ол айнымай салды да отырды. Ең алдымен дон Альфонсо мен дон Педро екеуі Аквитаниялық Алиенораның шешіміне сөзсіз көнеміз деп қол қойып, мөр басып салтанатты түрде уәде беруге мәжбүр болды. Осындай міндеттемені ол донья Леонордан да, сақтық үшін тіпті донья Беренгеладан да талап етті. Содан кейін ол екі корольдің ең мықты ақылшыларын кезек-кезек жеке шақырып алып сөйлесті, әрқайсысына қысқа ұтымды сұраулар қойды; содан кейін жауаптары қабыспай, пікірлері қайшы жатқан министрлерді көзбе-көз беттестіре отырып, керекті ақпарды анықтап алды.

	Осыдан соң ол Арагон мен Кастилияның барлық министрлерін тәж кеңесіне шақырды. Дон Иегуда мен дон Родриго ғана келе алмаған екен, мемлекетті басқару жөніндегі тығыз жұмыстар оларды Толедода бөгеп қалыпты.

	– Мен шешімімді барша жұртқа жариялағым келеді, – деп хабарлады Алиенора. Кастилияның Арагонға сюзерендік правосы бар дегенді бекіткен ескі монускриптті қолына алып, орауын жазды: жарылып-жарылып сарғайып кеткен ескі пергаменттің екі жерінде екі үлкен мөр салбырап тұр. Осынау аса маңызды документті бәрі де бірден тани кетті.

	– Ең алдымен, – деп жар салды королева, – мынада жазылғанның бәрін іске аспайды деп жариялаймын! Non valet, deleatuir, – сөйтті де ширақ қимылдап, пергаменті қақ айырды Deletum est, – деп пысықтай түсті.

	Сонау кезде Иегуда ара ағайынның үкімін айтатын қазылыққа король Генрихті ұсынғанда, дон Альфонсо үкім шығарып беруді содан өтінген болатын, бірақ ондай тілекті айтуға қиналып амалсыз барған. Оның есесіне Алиенора мұның дау-дамайын шешуге құдайдың өзі әдейілеп жіберген әділ қазысы сияқты көрінген. Сөйткен ол Арагонның бозөкпесін билеп отыруға право беретін мұның баға жетпес пергаментін жыртып жатыр; жолына талай ерсері, талай тұлпар құрбан болған қайырсыз атақты документті быт-шыт қылып жыртқанын көргенде, кемпірдің тарамыс кәрі саусақтары мұның жүрегінің дал-далын шығарып жатқандай сезінді.

	Сол әзірде Алиенора дауы бітпей жүрген он тоғыз түрлі шаруашылық мәселесін қалай шешілетіндігіне тікелей байланысты. Кәрі королева Кастилия мен Арагонның бірі риза болса, бірі наразы болып тыңдап отыр.

	Ақырында таман жақындағанда кәрі монарх әйел гутьере де Кастроның қоятын талабы жөніндегі шешімін жариялады. Дон Альфонсо өзінің кінәсын жуу үшін оған екі мың алтын мараведи ақша төлеуге тиісті деді ол Мұндай қатал сөздерді аузы барып айтуға Алиенора қысылған жоқ. Құлақ естімеген тым көп санды атаған екен, тыңдаушылар қатты толқып кетті, әрең шыдап отыр.

	– Алайда, – деп кәрі королева беті бүлк етпестен сөзін жалғастыра берді, – Кастро иемденуге праволымын дейтін Толедодағы Кастильо дон Альфонсоның меншігі немесе оны заңды түрде сатып алған кісінің меншігі болып қалады. Ол Кастильо Ибн Эзра қалпында тұрады.

	Донья Леонор өзін-өзі ұстауға қаншама тырысса да, реніштен өңі бұзылып кетті. Оның есесіне мұндай шешім болады-ау деген үміттен күдер үзген Альфонсо “уһ!” деп бойы жеңілдеп қалғандай сезінді. Дәл қазіргідей кезеңде еврейден Кастильоны тартып алу мойына артқан ең бір жексұрын міндет болып табылар еді.

	– Сірә, осымен аяқтауға болады ғой деймін, – деді кәрі королева. – Мен документтерді жеке-жеке мәселелер бойынша әзірлеуге әмір бердім, осыған қатысты бар қызмет бабындағы адамдардың соларды өздерінің корольдеріне қол қоюға ұсынуын өтінемін. Алайда, екі жаққа бірдей ара қазы ретінде менің шығарған үкімім бүгіннен бастап заң болып есептелінеді.

	Донья Леонардың таңырқап, ызаланып отырғанын анық байқаған ол қызын оңаша алып қалды да:

	– Қашан сен ақылды болар екенсің, қызым? Қызғаныш сезімі әлі де ақылыңды жеңіп кетіп жатыр. Еврейге қарсы соғыс жариялағандай біздің өре түрегелуіміз қандай ақылсыздық болар еді, соны неге түсінбейсің! Барон де Кастроны разы қылғанда не табасың? Одан да сонау албастының басын алуға ынтығып, алдағы уақытта да өшіге түскені жөн емес пе?

	Айтқан сөзін Леонар әбден байыптасын деп ол біраз кідіріп үнсіз тұрып қалды.

	– Кастилияның қызы, есіңде болсын, еш уақытта сұраушының тілегенін түгел беруші болма!– деп өнеге үйрете сөйледі ол. Мұны маған Генрихтің шешесі, ертеде қайтыс болған Матильда марқұм үйреткен. “Баптаған қыраны алғыр болсын деген адам оны тояттатпасын, жемге қызықтырып қана қойсын”, – дейтін ол. Сол айтқандай, донья Леонар, барон де Кастроға Кастильоның төбесін көрсетіп, қызықтырып қойған да теріс емес.

	Аздан кейін ол сөзін қайта жалғастырды.

	– Кейде мен саған тым қатты кетіп, ұрсып та жатырмын, онымды көңіліне алма. Білмейді деп ойлама, қызыңды беріп, Арагонмен одақ құру үшін қаншама бөгеттен өткеніңді, қаншама жақсылық істегеніңді мен білемін. Саясатқа келгенде дарының бар. Сірә, осы жолымыз екеуіміздің соңғы көрісуіміз болар, сондықтан сенің саясатқа деген ынтаңды қайрай түссем бе деп едім.

	Мансапқорлық-құштарлықтың ең тиімдісі. – Ол көзін жұмып, көкейдегі жан сырын баяндай бастады. – Бұл жалғанда адам баласын бір шыбықпен айдап отырудан, жер-жерге қала салудан, мемлекеттерді қосып алып тұтастырып бағындырудан, соларды быт-шыт қылып қайта ыдыратудан өткен қызық жоқ. Жасампаздық та – қуаныш, жасалғанды қирату да – қуаныш; шын мәнісіндегі жеңіс – үлкен қуаныш, алайда, жеңіліс тапқан шақтарымды да мен ешкімге бергім келмейді.

	Ешкімге айтпай-ақ қой, тіпті мені шіркеуден аластағанының өзі де маған бір түрлі қызық болып көрінді. Майшам жағып, Тәуратты ұстап, даңғыр-дұңғыр қоңыраулатып, саған қарғыс жариялап, содан кейін михрабтағы-шамдарды бірден сөндіріп, әулие, құдай бейнелерінің бетін бүркеп, қоңырауларды кілт тоқтатқан кезде, әлгі шамдарды қайта жағып, қоңырауларды дүрілдете соққың келіп жан таласа құмартып кетеді екенсің, ақыл– ойың, ынта-жігерің бәрі соған ұмтылды. Содан сен барлық амал– айланы егжей-тегжейлі ойластырып көресің: әлі де қазіргі папаның етегінен ұстап, оны ақыл, айламен икемге көндіру керек пе, әлде оның орнына отырғызу керек пе?

	Күбірлеп айтқан ақылының әрбір сөзін донья Леонор қалт жібермей көкейіне құюға тырысты. Шешесі бұған сеніп, осыншама жан сырын ақтарғанына шын көңілден риза болып, оның сол сенімін ақтауға іштей уәде етті.

	Алиенора көзін ашып, қызына қадала қарады.

	– Үлкен жүректе қашан да бос орын көп болады. Сол орынға зерігушілік те, есуастық та, қатерлі жау– аседиа да ұялауы ықтимал. Сол бос орынды толтыру үшін аз да болса құштарлық түсетін мапсап-жапыпды жылытып еріксіз тартып тұрған қызулы от. Илан қызым, сөзіме, жаның сүйген жарыңның алғашқы түнгі құшағы қандай ыстық болса, саясаттың ыстықтығы да содан кем емес.





ЕКІНШІ ТАРАУ




	Бургостағы сарайда клирик Годфруа де Леньи келген екен, принцесса Мария де Труаның өкілі ретінде инфанта Беренгеланың неке қиярына қатыспақшы. Годфруа жуырда қайтыс болған атақты трувер Кретьеон де Труаның ең жақын досы болатын, Годфруа жүрген жердің бәрінде де ерсерілері мен бекзада бикештер одан қадірлі досының жырларын айтып беруді қолқалайтын.

	Ұлы ақын Кретьен де Труа өлеңмен жазылған терең ойлы көптеген тамаша романдар қалдырған. Ол Англиялық Гвилельмнің таңғажайып ертегі, аңызға ұқсаған өнегелі де күрделі қиын өмірі туралы, Тристан мен Изольданың басын айналдырып апатқа ұшыратқан махаббат жайлы, ерсері Иванэннің беймәлім сарайларда басынан кешкен ғаламат оқиғалары мен жүрегі таза, ақылы дана жас бала жігіт Парсифальдің қиял, арманы мен саясаты жайында жырлар шығарған. Алайда, бикештер мен жігіттер Кретьеннің арбаға мінген ерсері Ланселот туралы хикаясынан үзінді тыңдағанды жақсы көреді. Кретьен бұл поэманы сәтті шыққан шығармам деп есептеген емес, тіпті оны аяқтаған да жоқ деп Годфруа қаншама дәлелдеуге тырысқанмен, “Ланселот” оның жырларының ішіндегі ең сүйіктісі болып танылды, сондықтан ерсерілер мен бикештер Годфруаның “Ланселотты” жырлауын талап етіп отырып алды.

	Арбаға мінген Ланселоттың оқиғасы мынандай: ер жүрек христиан ерсерісі Ланселот Дженевра деген бекзада әйелге ғашық екен. Әйел қиыншылыққа душар болып қалғанда, ол соны құтқаруға аттанады. Жолда атынан айырылып қалады. Дженевраны алып қашқандарды қуап жетем деген үміті үзіліп, қатты ашынады. Сол кезде мал союшының арбасы қасынан өтіп бара жатады, иесі тапал бойлы жексұрын мықыр адам екен, сол мазақ қылғандай иіліп тәжім етіп, Ланселотты арбаға мін деп шақырды. Ерсеріге ондай арбаға мінуден асқан масқарашылық жоқ. Ланселот екі ойлы боп екі сәт кідіріп қалады да, содан кейін арбаға мініп, қала жұртының сықақтап күлгеніне қарамастан жолмен кете береді. Ақырында ол Дженевраны азат етеді. Бірақ қыз оған көрінгісі келмейді, оның үстіне жақын арада болатын ерлер сайысына қатыс та, қарсылысыныңнан күшің асып тұрса да әдейі жеңіл деп әмір береді. Батыр соған көнеді, сүйгенінің қалауы бойынша ол тағы да талай жерде масқара болады. Қыз сонда да жібімейді, ақырында өзінің неге сонша қаталдық жасаған себебін айтады: Шынайы махаббат дегеннің не екенін білмейсің, арбаға мінерде екі ойлы боп, табандатқан екі сәт ойландың дейді.

	Королева Алиенора мен донья Леонор көбінесе сарай төңірегіндегі қошаметшілерімен бірге отырып трубадурлар мен труверлердің өнерін қызықтайтын болғандықтан, сыпайгершілік жолы дон Альфонсоның да бұл жиындарға оқта-текте болса да қатысуын талап етті. Сондай бір жолы ол клирик Годфруаның “Ланселоттан” үзінді жырлағанын тыңдады.

	Әдетте, өлеңмен жазылған романдар Альфонсоны жалықтырып жіберетін. Ойдан шығарылған ерсерілердің бастан кешетін оқиғаларында ешбір мағына жоқ, ғашықтығы жалған сияқты көрінетін. Бірақ мынау әңгіме оны еліктіріп алып кетті.

	Ланселоттың іс-әрекеті қаншалықты қисынсыз болса да, соның бір ұшығы бұған тікелей тиіп жатқандай, мазасын алып, ойландырып, әлдененің басын ашуға итермелегендей болды.

	Түнде төсекте жатқанда да ойына сол оқиға оралды. Ол көзін жұмған қалпында жата берді, оянайын десе, шаршаған сияқты. Ұйықтайын десе, елегізи береді, көз алдына арбаға мінген Ланселот келеді. Кенет Ланселот арбада емес, мұның төсегінде, қасында жатқандай болды.

	“Саған бұл жерде не керек? – деп сұрады Альфонсо ашулы түрмен. – Екеуіміз бір-бірімізге бара бармыз дегің келетін шығар?”– Анау иә дегендей басын изеді. – Жоқ, оныңды қой, – деп зекіп тастады Альфонсо. – Ланселот жауап қайтармады, Альфонсодан көз айырмай қадала қарап тұр. Үнсіз түрде не айтқысы келетіндігін, Альфонсо жақсы түсінді. Әрине, сен маған әрі туыс, әрі жолдассың жатып ішер ерсерісің, – деп тұр. Альфонсо тойтарып тастайтындай жауап беріп, крес жорығына қатысуға осынша уақыт жол бермей келген әскери және саяси себептерді дәлел етіп келтіргісі келді. Кенет соның бәрі жалған екені ап-айқын көз алдына елестегендей болды. Соғысқа бармағанының жалғыз ғана шынайы себебі бар: – Ракельдің қасынан шыққысы келмеді. Иә, бұл, шынында да, Ланселоттың туысы, әрі жолдасы, иә, бұл қорлыққа көнді, масқара болды шынында да, нәзік, нәуетек” болып кетті. Өз-өзінен қатты ұялып, екі беті күйіп бара жатқандай сезінді.

	Кенет сол ұят оты жан сүйсіндір ерліктей сиқырлы да таныс бір ыстық лепке айналып бара жатқанын байқап, шошынып қалды. Галиананың гүл-жазира бағының саясында тұна қалатын жұпар исі әлде қайдан желпіп келіп тұрғандай ап-айқын сезіледі. Жүрегі лүпілдеп қоя берді, ыстық қаны басына шапшып, денесін күйдіріп барады, жанын сүйсіндірген жылы, тәтті у болып жүрегіне Ракель құйылып жатыр.

	Бұл ойдан ол арылуға тырысты. Қиястанып ыза болған балаша жалаң аяғымен көрпені серпіп тастады. Кешікпей-ақ әлгі Ланселот мұны мазақтауын қояды. Соғыс жақын тұр, бұл соғыс майданына шығысымен-ақ Ракель біржолата ұмытылады.

	– Аbsit! Аbsit!– деп өзін-өзі қайрай түсті. – Онымен біржолата қош айтыс.

	Толедоға оралысымен бұл ең алдымен ұлын шоқындыруды қолға алады, содан кейін корольдігінің оңтүстік шетіндегі Калатрава мен Аларкос қамалдарына жол тартады, сөйтіп Ракельге енді қайтып оралмайды.

	Көкейіндегі Ланселотқа ол шамданып: “Сонда менің саған ұқсайтын ештеңем қалмайды, ғашық болған екенмін деп құлдық ұрған сенің қылығың кісі күлерліктей”, – дейді.

	Алайда, Ланселот ғайып болып кете барған екен.

	Трубадулар мен труверлерге дон Алыфонсоның онша ықыласы түсе бермейтін, алайда, оған солардың біреуі қатты ұнады, ол– Лимузеннен шыққан барон Бертран де Борн деген ақын.

	Осынау Бертран өзін Отефордың графымын дегенімен онша үлкен сеныор емес еді. Қол астында небары бірнеше жүз ғана адамы болатын. Бірақ буырқанған жалынды өлеңдерімен атағы шыққан. Бала кезінен-ақ ол жұртты аузына қаратып, дауылдатқан жырымен қалың көпті еліктіріп алып кететін. Ел аузындағы лақапқа қарағанда, бала кезінің өзінде ол толысып ержеткен королева Алиенораның қамқорлығына бөленіпті. Кейініректе екі бірдей замоктың иесі болып тұрғанда, өзара қырқысқандардың күрес, таласына өлеңімен де, семсерімен де ат салыспай қалған емес, қайсысынікі дұрыс, қайсысынікі қисық дегенге мән бере бермесе керек. Алайда, ол сойыл соғушыларды өз жағына тарта білген. Мінезі қызба, шапшаң, сотқар көрінеді. Әкесінен қалған мұраны бөлісе алмай, інісіне қарсы өлең мен қаруын қоса жұмсап, күреске шығыпты, сондағы інісінің тілейтіні болмашы ғана дүние екен. Екеуінің бағынатын сеныоры королы Генрих оның інісін қолдап, соның праволы мүддесін қорғап көмектесіпті. Содан кейін Бертран уытты өлеңімен жас королы Генрихті әкесіне қарсы айдап салып жауластырып қойыпты, ақырында жас королы Бертран сарайының түбінде оққа ұшты. Сонда да Бертран тынышталған жоқ, ол Лимузеннің барондарын бір-бірімен қырқыстырды, олардың бәрін ендігі жерде королы болған үлкен Генрихке қарсы күреске айдап салды. Ол жұрттың бәріне қарсы тұрды, жұрт оның өзіне қарсы шықты. Ақырында жас королы Ричард Бертранның замоктерін өртеп жіберіп, өзін тұтқынға алды. Бірақ кешікпей екеуі қайта татуласып кетті, содан кейін Бертран Ричардтың крес жорығына қатысу үшін Сицилияға бет алған шағы екен.

	Бертран де Борнның даңқы Пиренейден асып бұл жаққа да жеткен. Испанияда ең алдымен оның саяси өлеңдері-сирвенттері ел аузына тараған. Жанжал, қақтығыс, соғыс бұрқ ете қалған жердің бәрінде де соның асау, асқақ өлеңдері шырқалып шыға келетін. Оның “Тыныштық жанды жылытпас ешбір жерде, берілсін барлық билік ақ семсерге”, – деген девизін жұрттың бәрі күнде қайыратын дұғасындай жақсы білетін.

	Қазір Бертран алпысқа жақындап қалыпты, алайда, ерсеріге лайық қылық көрсету жағынан, сарай төңірегінде қалыптасқан әдептілікке сай өзін-өзі ұстай білу жағынан әлі де оған ешкім тең келетін емес. Дон Альфонсоға ол бір көргеннен ұнады, провансол тілін король оңай түсіне қоймағанымен, Бертранның тасқындаған тегеурінді асау жырлары испан әншілерінің көңілге қонбайтын үйлесімсіз өлеңдеріне ұқсамайтындығын сезінгендей болды. Жырлары тура Кардобаның семсеріндей сындарлы, әсем, шыңдалған өткір екен.

	Дон Альфонсо Бертранға ықыласы түскенін ашық аңғартты. Оған мол сыйлықтар жолдады, реті келген жердің бәрінде қолдау көрсетіп, қолпаштап отырды, өзінің қошаметшілеріне қосып аңға да бірге алып шықты, шүйіркелесіп әңгіме-дүкен құрды.

	Бертран белгілі бір адамды немесе оқиғаны суреттеуге келгенде, соларға жан біріп, тыңдаушының көз алдына елестетіп жібереді.

	Мысалы, ол кәрі король Генрих туралы айтқанда, марқұмның қанталаған сұрғұлт көзін, жақ сүйегі шығып тұрған бетін, ауыр тартқан салмақты иегіндегі сүйрік сақалын, тойымсыз қомағай обыр аузын сөзбен суреттеп жіберді. Әрине, король Генрихтің ер екені рас, бірақ барлық жағынан олай деуге болмайды. Ол кең пейіл, дарқан емес еді, сараңдау болды. Ақырында Бетран сол корольдің алдына тұтқын боп барды, қызыл тілден басқа қаруы жоқ, бірақ сол жеңген күшті жауды бұл сөзбен жеңді, сонда анау мұны босатып қоя берді, өртеніп кеткен сарайын қайта салғызып берді. Оған не істерсің? Өзін ұлы корольмін деп көрсетуге қанша тырысқанымен, ол шын мәнісіндегі король емес еді. Жаулап алғанда да ол сол жауларға құмарлығынан емес, әшейін біреудің жерін тартып алып, басып отыру үшін ғана алды. Өзінің сараңдығы мен қомағайлығын мінезінің ұсақтығымен, қылық-әрекетімен байқатып қалып отыратын. Мысалы, осыны оның саусақтарынан аңғаруға болатын еді, – саусақтары бір сәт тыныштық таппайтын, оның жасанды қылығын әшкерлегендей болып саусақтары біресе сұғанақтана созылып, біресе бүгіле қалатын немесе ол әлдененің суретін салып, сызғылап отыратын. Ол жарылқап тастайтынын көп айтатын, шынында, онысының орындайтын, бірақ қашан да шала орындаушы еді. Бертран оны “Бар, жоқ” – атап кеткен, осы келемеж аты оған таңылып қала берген.

	Бертранның әңгімесін тыңдап отырған дон Альфонсоның көз алдында қайын атасы келді, тірісінде көзбе-көз жолыққанда оны тап мұндай анық көрмеген сияқты.

	– Менің жас королім Генрих ондай емес еді, – деп Бертран әңгімесін жалғастыра берді. Мен оны дәріптеп – Rassa-деп ат қойғанмын, ол шын мәнісінде Rassa болатын. Бұл дүниеде ол шалқып өтті: қолда барының бәрін шашты, төкті, Шинонның қазына байлығын да, өзінің ерсерілері мен жалдамалыларын да, өзін де аяған жоқ. Оның тұрған бойы ғажап еді, нағыз Rassa. Сондықтан кәрі корольдің оған сараңданып қытымырлық көрсетуі екі есе зұлымдық болып есептеледі. Оның корольше тұруына мүмкіндік бермейтін болған соң оны несіне король еткен? Иә, мен оны әкесі қарсы салғаным рас, екеуі татуласып қалған кезде мен араларына қайта от тастадым. Жұрт оны менің қырсығымнан қаза тапты деп қауесет таратады. Сол жас королім қазаға ұшырағанда, іші– бауырым езіліп кете жаздады, қасірет, қайғыдан адам солай ауырады екен-ау дегенді бұрын ойламаппын. Оның өліміне менің өлеңдерім кінәлы болуы да ықтимал Қалай болған күнде де мен ештеңеге өкінбеймін.

	– Мен көп әйелге ғашық болдым, солардың бірі болмаса, бірінен айрылған кездерімде, қайғырған, қамыққан шақтарым болды. Бірақ шын мәнісіндегі қайғы-қасірет дегеннің не екенін мен жас королімнің қазасына байланысты аза тұтқанда ғана білдім. Мен шын жан-тәніммен соны ғана жақсы көріппін. – Сөйтті де Бертран жас корольдің өліміне шығарған өлеңін ақырын ғана әндетіп айта бастады, Ионафанды жоқтаған Давидтің жырынан кейінгі көп заман бойында мұндай тамаша жоқтауды ешбір ерге ешкім арнап көрмепті. – Si tuit dolh elһ marrimen, – деп жырлады ол.



	Бір-ақ жерге жиналса егер

	Бар әлемде төгілген жас,

	Өзекті өртер өкініш пен

	Мұң, шер-шемен, қайғы аралас,

	Британның жас королін

	Аза тұтқан қасіретіме

	Соның бәрі тең бола алмас.



	Дон Альфонсо Бертранның шын жүректен шыққан асқан құштарлық сезімімен күйттеп айтқанына қарап отыр. Қырғидың тұмсығына ұқсаған жіңішке иек мұрнының жоғарғы жағында алаулаған үлкен сұрғылт көзі жалт етіп қалады.

	Ақын өлеңді бүкіл жан дүниесін түгел ақтарып салғандай болып, шын ниетімен беріліп айтқандықтан, дон Альфонсоға ол осы арада жаңа туып жатқан жыр тәрізді көрінді; алдында Бертран жан дүниесін ашып салып отырғанына корольдің көңілі босап кетті. Ақынның осыншама сенім білдіргеніне сенім көрсетумен жауап бергісі келді. Осынау нағыз ерсері Бертран – көкейде көмексі ғана жатқан бұрын-соңды айтылмаған, әрі айтуға тіл жетпейтін сезіміңді сөзбен беретін дарынды асыл жан; Альфонсоның жүрегін мазалаған тұңғиық терең сырды бұл түсінбей, кім түсінеді?

	– Бірде-бір әйел затын шын беріліп сүйіп көргенім жоқ дейсің бе сен?– деп әдеттегі батылдығынан айырылып қорғалақтай сұрады Альфонсо.

	Бертран таңырқаған түрмен корольдің бетіне қарады.

	– Тап солай деп үзілді-кесілді айтуым қиын, – деп күлімсіреп жауап қатты Бертран. – Алайда, сенің сөзіңде шындықтың ұшығы бар.

	– Бірақ сен әйелдерге талай тамаша өлең арнап, жырладың ғой, – деп қарсылық айтты Альфонсо.

	– Оны мойындаймын, – деді Бертран, – әйел сүйсінетіндей сөзді айтуы керек еркек, сыпайгершілік жолы соны талап етеді, кейде жүрек те соны қалайды. Әйелдерге мен бермеген ант қалған жоқ, бірақ махаббат қызығына батар түні берген антың таң атқаннан кейін күшінен айрылады. Ондай антты бұзу– кешірілетін күнә, мұны менің рухани, діни ұстазым да тіпті мойындаған. Өйткені пейіште алмаға қызықтырып еркекті аздырған әйел ғой.

	Альфонсо күліп жіберді, алайда, әлі де сұрауларын беріп жатыр.

	– Сонда махаббат сезімін тұншықтырып басып тастау әрқашан оңай бола берді ме? Тіпті қай әйелге болса да сөйтті ме?

	Альфонсоның ынтыға жауап күтетінін кәрі ерсері байқап қалды. Көкейінде еврей қызына деген махаббаты тұрғанын түсінді, баланың қулығындай аңқаулықпен сырын жасырған болып, шынында, көңіліне жұбаныш болатын сөз күтетінін біліп, жас корольге әкелік жылы сезіммен мейірлене қарады.

	– Иә, мен тұншықтыра алдым, – деп жауап қатты Бертран. – Әйел деген немене, тәйірі!– деп салды ол менсінбеген бейқам түрмен, өзі Альфонсоға көңілденіп, еркелете қарап қояды. – Қаныңды қанша толқытқанымен жаныңды селт еткізуге шамасы келмейді олардың. Сен мынаны тыңда, Альфонсо, мен саған айтайын: ерсерінің өмірі– таудан аққан бейне тасқын, жолындағы осал, әлсіздің, үйлесім таппағанның бәрін қиратып, жойып, алға қарай жосылып аға береді, аға береді. Мен жырлаған әйелдердің бәрі баяғыда-ақ тасқынның жағасында сырылып қалған, олар жадыңда ғана жүрген бос елес, буалдыр тұман ішінде бұлдырап қана көрінеді. Ал бастан кешкен керемет шайқастың жөні басқа. Оның ізі көкейде ұзақ сақталады, есіңе алған шақтарыңда жүрегіңді жылытып, бойыңа қуат береді.

	Өзім қатысқан шайқастардың арқасында жаным әлі де сол жас қалпында қалды.

	Ол қуланған түрмен қарқылдап күліп жіберді.

	– Жаным ғана емес, тәнім де жас. Мұнымен не айтқым келетінін қазір өзің көресің, – деп әлденені жұмбақтап қалжыңдады.

	Ол өзінің жарақшысы Папиольді шақырып алды. Оның да жасы Бертраннан кіші емес сияқты, бірақ бойын тіп-тік ұстайды екен. Бертран ұшқын атқан шүңірек көзімен жалт етіп корольге бір қарап қойды да, жарақшысына әмір берді.

	– Қане, достым Папиоль! Айтшы өлеңіңді-кім жас, кім кәрі дейміз!

	Папиоль кішкентай арфаны сыңғырлата тартып, асау, асқақ өлеңді әндете жөнелді: “Loves es om que lo seu еngаtge”.



	Бәске тігіп барлық мүлкін

	Сайысқа шыққан батыр жас.

	Алған сыйын жұртқа шашқан

	Көк тиынсыз фақыр жас.

	Борышым көп деп мойымай,

	Карта ойнап, шіміркенбестен,

	Басын көнге тіккен жас

	Махаббатан жан аямай,

	Лаулап жанып біткен жас.

	Кәрі деуге сыяды ылғи

	Қам жеп, астық үйгенді,

	Бал шарапты тығып ұстап,

	Көктемде плащ кигенді,

	Жұмысын қоя тұрудан

	Қорыққан жанды кәрі де,

	Ішіне жақпай тойғаны,

	Қарт ойнаса, тез шаршап,

	Ұтысқа жетпей тоқтаған

	Жанның кәрі бәрі де.



	Дауылдай дүрілдетіп өткен өмір Бертранды қайткен күнде де қалжыратпай қоймаса керек. Қашанда жіптіктей боп жүретіндігіне де, қит етсе семсерге ұмтылатындығына да қарамастан, үстіндегі сауыт-сайманның астындағы кәрі дененің қауқарсыздығын жасыру қиын еді. Сондықтан қартайған жарақшы ерткен кәрі ерсері кейбіреудің күлкісін келтіргендей. Бірақ Альфонсо оған күлген жоқ. Өлеңді тыңдап отырып ол жастықтың жалын лебін, дәуреннің тез өткеніне қарсылығын, өмірдің талмай алға зырлаған екпінін сезінгендей болады.

	– Рахмет саған, Бертран, – деп саңқ етті Альфонсо, – міне, мынауын нағыз ерсерілік, нағыз өнер деп осыны айт!

	Жас корольдің шалқып шаттанып кеткеніне кәрі Бертран сүйсініп қалды. Көлденең біреу мұның күші қайтқандығына меңзеп, немесе басқаша бір тұспалмен ишарат қана білдірсе де бұл оңдай әдепсізді бірден жекпе-жекке шақырған болар еді. Бірақ Альфонсоны бұл іні деп, дос деп біледі, сондықтан оған шындықты мойындап, сырын айтты.

	– Әттең дүние, жалындаған ең құдіретті өлеңнің өзі де тәніңді қартаюдан сақтап қала алмайды екен. Падишам, саған ғана айтайын, бұл менің ең соңғы жорығым болады. Өзімді-өзім жұбатып, алдағым келмейді: көп болса енді бір жыл, екі жыл, оның арғы жағында есуас кәрі денем маған қызмет етуден қалады. Ал қауқарсыз ерсері балаларға мазақ болуға ғана жарайды. Мен Далон монастырының басшысымен келісіп қойдым, егер осы жолы соғыстан аман-есен оралатын болсам, сол монастырьға кетемін.

	Бертран шын сырын ақтарып салып отырғанға король риза болып, көңілденіп шалқи түсті, сөйтті де іштей шешімге келді: “Осынау тамаша ақын, ерсері өзінің соңғы жорығында король Ричардтың қол астында жүріп ерлік көрсетпей-ақ қойсын. Балдызымның менен мұны тартып әкетуіне жол бермеймін. Одан да Бертран менімен қоян қолтық бірге жүріп соғыссын, сөйтіп менің шайқастарымды мадақтап жырласын”.

	Бургосқа каноник Родриго келді. Көкерегі күдік, күмән, шерге толы. Сірә, дон Альфонсо ұлын шоқындыруды да, сөйтіп оны христиан қауымына енгізуді де қаламайтын болуы керек; мұнысы рас болса, ол аса ауыр күнәға батады. Толедон аттанарда оның дұрыстап сөйлеспей кеткені тегін емес. Ол кезде Родриго оның мұнысына қуанып қалған, онымен сөйлесіп түсінісуге жүзі шыдамай тайсақтаған, сөйтіп мойындағы міндетін орындаудан бұлтарған. Міне, енді бірнеше апта өткеннен кейін ғана өзін-өзі зорлағандай болып, корольді іздеп келген жолы еді.

	Осы Бургоста да Альфонсо онымен бетпе-бет кездесіп сөйлесуден қашқалақтап жүр. Оның мұнысымен бұл тағы да көнді.

	Қам жеп мазасыздану, өкіну, ұялу сезімінен арылып бой көтеру үшін каноник Бургос сарайындағы думанға араласты. Солтүстік тұрғындарының сарайдағы әдет-ғұрпы соншалықты әдепті, нәзік болып бара жатқанын байқады. Бикештер мен мырзалар өздерін сыпайы ұстаудың ережелерін үйренуге жанталасып, ерсерілердің ғашықтық заңдарының түрлі кілтипандары жөнінде таласып, ақын, жыраулардың өнері жайлы білгірсіп пікір айтысып жататын көрінеді.

	Алайда, сарай төңірегіндегі осынау қылымсыған қылықтылықтың бәрі сырты жылтыраған жалған сыпайыгершілік екеніне кешікпей-ақ канониктің кезі жетті. Шынында, мұндағы мырзалар мен бикештердің есі-дерті алдағы соғыста ғана еді. Олар сол соғысты көкей кесті арманындай әлдилеп, жанын үзіп асыға күтеді.

	Осыны көріп, дон Родриго іштей қатты күйзеледі, сонысы үшін өзін-өзі тағы кінәлады. Өйткені жұрттың аңсаған соғысы – ізгілікті соғыс, көтеріңкі рухы құдай жолына бағышталған; бұл соғысқа қатысу-әрбір жанның міндеті, ондай соғысты лағаттау – күнә.

	Алайда, бұл өзі сол көпшіліктің құдай жолы дейтін қуанышына қосыла алмады. Иса пайғамбар мен Інжілдің, бейбітшілікті мадақтаған тамаша сөздері, оларды былай қойғанда бейбітшілікті жан-тәнімен қорғағысы келетін шәкірті дон Вениаминнің айтқан– дары көкейінде сайрап тұрды. Соғыс бүкіл түбекке қаншама апат, қасірет, қайғы әкелетіндігін ойлағанда мұның жаны түршігіп кетеді. Шаттана шалқыған қалың топтың ішінде бұл өзін құлазып жалғыз қалғандай сезінді, осынау көзі ашық, ақсаусақ тікаяқтардың қанға құмартып шаттана шалқығандары жиренішті көрінді, Мұса досының жауыздықтың басымдығы туралы сөзін есіне түсірді.

	Осылардың тағылыққа тән жауыздықтан туған қуаныш, шаттығын құдайдың құдіретімен мадақтап отырған сонау Бертран де Борн деген адам бұған бәрінен де жиренішті көрінді. Былай қарағанда, мосқал тартқан басқа еркектерден оның айырмасы жоқ сияқты. Бірақ дон Родриго оның өлеңдерінен де, істеген істерінен де, көздеген ниет, тілегінен де жақсы хабардар болатын. Жүзіне қарағанда қою қабағының астындағы алаулаған көзі оның тұрған бойы бейне бір соғыстың өзі сияқты екенін аңғартқандай болады. Жүргенде, атқа шапқанда, ойын көрсеткенде жорта ширақ қимылдап пысықсыған түрі кісінің күлкісін келтіргендей, бірақ уын жайған уытты сөздерінен жаны түршіккен каноник оны ажуалауға да жиренді. Шынтуайтқа келгенде, күлерлік те ештеңе жоқ. Ол-соғыстың құдайы Марстың өзі, соның барлық қаһары мен қаталдығы осының бойында. Інжілді жазған Иоанға қиямет қайымның салт атты әзірейілдері, сірә, тап осының бейнесінде елестеген болса керек.

	Сөйтіп, жүргенде Бертранның жалынды өлеңдері дон Родригоның өзін де еріксіз еліктіріп алып жетті, өнердің қадір– қасиетін тани білетін ол ақынның жауынгерлік жырлары буырқанған, бұрсанған асаулығына қарамастан, жүректі баурап әкететін әсерлі, әсем шыққандығын мойындауға мәжбүр болды.

	Осынау пәтуасыз, берекесіз адамға құдайдың соншалықты үздік өнер бергеніне таңырқап, Родриго қатты ренжіп іштей ызаланды. Оның ашу, ызасы барған сайын күшейе түсті: өйткені сүйікті рухани ұлы Альфонсо мұнымен сөйлесуден бойын алып қашады, ал сонау Құдай сүйер құлқы жоқ алас ұрған жел өкпе ерсерінің қасынан шықпайды. Қызғанышпен үңіле қараған Родриго сол екі адамның жан дүниесі үндесіп, үйлесіп жатқанын байқап, қиналды, сөйтіп корольді құдай жолына саламын ба деген үміті күн санап сөне берді.

	Толып жатқан реніш, күйінішінің сыртында каноникке бір ғана қуанышты жайт тап болды: ол клирик Годфруамен кездесті. Дон Родриго Кретьен де Труаның романдарын жоғарғы бағалайтын. Годфруаның тұрған бойы Кретьен туындыларындағы жасан– дылығы жоқ тамаша адамгершіліктің бейнесін елестетін сияқты көрінді. Сондықтан Годфруа Кретьен романдарының каноникке жағатын шегіністері мен ой толғауларын, күйкі тіршіліктен биік тұрған ақынның қайталанбас асқақ дарынын айқын көрсететін жерлерін жырлауға тырысты.

	Осылайша бір күні дүйім жұрттың алдында ол Иваэн ерсерінің pauvres pucelles, – кедей қыздарға кездескенін жырлады.

	Бірде Иваэн ерсері dеs pauvres pucelles, – кедей қыздардың тұрған мекен жайына тап болыпты. Міне, ол сонау кедей қыздарды көреді, қыздар алтын оқа, зер төгіп, жібекпен кестелеп сәнді киімдер тігіп жатыр. Өздерінің түрі кісі аяғандай: көйлектері далба– дұлба, жыртық, үсті-басы кір-кір, мойындары ырғайдай, бәрінің де аштық шалған жүзінде қан-сөл жоқ, қасірет, қайғы ізі ғана бар.

	Иваэн соларға қарап тұрады, қыздар да оны көреді, ұялғаннан қыздар төмен қарап жылап жібереді, оған мұңын шағады:



	Талай әсем оқа, зерлі

	Тіксек те біз киімдердерді.

	Киер киім, ішер тамақ

	Таппай жүрген жанбыз шерлі.

	Ерте тұрып, кеш жатсақ та

	Зармыз біз бір тілім нанға.

	Қайран жастық барады өтіп,

	Сұм кедейлік батып жанға.

	Аптасына он бес су

	Ақша тапқан баймын дер,

	Бірақ сорлы сол ақшаға,

	Тойған екен қай күндер.

	Еңбегіміз үсті-үстіне

	Байытамыз иемізді.

	Ол жүреді шалқып тойда,

	Бейнетке ауыр салып бізді.

	Шаршап құлап, кетсең қалғып,

	Тепкі оятар зілді, ызғарлы.

	Тартқан тамұқ азабын

	Біздей сорлы көр қыздарды.



	Даңқты ерсерілер мен білікті бикештердің биікте жарқыраған жұлдызы Кретьен де Трудай ардақты ақынның езілген еңбек адамының қайғы, мұңын көруіне бөгет бола алмағанын ұғып, дон Родриго көңіліне жұбаныш тұтты. Алайда, өзге тыңдаушылар, сол preux pauvres pucelles, – бишара қыздар тоқып, солар тіккен киімді киіп жүрген сонау preux chevaliers dames chevaliers dames choisies, – мырзалар мен бикештер таңырқап, жақтырмай қалды. Мұндай жосықсыз өлең марқұм трувердің ойына қалай келді екен? Ерсерілік махаббатты, ерлікті балын тамызып асқақтата жырлаған адам мынайдайға аузын қалай былғады екен? Түкке тұрмайтын әлде қандай тігінші қыздарға арнап осындай өлеңді, ұйқастарды қайдан тапқан? Киімді біреу тігеді, біреу киеді; семсерді біреу соғады, онымен шайқасқа шығатын басқа адам; ғимарат сарайларды салатындар басқа, ішінде тұратындар өзіне басқа – ежелден осылай, Құдай өзі осылай болсын деп өлшеп, пішіп қойған. Егер сонау түкке тұрмайтын pauvres pucelles, мұндай әдетке қарсы шығатын болса, онда мырзалары олардың қол-аяғын сындыру керек.

	Бұл жолы да Бертран де Борн көпшілік қауымның көкейіндегі сөзді айтты. Солтүстіктің тілінде жазылған Кретьеннің өлеңі онсыз да әшейінгі байланыссыз былдырақ сияқты көрінген, оның ойынша, жылымшы ұйқасқа құрылған жаңағы байбалам түкке тұрмайтын балдыр батпақ.

	Годфруа жырлаған шақтың өзінде-ақ ол күліп жіберуге әрең шыдап отырған, өлең аяқталысымен-ақ ол тікесінен:

	– Ғажап, солтүстіктің тұрғындары сендер қара тобырға, оның сасық исіне соншалықты құмарсыңдар, соларыңа қайран қаламын, – деп салды. – Қадірлі Годфруа бұл туралы мына оңтүстіктегі біздің не ойлайтынымыздың білгің келе ме?

	Кретьен марқұмның егіле жылап тұрған жырына Бертран, сөз жоқ, мықтап тойтарыс береді деп күткен бикештер мен мырзалар жан-жақтан жамырыса айғай салды:

	– Айт, айт, бекзат Бертран!-деп, үсті-үстіне тағы да: – Зарықтырма бізді айт!-деп талап етіп жатыр. Сол кезде:

	– Жырла, достым Папиоль, виллан туралы сирвентті, – деп кекесімен күле сөйлеп әмір берді Бертран өзінің жонглеріне.

	Папиоль еркін басып алға шықты да, кішкентай арфаның ішегін сыңғырлата тартып, виллан туралы, қала тұрғыны мен шаруалар туралы жырлап кетті.



	Саудагер, сатқын, жалмауыз,

	Сасық, мұжық жаламыр,

	Сұмпайы пасық сұмдарға

	Құжынап толып қала тұр.

	Шетінен топас, хайуанның

	Ұнайтын жері жоқ қой бір.

	Ақшасы болса, ондай ит

	Кісімсіп кетер кердеңдеп,

	Имену білмес ешкімнен.

	Ендеше ондай мұндарды

	Ұр жалаңаш дүрелеп,

	Жазасын тартқыз, соқ жөндеп.

	Саудагер мен шаруа

	Қыста жүрсін жалаңаш.

	Көбеймесін ұрпағы.

	Аяма, дос, қамшы бас.

	Заң белгілі, тәртіп нық.

	Мұжықты көрсең, ұр да жық.

	Өсімқорды қоса соқ,

	Өлтірсең де обал жоқ.

	Жалынса да, құлақ аспа,

	Суға батыр, орға таста,

	Қарғыс атқан ұрынсын.

	Өлім келсін мұжықтарға,

	Қала халқы қырылсын.



	Тыңдаушылар орындушы мен шығарушы ерсеріні құттықтап айғайлап жіберді.

	Аяқ астында қара тобыр, шынында да, тіпті өктемсіп кетіпті. Крес жорығына аттанғалы жүрген мырзалар сатып кетейін деген үй-орманына саудагерлер мен банкирлердің, әдетте, мүлде арзан беретіндігін естеріне түсірді. Бұлар соған амалсыз көнуге тиіс болады, өйткені қол астындағы шаруалардан жеткілікті қаржы жинап ала алмай жүр. Ендеше, сонау пайдакүнем сұрқияларды жерге тығып масқаралаған адам бұлардың ойынан шығады.

	Дон Родриго Бертранның күпірлікке толы асқақ өлеңдері preux chevaliers мырзалардың күнәкар қатал ниетін қоздыра түскенін байқап қалды. Соны мынау сайқымазақ әнші сымақтың Құдай жолына жатпайтын мардамсып, масаттану сезімімен айтып бергені момақан канониктің көкірегін шерге толтырды.Құдай жолы үшін қатты күйзеліп отырғанымен ғалым каноник вилланың қала, село тұрғыны екенін білдіретін нақты анықтамасын тіл сорлы біртіндеп ала аяқ, арам тамақ дегенге айналдырып, айтушының арам ойына қарай бейімделіп, жарамсақтанып бұрала кетеді екен-ау дегенді ішке түйді.

	Дон Альфонсо жүзі жадырап шаттанып кетіпті, – өркөкіректікке толы көпірме өлең оның көңілінен шықса керек. Бұл өлеңде шын мәнісіндегі ерсерінің банкирлер мен саудагерлерге деген өшпенділігі жатыр екен, корольдің қымбат уақытын босқа жіберіп, сонау Иегуда сияқтылармен саудаласып салғыласқанда талай рет мұның көкірегін кернеген ыза-кектің лебі сезіледі. Рухани жағынан Бертран бұған нағыз бірге туған бауыр.

	– Тыңдашы, абзал аға Бертран, соғысқа менімен бірге баруға қалай қарайсың? Мен саған сыңар биялайымды ұсынамын, жаудан түсірген олжамнан мол үлес аласың.

	Бертран әдеттегі көңілді, ожар күлкісімен қарқылдап күліп жіберді.

	– Сенің құрметіңе арналған болмашы өлеңдерім үшін маған көп тарту-таралғы сыйлап, өзіңнің кең пейіл дарқан патша екеніңді көрсеттің, – деп жауап қатты ол. – Мен саған шын мәнісіндегі бір сирвент арнамақшы едім.

	– Демек, менімен жүруге келісесің ғой?

	– Мен король Ричардтың бағынышты адамымын, соған қызмет етуді мойныма алғанмын. Әйткенмен мен парасатты Алиенора ханымнан өтініп көрейін.

	Алиенороға ол өтініш айтты.

	-Тағы да сен басқа мырзаға ауыспақшысың ба?-деді Алиенора.

	Кәрі королева мен кәрі ерсері көңілді кейіппен бір-біріне қарады, содан кейін Алиенора:

	– Жарайды, ендеше, Альфонсоның қасында қал. Мен сен үшін Ричардтан өтінейін, – деді.

	Соғыс жоспары егжей-тегжейлі жасалып, екі корольдің праволары мен міндеттері, ара қатынасы анықталып болғанша, Алиенора Бургостан кеткісі келмеді.

	Брабанттықтардың талай сыннан өткен жалдамалы әскерінің бірнеше отрядын беруді сұрап, Альфонсо ондай өтінішті естігісі де келмеді.

	– Өз әскерлердің де жетеді, ұлдарым, – деп сылтауратты ол. – Аласұрған асау барондарымды қорқытып отыруға керек болмаса, мен соншалықты көп ақша төлеп, оларды ұстап отырар ма едім? Кейде солардың жалақысын қайдан тауып төлерімді білмей, түн баласына кірпік қақпаймын.

	– Ендеше, бүкіл христиан дүниесі: “Қазына байлық Шинонда болмағанда, қайда онда?” – деп неге айтады?– деп қарсылық білдірді Альфонсо.

	– Осы бір шалағай мәтелді біздің Генрихтің еврейлері таратқан, оның кредитін көтеру үшін шығарған, – деп бір-ақ кесті Алиенора. – Мысалы, мен Шиноннан ешқандай ақша таппадым. Генрихті жерлеудің өзіне ақша табу маған қиын болды. Не десеңдер де, шырақтарым, бір азғантай солдатты маған қалдыруларына тура келеді, мынау отырған кемпірді аман сақтау үшін ол керек.

	Соғыс жоспары мұндағы ұрыстарға Якуб Әл-Мансур қатыспайды деген есеппен жасалды. Оның ұлан-асыр жерінің шығыс шекарасындағы күшті тайпалардың көсемдері бүлік шығарып жатыр, ел аузындағы қауесетке қарағанда, өзінің денсаулығы да мәз болмаса керек. Ол болмашы себепті сылтау етіп, Андалусиядағы эмирлеріне өз күшіңмен қорған деуі ықтимал деген жорамалды бетке ұстайтын сияқты. Бірақ бұл жерде басқа бір мәселе де бар: халиф та Саладдин сұлтан сияқты келісім шартын бұзғанды еш уақытта кешірмейді, ал Альфонсоның Севильямен жасасқан қырсықты бітімінің уақыты әлі аяқталған жоқ. Ендеше, алғашқы кезеңде Кастилияның бейтараптық сақтауына тура келеді. Оның есесіне, қолын байлайтын келісім шарты жоқ Арагон таяу уақыттың ішінде мұсылмандар тұрған Валенсияға тарпа бас салуға тиіс, сөйтіп Кастилиядан соғыс көмегін сұрауы керек. Содан кейін соғыс өрті Кардоба мен Севильяға жайылып кететін болса, бітім шартын қасақана бұзайын деген ниет бұл арада жоқ екеніне халифті иландыруға да болатын шығар.

	Алғашқы соққыны беру абыройына дон Педроның ие болатындығына қынжылып, Альфонсо налығандай болып еді, алайда, кәрі королеваның орынды дәлелдеріне еріксіз тоқтады, сонымен қатар Арагон бұдан соғыс көмегін сұрағанша Кардоба мен Севильяға қарсы жорыққа шықпауға уәде берді. Дон Педро жарты жылға жетпейтін уақыт ішінде көмек сұрауға, содан кейін қол астындағы соғыс күштерінің едәуір бөлігін Альфонсоның қарамағына беруге міндеттенді.

	Королева Алиенора мұнымен тынған жоқ. Қызғаныш сезіміне беріліп немесе ерсері борышы дегенді жаңсақ ұғып намысқа бой алдырып, Альфонсо мен Педроның біреуі келісім шартын бұзып жүре ме деп қауіп иледі. Келісім шарты деген не? Илеген аң терісінің бетіне сиямен салынған шимай ғана. Жүректен шығып, адамның бойына тарап жатқан қанның күші одан әлде қайда басым. Сондықтан кәрі королева екі корольді әйелдерімен шақырып алды да, егжей-тегжейіне дейін қарастырылған соғыс операциясының жоспарына сүйене отырып, Альфонсо мен Педроның не істеп, не қоюға тиісті екенін ажыратып нақтылап, әрі екеуінің қандай қылықтан аулақ болуы керегін қатал талап түрінде қысқаша айтып берді. Содан кейін салтанатты кейіппен сөйлеп отырған үнін өзгертіп қалжыңдаған түрмен, саусағымен сес көрсетіп, мейірлене сөйледі.

	– Мені алдай алмайсыңдар, сендер әлі де бір-біріңді күнәлаумен жүрсіңдер. Алайда, мынандай үлкен, әрі қиын соғыста ондай ақыл– сыздықты қою керек. Соғыс біткен соң, бір-біріңді қалағаныңша қажай беруіңе болады, ал қазір сонау діні жаттарды қирату керек.

	Ақырында ол өр мінезді королеваға лайықты сөздермен ойын түйіндеді.

	– Өтінемін, реніштеріңді жүректен түп тамырымен жұлып тастаңдар, өгіздің орақ тілі тиген шөптей жұлынсын.

	Альфонсо қысылып қабақ түйіп тұнжырап тұр, дон Педро да ыңғайызданып қалыпты. Үнсіз тына қалған тыныштықты кенет Беренгеланың жіңішке балаң даусы бұзды.

	– Біз түсіндік сөзіңді, ардақты әже, королева. Қос монарх, әкем мен жұбайым, не қалтқысыз бірауызды болады, немесе оларды дінсіздер жеңеді. Теtium non dаtur, – үшінші жол жоқ.

	– Иә, сен мені дұрыс түсініпсің, немерем, – деді Алиенора, – Ал енді, – деп ол екі корольге қарады, – осындағы үш әйелдің алдында екеуің бауырлас адамдай сүйісіңдер, сөйтіп қол қойып, мөр басқан келісімді бұзбауға Інжілді ұстап ант беріңдер.

	Жиналған жұрттың тарқайтын уақыты болған соң, Бургос сарайында солармен қоштасуға арналған жолаяқ кеші өткізіліп, қонағасы берілді. Сол жиында Бертран де Борн жұрттың тілегін орындауға кірісті, бұған дейін ондай өтінішке ол жорта құлақ аспай келген. Ол соғысты мадақтайтын, ұрыс даласындағы өлімді қызғылықты етіп қыздырмалай дәріптейтін атақты “Be'm piatѕ lо gais temps de Pascor” жырын өзі орындады.

	Өлең шырқала жөнелді:



	Сүйем сұлу көктемді,

	Сүйем нәзік қыр гүлін.

	Таңғы орманда құстардың

	Тамылжыған сырлы үнін.

	Гүл, құс, орман, егін жайдан

	Артық көрем қаптай қонған

	Майдандағы ақ шатырларды,

	Қатар түзеп лек-легімен

	Бара жатқан шайқасқа

	Атты, жаяу батырларды.

	Шаттанам да, шалқимын

	Жау шебін соққыға алғанда

	Дүркірей қашса аң, адам

	Ерлерім қиқу салғанда.



	Заманында Бертранмен жақын болған кәрі королева Алиенора қарт ерсерінің буырқанған асау, қаһарлы да қатал жырын көңілді кейіппен толғана отырып тыңдады. Бұған қол созып, соңынан қалмай жүрген сонау балдырған жас кезінің өзінде Бертран мұны ән, жырымен тап осылай шаттандырып, толғанатын жіберуші еді. Бір басында ақындық дарын мен батырлықты ұштастыра білген теңдесі жоқ Бертран сол қалпында қалыпты. Ол өмір бойы жеңіліп көрген жоқ, ажал әлдилеп, көзі жұмылып кеткенше, ән шырқап, ат ойнатып шайқасқа шығып, бас имей өтуге бекінген ойынан күні бүгінге дейін таймағаны көрініп тұр. Сол сияқты королева Алиенораның өзі де кәрілікті мойындамақ емес.

	Бертран әндетіп жатыр.



	Бәр қызығы бұл жалғанның –

	Қырғын соғыс, қанды майдан.

	Дүр сілкінтіп тас қамалды,

	Соққыға алып, салған ойран.

	Дүбір салып, дауылдатып,

	Төрт жағынан жауға ат қойған.

	Қызыл сел боп аққанда қан,

	Жер түтеп от шарпыған,

	Өлген ердің аты тұрса

	Осқырып, жер тарпыған.

	Қаза тапса мың-мыңдап жан.

	Ондай тағдыр көпке арман:

	Шайқаста ер боп өлген артық,

	Қатын боп қашқан қорқақтан!



	Архиепископ дон Мартиннің жүзі бұрынғысынан да гөрі қызара бөртіп кетіпті, еріндері жыбырлап, өлеңнің сөзін күбірлей қайталап, ыңылдап отыр. Жас Аласар әншінің бетіне сүйсіне қарап, аузынан шыққан әрбір сөзін қағып алып жатыр. Бұған дейін Аласар соғыстың қызығын қиялында ғана елестеткен; қазір ол соны көзімен көріп, құлағымен естіп, барлық жан-тәнімен сезінгендей болады. Кастилияға келгелі Аласардың көкірегінде тулап жатқан ой-сезімді ерсері Бертран өлең қылып төгіп жатыр. Оның сөздері– нен қақтығысқан семсердің шаң-шұң еткен дыбысы естіледі. Бертран Аласардың өмірдегі көкейтесті арманын жырлайды. Бертран әндетіп жатыр:



	Қызық той да, махаббат та

	Жанымды онша тербетер ме!?

	Тек шайқаста кетем шалқып,

	“Аlor! Аlor! Түйре, Ұр! Шап”, –

	Айғай-сүрен шыққан жерде

	Сарт-сұрт, шақ-шұқ найза, семсер,

	Баудай түсіп ерсерілер,

	Аты ойнақтап шыға берсе,

	Қызыл қан боп көгорай бел.

	Жаралылар жатса ыңыранып,

	Ұрыс қызып лаулап жанып,

	жанталаса шайқасқандар

	Жәрдем сұрап айғай салып.

	Жеңіс жақын! Жау қайысып,

	Бара жатыр жаншылып,

	Өлгенінің кеудесінде

	Тесіп өтіп қалқанын

	Қалыпты найза шаншылып,



	Тыңдаушылар шаттанып, шалқып, лепіріп кетті. Аlor! Аlor! Түйре, ұр, соқ деп сарайдың іші гу-гу етіп теңселіп кетті, кісі өлтіруге құштарлық пен қан құмарлықты мадақтап шабыттана жырлаған ерсері Бертранның асқақ үні шаршы топты еліртіп әкетіп барады.

	Каноник дон Родриго әуезді, үнді келетін провансал өлеңінің рухты көтеретін еліктіргіш күшін бағалауды басқалардан артық білетін. Бірақ мынау өлең оны шаттандырған жоқ, қайта жанын түршіктіре түсті.

	Қатты тебіреніп кеткен ол корольдің бетіне қарады, оны жанындай жақсы көруші еді. Уа жасаған. Аlor! Аіdatz! – Родриго дон Альфонсоның іші-сыртын айна қатесіз түгел көргендей болды. Бүкіл жан дүниесі реңіне ойнап шыға келген екен, кісі өлтіруге, қырып-жойып қиратуға деген құштарлық сезімі, Мұса айтатын жауыздықтың басымдылығы жүзінде алаулап тұр.

	Мынау ерсерілер мен бикештердің жүзін көргісі келмей, дон Родриго көзін жұмды. Сол сәтте сана-сезімін алай-дүлей дауылдатып көкейіне бір ой келді: Құдай жолы деп қан құмартқан қара ниет аламандардың тобында бірге болғанша, мұның рухани ұлы Альфонсо дінсіздігінен таймай сонау еврей қызымен күнәға батып, әлі де айлап, жылдап жата тұрғаны артық болар еді.

	Каноник Толедоға король тобымен бірге қайтпақ болған. Жолшыбай корольмен сөйлесіп, күнәсын бетіне басып ұялтып, мойындағы борышын өтеуге бел байлаған. Қазір бұл сол райдан қайтты.

	Сол түні-ақ ол Толедоға жүріп кетті, көкірегі келердегіден де жаман шерге толып аттанды, іnfесtіѕ rеdus, – тиісті борышын өткермей құдай алдында қылмысты болып кетіп барады.





ҮШІНШІ ТАРАУ




	Таяудағы апталардың ішінде немесе тіпті, таяу күндердің бірінде мұсылмандарға қарсы жойқын соғыстың басталатынын дон Иегуда Ибн Эзра король Генрих қайтыс болды деген хабарды естісімен-ақ анық білді; Севильяны тастап осында келгенде бұл соғысқа жол бермеуді көздеген. Зәулім доңғалақ зырылдап келеді, оның зымыраған екпінін тоқтатар енді амал жоқ. Халиф өзінің қалың қолын Андалусияға жібереді, дон Альфонсо қайткенде де жеңіліске ұшырайды, жеңілу себебін Толедо тұрғындары корольден көрмейді, бұдан көретін болады, басқа еврейлерді де қоса кінәлайды. Бала кезінде Севильяда көрген ауыртпалықтары мұнда қайталанады. Эдомның қаһарлы ыза-кегі күні кеше мұның Кастилияға орналыстырылған алты мың франк еврейінің басына жауады. Айла-тәсілмен соған рұқсат алып, орналастырғанына бұл соншалықты масаттанып еді, өзін-өзі таусоғар-окер харим екенмін деп қалған. Ал ендігі жерде сол қоныстанушылардың басына тап болғалы тұрған ауыртпалқты олар Германияда да көрмеген болар еді. Рабби Товийдің фанатизм оты жылтыраған екі көзі жауыға қадалып, мұның өңменімен өтіп бара жатқандай көрінді.

	Англиядан алынған хабарлар қорқынышын күшейте түсті. Ричардты таққа отырғызу салтанаты кезінде линкольдық Аарон мен Иорктік Борух бастаған еврей делегациясы басқалармен бірге Вестминистрлік аббатындағы корольге тарту-таралғы тапсырып, өздерінің бұрынғы артықша праволарын баянды етуді одан өтінбекші болған екен. Алайда, еврейлерді соборға кіргізіпті. Король еврейлердің өмірі мен дүние-мүлкін Лондонның салауатты халқына беріпті-мыс деген хабар тарайды. Сол кезде крес тағушылар бастаған қара таяқ қалың тобыр еврейлердің үйлерін талқандап, өздерін соққыға жығады. Көбін зорлап шоқындыру үшін шіркеуге сүйреп апарады, қарсыласқандарын өлтіреді. Норвич, Линн, Стамфорд, Линкольн, Иорк қалаларында да осыны істейді. Линкольндық қырғында қаза тауыпты. Иорктен келген Борух христиан дінін қабылдаған екен, келесі күні король Ричард одан шын жүрегіңмен христианин болдың ба деп сұрапты. Борух оған жанымды сақтау үшін бағындым, жүрегім баяғы еврей қалпында деп жауап беріпті.

	– Мынаны не істейміз?– деп сұраған екен Ричард Кентерберий соборының архиепископынан.

	– Құдайдың пендесі болғысы келмесе, онда мейлі, Ібілістің құлы болып қала берсін, – деп ренжіп жауап қайтарыпты прелат.

	Содан Борух еврей күйінде Иоркке оралып, сол жерде үй іші, бала-шағасымен бірге қаза тауыпты.

	“Салиқалы, салмақты Англияда мынандай оқиғаларға жол берілгенде, – деп ойлады Иегуда, – жеңілгенінің сазасы үшін халықты еврейлерге қарсы айдап салған кезде, осынау Кастилияда не болмақ?”.

	Иегуда жолығуға дон Эфраим келді. Граф Алкала үй-орманы мен иелігін түгел кепілдікке ұсынып, қарыз сұрап келгенін хабарлады, – өзі одан үзілді-кесілді бас тартыпты.

	– Графтың мойнында қарызы көп, – деп түсіндірді Эфраим. – Бірақ ақшаны шашуын қоймайды. Соғыс, сірә, оны біржола жұтатады, сонда оның үй-орманы қарыз иелеріне арзанға түседі. Алайда, мен графқа ақша беруге келіспедім, өйткені крес тағушының зәрулігін пайдаланып қалу арқылы еврей өзіне де, бүкіл еврей қауымына да олардың өшпенділігін күшейте түседі. Граф енді сол өтінішімен саған келуі ықтимал.

	– Рахмет алдын ала ескертіп ақыл бергеніңе, – деп Иегуда немқұрайлы жауап қатты.

	Бірақ дон Эфраимнің айтайын деген зор жаңалығы бар еді. Альхама корольге үш мың жауынгерден тұратын көмекші отряд жасақтап беруді ұйғарған.

	Иегуда намыстанып қалды. Мынадай ауыр күндерде альхаманың мұнымен ақылдаспай өз бетімен шешім қабылдағаны мұны мүлде дәрменсіз деп есептегені ғой.

	– Сендердің сол құтқарады деп ойлайсың ба?-деп мысқылдай сұрады ол– Англиядағы оқиғалар есіңде болсын.

	– Есімізде, оған қатты қайғырамыз, – деп жауап қатты дон Эфраим. – Сондықтан да қолымыздан келгеннің бәрін істеп жатырмыз, сол арқылы құдай сақтағыр король Альфонсоның жеңуіне жағдай жасамақшымыз. Жалпы біз бұрыннан да көмекші отряд құрып беруді ұйғарып жүргенбіз, сен өзің де корольге уәде бергенсің.

	– Сендердің орныңда мен болсам, жалдамалы әскерге төлейтін ақша беріп құтылар едім, – деп наразылығын айтты Иегуда. Ынта көрсеткілерің келіп, тіпті болмай бара жатса, қауымнан екі жүз адамды ғана жасақтап бергендерің жетер еді. Қару-жарақ ұстауға оңтайлы, мықты атпал жігіттердің көбін осында қалдырған дұрыс болады. Күндердің күнінде альхамаға солар қажет болып қала ма деп қорқамын, – деп сөзін күйінішпен аяқтады ол.

	– Сен басқаша ойлай алмайсың, – деп Эфраим сабырлы түрде қарсылық айтты. – Бірақ сенің жағдайың, дон Иегуда, біздікінен мүлде басқаша, ал мынандай қысылтаяң сәтте басқаға дұрыс ақыл бере қою, тіпті сен сияқты ақылды адамға да қиын. – Сөзі Иегудаға қатты батып кеткенін аңғарып ол жұмсақ сөйлеуге тырысты. – Мен саған жау емеспін, дон Иегуда, өзіңнің кең пейілділігіңмен бізге көп жақсылық істегеніңді ұмытқаным жоқ. Қилы-қилы күндерде саған біздің көмегіміз керек болса, илан маған, біз қашан да әзірміз.

	– Рахмет, сендерге, – деп тұнжыраған күйі қысқа жауап берді Иегуда.

	Эфраим кеткеннен кейін ол үйдің ішін баяу аралап жүріп кетті; бағалы бұйымдар мен кітаптарға, қолжазбаларға көз жіберді, кейбіреулерін ұстап көрді, Авиценнаның өмірбаянының түп нұсқасын қолына алды, мәнерлеп жазатын хатшылар жұмыс істеп жатқан бөлмеге келді, кейбір хаттарды алып, қайталап оқыды, өте сыпайы тілмен сауда шартын жасасуды өтініпті, кейбір мәселелер жөнінен ақыл сұрапты; бәрі де мұны бүкіл түбектегі құдіретті адам деп әлі де есептейтіні айқын байқалып тұр. Ұшан теңіз байлығының шамасы білу үшін заң ісін жүргізушілерінің мәлімдемелерін қарап шықты. Соғысқа дайындалудан, судаларды сатудан, жаңа шығарылған ақшаның пайдасынан байлығы молая түскен екен. Ол есептеп, тексеріп, қайта есептеп жатты. Барлығы үш жүз елу мың алтын мараведи шамасында ақшасы бар екен. Ол өзіне-өзі сенбеген түрмен орасан зор санды арабша айтты. Асыл бұйымдар сақталатын бұлғары баспақтан фамилияристің омырауға тағатын белгісін алып, ұстап көрді. Күлімсіреп, басын шайқады. Міне, бұл байлығына, атақ, даңқына масаттанып тұр шын мәнісінде құлазыған қу мазар.

	Кенет ол ширақ қимылдап, көңілсіз ойдан бой тартуға тырысты. Жоқ, дон Эфраим мұны қорқыта алмайды.

	Ол граф Алкалаға ссуда босатты, үй-орманы кепілдікке жазғызды. Алайда, парнастың сөзі көкейінен кетпей тұрып алды. Дон Эфраим жағдайы дұрыс бағалаған көрінеді, мұның өз басына түсетін ауыртпалық басқалардікінен әлде қайда үлкен болады. Ақылға құлақ асатын болса, бұл осы арадан тезірек тайып тұруы керек, қызы мен немересін Саладдин сұлтанның қол астына қашқаны дұрыс.

	Оған Ракель қарсы болады, Альфонсоның қасында қалғысы келеді. Тіпті оны көндірген күннің өзінде де, Альфонсо соңдарынан қуғыншы жібереді. Жауығып тұрған бүкіл христиан дүниесін қақ жарып, осынау көпке танымал қашқындар мұсылман Шығысында өте ала ма?

	Оның үстіне өз басын, бала-шағасын құтқарамын тіпті талпынуға мұның қақысы бар ма? Қауіп төніп тұрғанда франк босқындарын қорғанышсыз қалдыра ала ма? Шынында, оларға жәрдемдесу мұның қолынан келмейді, қайта бұл тұрғанда олардың басына басқа да барлық еврейдің басына төнетін қауіп күшейте түседі. Бірақ олар мұны бүкіл әлемге масқара етеді. Израильдің ұлы істі атқаруды маңдайына жазған қамқоршысы жақсы екен, Иегуда Ибн Эзра жақсы көрінеді, өзінің сөзі мен ісін нағыз қорғайтын сәтте қашып отырды деп мазақ қылатын болады. Сонда ғасырлар бойы ел аузында бұл қорқақ, сатқын деген атаққа ие болып қалады.

	Оның бойына Моисей бен Маймунның: әрбір еврейдің бойында пайғамбарға лайық бір қасиет бар, пайғамбарға тән сол сипатты дамыту әрқайсысының міндеті, – деген сөздері түсті. Эфраимнің еврейлерге кең пейілділігіңмен көп жақсылық істедің деген мақтау сөзі де көкейінде тұр. Жоқ, жоқ, пайғамбарға тән қасиеттің ұрығын бұл жүрегінің түбінде тұншықтырмайды, маңдайына жазған ұлы істі атқарудан бас тартпайды. Ол Толедода қалады.

	Ақылға құлақ аспай, басыңа қауіп төнетін жерде қалатын себебің неден деп сұрауға өзін-өзі адал жауап беруге тырысты. Жолдағы қауіп-қатерден қорыққандықтан ба? Әлде Альфонсодан айрылса құса болып өлетін қызыңды қимағандықтан ба? Немесе Ибн Эзра атына шаң жұқтырғысы келмейтін тәкаппарлықтан, өр көкірек мансапқорлықтан ба? Әлде маңдайына жазған ұлы іске адалдық сақтағандықтан ба? Сірә, соның бәрі де араласып, біте қайнап кетсе керек, соларды саралап бір-бірінен ажыраты алмады.

	Күдік, күмән меңдеп, екі ойлы боп толқыған көңілде біртіндеп барып бір шешім қалыптаса бастады. Өзіне де, қызына да мұның пайдасы тимейді. Ал немересіне көмектесе алады.

	Немересін еврей етпеуге ант берген, сол қырсықты антын орындайды. Бірақ сәбиді осында, Толедода қалдыруға бұл міндеттенген жоқ. Жорыққа аттанар алдында Альфонсо баланы шоқындыру рәсімін жүзеге асыруды қалайтын болады, ендігі жерде Ракель ренжітіп аламын деп қысылмайды. Ендеше, король Толедоға оралғанша, нәрестені бұл алып кетуі керек.

	Ракель уақытының бәрін Галианада өткізді.

	Алдағы апталардың бірінде қаһарлы қатал соғыстың дауылы бұрқ еткелі тұрғанын ол білетін, бірақ одан қорыққан жоқ. Құдай оған бала беріп, қолына Имманулиды ұстатқалы ол өзін өте жайбарақат сезінді, Адонай әдейілеп қамқорлыққа алып, қорғап, жүрегін жылытып жүргендей көрді, Мұса ағасы оны тағдыр алақанына салып әлпештеп жүр дейді.

	Ракель Альфонсоны сағынды, бірақ онысы бұрынғыдай зарығып шыдамсызданған сағыныш емес. Ерсеріліктің әсерімен жүрген жағынан қайткенде де оның бұған оралатындығына көкейінің түбінде терең бір сенім жатты. Оны бермен қарай тартып тұратын бұрынғыдай бір-бірінен табатын шексіз, шетсіз ләззат рахаты ғана емес, басқа да бір сыр бар: ол енді ұлының шешесін сүйеді. Санчо оған да Иммануил болып табылады, өйткені Альфонсомен бұл екеуінің жан-жүрегі бір тұтас болып бірігіп кетті. Ол ұлының сопақша келген нәзік жүзіне елжірей қарап, көз алмай ұзақ отырып қалды; Иммануил атанған құтқарушы осы болады. Құтқарушының бейнесін ол көз алдына бұлдыр ғана елестете алатын, әлде қандай ақжарқын салтанатты бейне сияқтанатын, мынау ұлы әлемге қалай құтқару әкелетінінен де хабары жоқ, бірақ әкелетіндігіне сенеді. Алайда, білгенін көкей кесті сыр қылып ішіне сақтады, оны айту күпірлік деп санады. Тіпті дон Вениаминге де тіс жарып ештеңе демеді, екеуінің достығы бұд кезде бұрынғыдан да гөрі жарасым тауып, күшейе түскен. Бірақ достықтарында көп сөзділік жоқ еді. Кейде Вениамин оған бірдеңелерді оқиды немесе екеуі бақтың ішін аралап үнсіз жүреді.

	Сенбі күнін Ракель бұрынғысынша әкесінің үйінде-Кастильода өткізіп жүрді.

	Бірде сенбі аяқталуға жақындап, шарапқа малып сөндірген май шамның исі мен шәрдәрінің қышқыл лебі әлі үйдегі ауадан кетпей тұрған шақ болатын, Иегуда қызына қарап:

	– Сенің ұлың, менің немеремнің халі қалай?-деп сұрады.

	Ол немересін әлі көрген жоқ-ты, Галиананың табалдырығын аттап кірген емес. Оның баланы көргісі келетінін Ракель білетін, бірақ Иммануилді Галианадан алып шығуға қорыққан. Бала, әрине, өзінікі, алайда, Альфонсоның ұлықсатынсыз сәбиді бір сағатқа болса да сыртқа әкетсе, оны ренжітіп алған болар еді.

	Көкей кесті сыр қылып ішіне бүккенін сұраса игі еді деп дәмеленіп, әрі өзі сол сұраудан сескеніп, салтанатты мақтанышпен ақырын ғана сөйлеп Ракель жауап қатты.

	– Иммануил аман, құдайдың рақымы арқасында өсіп келеді.

	Ауыр әңгімені бастауға тас түйін боп бекіген. Иегуда қиналып әрең сөйледі.

	– Жақын арада сенің ұлың, менің немереме құдайдың рақымы қажет болғалы тұр.

	Ракель таңырқап әкесінің бетіне қарағанда ол түсіндіре бастады.

	– Ол жалғыз Альфонсоның ғана ұлы болса, қауіптен аман болар еді. Ол жалғыз сенің ғана ұлың болса қауіпсіз болар еді. Бірақ ол сені Альфонсоның баласы болғандықтан, басына қауіп төніп тұр. Альфонсоның ұлы ретінде оның болашағы зор; оны бәрі де біледі, соған келіседі. Бірақ сенен туған ұлға биік лауазымның берілуі көп жұртқа ұнамайды. Сол ұнатпайтындар қазір Бургостағы сарайға қаптап жиналып жатыр. Құдайға сыйынып, сүйенгеннен басқа, бізді оларға қарсы тұрар күш жоқ.

	Ракель әкесінің сөзінен дұрыстап ештеңе түсінген жоқ. Әкесі Альфонсо баланы шоқындырғысы келеді, баланы дұшпандарынан қорғау үшін ендігі жерде мұның қарсылығымен есептеспейді деген сияқты бірдеңені айтқан тәрізді. Қас қаққандай бір сәтке Ракель осыны өзі де қалағандай болды. Бірақ ондай тілегі үшін құдайға күнәлы болатынын ілезде түсінді; Иммануилды пұтқа табыну– шылардың шоқындыратын суына былғап арамдатуға беріп қалай отырады? Бірақ әкесі мұның жары Альфонсоны білмейді, Альфонсо мұны сүйеді, оның жан-жүрегі мұнымен бірге біте қайнап араласып кеткен, ол мұны қатты ренжітуге еш уақытта бармайды.

	– Біздің Иммануилды шоқындырғысы келетінін Альфонсо бір жолы ғана айтқан, – деді Ракель жалынышты дауыспен. – Содан қайтып ол туралы ләм деген емес. Райынан қайтқан болар деп сенемін.

	Иегуда қызын ренжіткісі келмеді, сөзді басқа жаққа бұрып жіберді.

	– Дон Альфонсо тиісті документтерді дайындауға әмір берді, ол документ бойынша, сенің ұлың Ольмедоның графы болады. Корольге ылғи қыз тауып берген жұбайы бұған оңай көне қояды деу қиын. Дон Альфонсо батыл адам, сенімсіздік білдіріп, жалтақ– тап артына қарап жатпайды. Аса жоғарыда тұрған, әрі жүрегіне жақын адам қылмысқа бара қояды деп ойламайды. Бірақ осы арада ол қателеседі-ау деп қорқамын.

	Ракель өңі қашып, бозарып кетті. Күйеуін қызғанатын әйелдердің сан қилы жауыздығы туралы әңгімелер есіне түсті, олар күйеуі ғашық болған күңдердің талайын өлтіріп, азапқа салып қинаған. Адамзаттың анасы, Құдайшыл ізгі әулие әйел деп саналатын Сараның өзі күйеуін қызғанып, күтушісі Агарьды ЬІсмайыл деген нәрестесімен қоса қаталап өлсін деп құмайт шөлге апарып тастаса, басқадан не жақсылық күтесің? Ракель үнсіз ұзақ тұрып қалды.

	– Сен қандай ақыл бересің, әке? – деді ол содан кейін.

	– Екеуіміз баланы алып қашып кетуімізге болар еді, – деп жауап қатты ол, – бірақ бұл өте қауіпті. Көрген жан бізге назар аударады, көзге түспей өтіп кету қиын, халық қазір еліріп, елегізіп тұр, есі– дерті, әрбір бөтен адамды жау деп біледі.

	– Мен Альфонсодан қашуым керек пе? – деп күмілжіді Ракель, ерні кезеріп кетіпті.

	– Жоқ, олай емес, – деп тыныштандыруға асықты Иегуда. – Мен айттым ғой ол қауіпті деп. Одан да сенімді бір жерге баланың өзін ғана жасырып қойған дұрыс болады.

	Бұған Ракельдің жан дүниесі қарсы өре түрегелгендей болды.

	– Сонда мен баланы Альфонсодан жасыруға тиіспін бе?

	– Баланы қорғау қолынан келмейтіндігін сенің Альфонсоң өзі де түсінбейді, – деп бипаздана тыныштандыра жауап берді Иегуда. – Альфонсо бар жерде ғана балаға қауіп жоқ. Ал ол соғысқа аттанады, баланы бірге алып кете алмайды. Мұнда Кастилияда сәбиді ешкім қорғай алмайды. Соғыс аяқталғанша бөлек тұра тұруға көнсең, сонда ғана сен біздің Иммануилды тірі алып қаласың. – Қызы үндемегеннен кейін ол сөзін ары қарай жалғастырды: – Мен саған ескертпей-ақ баланы алып кетіп орналастыруға әмір беріп, неге олай істеуге тиіс болғанымды содан кейін ғана саған түсіндіруіме болатын еді. Сен айтқаныма түсініп, онымды кешірер едің, мен бұған сенемін. Қалай болған күнде де сен Ибн Эзра тұқымысың, мен сенен ештеңені жасырғым да, жауапкершіліктен қағыс қалдырғым да келмейді. Бәрінде жан-жақты ойластыр, содан кейін маған айт, солай болсын де немесе олай болмасын де.

	– Баланы сен Кастилиядан басқа жаққа беріп жібермекшісің бе?– деді Ракель жаны қиналып, ышқына сөйлеп. – Сен Иммануилды Кастилиядан басқа жаққа беріп жібермекшімісің?– деп қайталады.

	Иегуда оның қалай қиналып тұрғанын көріп, қызын аяп, іші– бауыры езіліп бара жатқандай сезінді.

	– Қорықпа, Ракель, қорықпа, қызым, – деп ол егіліп тебіреніп шиқылдай сөйледі. – Маған сен. Баланы алып кетуді мен ең сенімді, пысық адамға тапсырамын, мен білетіндердің ішіндегі ең адал, сенімді адам болады ол Баланың қайда екенін сол сенімді адамнан басқа ешкім білмеуге тиіс, баланың қайда екенін корольге Толедода ешкім айта алмайтын болсын. Мейлі ол сенен жауап талап етіп, қорқытып, үркіте берсін, сен: “білмеймін”, – дегеннен таңба, шындығы сол болсын.

	Ракельдің еңсесі түсіп, боп-боз болып отырып қалғанын көріп, ол жұбаныш боларлықтай сөз қосты.

	– Балаға да, жаным Ракель, саған да ешбір қауіп жоқ, жалғыз менің басыма ғана қауіп-қатер төнеді. Мен сонау сенің балаң, менің немеремді аман алып қалғым келеді. Соғыс бітіп, елге тыныштық орнап, Альфонсо өзі де тынышталған кезде, біз Иммануилды қайтып әкелеміз. – Қызы жауап қатпаған соң, ол тағы сөйлеп кетті. – Бұған сенің өз басыңның қатысқанын мен қаламаймын. Оны біздің қалай істейтінімізді сенің, тіпті білмей– ақ қойғаның жөн. Бір-ақ нәрсені жалынып өтінемін сенен, жоқ, болмайды дей көрме. Қалған ауыртпалықтың бәрін мен көтеремін.

	Альфонсоның қаһарынан тайсалмай осыған барғанда әкесінің күні не болатынын Ракель бір сәт көзіне елестетті. Ашу үстінде Альфонсоның өте қауіпті екенін Ракель біледі. ЬІзаға булыққан шағында ол әкесін өлтіріп жіберуі де ғажап емес. Тек Иммануилды құтқару үшін әкесі соның бәрін көтеріп алуға әзір. Сөйте тұра баланы ұстап, көріп қуанудан да әлдеқандай себептен бас тартады. Ол өте қайратты адам. Сезімінің бәрін ол Құдай берген ақылына бағындырады. Бұл-Ракельдің өз қолынан келмейді, ол өзінің сезіміне де сене алмайды. Осыдан жарты сағат бұрын бұл бақыты үшін қам жеген жоқ болатын, тағдыр мұны көлеңкесімен қорғап тұрған сияқты көрінген. Ал қазір баласы үшін де, сүйген адамы үшін де қорқады. Иммануилды беріп жіберуге көнбесе, баланың өміріне қауіп төнуі мүмкін, беріп жіберсе, Альфонсодан, махаббатынан айрылады. Кенет біреу айғалап жібергендей болып, Ләйлә досының: “Байғұсым-ай!” – деген сөзі құлағына келді.

	Ракельдің көңілдегі манағы тыныштықтың қираған сынықтарын құрастырып, қалпына келтіруге тырысты. Иммануилдан ұзақ ажырап қалмаспын, деген үміт оянды, Альфонсо түсінетін шығар, оның жан-жүрегі мұнымен бірге ғой.

	Шексіз, шетсіз ұзақ көрінген үнсіздіктен кейін Ракель жауап қатты.

	– Жарайды, сен дұрыс көрсең, солай болсын, әке.

	Сөйтті де ол талықсып құлап түсті. Оның есін жиғызғалы жатып, әкесі өткендегі бір жайтты есіне алды.

	“Сонау бір кезде христиан короліне жар болып бар дегенімде де ол тап осылай есінен танып, талып қалып еді”. Ол ес-түсін білмей жатқан қызын мейлінше есіркеп, егіліп кетті, әрі оның мына халіне қызыққандай болды. Қиыншылықтан естен тану арқылы қашып құтылуға мұның өзіне жол берілмейді, басына түскен ауыртпалықты бұл ақырына дейін сезінуі керек.

	Альфонсо Бургостан Толедоға келе жатты. Қасына ерген қошеметші көптің ішінде архиепископ дон Мартин, ерсері Бертран де Борн, корольдің жарақшысы Аласар бар.

	Жолшыбайғы жұртқа қарағанда, бүкіл ел жорыққа дайындалып жатқан көрінеді. Жол-жолдың бәрінде сеньорларының сарайына қарай ағылған жас жігіттер, оңтүстікті бетке алып топ-тобымен кетіп бара жатқан қару-жарақты адамдар. Альфонсо мен оның серіктері оларды әккі көзбен шолып өтіп, сол бір болашақ солдатта– рына айғалап, қалжыңдасып, бір-екі ауыз сөз айтып қалып жатты.

	Король асыр салып, ойнақтаған құлындай лепіріп, көңілденіп келеді. Ол соғыстың болатындығына қуанады, кешікпей Ольмедо графы, кішкентай сүйікті бастарды Санчоны көретіндігіне қуанады. Ұлын ол әкелік махаббатымен шын жүректен сүйеді, әрі сонысын іс жүзінде көрсеткісі келді. Өзі әкесіз өскен, үш жасар бала кезінен король болды, бала корольге ақыл айтып, оны жөнге салуға ешкімнің батылы бармады. Баласын бұл шешесінің қасынан шықпайтын нәуетек етіп өсірмейді, ол әкесінің қатал тәрбиесін сезінуі керек. Бірінші күні-ақ Санчоны шоқындыруға әмір береді. Ракель қарсы бола алмайды. Бұл оның өзін де дінге кіргізеді, керек болса қаталдық та көрсетеді, кейін Ракель, тіпті рахмет айтатын болады.

	Толедодаға келісімен жуынып, киінді де Ракельге бармақ болып Галианаға қарай шауып жөнелді.

	Сарайдың қақпасындағы жазу “Алафиа”– “Кірген жанға тыныштық берсін”, – деп оны құттықтап қарсы алғандай болды. Үйге кіре беріс ауызда Ракель тұр екен. Сүйікті жарын Альфонсо өр қимылмен елжірей кеудесіне қысты. Ракель басынан өткеннің бәрін ұмытып кетті, жарының келгеніне қуанып, тасқындаған бақыт сезімі бойын кернеді. Альфонсо оны иығынан қапсыра құшақтады, екеуі үйге кірді. Үйде Альфонсо оны қоя беріп, алдына тұрғызып қойды да, бақытқа мастанып, күлімсіреп, масайрап бастап аяқ қарап шықты.

	Содан кейін:

	– Ал енді Санчоға барайық, – деді.

	– Ол мұнда жоқ, – деді Ракель.

	Ештеңеге түсінбеген Альфонсо бір адым шегініп кетті де, шошынған түрмен Ракельдің бетіне қарады.

	– Ол қайда? – деп сұрады.

	Көңіліне бір күдік келді. Бала Кастильода болғаны ма?

	Ракель қайратқа мініп тас түйін боп алды да, шынын айтты.

	– Білмеймін.

	Ашуына басқан шақтағы әдеті бойынша Альфонсоның көзі бұрынғысынан да сұрқай тартып бозараңдап бара жатты.

	– Білмейсің бе, менің баламның қайда екенін? – деді ыза толы ақырын дауыспен кіжіне сөйлеп.

	– Қауіпсіз жерде, – деп жауап қатты Ракель. – Ұлымыз қауіпсіз жерде, менің бар білетінім сол. Әкем оны бір қауіпсіз жаққа жөнелтті.

	Альфонсо оны бар күшімен қолынан ұстай алып еді, Ракель еріксіз айғайлап жіберді. Содан кейін екі иығынан алып, сілкілеп– сілкілеп алды. Оның бетін бетіне тақап тұрып, ызаланып үсті– үстіне сұрауды жаудырды.

	– Менің ұлымды, менің, мына менің Санчомды сен әкеңе беріп жібердің бе? Ал ол кәрі төбет берген антын бұзғаны ма? Сен соған шыдадың ба? Қайта көмектескен шығарсың, ә?

	– Көмектескенім жоқ, қолымнан бергенім де жоқ. Бірақ мен білемін, сонымды саған айтам, әкемдікі дұрыс.

	Альфонсоның құлағында жұртты еврейлерге қарсы айдап салғанда папа мен дін иелерінің айтатын: “тамұқтан келген жексұрын”, “ібілістің хабаршысы” деген балағат сөздердің талайы ызыңдап тұрды. Жұдырығы еріксіз түйіліп, ұрып жіберуге ыңғайланып қолы көтеріле берді.

	Сол кезде көзі Ракельге түсті.

	Ол басын шалқайтып, қолымен бетін қалқалап қорғанып жатыр екен, бірақ жүзінде қорқыныш жоқ, қоңырқай жүзі құп-қу болып, көгілдір тартқан үлкен сұрғылт көзі мұның бетіне қарап қалыпты. Көзінде таңырқау, шошыну, абыржу, түңілу, ашу, ыза, қасірет, махаббат-бәрі-бәрі сайрап тұр; бұрын-соңды айтылмаған, әлде айтуға тіл жетпеген сезімнің бәрі оның көзі мен шалқалақтай қорғанған бейнесінен ап-айқын көрінеді; сан қилы жағдайда, алуан түрлі адамды бір көргенде танып дағдыланған Альфонсо қалт жібермей бәрін байқап қалды да лезде түсінді.

	Оның көтерген қолы сылқ етіп төмен түсті. Кекті ызамен, жиренген түрмен бұрқылдай сөйледі.

	– Сонымен еврейлер, сендер менің баламды ұрладыңдар, – деді ол – Солай ететіндеріңді білуім керек еді. – Кенет ол қалшылдап, дірілдеп сақылдап күле жөнелді, күлкісі соншалықты сүйкімсіз, Ракельдің жүрегіне тікенектей қадалды.

	Содан кейін ол жалт бұрылып үйден шыға жөнелді де, атына мініп, Толедоға қарай шапқылап кете барды.

	Иегуданы сарайына шақырып алды.

	– Сонымен, сен антты бұздың, – деп тұжырымын хабарлады ол.

	– Жоқ, падишам, бұзғаным жоқ, – деп қарсылық айтты Иегуда. – Соншалықты қиын уәдені бұзбай шыдау қиын еді, бірақ сөзімде тұрдым. Немеремді мен еврей еткенім жоқ, күнәмді құдай өзі кешсін.

	Альфонсоның ашуы бұрқ ете қалды.

	– Сен менің баламды ұрлап әкеттің, кәрі төбет! Сен оны кепілдікке ұстап отырмақшысың. Мен соғысқа барып, сенің мұсылмандарыңды талқандағынымды қаламайсың. Итсің сен! Сатқынсың! Мен сені дарға астырамын!

	– Сенің балаңды кепілдікке ұстап отырған ешкім жоқ, падишам, – деп ақырын дауыспен жауап берді Иегуда. – Бала соғыстан да, мұсылмандардан да, христиандардан да аман болатын жерде. Бар болғаны сол. Сен жоқта ол Толедода қалатын болса, оған қауіп туады. Осыны сабырмен салмақтап ойла, падишам, содан кейін менімен келісесің. Бала қазір сенімді адамның қолында. Ракель оның қайда екенін білмейді. Әрине, оған бұл оңай емес. – Бұрынғысынша мысы жеңіп басым тұрғанын сезініп, момақансыған өктемділікпен тағы да сөз қосты. – Мені дарға асқың келетіндігін түсінемін. Олай етсең, уақыты келгенде, баланың хабарын айтатын жанның үні мәңгі өшеді. – Иегуда сыпайы түрмен бүкпесіз ашық сөйлеп, сөзін аяқтады. – Соғыс бітіп, қауіп, қатер жойылған кезде, баланы мен қайтып алып келемін. Бұған кәміл сенуіңе болады, падишам. Мен немеремді еш уақытта көргенім жоқ, бірақ өлер алдында бір көргім келеді. Баласынан біржолата айырылатын болса, Ракельдің де тірі жүруі екі талай.

	Қолдан келер қайран жоғын сезінген Альфонсоның ішін күйініш өртеді. Мынау евреймен екеуі ажырамастай байланысып қалған. Еврей мұны бұлтартпай уысында ұстап отыр.

	Ол үнсіз ишаратпен ғана белгі беріп, Иегуданың кетуіне әмір етті.

	Көңілі біраз тынышталғаннан кейін ол ұлын Иегуда өшпенділікпен ғана ұрламағанын мойындауға мәжбүр болды. Ракель өтірік айтпаған екен: баланы қайда тыққанын ол, шынында да, білмейтін болса керек, баланы Иегудаға қинала-қинала әрең бергенінде де сөз жоқ.

	Ракельдің ашу-ыза, қасірет-қайғы, шер-мұңы мен махаббатын айнытпай айқың жеткізген үнсіз бейнесі көз алдынан кетпей тұрып алды. Ол сол бейнені көрмеуге тырысып, балаша ызаланды. Ракельдің бір кездерінде ұнамаған қылығы мен сөздері болса, соны есіне түсіріп, соның егжей-тегжейін қазбалауға тырысты. Салт мінгенде алдына отырғызып, атты шапқылата жөнелгенде қорыққаны қандай еді. Мұның иттері мен қыран құстарын да Ракель жақтырмайтын. “Жануарларға жақпаған, жануарларды жақтырмаған адамнан рақым күтпе” деп тегін айтпаған ғой. Ракель мұның ерсерілік салты мен корольдік өр мінезді өктемдігін көрмеген, білмеген қалпында қалды, қайта соларды жақтырмай қырын қарады. Ол соғысты аса жек көрді. Ержүректердің құдай сілтеген жолмен жүруіне бөгет жасап, аяғына оралғы болатын нағыз су жүрек қорқақ. Өзі табиғатында виллан болып жаралған, бүкіл болмысы, жан-тәні, тұрған бойы еврей. Ол ұлын шоқындыру мүмкіндігінен мұны айырды, Құдайдың рахымынан қақты, о дүниеде жанын жаһаннамның отынан аман алып қалуға жол бермеді.

	Альфонсо белшесінен батып жұмысқа кірісіп кетті. Сол– даттардың дайындығын тексеріп, бақылау өткізді, барондармен, әскер басыларымен келіссөз жүргізді, архиепископ пен Бертранды қасына алып, ішіп-жеп бірге сайрандап жүрді.

	Кеш түсіп, ымырт жабылып, түн болды. Ракельді сағынды. Бірақ оның құшағын сағынған жоқ, түсінісіп ашық бір сөйлеуге ынтықты. Оның кім екенін, ол туралы не ойлайтынын бейкүнә таза да алдамшы жүзіне тура айтуға асықты. Бірақ жаны қиналып зарыққанына қарамастан, қияңқы баладай қиястанып Толедо сарайынан шықпай қойды.

	Осылайша келесі күні де өтті. Алайда, ымырт жабыла ол салт мініп, Галианаға шауып жөнелді. Тізгінді атшыға серпе тастап, ешкімге ештеңе деме деп тапсырды да, өзі бақтың ішімен жаяу кетті. Рабби Хананның кеспектерін көмдіріп тастағаны үшін өзіне– өзі риза болды. Өзі сындырған мезузаның әйнегі әлі салынбағанын көріп іштей мұқатқандай болады. Ол Ракельдің бөлмесіне келді. Ракель жадырап қоя берді. Альфонсо көкірегін кернеген ызалы сөздерін Ракель анық түсінсін деп, латынша, біразын арабша айтуға дайындап алған. Бірақ сонысының бірін де айтқан жоқ, көбінесе тұнжырап үнсіз жүрді.

	Кейінірек төсекте ол оған құштарлана ұмтылды. Оның жан дүниесінде махаббат сезімі де, өшпенділік те, нәпсіқұмарлық та шым-шытырық араласып кетті. Соны Ракельдің сезгенін дұрыс көрді. Ракель оны сезді.

	Кастилияның королі халифтің жолдамасын тапсыру үшін Толедоға мұсылман елшілері келді. Қауесетке қарағанда, елшілер Кастилияның Севильямен жасасқан бітімшарты бар екенін корольге ескертуге келсе керек. Ендеше, Бургостағы топшылаулар дұрыс болған: дон Альфонсо Севильямен келісімді ашықтан-ашық бұзбаса, халифтің соғысқа араласатын ойы жоқ.

	Кастилия мен Арагон халифтың қалың қолымен шайқасып күш сынаспайтындығына дон Манрике де Лара мен король кеңесшілерінің бәрі дерлік шын жүректен қуанды. Елшілердің келуі дон Родригоның қасірет басқан қара көңіліне түскен жарық сәуленің ізіндей болды. Тек дон Альфонсо жүгенсіздігіне жол бермей, елшілерді сыпайылап шығарып салса, жақсы болар еді; сонда соғыс бүкіл түбекті қанға бөктіретін үлкен апатқа ұласпайды, Кардоба мен Севильяның азғана қолымен айқас, қақтығыс түрінде өте шығады.

	Елшілердің келгенін король ұнатқан жоқ. Ол шыдамсызданып, ыза болып, Толедодан кеткісі келіп жанталасты, бейбітшілік де, Галианадан да бойын аулақ салғысы келеді. Сарғая күткен соғысты бастауға асығып жан таласады. Сөйтіп жүргенде мынау піштірілген мұсылмандар келіпті, тағы да келіссөз жүргізіп мылжыңдасып жатпақшы. Бургостағы келісімдерде кеңшілік жасап, талай ақысын жіберді, енді Якуба әл-Мансұрға жағамын деп намысын аяққа басып жалпақтап жарамсақтанып жатпайды. Ол елшілермен үзілді– кесілді қатаң сөйлесуге бел байлады немесе тіпті қабылдамайды.

	Архиепископ пен Бертран осыны қолдап, жел беріп, қайрай түсті. Оның есесіне дон Манрике мен каноник екеуі халифтің елшілерімен тіл табысу қандай жарқын болашаққа жол ашатынын дәлелдеуге тырысты, сондықтан Альфонсоны өз корольдігінің, бүкіл христиан дүниесінің игілігі үшін халифтің тілегін орындауға, сөйтіп оның сақтандырған сөзіне берік уәдемен жауап қайтаруға көндіру үшін бар күшін салды. Егер халифті тыныштандырудың орнына оны ерегістіре түссе, оған қоқан-лоқы көрсетіп, тіпті намысына тиіп масқаралауға дейін баратын болса, онда бүкіл Батыс исламның соғыс күшін Андалусияға топтастыруға, сөйтіп соғыс жоспарын алдын ала іске аспайтындай етуге Альфонсо өзі себепші болады; оның үстіне Бургоста салтанатты түрде ант етіп бекіткен келісім шартын бұзады. Альфонсо көпке дейін көнбей, қырсығып, қарсыласумен болды; тек дон Манрике еріксіз көндіргеннен кейін ғана елшілерді қабылдау сағатын ылажсыз белгіледі.

	Халифтің туысы принц Абуль Асбағ бастаған мұсылман елшілері король кеңесшілерімен грандтардың алдында салтанатты түрде қабылданды. Оларды кілемдермен безендіріліп, жалаулар ілінген үлкен қабылдау залында Альфонсо күтіп алды. Әдеттегі рәсім бойынша, екі жақтан да салиқалы кіріспе сөздер сөйленді. Төрдегі биікте отырған Альфонсо оны корольге лайық кейіппен немқұрайды тыңдайды, – бәрі де әшейінгі көпірме, ресми бос мылжың. Залдағылардың ішінен тұнжыраған архиепископтың, сықақтай жымиған Бертранның, қам ойлап мазасызданып отырған дон Родригоның жүзі оның көзіне түсті. Артқы қатарда қарапайым түрмен үнсіз тұрған Иегуданы көрді. Бір кезде христиан дүниесінің бас ерсерісі болған Альфонсоның бұл күнде ағылшынның Ричардынан масқара боп кейін қалғанына осы еврей кінәлі. Ричардты Мелек Рик деп мұсылман әйелдері баласын қорқытады. Ал бұған мұсылмандар елші жібереді, ескерту жасап, сескендіріп қоймақшы; кім біледі, мұны істетіп отырған да сол Иегуда шығар. Кеңесшілері ақылгөйсіп, қайдағы жоқ дәлелді айтып, осынау кестірілген иттердің ұзақ шұбалған мылжыңын тыңдауға мұны амалсыз көндірді. Бірақ анау еврей де, қия бастырмай сақтық қылып тұратын кеңесші кәрі-құртаң шалдар да айтқанымызды істей береді екен демесін. Олар мұның жүрегінің түбінен шығатын дауысты тұншықтыра алмайды, ал бұл сол жүрегінің айтқанын ғана тыңдайды.

	Елшіліктің басшысы принц Абуль Асбағ алға шығып, иіліп тәжім етті де, өзіне тапсырылған жайтты баяндай бастады. Принц ұқыпты, таза киінген мосқал адам екен, елшінің қара-көк қапталы өте жарасып тұр, әуезді, мақамды араб сөздері көмейінен бұлақтай сылдырлап ағып жатқан сияқтанады.

	Кастилияның ұлы мәртебелі королі кең көлемде соғысқа әзірлік жүргізіп жатқанын естіп, Батыс мұсылмандарының бас әміршісі қатты мазасызданады, – деп бастады ол сөзін. “Халиф бұл дайындық өзінің вассалы болып табылатын Севилья эмиріне қарсы жұмсалмайтын шығар, өйткені онымен жасасқан бітім шарты бар ғой деп үміттенеді. Алайда, соңғы кезде христиан елдерінде дін иелерінің мақсатына сай келмейтін келісім шартын орындау міндет емес дегенді уағыздайтын, ақылға қонбайтын, теріс ілім тарап жүргені мәлім. Шығыс елдерінің христиан басшылары мұндай жосықсыздықты ұятсыздықпен пайдаланып қалуға тырысады. Сондықтан Саладдин сұлтан амалсыз ізгі соғысты жариялауға мәжбүр болады. Шығыста Алла тағала хақ мұсылман әміршісінің дұрыс қылығын қолдап, Иерусалим қаласын оның қол астына қайтарып берді. Ал христиан патшалары антты бұзғаны үшін тәж бен тағынан айрылды, өмірімен қош айтысты.

	Дон Альфонсо корольге лайықты өр кейіп көрсетіп, салдыр– салақтау отырған күйі елшінің ызғарлы қатал сөзіне құлақ асады. Оның ағаштан қиып жасағандай арықша жүзінде сәл де болса шіміркенгендей белгі жоқ, соған қарап араб сөздерінің мағынасына түсініп отырғанына кісі күмәнданғандай. Қысқа жирен сақалы мен мұрты көмкерген ұзынша жіңішке ерні ғана сәл тыжырынған сияқты, маңдайының қатпары тереңдей түсіпті. Алайда, көгілдір сұрғылт көзі сөйлеп тұрған елшіден залдағы көпшілікке қарай ауып, біресе дон Родригоны, біресе дон Иегуданы іздейді. Ез, езе бер, піштірілген ит, ақырына дейін езіп бол, – деп ойлады ол. – Үр, үре бер мейлің, абала, қалағаныңша, бәрі бір әміршің екеуің қанша абаласаңдар да қаба алмайсыңдар, сендер теңіздің арғы жағында, Африкада бас сауғалап былқ етпей отырып қала беріңдер. Мен не де болса шыдауға бел байладым, сенің көкке көтерген тәкаппар мұрның жұдырық тілеп тұрса да, мен ашу шақыруға бармаймын. Бірақ сен кетісімен-ақ мен Кардоба мен Севильяға тарпа бас саламын, содан кейін қанша абаласаң да сүйек менікі болады”.

	Елші әлі де сөйлеп жатыр.

	Батыстағы мұсылмандардың бас әміршісі халиф көп нәрсені кешіреді, – деді ол, – бірақ бітім шартын бұзғанды еш уақытта кешіре алмайтынын ақылдығымен аты шыққан Кастилияның ұлы мәртебелі короліне ескертуді ғана жөн деп біледі. Кастилияның ұлы мәртебелі королі жалғыз Севиляның әскерімен бетпе-бет кездескенде, жеткілікті дәрежеде опық жегені бар, егер ол Севильяға енді екінші рет шабуыл жасайтын болса, онда ол халифтің өз қолындағы барлық соғыс күшіне қарсы тұруы керек болады. Егер Кастилия соғыс өртін тұтатар болса, ол оны сөндіру үшін көз жасын көл қылып, көп төгуге тиіс болады.

	Елшінің әрбір сөзін бұрынғысынша мұқият тыңдай отырып, дон Альфонсо залдағы жұртқа көз тігеді. Сонау Родриго мен Иегуда екеуі барған сайын үрейленіп, мұның бетіне жалынышты түрмен қарайды. Ол Иегуданың омырауындағы үш мұнаралы алтын шенді, жат діндегі елшінің сыңғырлаған сындарлы араб тіліндегі әрбір сөздің оған түсінікті екеніне таңырқады. Альфонсоның өзін қуантып, Иегуда соқтырған алтын теңгелер, оның бетіндегі мұның кескіні халифтің қол астындағы қиыр шетке дейін кеткені есіне түсті. Алғашқы кездескеннен бастап-ақ ол осы еврейге байланысты да қалды, онысы бірде қуаныш, бірде реніш әкелді. Қазір бұл сол жақындықтан ығыр болды, иығынан соны серпіп тастауға асығады. Ол Иегудаға қарады, оның бұған жалына қараған көзі айтайын дегенін үнсіз ұқтырып тұр. Көзі Ракельдің көзін еске түсіреді. “Қалай қарасаң да, бәрібір, сенің айтқаның болмайды, – деп ойлады ол. – Енді мені байлап, матап ұстай алмайсың. Сенің мынау Абуль Асбағ принціңнің мені масқарлауына жол бермеймін. Мен байлауды үзіп, бұрқ ете қалармын”.

	Елші сөзін аяқтағанда, жұрт жым-жырт тына қалған екен. Сол тылсым тыныштықты бұзып, Бертран де Борнның дауысы саңқ ете қалды.

	– Мынау дінсіз батылы барып өктемдік айта ма? – деп сұрады ол латынша сөйлеп.

	Кастилиялық хатшы елшінің сөзін аударып бермек болып, әдеппен таққа жақындай берді. Бірақ Альфонсо одан бас тартты.

	– Аударудың қажеті жоқ. Мен бәрін түсіндім, мен де елші мырзаға түсінікті болатындай жауап айтуға тырысайын.

	Галианада өткізген уақыты араб тілін жетігірек үйренуге себепші болғанына бірде таң қалған Родригоны іштей ажуалай отырып, ол әр сөзді баяу айтып, арабша сөйлеп кетті.

	– Тақсыр, иең халифке мынаны айта бер. Менің ғалым ақылшыларымның қорытындысы бойынша, Саладдин сұлтан біз– дің Құтқарушымыздың қабірін қорлап, әулие әкемізді ізгі соғыс жариялауға мәжбүр еткен кезден бастап менің Севильямен жасас– қан шартым іске асудан қалды. Соған қарамастан мен бітім бойын-ша бейбітшілікті сақтап келдім. Міне, енді сенің әміршіңнің асқақ, өктем сөздері сол келісімді бекіткен мөрдің быт-шытын шығарды.

	Альфонсо орнынан түрегелді, ерлік пен өрлікке лайық жас денесі шиыршық атып тік түрегеп тұрған қалпында саңқылдай сөйледі. – Айта бар халифке, қалың қолын кемемен Андалусияға әкеліп түсіріп байқайсын! Біздің түбекте шайқасатын өзінің қиыр шеткі шығыс аймағындағы бүлікшіл тағы тайпалары болмайды. Мұнда ол құдай жасақтаған қолдың ұрысқа әккі, жырынды жауынгерлерімен шайқасады. Deus vult! – деп ұран тастады ол. Архиепископ бастаған басқалары ұрандап айғайлап жіберді.

	Альфонсоның сұрғылт көзі от шашып, алаулап кетіпті, ондайда жұрттың зәресі ұшатын, донья Леонор ғана масаттанып қалатын.

	– Ал енді кет қазір! – деп Абуль Асбағқа бар дауысымен айғай салды. – Сен қорғайтын елшілік правоңа екі-ақ күн беріледі. Сол уақыттың ішінде шекарадан арман өтпесең, өз обалың өзіңе. Құдайыңа шүкіршілік ет, өктемсіген сөзің үшін тіліңді суырып алуға әмір бермегеніме!

	Елші бозарып кетті, алайда, лезде бойын жинап алды. Ол ұстамдыдық көрсетіп, лауазымына лайықты байсалды сөздермен өтініш білдіріп, ұлы мәртебелі король өзінің жауабын жазба түрде бергені жақсы болар еді, әйтпесе мұсылман жұртының әміршісі елшіні Алла ақылынан адастырған шығар деп қалуы ықтимал дегенді айтты.

	– Ондай жақсылықты істеуіме болады, – деп Альфонсо балаша күліп жауап берді.

	Жиналған жұрт тарқай бастағанда, ол дон Иегуданы кідіртіп қалды да, әмір берді.

	– Хатты сен жазасың, таза араб тілінде жаз, бірақ байқа, ештеңені жұмсартпа. Бәрібір мен өзім де арабша жаман сөйле– меймін. Менің мөріммен қатар, мейлі, сенің мөрің де басылсын.

	Әбден қалжыраған дон Родриго жаны күйзеліп жамбасқа жайсыз тақыр төсекте жатыр, қайғы-шер мүлде әлсіретіп жіберді. Бәріне де кінәлі бұл өзі: Бургоста әрең-әрең деп құрастырып қалыпқа келтіргеннің бәрін Альфонсо шәлкестік жасаған шалдуар балаша біржола тас-талқан етті. Ендігі жерде халиф самсаған қалың қолды бастап келіп, Испанияға дүрсе қоя беретін болса, соның кінәсі мойыныңда. Манрикеге сеніп қалғаны бекер болған екен, дер кезінде корольді ақылға келтіру үшін бұл өзі бар жанын салу керек еді.

	Өз басының жігерсіздігі мен қорқақтығы ғана соны істеуге жол бермеді. Альфонсо мен Ракельдің махаббат жыры басталғанынан– ақ архиепископ бұған пайғамбарлар мен шіркеу басшыларының сөздеріне жиі айтылатын ызалы наразылық көкірегіңді кернегені сезілмейді дегенді талай айтқан. Дон Мартиннің бұған тапқан айыбы әділ. Бірақ патшаға лайық туған ерсері, жалын атқан жас Альфонсо өзінің сүйкімділігімен мұның жүрегін баурап әкетті. Оның кешіруге болмайтын қылығына да бұл кешірімді қарады. Соңғы апталарда бұл өзіне бұрынғысынан да ауыр кінә жүктеді. Корольдің Галианаға оралып қайтадан күнәға батуға кіріскеніне жүрегінің түбінде әлдеқандай қуаныш сезінді, өйткені соғыстың басталуы кешеуілдей тұрар деп үміттенді.

	Ол Құдайға құлшылық етті, бір кездегідей жаны сая табатын дәрежеге шын көңілден егіле берілуге тырысты. Ол ауыз бекітті, өзін-өзі қинап азапқа салуға тырысты. Кастильо Ибн Эзраға баруға өзіне тыйым салды, ғұлама досы Мұсамен әңгімелесуден бас тартты. Алайда, Құдайдың оған кешіргені байқалмады, көкірегіне оның нұры түспеді, жанын саялатар жақсылықтың есігі жабық қалпында қалды.

	Міне, енді бұл өзінің жігерсіздігінен бүкіл мемлекетті мағынасыз қан төгіс қырғынға соқтыруға жол беріп отыр. Халифтің сөзіне ақылмен байыпты жауап беруге корольді көндіруге тек сол қорқақтығынан ғана баспады. Әңгіме үстінде ол Ракельге деген күнәкарлық махабатты тоқтататын уақыт жеткенін тағы да айтуға тиіс болар еді, соған мұның батылы бармады, тайсақтады.

	Күнәсін мойындау каноникті өмірінде тап мұндай азапқа салып қинап көрген жоқ. Көкейінде сайрап Абелярдың: “Күйзелу деген не, ұялу деген не, ашыну деген не екенін білгізді маған сол күндер”, – деген сөзі тұрды.

	Ол басын көтеріп түрегелді, әбден езіліп қалған екен. Ауыр ойды тарқатуға тырысты. Жұмыс істейін деп, жазып жүрген жылнамасын алды. Соның ішінде қолына түскен бір-екеуін алып оқып көрді. Өкінішке орай, бір кезде құлшына еңбектеніп сүйсіне отырып жазғандары қазір ешкімге керегі жоқ бос сөз сияқты көрінді. Соншама қиыншылықпен ретке келтіріп орналастырған оқиғаларының іліп алар мәні жоқ екенін енді көрді. Дон Альфонсоны бейнелеген жері түп орнымен қате! Тап қасындағы дұрыстап тануға өресі жетпеген адам тарихи ұлы оқиғалардың құдай жазған сырын ашамын деп қалай ғана тыраштана алады!

	Жуырда Франциядан біреудің жіберген кітабын қолына алды, ол жақта шу көтерген кітап. Аты “Шайқастардың шытырманы” екен, Селоннэ монастырың настоятелі Оноре Бонэ жазыпты. Кітапта соғыстың мән-мағынасы, оның заңы мен тәртібі сөз болатын көрінеді.

	Родриго оқи бастады. Иә, Селоннэнің настоятелі дінге мығым, терең ойлы адал адам екені көрініп тұр. Ізгі жазуларға сүйене отырып, ол жұма күндері шайқастарды жүргізе беруге бола ма, қандай жағдайда жауды өлтіріп, қандай жағдайда оны тұтқынға алумен шектелген жөн, сонымен қатар тұтқынды сатқанда христиан дініндегі адам басқа христианнан ұялмай қанша сұрауына болады деген мәселелерді талқылап, басын ашып анықтап беріпті.

	Приор Бонэнің жауап бермейтін сұрауы жоқ. Нағыз қиын деген мәселенің өзін бүйірден қойып алып, көңілге қонымды түрде оп– оңай шеше салады.

	Мысалы, Құдай тағаланың заңы бойынша соғысқа біржолата тыйым салынбады ма екен деп күмәнданушыларға ол былай деп жауап береді: “Көптеген қарапайым адамдар соғысты жаманшылық деп түсінеді, – дейді Селоннэнің настоятелі. – Өйткені соғыс кезінде қажеттілігіне қарай көптеген жауыздыққа жол беріледі, ал Құдай тағала қиянат жасауға тыйым салады. Мен айтайын сендерге, бұл – әншейін шатасқандық. Соғыс – жауыздық та, жамандық та емес, нағыз ақиқат дұрыстыстықтың жолы; өйткені соғыс теріс кеткенді дұрыс жолға салуды, тыныш еместі тыныштандыруды көздейді, ізгі жазбалар да осыны талап етеді. Ал соғыста көптеген қиянат, жауыздық жасалатын болса, ол соғыстың табиғатынан тумайды, ол тек басқарушының кінәсынан, мысалы, соғысушылар әйелдерге қиянат көрсетеді немесе шіркеуді өртейді. Мұндайларға соғыс кінәлы емес, басқарушының шалағайлығы кінәлы. Мұның сотқа да тікелей қатысы бар, судьялар сотты өзінің білгеніне сай түрде дұрыстап жүргізуге тиіс. Егер судья теріс үкім шығаратын болса, соған қарап сот заңы дұрыс емес, ол қиянат, ол жауыздық деуге бола ма? Әрине, жоқ. Жауыздық заңның өзінен тумайды, оны теріс қолдану қиянатқа апарып соғады, оның бәрі теріс түсінуден, судьяның жамандығынан шығады”.

	Каноник күрсініп алды. Монастырьдың настоятелі Бонэ үшін бұл міндет оп-оңай сияқты. Бірақ бұл міндетті ғұлама атаулының бәрі оңай шеше бермегенін ғалым Родриго жақсы біледі. Мысалы, христиан дінінің бастапқы тараған кезінде монтанистер сектасы әскери қызмет атқаруды христиан діні іліміне қайшы келеді деп жариялады. Каноник монтанист Тертуллиан шығармасының бетін ашты: “Христиан дініндегі адам солдат болып қызмет атқармауы керек, – делініпті онда, – егер солдат болып жүрген адам христиан дініне енетін болса, ол әскери қызметті тастауы керек”. Ондай мысалдары көп екен.

	Жас жігіт кезінде Максимилианды солдатқа алмақ болғанда, проконсулға ол: “Мен әскери қызметке бара алмаймын, қиянат істеуіме болмайды, мен христиан дініндемін” – депті. Талай шайқастарға ерлік көрсеткен батыр жауынгер Типазий христиан дініне кіргеннен кейін әскери қызметте қалуды қаламапты. Ол өзінің центурионына: “Мен христиан дініндемін алдағы уақытта сенімен тізе қосып, шайқасқа бара алмаймын”, – депті. Тіпті осы Испанияның өзінде де центурион Марцелий легонының белгісі алдына семсерін жерге тастап: “Мен енді императорға қызмет етпеймін. Бүгіннен бастап мәңгі патшамыз Исус Христосқа қызмет етемін”, – деген болатын. Содан кейін шіркеу Максимиллиан мен Марцеллиді ізгі әулиелердің қатарына қосты.

	Кейініректе Константин императордың тұсында Арль соборы әскери қызметке барғысы келмей қарсыласқандарды шіркеуден аластағаны да рас.

	Кәдікті қылыққа итермелейтін қу Абеляр өзінің “Дұрыс та бұрыс” дейтін кітабында ізгі жазулардың соғысты қолдайтын жерлері мен оған қарсы шығатын жерлерін салыстырып қатар беріп отырады да, қорытынды жасауды оқырманның өзіне қалдырады. Бірақ ондағы қарама– қайшылықтары дұрыс шешуге кімнің өресі жете береді? Өр уағыздың өсиетіне қалай сеніп, жауыздыққа қалай қарсы тұра аларсың, оның үстіне соғысқа қалай барарсың? Дұшпаныңды қайтып жақсы көрерсің, жақсы көрсең қалай өлтірерсің? Крес жорығына шақырған үндеулер Құтқарушымыздың: “Семсер сілтеген семсерден өледі”, – дейтін қағидасымен қалай үйлеспекші?

	Родригоның ойы шырмалып шатаса бастады, кітаптың оқылған беттері барған сайын көбейе берді, әріптер бұлдараңқы тартып бара жатты. Олар дон Альфонсоның кескіне айналды. Иә, солай, – vultu vivax. Родриго қалт еткізбей қадағалап отыр: мұсылман елшісі сөзін бастағаннан-ақ Альфонсоның міз бақпай сазарған бет пердесінің астынан от ойнап шыға келді, лезде онысы ұшқын атып лаулап қоя берді, сөйтіп бақ құмардың реңін жыртқыш аңның бейнесіне айналдырып жіберді; талқандап қиратуға, біреуді қан қақсатып жермен жексен етуге жанталаса құштарланып тұр. Соның жүзін көзіне елестеткеннің өзінде канониктің төбе шашы тік тұрып, жаны түршікті.

	Алайда, түршігу сезімі оны өзін-өзі ақтауға қарай жетеледі. Қашанда дәл шешуші сәтте Альфонсоның бойын ауыздықсыз асау сезім билеп, айдалаға адастырып алып кетеді. Онысын тежеу ешкімнің қолынан келмейді. Сондай корольді дұрыс жолға салуды тапсырып, Құдай тағала Родригоның мойнына қолдан келмес міндет артты.

	Алайда, бұл осындай софизмге сүйеп, өз басының кінәсін жеңілдетуге бара алмайды. Тіпті, қазірдің өзінде де бәрі біржола құрып бітті деп өзін иландыруға да тиіс емес. Альфонсоны жөнге көшіру біржолата бұған тапсырылған, соны мұның ойдағыдай атқару, атқармауы Құдайдың өз қолында. Альфонсоға бұл бүгін, тіпті қазір жолығуы керек; әйтпесе, халифке анадай өктем жауап бергеннен кейін король, сөз жоқ, қолма-қол оңтүстікке қолды бастап аттанды.

	Дон Родриго король сарайына кетті.

	Каноник қамқорлығындағы рухани ұлының жайраңдап, көңілді отырған үстінен шықты. Корольге лайық өктемдік көрсетіп мұсылман елшісін айдап шыққаннан бері Альфонсо бойы жеңіліп, өзін еркін сезінген. Ол жүрегінің түбінен шыққан үнге құлақ асқан, созбұйдаға салу енді аяқталды, соғыс табалдырықтан аттауға жақын тұр; Альфонсоның көкірегін қуанышты сенім кернеді.

	Рас, жақын кеңесшілерінің абыржыған түрін көріп, бұл өзі біраз қысылды. Бала кезінде бірдеңені бүлдіріп қойғанда, тәрбиешілері бұған тап осылай қарайтын, бірақ ұрсып зекуге батылдары бармаушы еді. Міне, Родриго досы да келді, халифқа берген жауабына бұл да разы емес.

	Родригоның дәл қазір келгені де жақсы шығар. Онымен сөйлеспестен кете баруға болмайды, әке орнына әке болған досы– на бұл Галианадағы оқиғаны баяғыда-ақ айтуы керек еді, қазір бостандыққа, кең дүниеге шыққандай болып отырғанда, онымен түсінісіп сөйлесіп, ақталуға болатын бұдан артық сәт табылмайды.

	Қас қаққандай бір сәтте ол шешімге келді де алыстан орағытып жатпай, өзі мен донья Ракельдің және оның әкесінің арасында не болғанын баяндап берді. Баланы шоқындырып үлгермей тұрып, еврейдің ұрлап әкеткенін айтты.

	– Оған кінәлі жалғыз мен, – деді ол, – бірақ саған досым, әрі әкем деп шынымды айтайын, сол кінә мені қатты қынжылтпайды. Ертең мен крес жорығына аттанамын, кешікпей бар күнәмнан тазарып ораламын. Сонда баланы да шоқындырамын, Ракельдің өзін де Құдай жолына саламын. Жеңіспей қайтқаннан кейін оған менің күшім жетеді, оны білемін.

	Родриго бала әлі Галианада, әкесі соның қасында, бірақ оны шоқындырып рахатқа батыруға баспай жүр деп қорқатын. Олай емес екенін білген соң, каноник “уһ!” – деп демін алып, бойы серпіліп қалды. Бір қызығы, король өзінің кінәсі осыншама үлкен екенін мойындамайды. Абелярдың “Күнәсін мойындаған адам ғана күнәлі”, – деген еліктіргіш данышпандық сөзі Родригоның есіне түсті. Қанша қатал болайын десе де, ол корольді тағы да еріксіз жақтап, оны іштей ақтап шықты.

	Сонымен Альфонсоның сөздері Галианада болып жатқан күнәкарлықты ойлап күйзеліп жүрген канониктің көңілін біраз жадыратқандай болғанымен, оның есесіне соғыстың жақын тұрғандығы жөніндегі жеңілтек шолақ ойы іштегі ашу-ызасын лаулата түсті. Құдай бұл корольге зерек ақыл берген, ал ол көкірегі көр адам болғапсиды, жауды аз күннің ішінде оңай жеңетіндігіне кәміл сенетін адам болып көрінгісі келеді, елді қандай қауіп-қатерге, апатқа душар қылғалы отырғанын мойындағысы келмейді. Каноник өзінің дағдылы жұмсақтығынан тыс қаталдық көрсетіп, оның сөзін бөлді.

	– Сен өзіңді-өзің алдағың келеді, король Альфонсо. Мұндай соғыс сенің күнәңді жумайды. Бұл ізгі соғыс емес. Шамшылдық, тәкаппарлық көрсетіп, сен оны шу бастан-ақ былғадың.

	Альфонсо Құдай жолын ұстаған діндардың қушиған денесін көзбен шолып өтті, өмірінде садақтың адырнасын тартып, қынабынан семсер суырып көрмеген нәзік аппақ қолына көзі түсті; оқ өтпестей берік сенімге іштей бекіп алған ол тебірене сөйлеген Родригоның сөзіне ашуланған жоқ, қайта таңырқағандай болды.

	– Соғыс ісі мен ерсерінің қимыл-әрекеті сенен тым аулақ жатыр, сүйікті әке, – деп жылы ұшырай жауап берді ол, сөйтті де мерейі үстем түрмен тәлім айта сөйледі. – Байқайсың ба, сонау піштірілген иттің менің сарайымда тұрып, мені қорлауына жол бере алмадым. Жүрегімнің түбінен шыққан бір дауыс маған оның сазасын бер деп тұрды.

	– Жүрегімнің түбінен шыққан бір дауыс, – деп ақырын дауыспен айтса да наразылығын жеткізе қайталады каноник. Корольдің өзіне– өзі сенетін өр кеуделігі ақыры келіп мұның барлық ашу-ызасын бұрқ еткізді, кемшілігің деп дон Мартиннің ұрса беретіні де осындай ашу болса керек. – Жүрегіңнің түбінен шыққан дауыс! Тәкаппарлығың қылмысқа ұласқан жерде сен қашан да жүрегім айтты дегенге сілтейсің. Аш көзіңді, көр не істегеніңді. Бұл жақтағы соғысқа кіріскісі келмейтінін халиф өзі аңғартқандай болып отыр. Ол саған қолын созды, сен онысына түкіріп жібердің. Асқақтаған өр көкірек менмендігіңмен ғана теңіздің құмындай сансыз қолдың Африкадан келіп, еліңді таптап кетуіне жол бергелі отырсың. Сен еліңе Апокалипсистің төрт салт атты әзірейілін шақырғалы отырсың. Сен крес жорығын ерсерілердің күш сынасатын ойыны, сайысатын турнирі деп түсінетін адамның қылығын көрсеттің. Жасар-жасамаста-ақ сен Арагонмен келісімді бұздың. Сен бүкіл Испанияны шыңырауға құлатуға жарқабаққа әкеліп тақап қойдың.

	Қушиған арық каноник айбарланып тік тұра қалыпты, момақан көздері от шашып, жалынышты түрмен Альфонсоға қарайды.

	Оның ізгілікті ашу-ызысынан король қысылып қалғандай болған. Алайда, қас қаққандай бір сәттің ішінде ол әлгі кәміл сенімін қалқан қылып, соның тасасына тығылды. Ол міз бақпастан канониктің ызалы көзіне қадала қарады.

	Сөйтіп мырс етті де, сықылықтап дауысын шығара күлді.

	– Құдай жолына қызмет етушінің Құдайға деген сенімі қайда қалған? – деп сұрады ол мысқылдап. – Жүздеген жылдар бойы діні жат мұсылмандардың күші бізден басым болып келді, соған қарамастан Құдай біздің жерімізді біртіндеп өзімізге қайтарып отырды. Сенің сөзіңді тыңдайтын болсақ, біз – топырлаған қой ғанамыз. Ал шындыққа келетін болсақ, оңтүстікте менің мықты қамалдарым бар, маған адал берілген Калатрава орденінің ерсерілері тұр. Тіпті, Арагонсыз-ақ қол астымда қырық мыңға жуық ерсері тап қазір ұрысқа шығуға әзір. Жауынгерлікке келгенде ата-бабаларымнан менің кем түсуімді талап етесің бе? Әлде айбыны асқан болат семсеріме сүйенбей, қулық, сұмдықты бетке ұстап бұқпантайлауымды талап етесің бе?

	Буырқанған асау өктем ерсері бейнесінде ол канониктің алдында тұра қалған екен. Көз алмай қараған каноник оның бетінің арғы жағынан Бертранның жүзін көргендей болды, жұртты еліктіріп, еліртіп әкететін өлеңдерін желдірте төпеп жатқан сияқты.

	– Күпірлік қылма Құдайға! – деп каноник зекіп тастады. – Сен шырғалаң оқиғаларды қуалап шырқап кете баратын қаңғыбас емессің, сен Кастилияның королісің. Сенің қамалың неменеге жарайды? Халифтің қамал бұзғыш машиналарына төтеп береді деп отырмысың? Сенің қырық мың ерсерің ше? Айтпадың деме, есіңде болсын, соның көбін діні жат жау қолы қырып салады. Өрт пен өлім еліңді қан сасытып тып-типыл қылады. Елің бұрын– соңды болмаған ұлы апатқа ұшырайды. Бар күнә сенің мойының– да болады. Құдайға шүкірлік айтарсың, егер ол саған Толедоны қалдыратын болса!

	Дін жолына қызмет атқарып жүрген Құдайы адамның ашумен айтқан сәуегейлік сөздері Альфонсоны абыржытып жіберді. Ол үндемей тұрып қалды. Родриго қайта сөйлей жөнелді.

	– Болат семсерім дейсің! Есіңде болсын, корольдің қолына семсерді ұстататын Құдай. Сен соғыс пен бейбітшіліктің бас иесі өзің сияқты көресің. Ұмытпағайсың Құдай жолына арналған соғысқа ғана рұқсат бар, соны ғана жариялауға болады. Соғыста сенің тағдырың да ең жаман атшының тағдырымен тең: екеуің де Құдайдың құлысың.

	Альфонсо көңіліне келген үрейді тарқатып та үлгерді. Бұрынғы бейқам, сұсты тәкаппар қалпында жауап қайтарды.

	– Сен де, священник, ұмытпағайсың Кастилия мен Толедоны иемден деп маған Құдай берген. Құдай менің сюзеренім, мен оның құлы емеспін вассалымын.

	Король дәйек тауып Толедода отыра алмады. Халифтің елшісіне ерсерілік көрсетіп айдап шыққаннан кейінгі қуанышын төңірегіндегі әкімдердің абыржыған түрі мен дон Родригоның діндарсыған ашулы сөздері су сепкендей басып тастады. Келесі күні-ақ ол оңтүстікке жол тартты.

	Калатрава мен Аларкос қамалындағы орденнің ерсерілері мұ– ның қылығының дұрыстығын, басқалардай емес, түсінеді, қолдайды.

	Жүрер алдындағы түнді ол Галианада өткізді. Өзі өте көңілді, мейірімді көрінді, Ракельді кінәлап бір ауыз сөз айтқан жоқ. Оның алдында қоразданып ерсілі-қарсылы жүріп, халифке берген жауабын мақтаныш етіп айтты.

	– Мен тырп етпей ұзақ жатып алдым, бірақ өңезденіп кеткенім жоқ. Ешкім олай дей алмайды, – деп мәлімдеді ол, қолын соза жұдырығын көрсетіп. – Міне, сенің Альфонсоның қандай адам екенін енді көресің. Жорық әрі тез, әрі жеңіспен аяқталатын болады, бұған мен кәміл сенемін. Бірақ сен Толедоға кетіп қалма, Ракель, қымбаттым менің, осы Галианада күт, уәде етші қане маған осында қаламын деп. Мен сені ұзақ күттірмеспін.

	Жастыққа шынтақтап басын сүйеп жатқан Ракель алдында ерсілі-қарсылы жүріп, келешекте істейтін істері жайлы Альфонсоның шұбыртқан сөзін тыңдады.

	– Сірә, қайтіп оралмастан бұрын мен сені Севильяға шақыртуым да ықтимал, – деді ол. – Сен маған туған қалаңды көрсетесің, менің жаудан олжалаған дүниемнен ұнатқаныңды аласың.

	Ракель шынтақтаған қолын жазып басын көтерді. Мына сөздер оның жүрегіне шық ете қалды. Альфонсо мұның туған қаласын тас-талқан қылып, қиратып, өртеп, таптап жермен жексен ететінін суреттеп тұр, оны өзі түсінбейді; соның күйік шалған үйіндісін аралап, серуендеуге шақырады.

	– Сонымен бірге менің жеңісім шын Құдай қайсымыздікі екенін көрсетеді, – Альфонсо көңілдене сөйлеп сөзін жалғастырды. – Өтінетінім бұған жауап айтпай-ақ қой, бүгін менімен дауласпа. Бүгін мереке күні, оны екеуміз бірге өткізуіміз керек, сен менің қуанышыма ортақ болуға тиістісің.

	Ракель енді оған үлкен көгілдір сұрғылт көзімен қадала қарады. Оның бүкіл тұрған бойы, түр-тұлғасы, қобалжыған жүзі таңырқап, қарсыласып, жатсынып жатырқаған тәрізденеді.

	Әлденені көңіліне секем алып, Альфонсо кідіріп қалды. Ракельдің үнсіз бейнесінің арғы жағынан канониктің айыптаған ашулы сөздері құлағына келіп тұрғандай болды. Қырып-жойып жіберу– ден тайынбайтын қаһарлы қатал қолбасшыдан ол кеңпейіл, мейір– бан жанға айналды.

	– Жеңілген жауға сенің Альфонсоң қаһарын төгеді екен деп ойлап қалма, – деп жұбата бастады ол. – Қол астыма жаңадан қараған халық мен сияқты әміршісінің рақымына бөленеді. Мен оларға қысым жасамаймын. Өзінің Алласына да, Мұхамметіне де сыйына берсін. – Мейірбандықтың үлгісі сияқтанған жаңа бір ой көңіліне тағы сап ете түсті. – Тұтқынға түскен мұсылман батырла– рының бір мыңын мен құн алмастан босатып жіберемін. Соларды іріктеп бөліп алуды Аласарға тапсырамын, ол да риза болып қалады. Оларға сый көрстіп, жеңісімнің құрметіне арналған тойда үлкен турнирге қатысуға шақырамын.

	Ракель оның қиялдап қызықтаған түріне еріксіз елігіп кетті. Бұл өзі қашан да осындай. Тұрған бойы көзсіз ерлік, есіл-дерті жеңіс, қауіп-қатерді ойламайды, жаны жас жалындап тұр, басынан аяғына дейін жауынгер, ерсері, король болып жаралған да қойған. Оны бұл сүйеді, жорыққа аттанар алдындағы соңғы түнді мұның қасында өткізуге келгеніне шын жүректен қарыздар.

	Бәрі де бұрынғы қалпы сияқты. Екеуі кешкі тамақ үстінде көңілді отырды. Альфонсо өзін тежеп ұстады, шарапты бұрын– ғыдай емес, көп ішті, оның үстіне өлең айтты, әдетте жалғыз қал– ғанда ғана айтатын. Айтатындары ылғи жауынгерлік өлеңдер, со– ның бірі Бертранның атақты “Жанжақтан қоршап қамалды, соққыға алса қуанам” дейтін өлеңі бар.

	– Менің Бертран досыммен сенің танысқың келмегені өкінішті– ақ, – деді ол – Ол өте тамаша ерсері. Мен білетіңдердің ішіндегі ең жақсысы.

	Тамақтан кейін Ракель, әдеттегісінше оңаша кетті. Бұрын– ғысынша, оның көзінше шешінгісі келмейтін. Содан кейін Альфон– со оның қасына келді, құштарлық сезімі, ыстық құшақ, ләззат, рахат – бәрі де бұрынғыдай болды.

	Қалжырап, бақыт құшағына бөленген олар кейін қайтадан былдырласып сөйлесіп жатты. Альфонсо манағы сөзін қайталады, бұл жолғысы әмір етуден гөрі өтінішке көбірек ұқсайды.

	– Мен жоқта сен Галианадан кетпе, осында тұр, қалаған уақытында әкеңе барарсың, бірақ оның Кастильосына біржолата көшіп кетпе. Осында бол Сенің үйің осы, бұл-сен екеуіміздің үйіміз, – Hodie et cras et in saeula saeuculorum, – деп салды ол күпірлікке басып.

	Ракель қалғып көзі ілігіп бара жатып күлімсіреп қайталады: In saeula saeuculorum.

	– Менің үйім осы, бұл-сен екеуіміздің үйіміз.

	Сол сәтте оған бір ой келді: “Мен ұйықтап кетсем, бұл кетіп қалады. Мұндай әдетке үйренгенім жаман болған екен. Таңертең екеуміз бірге отырып тамақ ішеміз. Содан кейін ол өзінің соғысына кетеді. Ат үстінен тағы да еңкейіп қоштасады, жолдың сонау бұры– лысына жеткенде артына бұрылып маған қарайды”. Ракель көзін жұмған бойы жатты, басқа ештеңені ойлаған жоқ, ақырында ұйық– тап кетті.

	Оның ұйықтап қалғанын көріп, Альфонсо біраз жатты да, содан кейін төсектен тұрып, есінеп, керілді. Иығына желеңді желбегей іле салды. Екі езуінде сәл жымиған күлкі ізі ойнап көзі жұмулы жатқан әйелге қарады. Оны әлде ағаш, әлде жануар сияқты жат бірдеңедей көріп, оған байыптап көз жіберді. Таңырқап басын шайқады. Осыдан бірнеше минут бұрын ондай бақытты болып көрген емес. Ал қазір бұл ыңғайсызданғаннан басқа ештеңе сезін– бейді, осы арада оның бөлмесінде тұрып, жалаңаш ұйықтап жат– қан әйелге қарағанына қысылғандай болады. Оның бүкіл ой-қиялы қазір сонау Калатравада, ерсерілердің ортасында.

	Ракельмен өткізген бүгінгі түнге дейін ол таң сәріде Толедоға шауып барып, үстіндегісін тастап, соғысқа арналған нағыз жауын– герлік сауыт-сайманын киемін деп ойлаған, содан мұздай темір құрсанып, беліне атақты Fulmen Dei семсерін байлап Галианаға қайта оралып келіп, Ракельге соңғы қош-есен болуын айтпақшы еді. Қазір бұл сол ойынан қайтты.

	Келесі күні таңертең Ракель оны қоштасуға келетін шығар деп күтті. Көңілі қуаныш сезініп, бәрі де жақсылықпен аяқталады деген сенім бойын биледі.

	Таңертеңгі уақыттың бүгін қалай өтетінін көзіне елестетті. Альфонсо үстіне желең киініп, мұнымен бірге отырып таңертеңгі тамақты ішеді. Содан кейін сауыт-сайманын киеді. Сосын атына мініп шауып жөнеледі, сол кезде бұл: “Жорыққа барар ер жігіт ат үстінен еңкейіп жарын сүйіп алар да, иегін қағып қоштасар”, – деген өлеңдегідей ұлы да ізгі сәтті басынан кешіп қала береді.

	Ракель әуел баста осыны қуаныш сезімімен күтті, содан кейін көңілінде сәл күдік пайда болды, бара-бара мүлде мазасыздана бастады.

	Ақырында шыдамай дон Альфонсоның қайда екенін сұрады. – Біздің падишамыз король баяғыда-ақ шауып кетіп қалған, – жауап қатты бағбан Белардо.





ТӨРТІНШІ ТАРАУ




	Халиф Якуб әл-Мансур15 егде тартып қалған адам болатын, оның үстіне ауырады; қалған өмірін бейбітшілік пен тыныштықта өткізгісі келеді. Сондықтан да келісім шарты бар екенін Кастилияның короліне ескертуді борышым деп білді. Алайда, корольдің мінезі шәлкес дегеннен жақсы хабардар ол елшілігінің жұмысы жемісті болғандығына әуел бастан-ақ күмәндаған. Алайда, тап мұндай ақылсыз, өктем жауап береді деп күткен жоқ– ты. Құдайға кәміл сенетін ол сүндетке отырғызылмаған кәпірдің озбырлығы да Алланың ісі, Алла бұған о дүниелік болғаныңша тағы бір рет қылышыңды қынабынан суыр, кәпірлеріңді жазала, мұсылман дінін тарат дегенді айтқысы келіп отыр деп ұқты.

	Ол король Альфонсоның жауабын он мың дана етіп көшіріп, соны қол астындағы ұлан байтақ мемлекетіне таратып, халыққа естіртуге әмір берді. Хақ мұсылман елінің бас әміршісін христиандардың королі қалай масқаралағанын қол астындағы барша халық моад, араб, кабил-бәр-бәрі түгел білуге тиіс. Базар атаулының бәрінде жаршылар ол хатты жұртқа дауыстап жар салып оқып, Құранның “Құдіреті күші Алла былай дейді: “Оларға қарсы тұрған шығамын мен, бұрын-соңды жұрт көрмеген қалың қолым жаудың күлін көкке ұшырады, түпсіз терең шыңырауына құлатып жауды құртамын, – деген сөзімен аяқтады”.

	Батыс мұсылмандарының барлық елінде діни фанатизм өріс алды. Тіпті Триполитанияның бағынусыз кеткен тайпалары да халифпен арадағы талас, тартысты ұмытып, ізгі соғысқа қатысатын болды. Мұсылмандар мекендеген Андалусия халифтың көмектесетіндігіне көзі жеткеннен кейін шалқыған шаттыққа бөленді. Оның үстіне түбектегі бүкіл мұсылман әскерінің бас қолбасшысы болып талай шайқасқа сыннан өткен Андалусиялық Абдолла бен Сенанид тағайындалды.

	Пайғамбардың Меккеден Мәдинаға қашқан күнінен басталатын мұсылман жыл санауы хиджраның 591 жылының он тоғызыншы аптасында Якуб әл-Мансур Фецадағы лагерьді тастап шығып, теңіз қылтасының оңтүстік жағалауына жиналып жатқан қалың қолға әскерімен келіп қосылды. Оның қасына ергендердің ішінде тақ мұрагері Сид Мұхаммет пен басқа да екі баласы, бас уәзірімен төрт құпия кеңесшісі, сонымен бірге сарай емшісі болып жүрген екі дәрігері және тарихи оқиғаларды жазып отыратын жылнамашы Ибн Яхия болды.

	Әскерді қылтадан Испания жағалауына өткізуді халиф ретшед айының жиырмасы күніне белгіледі. Ең алдымен қылтадан арабтар өтті, олардың соңын ала себеттер, масамудтар, гомарлар, кабилдар, олардың артынан маод садақшылары өтті, қалың қолдың арьергерды халифты күзететін сақшылар полкы болды.

	Алла сәтін түсірген соң, әскерді қылтадан өткізу үш күннің ішінде аяқталды, сөйтіп бір шеті мен бір шетіне көз жетпейтін сансыз қол Кадистен Тарифаға дейінгі ұлан-асыр Альхадра жеріне жыпырлай қонды.

	Андалусия жеріне халиф келгеннен кейін қалың әскер айта қаларлықтай бір ғажап оқиғаны көрді. Қылтаның батыс жағасында тура Кадистің тұсында өте көне заманнан бері тікелей судан шығып тұрған алып тас діңгек болатын. Оның зәулім биік ұшар басындағы алтыннан жасалған алып мүсін көк теңіздің үстінде күнге шағылып жарқырап, талай миль жерден көрінетін. Алып мүсін кілт ұстаған оң қолын қылтаға қарай созып түрегеп тұрған адамды бейнелейтін. Көне заманғы римляндар мен готтар оны “Геркулес діңгегі” деп, мұсылмандар “Кадистің тас құдайы” деп атайтын, екі жағы да мыңдаған жылдар бойы, оған тимей келген, жарқырап айбыны асып тұрғандықтан сескенетін. Енді халиф сол тас құдайды құлатуға әмір берді. Алғашқы соққыны бере бастағанда он мыңдаған адам демін ішіне тартып, кірпік қақпай қарап қалған. Уа ғажап! Алтындаған айбарлы құдай қарсылық көрсетпеді. Құлап түсті, сол сәтте қалың топ қуанышты дауыспен айғай салып, шу ете қалды. “Алла әкпар, Мұхаммет расул Алла!” – деп жатты.

	Халиф Севильяға жүріп кетті. Бітім шартын жасасқандығына қарамастан кәпірлердің ұятсыз королі қауіп төндіріп отырған қалаға құрмет көрсету үшін Якуб әл Мансур сондағы бас мешітке жаңа минарат салғызып беруді ұйғарды. Оның жобасын жасау сәулет өнерінің атақты шебері Жәбирге тапсырылды. Минарет ислам дінінің жалған дінді жеңіп мерейі үстем шыққанын аллегория түрінде бейнелеуге тиісті еді. Көне Рим мен готтар заманынан қалған мүсіндер мен бедерлі сурет, өрнектерді халиф мұнараға өріп үйлестіре орналастыруды тапсырды. Құлаған Кадис құдайының алтыны мен мына соғыста олжаға түсетін шіркеу бұйымдарының барлық алтыны мен күмісін халиф сол минаратқа арнады.

	Якуб әл-Мансур өз қолымен минараттың алғашқы ірге тасын қалады. Тас діңгектегі алтын адамның мүсінін құлатқанда сонау жолғы мың-мыңдаған адамның шулағаны сияқты. Алланың құрметі үшін көкке өрлеп көз тартатын биік те әсем мұнараның ірге тасы қалана бастаған мына сәтте де сансыз көр халық қуана шулап кетті.

	Калатравада дон Альфонсо өзін бақытты сезінді. Өктемдік көрсеткісі келген халифты корольдің мұзға отырғызып кеткеніне мұндағылардың бәрі масайрап, мәз болып, соғыстың бұрқ еткелі тұрғанына шексіз қуанды. Олардың жан дүниесіне егілген діннің ұрығынан гөрі орденнің ерсерілік ұрығы басым түсті. Ерсерілер өзінің ұлы ұстазы, әрі жолдасы блып табылатын Бертран де Борнды мадақтап, аспанға көтерді. Олардың қиял, арманындағы “А Іоr, а Іоr, шайқасқа ұмтыл, алға!” – деген дауыс құлағына саңқылдап келіп тұрды.

	Дон Альфонсо мен архиепископтың арасында бұрынғысынша көңілді достық қарым-қатынас орнады. Дон Альфонсоның еврей қызымен шатасқаны жөнінде өзінің христандық, ерсерілік әділ пікірін осы күнге дейін оның өзіне айта алмай келгені ер жүрек діни басшыны қатты қынжылтатын.

	– Сенің қайың атаң-ағылшынның королі нағыз дер кезінде қайтыс болды. Өйткені, әрі ұлым, әрі досым, саған айтып қояйын сенің Галианадағы күнәкарлық қылығыңа бұдан арғы жерде мен шыдамаған болар едім. Сені шіркеуден аластауды ізгі әулие әкемізден өтінуге тиісті болатынмын, артынан құса болып, қайғы– дан өлсем де соны істемеске амалым жоқ еді. Мен оған жолдай– тын хатты бастап та қойғанмын. Оның бәрі көп құдайға табынған бабаларымыздың заманы сияқты артта қалды. Махаббатқа уланған сені соғыстың қалай айықтырып жібергенін көргенде таң қаламын.

	Ол бар даусымен қарқылдап күліп жіберді; оған көңілденіп сақылдай күлген Альфонсоның жас даусы араласты.

	Барлаушылар мұсылман әскерінің көптігі жайында ақпар әкелді. Олардың айтуынша бес жүз рет мың-мыңнан жауынгері болса керек. Оның үстіне халиф ала келген жан түршіктірерлік жаңа қару, қамалды қоршағанды қыспаққа алатын алып мұнаралар, зіл қара тастарды атқылайтын машиналар, тып-типыл қылып күйдіріп жіберетін грек оты бар екен деген қауесет тарап жүрді. Мұның бәрі де ерсерілернің көңілін қобалжыта алған жоқ. Олар өзінің тас қамалының беріктігіне, Сант-Ягоның қолдайтындығына, корольдің басшылығына сенеді.

	Альфонсо бір батыл жоспарды жүзеге асыруды ойластырды. Халифтың күші басым болғандықтан қамалдарға бекініп алып, қорғаныс ұрыстарын ғана жүргізу керек екені өзінен-өзі түсінікті. Бірақ ең дұрыс жол сол ғана ма? Ондай жоспар көзсіз ерлік болып көрінуі мүмкін. Бірақ дәл сондықтан да оның жеңіспен аяқталуы ғажап емес. Дәл сондай шайқасқа лайықты жер Аларкостың оңтүстігінде жатыр, – Арройос жазығы, оның ұрысқа пайдалы жағы мен көзге бірден түсе қоймайтын зиянды жағы басқалардан гөрі бұған жақсы таныс. Кім біледі, Аларкос түбінде бұл осымен екінші рет жеңіске жетер.

	Ол өзінің жоспарын Бертран мен архиепископқа айтты. Әдетте жауапқа мүдірмейтін дон Мартин таң қалғаннан аузын ашып аңырап қалды. Содан кейін барып шаттанып кетті.

	– Көне Израиль, – деді ол, – ханаан, мадиан, филистим жұртының қисапсыз көп халқына қарағанда азғантай ғана топ болатын. Алайда, Израил соларды жеңіп, қиратып, құртып жіберді. Сірә, шайқастарды өткізуге Арройос сияқты қолайлы жерді оларға құдайдың өзі көрсеткен болса керек.

	Бертран көңілденіп соғыс жайын білетін кісінің түрін аңғарта сөйледі.

	– Мұндай шайқаста сен көп адамныңнан айрыласың, падишам, ал діні жаттар одан да көп қырғынға ұшырайды.

	Альфонсо ойын ортаға салғанда, жас ерсерілер әуелі таңырқап қалды, тіпті күмәнданды, артынан бұл жоспар оларды жігерлендіре түсті. Король жасы үлкен әскер басыларына жоспарын айтып жатқысы келмеді.

	Донья Леонор Бургоста ұзағырақ жүріп қалды, оншалықты кідіремін деп ойлаған жоқ еді. Солтүстік Кастилияның грандтары мен Арагон королінің кеңесшілеріне ықпал етіп, дон Альфонсоға көмекке баратын әскерді олардың жіберуін тездетуді қадағалауға осы ара қолайлы көрінді. Альфонсоның тезірек соғысқа аттануын ол шыдамсыздана күтті. Еврей қызына Альфонсоның шын ғашық болғанына көзі жеткеннен бері мұның көкейінен қызғаныш сезімі кеткен емес. Дон Альфонсоны дозақтың жіберген кінәратынан тек соғыс қана айықтыра алады.

	Кейінірек білді, өктемсіген мұсылман елшісіне батыл тойтарыс беріп, халифтың өзіне қайтарып жіберіпті, мұны Альфонсоның өзі мақтаныш етіп айтқан. Соны естігенде қуанып шаттанып қалған: өйткені соғыстың болатынына енді күмән жоқ. Альфонсоның батыл жауабынан туатын қауіп-қатердің қаншалықты зор екенін артынан түсінді. “Жеңіліс” Жеңіліс, – деп ойлады ол, – иә, жеңіліс болады. Мүмкін, ол анадай зор жеңіліс болмас, алайда, жеңілістің аты жеңіліс”. Ашу-ызасына да, жұмыс бастылығына да қарамастан, мұның өзі оған тұнжыраған мұңды қуаныш әкелді. Жеңілістің де бір жақсы жағы болатындығы туралы шешесінің айтқаны мұның миына мықтап орнап қалыпты. Жеңіліс күшіңе күш қосады, қайрат, жігеріңді арттырады, жүздеген жаңа мүмкіндіктерге жол ашады. Жеңіліс ойына түскенде оның жүрегі бір түрлі сыздап қоя беретін болды.

	Ол бірден Толедоға тартты. “Толедоға бар”, – деп тапсырған шешесі. Есерленіп мұсылман елшісін ерегіске шақырып, қылмыс лебі ескен ойсыз жауап бергені донья Леонордың оған деген махаббатын арттыра түсті. Оның Альфонсоны сағынған ыстық сезіміне қашан да түнектей тұнжыраған табалау, мұқату сезімі араласып, енді жеңіліс табады деді де тұрды. Енді екеуі де сазасын тартады. Асtum est de ea, – қыздың күні енді бітті.

	Донья Леонор корольді Толедодан таппаған соң әлденені сылтау етіп, оның соңынан оңтүстікке жол тартты. Әуел бастағы ұйғарым бойынша Валенсия жеріне баса көктеп кірген дон Педро Валенсияның астанасына шабуыл жасаудан бас тартқысы келмеді; сөйтіп келісімде көрсетілген уақыттан бұрын асықпады. Алайда, Леонордың күштеуімен дон Педроға уәдеге жығылып, ең кеш дегенде бір жарым айдың шамасында он мың солдат жіберуге көнді. Көмектесуге әзір екенін көрсету үшін сегіз жүз солдатты қазір жіберетін болды. Осы қуанышты хабарды корольге өз аузынан жеткізу үшін Леонор Калатраваға аттанған.

	Альфонсо алдынан салт шығып қарсы алды. Корольді көргендегі қуанышын Леонор жасырған жоқ. Кілең ерсерілердің ортасында Калатрава қамалының сұсты-суық атмосферасына берілген мұның сүйген баяғы Альфонсосы болыпты да қойыпты.

	Жүзі нұрланып жадыраған, донья Леонор арынды асау дон Педроны көмекке беретін әскерін таяудағы апталардың бірінде жіберуге қалай көндіргенін баяндады. Альфонсо оған шын жүректен алғыс айтқан болды. Бұл хабарды мүлде ұнатпайтынын әйелінен жасырды. Кең жазықта халифпен майдандасып бетпе– бет кездесу ниеті көкейінде бұрынғысынан да нығая түскен. Арагоннан жуыр арада көмек келетінін естісе, қасындағы кеңесшілері мен қолбасшылары мұның шешіміне бұрынғысынан бетер қарсыласа түсетін болады.

	Егде тартқан ұлы магистр Нуньо Перес пен дон Манрикке де Лара екеуі королеваға сәлемдесуге келіпті. Король өзі айтпа– ғанымен, оның жоспары біраз жұртқа мәлім болып қалған, доста– рының ішіндегі сақтық ойлауға бейім тұратындары мазасыздана бастаған. Мосқал тартқан екі ерсері корольдің мына жоспары қауіпті екенін, Арагоннан келетін көмекті күту керегін королеваға жақсылап түсіндірді. Олар королевадан дон Альфонсоны бұл ниетінен қайтуға көндіруді өтінді.

	Донья Леонор сескеніп қалды. Соғыс тактикасынан ол ештеңені білмейтін, сондықтан мұны естігісі де келмеді. Дон Альфонсомен екеуінің арасында үнсіз келіскен бір жайт болатын: бұл мемлекет басқару ісіне ғана араласады, бірақ әскери соғыс мәселесіне араласуға баспайды. Алайда, қазір мәселе Кастилия корольдігінің өмір сүру, сүрмеуі жайында екен. Сонау жолы ақыл, кеңесшілерінің қарамастан Альфонсоның Севильяға шабуыл жасағаны мұның есінде; көзсіз ерлікке құрылған қазіргі жоспары Альфонсоның өзіне қымбат екенін Леонор іштей сезеді, жақсы біледі. Жоспарын бұған ол өзі айтқан, ендеше оны дұрыстап талқылау керек. Бірақ бұл дәл қазір оның қытығына тие бергісі келмеп еді, сұрамаған ақылды айтамын деп жабысып мазалай берудің орны жоқ.

	Оның үстіне жүрегінің терең түбінде бір дауыс табалай мұқатып: жеңілсін деп тұр.

	Абыржып жүрген екі мырзаға донья Леонор королеваға лайықты байсалдылықпен сыпайы түрде жауап қатты: ол өзі соғыс тактикасынан ештеңе білмейді, талай жыл бірге тұрғанның өзінде дон Альфонсомен ондай мәселе туралы сөйлесіп көрген емес. Альфонсоның соғыс өнеріне жүйріктігіне таң қалып, мақтан етеді, сондықтан корольдің өз күшіне деген сенімі мен оның асқақ ерлігіне қорқақтық пен шүбә келтіріп, оны мұқалтып жасыта беру Кастилияның королевасына лайық бола қояр ма екен дегенді айтты.

	Донья Леонор қамалда екі күн, екі түн болды. Келген күні оған асығыс түрде бөлек үй дайындалды, жиһаз-жабдықтар қойылды. Өйткені оның күйеуімен бір үйде қонуы әдепке жатпайтын қылық болып есептелетін. Салт бойынша, крес тағынушылардың әйелдермен қарым-қатынас жасауына тыйым салынатын. Алайда, ерсерілердің көбі онымен есептесе бермейтін. Сондықтан донья Леонор кешкі тамақтан кейін Альфонсо оның қасында қалатын шығар деп үміттенген. Бірақ түнге қарай Альфонсо оны маңдайынан сүйіп, жылы жүзбен қош айтысты да, кетіп қалды. Келесі күні іңірде де соны істеді.

	Қайтар жолға донья Леонор салт аттанды, Альфонсо оны бір сағаттық жерге дейін шығарып салды.

	Күйеуімен қош айтысқаннан кейін донья Леонор ойға шомды, қасындағы қошаметшілердің сөзіне жауапты қысқа қайырып, үнсіз келе жатты. Салт жүруге әлі шаршамағанымен, кешікпей зембіл әкелуге әмір берді.

	Зембілде ол көзін жұмып ойға шомды. Альфонсоның есі-дерті соғыста, оның үстіне табиғатында ол махаббатқа асығыс апыл– ғұпыл беріле салмайды. Сүйсінбегендіктен қасыма жоламады деудің керегі жоқ. Әрине, көкейінде еврей қызы тұрғандықтан сөйтті деуге мүлде болмас еді.

	Толедода Леонордың барлық ой-ниеті сол еврей қызында болды. Еврей қызы мұнда жап-жақын жерде, оны ойламау қиын. Бүкіл қала мен оның айналасы сияқты өзі де Леонордың уысында екенін біле тұра, осындай жақын жерде міз бақпай тұра беруі не қылған ақылсыз батылдық? Бұл кектеніп қолын созса біткені... Бұрын оның бұл ниеті саналы ойдан гөрі түйсіну сияқты сезілетін, қазір зембілдің үстінде Толедоға келе жатқанда санасына жаңа жеткендей болды. Зембілде отырып ол сол еврей қызының бейнесін, оның жүзін, жүріс-тұрысын көз алдына еріксіз елестетуге тырысты. Ракельдің жалаңаш кейпін ой көзіне елестетті. Оны өзімен салыстырды. Леонор өзі әлі де балғын жас қалпынан өзгермеген; оны парасатты Алиенора ханым да мойындаған, ал ол білгір де қатал сыншы. Әрине, еврей қызы шешесінің ішінен Леонордан он, он екі жас кейін шыққандығымен Альфонсоны қызықтырып еліктіріп әкеткен жоқ. Ол оны сиқырлап алды, жадылап басын айналдырып тастады, шіріткінің уыты Альфонсоның бойын алып кетті. Өзі жоспарлаған ұлы шайқастан кейін, жеңсе де, жеңіліске де бәрі бір. Альфонсо нағыз баяғы Альфонсо болып қалпында түскенде, сонау еврей қызын біржолата ұмытады. Анау екі қарт грандтың тіліне еріп, Альфонсоны жазықта бетпе-бет шайқасудан бас тартуға көндірсе, онда Леонор ақымақ болар еді.

	Бірақ бұл ақымақ емес. Жоқ, бұл қайта ақылды, әрі жас, әрі сұлу, өзінің жұлдызына өзі кәміл сенеді.

	Барлаушылар мұсылмандардың қалың қолы үш топқа бөлініп, лек-легімен солтүстік-шығысқа қарай беттеп келе жатыр деп хабарлады. Альфонсоның енді кідіруге уақыты қалмады, жоспарын кеңесшілері мен қолбасшыларының ортасына салуға тиіс болды.

	Ол жоғарғы қолбасшылардың әскери кеңесін шақырды. Өзінің жоспарын қызғылықты етіп баяндады. Ол қалың қолды бастап, діні жат мұсылмандарды Арройос жазығында қарсы алмақ. Таудан аққан судың құрғап қалған тарам-тарам арнасы мен терең сай– жыралар жазықты кесіп өтеді. Осы жерде бұл берген өткендегі шайқас бұған алғаш рет үлкен жеңіс әкелді, Аларкос қамалын әперді. Ол жазықты бүкіл Испанияда мұның өзінен артық білетін ешкім жоқ. Ол батыл сөйлеп, зор сеніммен түсіндіріп жатыр: көлбеу келген беткейдің тиімсіз төмендеу жағына әскерін орналастыруға халифты мәжбүр етеді, жау қолының үлкен бір бөлігін орманға қуып тығады. Осы шайқаста жеңетіндігіне бұл өзі күмәндәнбайды. Сонда мұның алдында бүкіл Оңтүстік Андалусияға жол ашылады, алда Кардоба, Севилья, Гранада тұрады. Сөйтіп соғыс басталар, басталмаста-ақ аяқталады.

	Жас грандтар елігіп, оның жоспарын бірден мақұлдап шыға келді.

	Қарт дон Манрике сыпайы сөзбен болса да табанды түрде корольге сақтық айтты. Күші басым жаумен ашық далада бетпе– бет шайқасу өте қауіпті. Шайқаста жеңіске жетпесек, Толедодан айрылғанымыз. Соғыс ісіне жүйрік барон Вивар дон Манрикенің сөзін қуаттады.

	– Падишам, сен Калатрава мен Аларкосты түбектегі ең берік, ен сенімді қамал етуге көп күш салдың. Одақтастардан көмек келіп жеткенше солардың қабырғасын паналап асықпай отыра тұруымызға болады. Мұсылмандардың қолы қисапсыз көп, оны тамақтандыру оңай емес. Қамалды қоршау ұрыстарында олардың саны азая түседі. Сол екі арада Арагонның әскері де келіп жетеді. Ондай кезде халифтың қолы сан жағынан біздікінен тап қазіргідей басым болмайды. Міне, сол кезде, падишам, құдай сәтін салар болса, жауға тұтқиылдан дүрсе қоя бер.

	Дон Альфонсоның маңдайы тыжырайып қатпары тереңдей түсті. Манрике дон Вивардың дәлелі орынды, оны ақылмен түсінеді. Ана сүті аузынан кетпеген сонау боз өкпе келіп құтқарып алғанша, қамалдың қабырғасына тығылып, сарғая күтіп әрекетсіз отыру тіпті төзуге болмайтын нәрсе. Бұл өзінің жеңісіне ешкімнің ортақтасқанын қаламайды.

	– Мен білмейді емеспін, сақтыққа бейім тұрған қолбасшы өз күшімен үш-төрт есе басым жаумен шайқасқа шығуға баспайды. Бірақ жау елімізді басып алып жатқанда, мен соған қарап тыныш отыра алмаймын. Менің қаным қайнап кетеді. Шын мәнісіндегі соғыс-шахмат ойыны емес. Соғыс сонау турнирмен бірдей. Шешуші соққыны байыпты, салқын ақылмен емес, батыл, ыстық от жүректен ғана беруге болады. Шын мәнісіндегі қолбасшы қай жерде шайқас беруі керегін жүрегімен ғана сезінеді. Мен шайқасты Арройос жазығында беремін.

	Ерсерілер қолдап шу ете түсті.

	Ендігі жерде орденнің магистры қадірменді Нуньо Перестің өзі корольді тежемек болды.

	– Егер діні жаттардың қолы біздің жансыздар айтқандай шынымен көп екені рас болса, одақтастарының көмегінсіз Кастилиялықтар жалғыз өзі оған қарсы төтеп бере алмайды. Сондықтан Арагондықтар келгенше шыдай тұр, падишам.

	Кәрі қолбасшыларының ақылын тыңдаудан Альфонсо жалығып кетті. Бұлар тіпті дон Родригодан да қорқақ екен.

	– Ешкімді де күткім келмейді, дон Нуньо – деді ол. Түсін сөзіме, Аларкос – мемлекетіме қосып алған менің қамалым, оны піштірілген иттердің қамап алып соққылауына жол беріп қойып, қарап отыра алмаймын. Мен оларды Арагонсыз-ақ тас-талқан қыламын.

	Алайда, дон Манрике қоймады.

	– Ең болмаса дон Педроға шапқыншы жібер! – деп табан тіреп тұрып алды ол. – Егер келісім шартының әрбір әрпін түгел сақтау қажет дейтін болсақ, онда сен оны күтуге міндеттісің.

	– Табиғатыма әріпқойлық тән емес, – деп бұрқ ете қалды дон Альфонсо. – Арагонның королі де сондай.Ол – христиан ерсерісі. Менің одан сұрап жатуым шарт емес. – Содан кейін саябырлап барып, тағы да сөз қосты: – Мен сендердің неге қауіптенентіндеріңді түсінемін, бірақ оған мен қысылмауым керек. Мейлі халифтың қолы үш есе, тіпті төрт есе артық болсын, әділеттік біздің жақта, құдіреті күшті құдай бізді жақтайды. Біз Арройос жазығында шайқасамыз.

	Король біржола бел байлап шешіміне бекінгеннен кейін, алғашқыда қобалжығандардың өзі де қызу дайындыққа кірісті. Дон Альфонсо таңдап алған жерге келіп әскери лагерь орналастырды. Шатырлар тау етегіндегі көлбеу беткеге ұзыннан ұзақ сан қатар боп тізіліп жыпырлата тігілді; ту сыртын барған сайын өрлей түсетін тау жотасы қалқалап тұр, лагерьдің екі жақ қанатын көктемде таудан құлаған тасқын судың арнасы жылдың бұл маусымында құрғап қалып бетін ақ-қызылды гүл басып құлпырып кеткен терең екі жыра-арройос қорғайды; жазықтың аты содан алынған.

	Бұл кезде мұсылмандардың қолы әлсін-әлсін тоқтап дамыл алып тәртіппен сап түзеп, лек-легімен жақындап келе жатты. Олардың жетуіне екі күндік жол қалған шақта, алдағы шешуші шайқас он тоғызыншы июльде, мұсылман календары бойынша тоғызыншы шаванда болғалы тұрғанын есептеп шығару қиын емес еді.

	Ал тоғызыншы шаван сенбі күніне келеді екен.

	Мұның өзі дон Альфонсоның еврей солдаттарына уайым болды. Оның туы астындағы жауынгерлік сапқа қосылған үш мың еврейдің ары мұқалмай қалған жоқты. Әскери қызметте, соғыста олар тыйым салынған тамақты жеуге де, сенбі күндері істеуге жарамайтын жұмысты атқаруға да мәжбүр болатынын білген. Ерлікке толы көне заманда Иудей солдаттары сенбі күні шайқасудан гөрі гректер мен римляндардың қолынан қарсыласпай өлуді артық деп есептеген. Рас, осыдан бірнеше жүз жыл бұрын синедрион “ұлықсат етілсін” деген салтанатты формула-мұтар лах жариялады, сол арқылы альхаманың ұстаздары ерікті әскери қызметтегі иудейлерді һарам делінетін тамақты жеуге, сенбі күні жұмыс істеуге тыйым салынатын заңды сақтаудан босатты. Алайда, бұл бостандық амал жоқ жерде ғана қолданылуға тиіс болды. Ал қазір амал жоқ жер осы ма? Корольдің сенбі күні соғысудан басқа амалы шынымен-ақ жоқ па?

	Еврейлер дон АльфонсоғаЭфраимнің туысы дон Симеон бар Абба бастаған өкілдерін жіберді. Егер иудей солдаттары бұзбауға шамасы келетін жерде ізгі заңды бұзатын болса, олар құдайдың қаһарына ұшырайды, сөйтіп өздерінің де, христиан әріптестерінің де жеңіліске ұшырауына себепкер болуы ықтимал деп корольге түсіндірді. Еврей өкілдері сыпайы түрде корольден: шайқасты басқа күні өткізуге болмай ма? – деп сұрады.

	Альфонсо дон Симеонды иығынан қағып, көңілдене сөйледі.

	– Білемін, сендер еврейлер ер жүрек жауынгерсіңдер, тілектеріңді қуана-қуана орындар едім. Бірақ, көріп отырсыңдар, шайқасты бір күннен артыққа кейін қалдыруға болмайды. Олай етсем, жексенбі күні ұрыс жүргізуімізге тура келеді. Оның өзі сендердің христиан серіктестеріңнің наразылығын туғызады, ал олар сендерден әлде қайда көп. Сондықтан амал жоқ, сенбіге тоқтауымызға тура келеді. Оның есесіне құдай сендердің осы күнәларыңды кешірсін деп біз бәріміз қосылып тілек тілейтін боламыз.

	Еврейлердің құдайшылдығын көргеннен кейін король ойланып қалды; хақ тағала мұның өзін де, әскерін де есіркеп, рақымынан құр тастамауы үшін не істеу керегі жөнінде дон Мартинмен ақылдасты. Архиепископ жақында приор Бонэнің “Шайқастардың шытырманын” оқыған. Онда шайқас болатын күні тамақ ішпеген жөн екені айтылыпты, өйткені атақты батыр Саул патша күн батқанша аузына тамақ алып, сусын ішкенді өлім жазасына кесемін деп қорқытып ұрыс басталар алдында ескертеді екен. Архиепископ христиан солдаттары ұрыс болатын күні тамақ ішпесін деген ұсыныс жасады, ал олар ашығып әлсіреп қалмауы үшін шайқас қарсаңындағы іңірде король оларға дастарханы мол той ұйымдастарып береді. Дон Альфонсо осылай етуге әмір етті.

	Дон Мартин өз тарапынан жан-жаққа шапқыншылар жіберіп, ұрыс болатын күні Аларкостан Толедаға дейінгі барлық жерде, Толеданы өзінде де шіркеулер үздіксіз қоңырау соғатын болсын деп тапсырды.

	Он сегізінші июль күні король биік қыратқа көтеріліп, өз лагері мен жаудың лагеріне көз жіберді, ертең осы биікте тұрып ұрысты басқармақшы. Көлбеу беткейдің ең төменгі жағына халифтың қалың қолы орналасыпты. Қаз-қатар тізіліп жыпырлаған сансыз шатырлардың ұшы-қиыры жоқ. Бір шеті орманның арғы жағында көрінбей қалғанымен жау лагерінің батысқа қарай алысқа созылып жатқанын Альфонсо да, оның қолбасшылары да білді. Батар күннің қызғылт сәулесіне малынып арайланып тұрған халиф лагеріне король көзін алақанымен қалқалап, үнсіз ұзақ қарап тұрды. Қолбасшы ерсерілер кейін қарай лагерьге қайтты. Жол– жөнекейдегі жауынгерлер ізет білдіріп, шаттана шулап қалып жатты. Солдаттар бүгінгі іңірдегі қонағасының мол тамағына қуанды.

	Содан кейін ерсерілер корольдің жорық шатырындағы үстел басына отырды. Шатырдың алтын оқалары жалтылдап, ал қызыл жалаулары алаулап тұр. Шатырдың іші сан түрлі масаты кілеммен, қымбат желектермен безендіріліпті; ерсерілер мен корольдердің сүйікті абзал кәсібі соғыс, сол соғыстың құрметі үшін осылай құлпыртып қойған. Бәрі де шат-шадымын, көңілді, рахаттанып ішіп, жеп жатыр; Бертран асқақтаған жауынгерлік өлеңдерін айтты.

	Алайда, ерте тарады, ертеңге дейін ұйқыны қандырып, күш жинау керек.

	Корольдің көзі ұйқыда, көңілі ояу сияқтанып, тәтті қиял, ой, елес сапырылысып араласып кетті. Ол Ракельді көрді, оған шайқастың жоспарын егжей-тегжейлі түсіндірді. Полктарды ұтымды орналастырса болғаны, жаудың күші қанша басым екендігіне қарамастан бәрі бір жеңіс біздікі болады дегенді дәлелдеп жатты. Соғыстың бұдан арғы жердегі барысы, өз ойынша, қандай болатынын түсіндірді. Халифтың қалың қолын осы арада күл-талқан қылып, сонау теңіздің жағасына дейін баса көктеп, омыраулап жетіп барады. Сонда ғана бітім шартын жасайды. Теңіз жағасы мен Гранаданы бұл халифқа қалдырады; бірақ Кардоба мен Севильяны піштірілген иттер бұған беруге тиіс болады. Севильяны графствоға айналдырады, Кастилияның ең үлкен графствосы етеді, ал Севилья графының титулын өзінің сүйікті бастард ұлы Санчоға сыйлайды.

	Ұйқылы-ояу қалпында ол сақшылардың басыңқы дауыспен әлде кімге дыбыс бергенін естіді. Жүрегінің түбінен шыққан бір дауыс оған: ертеңгі күн он тоғызыншы июль, сен үшін ұлы күн болады дейді. Қазір қай жыл екенін ол есіне түсіруге тырысты, Испанияның жыл санау тәртібі мен басқа христиан жыл санау тәртібі мен басқа христиан елдерінің жыл санау жүйесі миында араласып шатасып кетті. Қай жыл екенін түсіре алмады, жыл санау мәселесінде қадірлі досы дон Мартинді қолдамай, дон Родригоны жақтап кеткеніне өкінді. Осы сәтте оның ұйқылы-ояу санасына шіркеу қоңырауының даңғыр-дұңғыр соғылған даусы мен шаттыққа толы салтанатты тегеуренді ән сазы жеткендей болды, қоңыраулар мұның жеңісін мадақтап, католиктердің tedeum, гимнін айтып тұр; ол ұлы жеңістің қоңыраулатқан үніне беріліп, ұйқыға шомып кетті.

	Альфонсо даң-дұң соғылған қоңырау даусынан оянды. Архиепископтың тапсыруы бойынша Аларкостан Толедоға дейінгі бүкіл елде барлық шіркеу күн шықпастан қоңыраулата бастаған. Күн шығысымен лагерьде содаттарға арналып дұға оқылып, құдайға құлшылық етілді. Жұрттың көбі ізгілікке ден қойды. Содан кейін полктарға ұрысқа ұстап баратын қаситетті ата мұралары салтанатты түрде тапсырылды. Ең қымбатты, ең қасиетті мұра-крус делос анхелес – Альфонсо үшіншіге екі періште беймәлім түрде әкеліп берген крес Калатрава ерсерілеріне тиді. Ерсерілер мен солдаттар әр полктың өзіне берілген ізгі мұраның алдында тізе бүгіп, оны сүйіп жатты.

	Мұсылмандардың лагерінде де дұға оқылды. Ол жақта қолбасшылар мен діни лауазым иелері жауынгерлерді Құранның сөзімен рухтандырып, жігерлендіре түсті: “Жүрегіңе жігер бітсін, құдайы жан! Тасысын, көтерілсін еңсең, рухың! Алладан басқа ешкімнен де тайсалма! Жалғыз ғана тірегің сол Алла. Табаныңды мықтап тіреп тұрғандай күш береді оң аяғыңа. Қолыңа алып береді жеңісті ұлы”. Сол сәтте мұсылман жауынгерлері жаппай сәждаға бас қойды, сөйтіп жүз мыңдаған мұсылман жауынгерлері құбыланы бетке ұстап Меккеге қарап, Құранның бірінші сүресінің жеті аятын дауыстап оқыды. “Бисмиллә иррахман иррахим; әлемнің жаратқан иесі рахымы мол мейірбан Алланың даңқы ассын; сенсің нұр жауғызар падишасы әлемнің; иеміз сен жалғыз өзің, саған ғана табынамыз; дұрыс жолға сала гөр бізді, рахымың түскен жанның жолына сал; қаһарыңа ұшыраған жан мен адасқанның жолына сала көрме”.

	Ұрыс басталып кетті16.

	Бұйрық бойынша, Калатраваның ерсерілері бірінші боп жауға дүрсе қоя беріп, оның орталық шебін бұзып өтуге тиісті. Мықты аттарды таңдап мінген ондағы сегіз мың ерсері сауыт-сайманы күнге шағылып жарқылдап, лек-легімен жауынгерлік сап түзеді; ұрыс алдында әндете құдайға сыйынып, Давидтің елу тоғызыншы дұғасын айтып жатыр: “Бекіністі шәһарға мені апарып кіргізер кім? Алдына анау Эдомның мені бастап жеткізер кім? Құдайымен бірге күш саламыз: жауымызды жайратып береді хақ”.

	Олар соққыны жаудың орталық шебіне бағыттап, алға қарай шабуылдап жөнелді.

	“Қарғыс атқандардың екпіндете алға ұмтылғаны сонша, – деп баяндайды жылнамашы ибн Яхия, – тіпті аттарының алқымы мұсылмандардың найзасына тірелді, кәпірлерді біздің жауынгерлер кейін қарай серпіп тастады. Бірақ олар айналып келіп, алға қарай қайтадан дүрсе қоя берді. Тағы да кейін серпіліп қалды. Үшінші рет қарғыс атқандар еліріп, пәрмендете шапқан күйі жан түршіктіре алға лап қойды. “Шыдаңдар, достар, шыдаңдар! – деп айғай салды орталық шептегі әскердің қолбасшысы Әбу Хафас. – Жүрегіңе қайрат берсін, хақ мұсылман!” Биік тақта отырған жаратқан Аллаң жәрдем береді сендерге!” Әйткенмен қарғыс атқан кәпірлердің қалың қолы құйғытып келіп құйындай соққанда, ер жүрек мұсылмандардың қатары дір етіп қалды. Қолбасшы Әбу Хафас өзі жан ұшырып, жалындаған арыстандай айқасты; ақырында қаза тауып, шейіт болды. Қарғыс атқандар орталықтағы шепті бұзып жарып ішке кіріп кетіп жан түршігерліктей ойран салды; сол қатарда шайқасқан мұсылман жауынгерлерінің бәрін Алла бұл дүниенің азабынан құтқарып, өз басына алды, сөйтіп олар осы жылдың он тоғызыншы шаваны күні пейіштің он мың қуанышының дәмін татты.

	Альфонсо биік қыраттың басынан шайқастың барысын бақылап тұрды. Ол Калатрава ерсерілерінің алғашқы атакаға лап қойғанын, оларды жау шебінің серпіп тастағанын, ерсерілердің қайта алға ұмтылғанын, аналардың қайта тойтарып жібергенін, үшінші ретте барып олардың жау шебін бұзғанын көріп тұрды. Міне, енді олар алға ұмтылды. Калатраваның ерсерілері жолындағының бәрін қырып-жойып тоқтаусыз алға ұмтылып барады, енді аздан соң олар халифтың жаугершілікке тігетін қызыл шатырына жетеді де бұған жеңістің хабарын әкелетін шапқыншыны жібереді. Сол шақта Альфонсо өзі де шайқасқа кірісіп, жауды біржолата талқандайды.

	Сөйтіп король мен оның қасына ерген топ еңістегі шайқасты қызықтап, хабар күтіп биікте тұр. Төменде Арройос жазығында ақын Бертран де Борнның аңсаған арманы жүзеге асырылып жатыр. Біреулер әне алға ұмтылып шабуылдап барады, қылышын құлаштай сермеп шайқасып жатқандар анау, бірі құлап түсіп, бірі алға басады, әне: “А Іоr, а Іоr”! – деген жауынгерлік айбынды ұран естілді; оны “Алла! Алла”, “Уа, Мұхаммед!” – деген қалың сарын басып кетті өлімші боп жараланып, алас ұра шапқылап жүрген иесіз аттардың шыңғырған даусы құлаққа келеді.

	Аласардың жүрегі лүпілдеп қуанышқа толды. Ажал, атақ-даңқ, жеңіліс, азаптың о дүниедегі рахаты жайлы астасып, араласып жатқан таңғажайып сезімге жан-тәнімен беріліп кеткен. Ол бір-ақ нәрсеге қатты өкінді: аспанға көтерілген қою шаңдақ сонау шайқасып жатқандарды көзден тасалап айқын көрсетпейді. Оның есесіне айналасындағы король мен ерсерілердің шаттанып, елегізіп елеңдеп тұр, жасаураған көзін сүртіп, мұрнын қытықтаған шаңнан түшкіріп қояды да, күлімдей түседі.

	Кенет алдыңғы жақта ойда жоқ бірдеңе болған сияқтанды. Будақ-будақ көтерілген шаңнан ештеңені көруге болмайды. Алайда, бір ғана нәрсе анық сияқты. Шаң боратқан шайқас бұлар тұрған биікке қарай жақындап келеді. Олай болса ұрыс Калатрава ордені ерсерілерінің ту сыртында жүріп жатқаны. Басына орамал байлаған салт атты жауынгерлер кастилиялықтардың лагеріне жақын жерде біресе о жақтан, біресе бұ жақтан ойда жоқта қылт етіп көрініп қала берді. Міне, енді олар лагерьді қорғап тұрған еврей легоиндарына дүрсе қоя берді. Иә, енді еврейлер де ұрысқа кірді, ерлікпен шайқасып жатыр, иудейлердің көне заманғы жауынгерлік ұраны “Хедад, хедад!” – деген дауыстар айқын естіледі. Олар шегінетін емес, табан тіресе шайқасып жатыр. Бірақ олар не бары үш-мың адам, жаудың күші әлде қайда басым. Бір сәтке Альфонсоның ойына дон Семионның сәуегейлікпен айтқан: “Сенбі күні шайқасу бақытсыздыққа ұшыратыды”, – деген сөзі түсті.

	Сонда қалайша мұсылмандардың мынау салт атты тобы осыншама алға шығып кетті? Бұлардың саны қанша екен? Калатраваның батырлары қайда?

	Не болғанын король іштей сезді, бірақ ондай ойдан бойын алып қашуға тырысты. Барлаушылар халифтың әскерінде бес жүз рет мың-мыңнан жауынгер бар деп келгенде, Альфонсо күлген. Міне, енді солар қаптап түйіліп келе жатыр, ұшы-қиыры көрінбейді. Басына орамал байлаған атты, жаяу жауынгерлер көтерілген шаңның арасынан бермен қарай лек-легімен шығып жатыр, шығып жатыр. Қазір Альфонсо күлетіндей емес.

	Оқиға былай болып еді. Алғашқы сәттердегі жеңіске мастанған Калатраваның ерсерлері ұрыстың қайнаған жеріне кіріп кеткен. Тынысты тарылтқан шаң-тозаң мен қапырық ыстыққа да қараған жоқ. Шайқастың азан-қазан, у-шуының арасына олар айғайлаған өз даусым мен соққысына ұшырағандардың даусын ғана естіді. Есеңгіреп, есі шығып, еліріп, жан таласа оңды-солды сілтеген күйі күннің көзін жауып кеткен шаң-тозанның ішінде олар тек алға қарай ұмтыла берді.

	Мұсылмандардың қолбасшысы, соғыс өнеріне жетік, Андалусиялық Абдолла бен Сенанид осылай болатынын алдын ала-ақ болжап білген. Ол ерсерлердің алғы шепті бұзып өтіп, ілгері қарай ұмтыла түсуін күткен, сөйтіп оларға әлсіз ғана қарсылық көрсетіп отырған. Сөйтіп ол екі қанаттағы моад полктарын алға ұмтылдырды, сонымен бірге зіл қара тастарды алысқа лақтыратын жан түршіктірер құралдарды әзір етті. Мергендігімен даңқы шыққан моад садақшылары екі қанаттан орап келіп, байқаусызда Калатрава ерсерілерінің ту сыртында тоқайласты да, оларды қоршап алды, сөйтіп христиандардың негізгі күшінен де, лагерінен де кесіп тастады. Міне, енді Аларкос жанындағы ұрыста әл-Хиттин17 түбіндегі шайқастағы жайт қайталанды. Мұсылмандардың садақшылары христиан ерсерілерінің аттарына жебені қардай боратты, мұздай темір құрсанып, ауыр сауыт киген ерсері аты оққа ұшқан соң, жаяу мүлде дәрменсіз болып қалды. Оның үстіне енді халифтың тас атқыш құралдары жұмысқа кірісті. Сол сәтте христиандардың үстіне үлкен-үлкен түйе тастар жауып кетті.

	“Жан түршігерлік қырғын енді басталды, – деп баяндайды жылнамашы Ибн Яхия. – Кәпірлердің үстіне кигені темір сауыт болатын, аттарының үстіне де кіреуке жапқан. Ерсері атаулының бетке шығары осылар еді, бірақ онысы оларды алып қалуға жарамады. Ұрысқа шығар алдында олар өздерінің үш Құдайына құлшылық етті, крестерін сүйіп, бұл шайқаста біреуіміз тірі қалғанша кейін шегінбейміз деп ант етті. Хақ мұсылмандардың игілігі үшін Алла солардың әлгі антын бұлжытпай орындап жеткен жерінде қалуға жазды”.

	Жауды біржолата талқандап жіберу үшін, мұсылмандардың қолбасшысы қарулы күштерінің сан жағынан басымдығын пайдаланып орталықта шайқасып жатқан ерсерілерінің ту сыртына шығып кеткен өзінің ең талдаулы Андалусия атты әскерін христандардың лагеріне шабуылға шығарды.

	Биікте тұрған Альфонсо лагерьге жасалған осы шабуылды көрген.

	– Міне, енді біздің кезек те келді, – деп жариялады ол тұнжыраған түрмен қуанған болып.

	Барлығы лагерьге қарай екпіндете шаба жөнелді. Бұлардың тобы көп еді, алайда, аздық қылды. Қарсы жақтан лап қойған мұсылмандардың қалың қолының ішіне көміліп кете жаздады. Сондықтан лагерьге жетпестен жалт бұрылып, ту сыртындағы тауға қарай салды. Алайда, жауынгерлік саптың жұбын жазбай, шайқаса шегініп, мұсылмандардың екі жақ қанаттан орап кетуіне жол бермеді. Олар өкшелеген жауды серпіп тастап, кейін шегініп, әлсін-әлсін тыныс алуға мүмкіндік жасап отырды.

	Дон Альфонсо ұрыстардың нағыз қайнаған жерінде жүрді. Ол енді жалпы шайқастың қалай жүріп жатқанына ой жіберген жоқ, тек айнала төңірегіндегі ұрыстың ғана жайын ойлады. Аптаған ыстық пен будақтаған шаң тынысты тарылтып тұншықтырып барады. Көктегі күнді көлегейлеп шаң-тозаңнан ештеңені көре алмай көзі бұлдырап кетті. Кенет мүйіз кернейдің ащы даусы, дүрілдете соққан дабыл үні, мұсылмандардың айғай-ұйғайы, достарының: “Соқ! Көмектес! Бермен қарай!” – деген сөздері құлағына келді. Соның бәрі үздіксіз дүбір салған шайқастың қалың сарынына ұласып кете барды. Дон Альфонсоның жүрегінде ізгілікті де дүлей бір кек қайнады. Қолындағы аруақты семсері Fulmen Dei; жауды жайратса, ол соған қуанды; жау құласа, соған қуанды; тіпті достарының бірі құласа да ол әлденеге көңілденіп қалғандай сезінді.

	Мұсылмандар біртіндеп кастилиялықтарды таудың орта шеніне дейін ығыстырып апарды. Король тағы да шабуылға ұмтылуға бұйрық берді. Тірі қалғаны қазір сегіз жүзден аспайтын, солар жаудың жаяу әскеріне қарсы лап қойып ішіне кіріп кетті. Мұсылман жауынгерлерінің біреуі корольге жақын келіп қалған екен, сол оны көздеп атпа найзасын лақтырайын деп оңтайлана беріп еді, Аласар оны бұрынырақ атып түсірді. Бала жігіт өзі сақылдап күліп жіберді.

	– Анау сәтсіздікке ұшырады, падишам, – деп шайқастың дүбірлеткен қалың сарыны ортасында айғай салды. Келесі сәтте ол өзі жараланып, аттан құлап түсті, аяғы үзеңгіде қалып, ала қашқан ат оны біраз жерге апарып тастады.

	Қалғандары жау шебін бұзып жарып алға басты, жаудың жаяу әскерін таудан төмен ығыстырып қуалап барады. Король мен оның қасында шайқасқандардың айналасындағы едәуір алаң босап қалды.

	Дон Альфонсо аттан түсті, есеңгіреп қалса керек, ұрыстың қызуы бойын билеп, еліріп, есі ауысып кеткен тәрізденеді. Ол еңкейіп, Аласардың бетіне қарады, оның бетқалқанын ашты, неге өйткенін өзі де білмейді. Баланың басындағы дулығасын шешті, мұны да неге істегенін білмейді. Аласар мұны көре алды ма, тіпті оны да білмейді. Құн алмастан босатып жібермек болған жаудың мың батырын іріктеп шығаруды осы Аласарға тапсырмақ болғаны есіне түскенде Альфонсоның өзегін өкініш өртеп кетті. Бала алқына дем алып жатыр, оның әдеттегі сәл қоңырқай тартқан беті ісініп қызарған сияқтанады, қан, тер, шаң-тозаңға – былғанып, жанына батқан жарадан түсі бұзылып кетеніне қарамастан өңі балғын жас қалпында қалыпты. Альфонсо еңкейе түсіп, бетіне үңілді, жүзін көре алмады, тағы үңіліп қарады, сөйтіп айғалай– айғалай қырылдап қалған дауысымен:

	– Аласар, балақан, адал досым! – деді.

	Аласар әрең деп бір қолын көтерді, неге өйткенін Альфонсо түсінген жоқ; кейін ғана есіне түсті, Аласар оған сыңар биялайды қайтармақ болса керек, бірден түсінбегеніне қатты өкініп қалды. Аласар ернін жыбырлатқандай болды, бірақ Альфонсо оны сөйледі-ау деп ұққан жоқ. Бала оған: “Әкеме айт...” дегендей болғанын құлағы шалған сияқты көрінді. Тек көп кейін ғана осы сөзді естіген тәрізді болғаны есіне түсті. Баланың қай тілде сөйлегенін де айта алмайды.

	Аласардың бетіне үңіліп тұрған шақта айналадағы ұрыстың сарт-сұрт, айғай-шуымен араласып бүгін алғаш рет еміс-еміс қана есіне Ракель түсті; қамалдың қабырғасына бекініп отыра тұруға көндіргісі келген дон Манрике мен магистр Нуньо Перес, оның арғы жағындағы ашулы дон Родриго ойына оралды. Бірақ бұл ойларға ол кідірген жоқ, уақыт тар, Аласармен де айналасатын уақыт жоқ, ол тек асығыс шоқындырып үлгерді.

	Будақтата шаң көтеріп жаудыи жаңа бір қалың қолы мұның тобы тауға қарай тықсырып қуып келеді. Тасқындай буырқанып алға ұмтылған қалың қолға дон Альфонсо көкірегін кек кернеп, тұнжырай қарайды. Бұлар қашан таусылады? Барлаушылар мың-мыңнан санағанда бес жүз мәрте деп келген, солар өтірік айтпапты.

	– Бұған дейінгі шайқасқанымыз жаудың тек алғы шептегі авангарды, оның негізгі күштері енді жақындап келеді, – деп тұнжыраған түрмен мырс етті архиепископ.

	– Олай болса несі бар, – деп жауап қатты Бертран, – көбейе түсер елінде бетін жаспен жуатын кәрі ана мен жас жұбайлар.

	Ерсерілер топталып кідіріп қалды.

	– Ұрыс сала отырып, баяу кейін шегін!

	Бертран өлеңдерінің біреуін әндетіп қоя берді.



	Өлсе өлген ата-бабам

	Төсекте емес, шайқаста-ақ.

	Біз де өлейік қан майданда

	Ат ойнатып ойқастап.



	Сөйтіп олар бетін жауға беріп, ойқастаған аттарының тізгінін тартпақтай отырып, біртіндеп тауға қарай шегінді.

	Көз жетер жердің бәрінде де қызу ұрыс жүріп жатыр. Шегіне отырып бұлар арқасын шың жартастарға тіреген кезде жау қолы едәуір төменде қалды. Бұл жерде жау олардың ту сыртын орап кете алмайтындай еді. Бұлар “Уһ!” – деп демін алып, жан-жағын абайлап, дос-жолдастарын іздестіріп, шығындарын санады. Тірі қалғаны екі жүз жауынгерден аспайды екен.

	– Дон Мартин қайда? – деп дауыстады Альфонсо.

	– Ол жараланып қалған, – деп жауап берді Гарсеран. – Сірә, жарасы ауыр болса керек. Оны таудың арғы жағындағы емен тоғайына алып кетпекші еді. Мұсылмандар шатқалдан өтетін жолды тауып алмай тұрғанда, падишам, сенің де кеткенің дұрыс болар еді, – деп корольге өтініш айтты.

	Таудың арғы беткейінде еменді тоғайды басып өтіп, шатқалдың солтүстік басындағы өткелге апаратын жасырын соқпақ сүрлеу болатын.

	– Жаудың келесі шабуылынан кейін болсын, – деді дон Альфонсо, өйткені жау жақындап, шабуыл жасайын деп келе жа– тыр еді. Содан кейін ол Бертранға қарап: – Бертран, досым, саған не болды? Сен жараланып қалғансың ба?– деп сұрады.

	– Жай, әшейін, он саусағым түгел емес сияқты, – дер Бертран әдеттегі қалыпта сөйлеуге тырысып жауап қатты. – Сірә, мен саған саусағы түгел биялай қайтара алмайтын шығармын, деп қал– жыңдады ол

	Жауласқан екі жақ тағы да айқасып қалды.

	Шегінер жері жоқ шыңның етегінде шайқас жанталасқан жекпе-жекке айналды. Әркім өз басын қорғап ұрыс салды, есі шығып, оңды-солды сермей берді, қатарында шайқасып жатқан жолдастары сезінуден қолды.

	“Қарғыс атқан Альфонсо қырғыннан көзін алып қарағанда, – деп баяндайды жылнамашы Ибн Яхия, – мұсылмандарды бастап келген әміршінің ақ жалауы жақындап келіп қалғанын көрді, жалаудағы: “Лә һилә иллә Алла, Мұхаммет расул Алла”, – деген алтын жазуды таныды. Сол шақта қарғыс атқанның зәресі ұшып кетті, жүрегі дір ете қалды, сөйтіп ол қаша жөнелді, қасындығылардың бәрі бірге қашты, мұсылмандар ізінен қалмай өкшелей қуа жөнелді. Қарғыс атқанның өзі таудан асып, ұстатпай кетті. Алайда, мұсылмандар оның қисапсыз көп адамдарын қырып салды. Қару-жарағын кәпірдің қанына мол сусындатып, ажал уын бір тамшысын қалдырмай түгел ішкізгенше мұсылмандар қашқандардың бүйірінен найза, желкесінен қылыш айырған жоқ”.

	Таудың ұшар басына шыққанда Альфонсо артына бұрылып Арройос жазығына биіктен бір сәтке қана көз жіберді. Өзі қалап алған ұрыс даласының үстінде бұлт сияқтанып шаң тұнып тұр екен. Өзінің үсті-басы да, қасындығылардың басы-көзі де шаң, сауыт-сайман, дулығаларын тозаң басып кетіпті. Будақтаған шаң– тозаң ұрыс даласын түгел басып алып, жанталасқан ұрыстың айғай-шуын, семсердің шаң-шұңын, жауынгерлердің даусын, ат тұяғының дүбірі мен жан ұшыра кісінеген, өкірген керней үнін тұншықтырып басып жатыр. ЬІстықта түтіндеп сағымданған шаң– тозаңнын ішінде не болып жатқанын тіпті Кастилия королінің қырағы көзі де айыра алмады. Алайда, осынау шаң-тозаң, айғай– шудың ішінде өзінің атақ-даңқы күйреп жатқанын Альфонсо анық білді. Бірақ ол мұны байыптап ойлап, сөзбен тұжырымдап үлгермеді, қасындағы ерсерілері атын шаужайдан алып, өздерімен бірге ала жөнелді.

	Бұл кезде мұсылмандардың қолы кастилиялықтардың лагерін талқандаған. Олар көптеген қару-жарақ, қазына-байлық, сауыт– сайман, азық-түлік, жүздеген қыран құстары, шіркеу бұйымдарын, оның үстіне Калатрава орденінің ерсерілері жеңіс күні кимекші болған салтанатты киімдерді қолға түсірді. “Мұсылман жауынгерлерінің қолынан қаза тапқан христиандардың санын мен айта алмаймын, – деп баяндайды жылнамашы. – Олардың санына ешкім жете алған жоқ. Қаза тапқандардың көптігі сонша, оны христиандарды да жаратқан бір Алланың өзі біледі”.

	Салака түбіндегі шайқастан18 кейін мұсылмандар жүз он екі жылдан бері Ибери түбегінде мұндай ірі жеңіске жетіп көрген жоқ. Христиандардың зәресі ұшқаны сонша, тіпті Аларкос қама– лын қорғаушылардың жүрегі шайлығып, шабуылдаушыларға табанды қарсылық көрсете алмады. Жау қоршап, соққыға ала бастағанда-ақ Кастилияның ең күшті қамалы қарсыласуын тоқтат– ты. Жаулап алушы жиһангерлер айналасындағы жұрттың жанын түршіктіріп, жауынгерлік машиналарымен тас қабырғалары, қаланың үйлерін, Аларкос қамалын тасталқан қылып қиратты, жермен жексен етіп тегістеп жіберді де үстіне тұз себуін тастады.





БЕСІНШІ ТАРАУ




	Аларкос түбіндегі шайқастың алдында Толедоға Арагоннан дон Педро көмекке жіберуге уәде еткен алғашқы сегіз жүз қол келді. Олардың басшысы өзінің келгені жөнінде королеваға мәлімдеме жасады. Бұл Гутьере де Кастро болатын.

	Иә, де Кастро өзін Толедоға алдымен жіберуді қатты өтінген. Өтінішінің орынды екенін дәлелдеу үшін ол де Кастро барондарының тұқымы Толедоны жаулап алуда ерлігімен көзге түскен, соның айғағы сияқтанып ол қалада осы күнге дейін солардың кастильосы тұрғанын айтқан. Ол Кардоба мен Севильяны жаулап алуға да қатысқысы келеді. Жігерсіз дон Педро қол астындағы ықпалды алпауыттын табан тіресе сұраған өтінішін орындамай тұра алмады. Сонымен де Кастро таңдаулы сегіз жүз қолды бастап Толедоға жетті де, донья Леонорға тәжім етуге келді.

	Королева қуанып қалды, іштей қатты таңырқады. Шешесінің соншалықты ақылгөйлігіне есіне түсті: де Кастроға Кастильоны беруге шешім шығармай, ол мұны әдейі өршелендіре түскен. Гутьере де Кастроны донья Леонор жүзі нұрланып, күлімдей қарсы алды.

	– Арагондағы достарымыздың ішінен Толедоға ең алдымен сенің келгеніңе мен қуаныштымын, дон Гутьере.

	Үстіне кіреуке саут киген дон Гутьере ерсерілердің салты бойынша дәстүрлі кейіппен екі аяғын талтайта басып, қынаптағы қылышының сабына сәл жантая сүйеніп түрегеп тұр.

	Жуан тұғыр барон өзінің ата-бабаларын мақтаныш етеді; мұсылмандар бүкіл Ибери түбегін жаулап алған заманда, Астурия, Канатабрия тауларына кетіп қалды, тәуелсіздігін сақтаған готт кньяздерінің әулетіне жататын. Онысы рас, сол өлкедегі таулық– тардың көбі сияқты, бұл да кең жауырынды, дөңгелек жүз, имек мұрын, шұңғыл көз адам. Отырған королеваның бетіне жоғарыдан батыл көз жіберіп, әлгі сөздері мен Леонордың не айтқысы келгенін ойлап түрегеп тұр.

	– Кастилиямен арадағы дауың жөніндегі екі корольдің анадағы шешімі сені қанағаттандырған болар деп сенемін, – дегенді айтып донья Леонор сөзін жалғастырды.

	Соны айтты да ол басын көтере ерсеріге қарады. Екеуі бірінің бетіне бірі әдептен тыс ұзақ қадала қарап тұрып қалды. Ақырында дон Гутьере шиқылдай шыққан дауыспен әр сөзін салмақтай сөйледі.

	– Менің ағам Фернан де Кастро тамаша ерсері, атағы шыққан батыр еді. Мен оны жан-тәніммен жақсы көруші едім. Ол – орны толмас қаза. Әрине, маған төлеген құн да оның орнын толтыра алмайтыны анық. Тағынатын кресті алғанымда, мен жүрегімде жатқан зіл кекті ұмытуға ант еттім, мен сол антымды орындаймын, Кастилия королінің айтқанымен қалт еткізбеймін, Арогондағы басшым да маған осылай етуге бұйырған. Алайда, саған шынымды айтайын, ханым, маған бұл оңай тимейді. Дон Альфонсоның жақын серіктерінің ішінде бетіне менің түкіргім келетін, тіпті сол түкірі– гіме де тұрмайтын адамның жүргеніне қаным қайнайды. Ол адам менің ата мекен сарайымда тұрғанына масаттанып күпінеді.

	Донья Леонор жасыл көзін Гутьеренің жүзінен алмай қараған күйі жұмсақ дауыспен сөйледі.

	– Корольдер ақылға салып, есеппен ғана Иегудаға Кастильоны қалдыруға ұйғарған. – Содан кейін арғы жағын түсіндірді. – Осы күні, парасатты дон Гутьре, соғысты ата-бабалар замандағыдай жүргізуге болмайды. Қазіргі соғысқа көп ақша керек, ал оны табу үшін қу болу керек, кейде соғысқа көп ақша керек, кейде тіпті арамдыққа бару керек, ал сонау сен айтып отырған адам қулықты да, сұмдықты да жақсы біледі. Сүйкімді, парасатты Гутьере, илан сөзіме, мен сенің ашу-ызаңа ортақпын, сенің ата мекен сарайыңды сонау адамның тұрғанына қаныңның қайнайтынын мен түсінемін. – Донья Леонор Гутьеренің әлденені күткендей бар зейінімен қадала қарап тұрғанына назар аударды. Енді мына қаршығаға жем көрсетіп қызықтырып қоюы керек деп ойлады ішінен. Сөйтті де баяу сөйлеп сөзін аяқтады. – Соғыс етек алып қызған шақта, ол адамның өзі де, оның қулық-сұмдығы да ешкімге керексіз болып қала береді.

	Дон Гутьере қол астындағы әскерге королеваның қандай тапсырма беретінін сұрады.

	– Адамдарыңмен қоса сенің әзірше Толедода қала тұрғаның жақсы болар еді. Сенің келгеніңді королева мен корольге хабарлаймын, сөйтіп одан тиісті нұсқау аламын. Менің еркіме салса, сендерді осында қалдырар едім. Мұндағы әскер ұрысқа кеткен, сондықтан Толедода сендер сияқты сенімді жауынгерлер тұрса, менің көңілім тыныш болар еді.

	Дон Гутьере әдеттегісінен төмен иіліп тәжім етті де:

	– Рахмет жылы сөзіңе, парасатты бикеш, – деді ол қош айтысып шығып кетті. Донья Леонор, шынында да, ұлы королева екен.

	Көкірегін қуаныш кернеп, Толедоның биікке өрлеген тар көшесімен Гутьере салт келе жатты. Бір кезде осы қаладан қуылған болса, қазір бұл оның батыры, әрі сүйікті қонағы. Қапырық ыстық болып тұрған осы аптаның ішінде ол Кастильо де Кастроның тұсынан талай өтті, оған біресе өшпенділікпен, біресе үмітпен қарады.

	Міне, таң сәріден Толедоның бүкіл шіркеуі қоңырауларын күмбірлете соққан күн келді, – ұлы шайқас күні. Ақырында түн болды, қараңғы түнді жамылып дүдәмал үрейлі суық қауесет тарады, шайқаста жеңіліс тауыппыз дейді. Келесі күні таң атты, таңмен таласа оңтүстіктен қашқын босқындар жетті, олардың саны барған сайын көбейе түсті. Калатрава орденінің ұлы магистры қаза тауыпты, архиепископ ауыр жаралы. Калатрава орденінің сегіз мың ерсерісі ұрыс даласында түгел қырылыпты, он мыңнан астам басқа ерсерілер қазаға ұшырапты, өлген жаяу әскердің саны жоқ.

	Донья Леонор сабырлылықты сақтады. Мұның бәрі әшейін шатасқан бос лақап. Олай емес шығар, бұлай болуы мүмкін емес. Жеңілісті тап мұндай болады деп ойламапты.

	Корольдің ақылшы-кеңесшілерінен Толедода қалған жалғыз дон Родриго екен, сол королеваға келді. Оның арықша келген жүдеу жүзі қасірет тартып, ашу-ызадан өңі бұзылып кетіпті. Донья Леонор сабырлылық көрсетуге тырысты.

	– Маған хабарлаушылардың айтуына қарағанда, – деді ол, – падишамыз король Аларкос қамалынан шабуылға шыққан кезде ауыр шығынға ұшырапты дейді. Қадірменді әке, сен, мүмкін, анығырақ хабар әкелген шығарсың?

	– Оян ұйқыңнан, аш көзіңді, ханым! – деп ашулы дауыспен саңқ ете қалды дон Родриго. – Дон Альфонсо орасан зор жеңіліске ұшырады, соғыс басталар басталмастан-ақ жеңіліс таптық.

	Кастилия ерсерілерінің бетке шығары түгел қырылды. Калатрава орденінің ұлы магистры қаза тапты. Толедоның архиепископы ауыр жаралы. Барондар мен ерсерілердің көбінің сүйегі Арройос жазығында қалды. Біздің түбектің христиан корольдері жүздеген жылдар бойы телегей теңіз қан мен тер арқасында әрең жаулап алғандарының бәрі ерсерілік есер-соқтықтың қырсығынан бір-ақ күннің ішінде сап болды.

	Королеваның түсі қашып кетті. Кенет ол енді ғана айқын түсінді, мұнысы нағыз шындық. Бірақ Родригоның алдында оны мойындағысы келмеді, сондықтан қайтадан қол жетпес биіктегі ызғарлы королева болып шыға келді де, каноникке жөн айтты.

	– Қайда отырғаныңды ұмытып барасың, дон Родриго, деді ол – Қайғыруыңның орны бар, оны түсінемін, таласпаймын сенімен. Одан да мынаны айт: мен не істеуге тиіспін, не істей аламын?

	Родриго жауап қатты:

	– Соғыс ісін жақсы білетін адамдардың шамалауынша, дон Альфонсо әлі біраз уақыт Калатравада кідіре тұрады. Сол уақыттың ішінде, ханым, Толедоны қорғаныс ұрыстарына әзірлеуді қолыңа ал Сен ақылды әйелсің, мемлекеттік жұмысты білесің. Қалада тыныштықты сақтауға күш сал Ол қазір босқын– дарға, шошынып үрейі ұшқан жандарға лық толы. Өлтіргісі келіп, қиратқысы келіп жанталасушылар көп. Ондайлар қазір шоқынған арабтарға да, шоқынбаған еврейлерге да қаһарын тігіп тұр.

	Ішінен донья Леонор осындай сөзді естимін бе деп күткен, тіпті соны естігісі келген. Ол жауап қатты:

	– Толедода тиыштық сақтау үшін қолымнан келгенін істеймін.

	Альхаманың парнасы дон Эфраимді ауыр ойлар азапқа салды. Халиф Аларкосты алғаннан кейін оның қалың қолының салып ұрып Толедоға жетуіне жол ашылды. Қала күні кеше Кардоба мен Севильядан еврейлерді айдап шыққан мұсылмандардың ойрандайтын олжасына айналуы ықтимал. Сонау готт корольдері заманынан бері Сефард ефрейлерінің басына мұндай апат туған емес-ті.

	Ал жуыр арада бұлар қандай күйге душар болады? Толедода жан шошырлық лақаптар тарап жүр. Опасыз сатқындықтың қырсығы болмаса, діні жат мұсылмандар христандардың айбынды қалың қолын еш уақытта жеңе алмас еді дейді. Севилья эмирінің мұндағы еврей досы мұсылмандармен астыртын жалғасып, оларға христиандардың соғыс жоспарын айтып қойыпты, жекеленген отрядтардың саны, олардың қай жерге, қалай орналасқаны жайында ақпарлар беріпті-мыс. Король Ібіліс жіберген еврей қызының сиқырынан әлі арылған жоқ. Міне, енді оны құдайдың қарғысы атты, оған қоса бүкіл елді атты.

	Иудерияда жұрт әдеттегісінен гөрі біріне-бірі жабысып сығылыса түсті. Оны қоршаған берік қабырғадан тыс жерде тұратын еврейлер соның ішіне келіп паналады. Альмаханы жан түршігерлік қорқыныш биледі.

	Дон Эфраим королеваның – қабылдауын өте бір сыпайгершілікпен өтінді. Қару-жарақ ұстауға жарайтын адамның бәрі қаланы қорғауға жұмылдырып жатқан, Дон Эфраим королеваның қабылдауын өте бір сыпайгершілікпен өтінді. Қару– жарақ ұстауға жарайтын адамның бәрі қаланы қорғауға жұмылдырып жатқан. Дон Эфраим еврейлер тұратын Иудерияны қорғау үшін ондағы соғысқа жарамды он бес жүздікті Иудерияда альхаманың қарауында қалдыруды өтінді. Аларкос түбіндегі шайқаста қисапсыз көп еврей жауынгерлерінің қаза табуы, Толедо еврейлерінің король үшін жан қиюға әзір екендігінің айғағы болып табылатынын айтты ол. Алайда, жалған қауесеттің айтағына ерген кейбір жандар еврейлерге қазір қауіп төндіріп отыр. Сондықтан альхамаға өзінің жауынгерлері мен қару-жарақтары өте қажет.

	Донья Леонордың басына бір ой сап ете түсті. Міне, бірден бір қалаулы сәт енді келді. Тек өте сақ сөйлеуің керек. Дегің келгенді емеурінмен ғана сездіріп, арғы жағындағы шын ниетіңді бүркіп қалған жөн.

	– Толедо халқы шайқастың сәтсіз аяқталғанын құдайдың қаһарына ұшырағандығымыздан деп біледі, – деді ол жауап қатып, – сөйтеді де соған кінәлы кім дегенді іздейді. Оны ешкім де альхаманың еврейлерімен көрмейді, өйткені оларды жұрттың бәрі де корольдің адал қызметшісі деп біледі. Ал бірақ бөтен еврейлер жөнінде, шексіз кең пейілдігімен падишамыз король жөнінде ешкім білмейді. Солар жөнінде корольге теріс ақыл берген адамға жұрт оқты көзімен ата қарайды, ол адам – эскривано дон Иегуда Ибн Эзра. Оның үстіне дон Иегуда тыс кердеңдеп кетті демегеннің өзінде ол аса тәкаппар; ал ізгі соғыс жүріп жатқанда оның анадай шалқыған байлыққа малынып отыруы, еңбегінің зор екендігіне қарамастан, көптеген қарапайым қала халқының ашу-ызасын туғызады. Альхамның бас ағасы сияқты ақылды адам осыны түсінуге тиіс.

	Өзі әдейілеп шақыртып алған адамнан, әрі елге осыншама құт– береке орнатқан адамнан королеваның бас тартып отырғанына парнас іштей қатты қынжылды.

	– Ұлы мәртебелі ханым, сен бізге Иегуда Ибн Эзрадан іргені аулақ сал деп ақыл бермекшісің бе? – деп дүдамалдана сұрады ол

	– Жоқ, олай емес, – деп донья Леонор ілі жауап берді. – Мен әншейін еврейлердің қайсысына қарсы халықтың наразылығы күшейіп бара жатқанын анықтағым келеді.

	– Кешір, ұлы мәртебелім ханым, мен сұрау беремін деп мазаңды алған болсам, – деп дон Эфраим қасарыса түсті. – Бірақ мен мынандай мәні зор мәселеде сөзіңді жаңсақ түсініп қалғым келмейді. Сен бізді дон Иегудадан ат құйрығын үзіп, аулақ жүруіміз керек деп есептейсің бе?

	Королева түсін суытып, салқын ғана жауап береді.

	– Менің ойымша, сендерге төніп тұрған үлкен қауіп жоқ, егер дон Иегуда болмаса, сендерге қауіптің өзі түгіл көлеңкесі де түспес еді. – Үнсіз біраз отырғаннан кейін шамдана сөйлеп сөзін аяқтады. – Қандай етсең, олай ет, дон Эфраим, соғысуға жарамды адамдардың тілесең Иудерияны қорғауға, тілесең Толеданы қорғауға қой, қалауын саған бердім.

	Эфраим иіліп тәжім етті де шығып жүре берді.

	Ол Иегудаға кетті.

	– Сенің әлі де осы Кастилия Ибн Эзрада тұрып жатқаның, дон Иегуда, өте өкінішті-ақ, – деп бастады сөзін. – Қазіргі жағдайда артық қауіпті жер жоқ.

	Бұлар өзінің жерінен менің кеткенімді тәуір көреді, деп ойлады Иегуда ішінен мысқылдай күліп, сыпайы жауап қатты.

	– Сонау алғаш менің қамымды ойлап, сен мені сақтандырған күннен бері мен қызым мен Мұса досымды ертіп осы өлкеден кетсем қайтеді дегенді талай ойладым. Бірақ падишамыз король менің соңымнан қуғыншы жіберер еді. Айтшы қане, солай етеді деп сен ойлайсың ба, дон Эфраим? Христиандардың мынау ұлан– асыр жерінен аман-есен өтіп, сұлтанның қол астындағы жерге жетуге болады деп мен ойламаймын. Сондықтан менің Толедода тұрғаныма сенің де, альхаманың да амалсыз көнуіне тура келеді.

	Эфраим былай деді:

	– Иудерияны айналдыра қоршаған берік тас қабырға мені он бес жүздік жауынгер атпал жас жігіттер қорғайды. Менің ойымша, бүгінгі Иудерия сенің паналай тұруыңа нағыз лайықты орын сияқты көрінеді.

	Иегуда қайран қалғанын жасыра алмады, ұсыныстың ақ жүрек, адал ниеттен туғанын бірден бағалады.

	– Орынсыз кекесін айтқанымды кешір, – деді ол әдеттен тыс өте жылыұшырай сөйлеп. – Бар өмірімде тапқан адал досым көп болған жоқ, мен адамға деген тап мұндай сүйіспеншілікті күтпеп едім. – Әдетте өзін-өзі берік ұстай білетін ол қатты тебіреніп, бөлменің ішіндегі ерсілі-қарсыл жүріп кетті. Содан кейін Эфраим– ның алдына келіп тоқтады. Сөйтті де бұл жолы еврейше сөйлеп кетті. – Алайда, сен, ұстаз, мырзам дон Эфраим, дұрыстап ойластырдың ба, мені паналататын болса Иудерияның өз басына кәдік туатынын?

	Эфраим жауап қатты:

	– Бізге осыншама игілікті іс істеген адамға мынадай қысыл– таяң тар кезеңде қолұшын бермей, қақпамызды тарс жауып алып үндемей ғана отырамыз деген ой басымызға да келмейді.

	Бір-бірімен арыстандай арпаласып жатқан кереғар сезім көкірегін кернеген Иегуда оған сұрау қойды:

	– Сенің бұл шақыруыңның донья Ракельге де қатысы бар ма? Эфраим екі ойлы болып бір сәт кідіріп қалды да жауап қайтарды:

	– Иә, сенің қызыңа да мұның қатысы бар. – Содан кейін ол табан тіресе сөйледі: – Мәселе сенің өмірің жайында, дон Иегуда. Сен ақылды адамсың, оны менен артық білмесең, кем білмейсің. Кім біледі, – сені құтқарғанда қанымыз төгілуі де ықтимал Сен соны айттың ғой, мен оған дауласпаймын. Бірақ ол құдайдың өзі қалаған құрбандық болатындығына біз кәміл сенеміз. Сен ешбір қиыншылықтан тайсалмастан өз еркіңмен дінімізге оралдың. Өтінемін сенен, әзірше ұмыт намысқой тәкаппарлығыңды. Жақсылығыңды жақсылықпен қайтаруға мүмкіндік бер бізге.

	Иегуда оған жауап берді.

	– Сендер құрбандыққа баруға әзір тұрсыңдар, мен ұсыныстарыңды қабыл алуға іштей қызығып бара жатқанымды сеземін. Өйткені, жүрегім менің қорқынышқа толы, оны жасыра алмаймын. Бірақ ішімде әлде қандай бір сезім мені кейін қарай тартпақтай береді. Сендерге қауіп төндіргім келмейді деп саған да, басқаларыңа да жалған айта салуыма болар еді; бірақ мәселе онда емес. Менің намысқой тәкаппарлығымда да емес. Өтінемін, илан сөзіме. Оның түбі әлде қайда тереңде жатыр. Білесің бе, сен, осы жуырда ғана король халифқа берген қырсықты өктем жауабының астына өз мөрімен қатар менің мөрімді зорлап бастыртты. Содан кейін мен тағы бір рет түсінгендей болдым: менің тағдырым Эдомның патшасына мәңгі бақи байланысып қалған екен. Мен аса ірі ойынды ойнаппын, соның бодауын төлейтін шақта сытылып шыққым келмейді.

	– Ойлан тағы да, – деп жалбарына сөйледі Эфраим. – Құрбандыққа барудан тайсалмай, дінін қабылдаған халқыңның қалың ортасына барып тығылу Адонайдан қашқан болып табыл– майды. Уақыт тығыз, дон Иегуда. Кім біледі, ертең сен бұл үйден шығып та үлгіре алмай қаларсың. Жүр менімен бірге. Қызыңды ал, сөйтте менімен бірге жүр.

	– Сен қайратты да қайырымды, мейірбан адамсың, дон Эфраим, – деді Иегуда. – Мен шын жүректен қарыздармын мен саған қуат берсін. Алайда, қазір мен бірден барамын деп айта алмаймын. Білемін, уақыттың тар екені де рас. Мен тек өз жүрегімнің айтқанына ғана құлақ асуым керек. Қазір мен саған еріп кете алмаймын.

	Эфраим мұңайып қатты күйзеліп қалды.

	– Кейінірек мен саған тағы шапқыншы жіберемін, – деді ол. – Сен әлі де ойланарсың, сөйтіп бізге келерсің деп сенемін, сен өзің де, қызың да. Құдіреті күшті құдайым жүрегіңді дұрыс шешімге қарай жетелей көрсін.

	– Әзірше сен кетпей тұрғанда, ұстаз, мырзам Эфраим, саған бір өтініш айтуға ұлықсат ет, – деп Иегуда өзін өзі зорлап әрең сөйлеп. – Менің немерем сенімді жерде жасырулы. Бірақ ол жердің қашанға дейін сенімді болатынын мен біле алмадым. Оның қайда екенін білетін бірден-бір адам өзің танитын Ибн Омар. Мынау у– шу басылған соң сен соны іздеп тауып аларсың. Ибн Омар ақылды, байыпты адам, менің барлық ниет, тілегім оған мәлім, ол қай – істі қалай тындырғанын түгел саған айтар. Эдомның патшасы өзінің ұлы, менің немеремді Ольмедоның графы еткісі келеді. Корольдің баланы тауып алуына жол бере көрме. Қай әкенің ұлы екенін бала білмей-ақ қойсын. Сен соны Эдомнан сақта, Эдомның дінінен сақта.

	– Мен мұныңды орындаймын, – деп уәде етті дон Эфраим. – Уақыты келгенде оның Ибн Эзра тұқымынан екенін өзіне айтармын. – Ол кетуге ыңғайланып бұрыла берді. – Өзіңді бір құдайға тапсырдым, Иегуда, – деді ол. – Мен адал досыңмын. Егер алдағы уақытта екеуімізге тағы да дауласуға, таласуға тура келсе, осы сәтте есіңе ал, мен де есіме алармын. Ал бізге енді қайтып көріспеске жазған болса, біліп қой, мыңдаған халқың сені дұғасымен тастамайтын болады. Тыныштығын берсін саған, Иегуда.

	– Тыныштығын берсін саған, Эфраим, – деп жауап қатты Иегуда.

	Эфраим кеткеннен кейін Иегуда үнсіз ұзақ отырды, көңілі құлазып қалыпты. Ұсыныстан бас тартқанына өкінген жоқ, ол қайратты адам еді. Ол өлім дегеннің талайын көрген, өз басына қандай қауіптің төніп тұрғанын да жақсы білді. Есінде арабтың бір мәтеліндегі өлімді жан иесі атаулыны жойып жіберетін жалмауыз деп атайтын, сірә, сол сөз бостан босқа шықпаса керек. Алдында қап-қараңғы түпсіз терең тұңғиық күтіп тұрғанын ойлағанда жаны түршіккеніне ұялған жоқ.

	Мұның жауабын Эфраим біржолата бас тартқандық деп есептемегенін көңіліне місе тұтты. Зәрені алған үрейлі ойлар бірінің үстіне бірі жамала түсті. Бұл, сірә, қызын да ажалдың аузына тосқалы тұр екен. Ендеше, ақтық шешімге келместен бұрын онымен ақылдасу керек. Өзі соның қалағанына көнеді.

	Ештеңені жұқалап жатпай, қызына ол мына Толедода екеуін аяқ басқан сайын ажалдың аңдып тұрғанын айтты; Эфраим бұларға Иудерияға келіп паналауды ұсынғанын ескертті.

	Ракель дон Альфонсоның жеңіліске ұшырағанын естіген. Бірақ оның қаншалықты зор бақытсыздық әкелгенін әкесінің жаңағы сөзінен ғана білді. Ол әкесі үшін де, өзі үшін де жаны түршігіп, қатты қорықты; алайда, Альфонсоға деген аяушылық сезімі одан да асып түсіп, іші-бауырын өртеп кетті. Тура жарқын жеңістің өз бейнесі болып туған сонау асқан ерсері, үздік король жеңіліске ұшырағанына қалай шыдар екен? Ішінен еркелеп күлімсірегендей болып, “Сәтсіздікке ұшыраған байғұс маған енді Севильяны аралатып көрсете алмайтын болған екен”, – деп ойлады. Көз алдына Альфонсо елестеді: қасіретке толы іреңінде қатуланып ерегіске түскендіктің белгісі бар. Сол сәтте Ракельдің жүрегі жылып, шаттанып қоя берді: “Енді ол жуырда, тіпті тез арада Галианаға қайтып келеді. Келуге уәде еткен. Үстінде құрсанған сауыты болмайды, сонда менің сөзім оның жүрегіне мүдірмей жетеді”.

	Иегуда сөзін бітірісімен-ақ Ракель кідірместен жауабын айтты.

	– Мен Иудерияға кетуіме болмайды, әке, дон Альфонсо осы Галианада күтіп ал деп маған әмір берген.

	Альфонсоның тілегін орындаудан басқа ештеңені қызының ойламайтындығы Иегуданың жанына батып кетті.

	– Сен солай шешкен болсаң, қызым, Иудерияға мен де бармаймын.

	Бірақ мұны ол бұрынғысындай ширақ, батыл түрде айтпады, сөйлеп тұрғанда қызының момақан жүзінен көзін алмай, сынай қарады. Жүрегімнің түбінде әлі де бір үміт жатқан қызы: “Жоқ, әке, мен сенің өлгеніңді қаламаймын, сенің тірі болғаның керек маған. Қалай деп шешсең де мен сенің айтқаныңнан шықпаймын”, – деп айтатын шығар деп күтті. Алайда, қызы ештеңе демеді.

	Көкірегіне шер толған күйікті әке: “Сонау адамға мұны өзім бердім, соның құшағына өзім итермеледім, енді соның тілегін орындаудан бас тартпай мені ажалға душар еткелі тұрса да жазғыруым қиын” деп ойлады.

	Кенет Ракельдің жүзі нұрланып қоя берді де, әкесіне өтініш айтты:

	– Одан да сен өзің келіп менімен бірге тұр, әке, Галианада тұр.

	Қызының жан дүниесінде не болып жатқанын Иегуда іштей ұққандай болды, жан жүрегіндегінің бәрі жүзінде сайрап тұр. Екеуінің басына қандай қауіп төнгенін қызы, әрине, түсінді, соған қарамастан Галиананы қорғап болатын сенімді жер деп ұғады, сенімді болмаса, Альфонсо бұған мені сол арада күт деп айтар ма! Иегуда біліп тұр, қызының мұнысы – бос қиял, босқа адасушылық; анық біледі, қызы мұны қауіп-қатерге итермелеп отыр, бұл да қызын ажалдың аузына тосады. Мұны құтқаруға қызы бара алмайды, қызын құтқару мұның да қолынан келмейді. Бірақ өлер сағатта бірге болудың өзі де қандай жұбаныш! Сондықтан ол қызының тәтті қиялын үзіп тастағысы келмеді.

	Бүгін кешке қараңғы түсісімен Галианаға қарай аттануға қызына уәде етті.

	Ол Мұсаны бірге жүр деп шақырды. Мұса Ракельдің Галианада қалғысы келетіні де, Иегуданың қызымен бірге болғанды абзал көретіні де әбден түсінікті деп есептеді. Бірақ оның өз басы үшін тап мына жағдайда орын өзгертудің қажеті бола қоймас деп қарады.

	– Одан да мені осында, мына кітаптардың қасында қалдыр, – деп өтініш айтты ол. Оларды иесіз қалдырған жөн болмас. – Сәл ойланғаннан кейін жүзі нұрланып, қайта сөйлеп кетті: – Сірә, ең қымбатты сирек қолжазбалардың екі-үшеуін Иудерияға апарып қойған жөн болатын шығар. Сефер хиллалидің сонда жатқаны қандай тамаша болған.

	Кешкі тамақты ертерек аяқтағаннан кейін, Иегуда мен Мұса бірге шарап ішіп отырып, ұзақ әңгімелесті. Екеуі бірге өткізген ұзақ жылдардың гүл жазира жазығындағы жұпар иісті ауасын көкірек кере жұтқандай болды. Олар бастарына түскен ауыр жағдай туралы тіс қаққан тәжірибелі адамның кейпімен пікір алысты, өлімді сөз қылғанда, оны құрметтегендей болып, аса бір ылтипат көрсете жұмсақ сөйлеп отырды.

	Мұса өзінің биік тайпақ столының қасына барып, айшықты арабескі шеңберлер салып, сызғылап тұрып сөйледі.

	– Жоқ, дон Альфонсоның сәтсіздікке ұшырағанына, бізді де ауыр халге душар қылғанына оның жұлдызы кінәлы емес, ерсерілігі кінәлы. Өзі жаратқан жан иесін жазалағысы келгенде құдайдың жіберетін ең үлкен апаты-ерсерілік пен оба. Иегуда шыдамсызданып, өзінің істеген жақсылықтары, сіңірген еңбегі туралы дон Эфраимнің жылы сөзбен білдірген ризашылығын досына айтуға асығып тұр.

	– Ақырында әйтеуір еврейлер түсініпті, – деді ол мақтанышын тежеңкірей сөйлеп, – менің оларға атақ-даңқ, мансап, байлық үшін жақсылық істеп жүрмегенімді.

	Мұса мейірлене сөз қосты.

	– Оның бәрін де мен көрдім, білемін. Сен көбінесе атақ құмарлығыңнан емес, жүрегіңнің мейірімділігінен көп жақсылық істедің. – Содан кейін ол өзіне тән жұмсақтықпен тағылым айтқан кісіше түсіндіре бастады. – Бойға жабысқан аурудың себебі бір нешеу болатыны сияқты, адамның іс-әрекетінің де жалғыз ғана себептен туатыны сирек кездеседі дейді Гиппократ. Ол ол ма, кейде әрбір жеке әрекеттің өзі де тарамданып жатқан көп тамырдан келіп туады.

	Иегуда күлімсірей сөйледі.

	– Сен мақтауға келгенде сараңсың-ау, достым Мұса.

	Екеуінің әңгімесі бұрынғыдай қызбады. Әдетте сөз оңай ағылып, бірінен соң бірі туып жатушы еді, қазір қоштасар шақ жақындаған сайын, сөз де азая берді. Иегуда орнынан түрегелгеде, екі дос енді сөзді біржолата доғарды. Екеуі үнсіз ғана бір-бірінің қолын қысты.

	Содан кейін Мұса қолапайсыз түрмен Иегуданы еріксіз құшақтап алды. Бұрын ол еш уақытта мұны істеген емес еді. Иегуда жүріп кеткеннен кейін де ол сол орнынан қозғалмай солбырайып, жерге қарап тұрып қалды.

	Келесі күні таңертең Галианада ұйқыдан оянып, көзін ашқан Иегуда қапелімде ештеңені аңғармай аңырып қалды. Содан кейін барып өзінің қайда жатқанын, бұл үйде қандай қауіп барын түсінді. Алайда, үрейді алған қорқыныш сезімі басылып, көңіліне бір салмақты сабырлылық орнапты. Тағдырға көніп, соған бас игендігін сезінеді, әдеттегі Мұса мақтай беретін кәдімгі тағдыр.

	Ол көзін қайта жұмып, біраз уақытқа дейін тып-тыныш жатты. Патиодан құстардың шықылықтаған даусы естіледі. Терезенің қақпағындағы саңлаудан сызықтанып түскен жіп-жіңішке екі сәуле мұның бетін сипап өтті. Ол тыныштықтың рахатына бөленіп, қимылсыз жата берді. Бұл күнге дейін ол өзі үшін де, басқалар үшін де әлденені есептеп, әлдененің қисынан қалай келтіруді ойластырып тынбай әрекеттеніп жүру керек деп ойлайтын. Міне, енді ол тыным алып жатыр, тыныштық дегеннің не екенін енді ғана ұққандай болады, соны жан-тәнімен сезініп, соған беріле түседі.

	Ол төсектен тұрды, суға түсіп алды, асықпай мұқият киіне бастады. Аяғын ептеп басып үйдің ішін аралап шықты, содан кейін бақты аралады. Қабырғадағы арабша, еврейше жазуларға көз салды, мезузаның әйнегінің сынғанын, рабби Хананның кеспектеріне біреудің топырақты толтырып көміп тастағанын көрді. Кенет бір сәт оның бойын кекке толы қызғаныш биледі. Бірақ ілезде райдан қайтып, өзін-өзі сөккендей болып, басын шайқады, әлгі наразылығы қас қаққандай бір сәтте қуанышқа айналды, өйткені соңғы уақытта Ракелі мұнымен бірге, сонау жаттың қасында емес. Ол көлшіктің жағасында аяғын көсілтіп жіберіп қисая отырды, бір кезде су атқыш– тың баспалдағында осылай отырған болатын; бұл жолы болашақта ойлап, шешім қабылдап жатудың керегі жоқ екені де бір түрлі рахат көрінді. Басынан өткендердің бәрін оймен салмақтап көрді. Ойына оралғаның бәрі де – қуанышы да, қасірет, қайғы тартқан шағы да соншалықты сүйкімді, ыстық сияқтанды. Ол рабби Товийдің құдайшылыққа, діни фанатизмге толы жақтырмай қараған көзін елестетті. Оның қылығына ренжіген де жоқ, одан ұялған да жоқ.

	Ол өзінің ұлы Аласары да есіне алды. Бұған дейін оны ойламауға бел байлап, өзіне-өзі тыйым салып келген. Корольдің жарақшысы Аларкос түбіндегі шайқаста қаза тапты дегенді естігенде міз бақпай үнсіз отырып қалған. Оқиғаның қалай болғанын сұраған да жоқ, бұл үшін ұлы ертеректе өлген сияқты. Қазір Галианадағы көлшіктің жағасында отырып жалғыз ұлын ашу-ызамен емес, іші-бауыры егіліп қамығып еске алды.

	Қызының күтушілерінің біреуі келіп, оны үйге шақырып алып кетті. Таңертеңгі тағам үстінде қызы екеуі асықпай сүйкімді әңгімелесіп отырды. Төнгелі тұрған қауіп туралы бірде-бірі ләм деп ауыз ашқан жоқ. Толедодағы өрекпіген дүрбелеңнің дүбірі мына Галианаға жетпепті. Мұндағылар әлі де бейбітшілік пен тыныштықтың құшағында. Үйдің іші де, төңіректі қоршаған гүлжазира бақтың іші де тап-тұйнақтай, таза, екеуіне арналып түрлі тағам дайындалыпты, әмір етсе орындауға дап-дайын боп үнсіз күтушілер тұр.

	Әлі бірнеше сағат та өткен жоқ, бірақ екеуі талай апта бірге тұрып рахаттанып қалған сияқты. Екеуі бақтың ішіне серуендеуге шықты, енді бірде қоңыр салқын бөлмеде дамыл алды, біресе бастары қосылып шүйіркелесіп, бірде әрқайсысы өз жайына кетісті.

	Бұлардың енді үш күндік қана өмірі қалды. Бірақ олар мұны, әрине, білген жоқ. Олар күн сағатының әрбір минутты есептеп тұрғанын, сағат тілінің көлеңкесі қалай қарай жылжып бара жатқанын көрді. Екеуінің өміріндегі соңғы минуттары біртіндеп өтіп жатқанын Иегуданың жүрегі сезеді. Бірақ соны саналы түрде түсінудің салдарынан осынау рахат тыныштық бұзылмаса екен дегенге ол көбірек күш салды.

	Әкесімен арада болған сөз Ракельдің көкейінен кетпей қойды, екеуінің басына қандай қауіп төніп тұрғанын білді. Бірақ ол соған сенгісі келмеді. Альфонсо айтқан, күт мені деген. Альфонсо келеді. Жан иесі атаулыны күйретіп күл-топырыққа айналдырып жіберетін ажал Альфонсо келмей тұрып шеңгелін салуы мүмкін емес қой. Ракель Толедодан бермен қарайғы еңіске құлдылаған жолдың басы көрінетін мұнараға шығып жол қарады. Жан-жүрегімен егіліп, Альфонсоның тезірек келуін күтті.

	Екінші күн дегенде Галианаға дон Эфраим жіберген дон Вениамин келді, қауіп-қатерді бастан кешіп, ажалдың сенімді бекінісіне барып бас сауғалай тұру керектігін Иегуда мен Ракельге жан ұшыра дәлелдеуге тырысты. Осынау ақырғы үміттен дәме күткендей болып, Иегуда жан-жүрегі қиналып қуана түскендей болды. Алайда, Ракель момақан да батыл түрмен бір-ақ кесті.

	– Дон Альфонсо маған осында бол деп тапсырған. Мен осында қаламын. Достым Вениамин, сен менің жайымды түсінерсің.

	Қыздың сөзі жүрегіне оқ болып қадалғанымен, Вениамин оның жайын түсінді. Мынау қыздың жан-жүрегімен егіле сүйіп жабысып қалғаны – Эдомның сонау патшасы бүкіл табиғатымен ұрыс, шайқастардың сайыпқыранына айналған сонау ерсері босқа шығын болған күнәкар ерлігі бүкіл түбекті арандатып апатқа ұшыратып отырғандығына қарамастан оның жарқылдаған салтанатты бейнесі мұның көзі алдында әлі де көмескі тартпапты. Бұл оны әлі де бұрынғысынша сүйеді, оған бұрынғысынша сенім артады. Паналатқысы келетін Иудериядан бас тартады, өйткені анау бұған күпініп бір-екі ауыз жылы сөз айтқан. Оның үстіне Вениамин қаптаған қара тобырға толы Иудерияда тұруға лайықты адам осы Ракель дегенді көзіне елестете алмады, қарсы алдында тұрған моп-момақан, әрі тәкаппар асқақ Ракельді солар көрінген жерде мысқылдап, кекетіп, мұқатып, қызғаныш білдіріп, қаңқу сөздер айтып жүргізбей қояр еді. Жоқ, ондай тобырдың ортасын– да сайқымазақ болып жүрген Ракельді көзге елестетуге болмайды.

	Вениамин былай деді:

	– Жарайды, мен сені де, донья Ракель, сені де, дон Иегуда, бұдан ары көндіруге тырыспай-ақ қояйын. Бірақ іңір қараңғысы түскенше мен осында бола тұрайын, соған рұқсат етіңдер. Содан кейін Иудерияға түнделетіп сендерсіз қайтамын.

	Ол Галианада қалды. Үй иесін ығыр қылмайтын сыпайы қонақ екенін көрсетті. Иегуда қызымен оңаша қалғысы келсе, соны сезе қойып, жағдай жасады; керек кезінде қайта келіп қосыла қалды. Кейде үшеуі бас қосып бірге отырды, кейде Иегуда донья Ракельді ертіп қызының бөлмесіне кетті, кейде Вениамин Ракель екеуі қиыршық тас төселген жолдармен бақтың ішін аралап серуендеді.

	Ракель көбінесе үнсіз жүрді. Бірақ Вениаминге оның үнсіздігі сөйлегенінен артық көп жайтты айтып тұрғандай көрінді. Қыздың суретін салғысы келді. Бірақ ол ойынан тез қайтты. Ракельге біткен кескін-келбетті жасаған құдаймен жарысқа түсіп, тайталасу күпірлік болатын шығар. Қаншама асқан шебер суреткер болса да, донья Ракельдің үйлесім тапқан ішкі гармониясын, дене құрылысы мен қимылының, іреңінің ұштасып жатқан үндестігін жеткізіп бере аламын деп айта алмас еді. Платонның: “Көркемдік, сұлулық басқа идеядан жоғарғы емес, бірақ ол көз арқылы сәулеленіп нұр шашып тұрады, сезім мүшесінің ең мөлдір нұрлысы-көз, сыртқы дененің ішкі жағында жасырулы басқа идеяның бәрінен де нұрлы” деген ілімі Ракельдің бойында шешімін тапқан. Ракель– бейне бір символ, адамды биікке көтеріп, бақытқа жеткізетін символ. Мұның қасынан жанап өткеннің өзінде адам бір табан жақсарып қалуға тиіс. Жалғыз сонау дөрекі ерсері король ғана жақсармай қойды. Сондықтан да Вениамин бұл күні жалғыз соны ғана жек көріп жауығып жүрді. Адам емес сол бір жанды адам қыламын деп Ракельдің сенетіндігіне шын ниетімен жаны күйзелді. Ракельдің жас баладай айнымас тұнық сенімін аңғарып Вениамин оны бұрынғысынан да бетер жақсы көре түсті.

	Күндіз Иегуда мен Вениамин көлшіктің жағасында дамыл алды. Күн қапырық ыстық еді, бірақ мына жерде тап осындай сияқты емес; екеуі аяғын суға малып қойып, салқын самалда рахаттанып отырды. Иегуданың өлімінен бір күн бұрын осындай оқиға болды. Иегуда қасындағы жас серігіне өтініш айтты.

	– Айтшы маған, көне ізгі жазбаларды көп оқыған, әрі ғылымнан да хабары мол жас талап дон Вениамин, сенің ұстаздардың қалай деп ойлайды, өзің қалай деп ойлайсың, о дүние деген бар ма?

	Дон Венамин көлдің үстінде шыр айналған қалың масаға қарап отырған, ол суға түскен жапырақтың қалқи жөнелгенін, оның шыр айналғанын көрді, айтар жауабын ойлады.

	– Біздің ұстаз, мырзамыз Моисей бен Маймун былай деп үйретеді, – деді ол. – Мәңгілік өмір адамның тануға болатын қадір– қасиетіне, іс-әрекетіне беріледі. Адамның тәні өлгенде, бірге өлмейтіні-оның тіршілікте “тапқан ақылгөйлігі” ғана, ақиқатты тани білу үшін адал де жемісті еңбек адам жанының кішкентай бір бөлігі ғана. Моисей бен Маймун осылай деп үйретеді.

	Біраз үнсіз тұрғаннан кейін тағы да сөйлеп кетті.

	– Ал Талмудта: “Бейбітшілік үшін ақиқатты да құрбандыққа шалуға болады”, – деген.

	Кеш болды. Вениамин кете қоймады, күйбеңдеп кешеуілдей берді. Аспанда бозаң тартқан жіңішке ай айқындалып, жарқырай түсті, кететін уақыт болды!

	Иегуда мен Ракель оны қақпаға дейін шығарып салды.

	– Тыныштығын берсін сендерге, – деді Вениамин.

	Өрге қарай көлбей көтерілген жолдың бұрылысына жеткенде, ол артына бұрылып қарады. Қара көлеңкеде бозараңдап маңдайшадағы жазу көрінді: “Кірген жанға тыныштығын берсін” деп тұр. Иегуда мен Ракель қақпа алдында жоқ екен.

	Аларкос түбіндегі шайқаста жеңілгеніне кінәлі адамдарды жазалауға ынтыққан Толедо халқының ашынған ашу-ызасы барған сайын асқына түсті. Буырқанып бүкіл ауаны алып кеткен кектену сезіміне бой алдырмаған жан аз еді. Иудерияның берік тас қабырғасын тысқары жерде көрініп қалған еврейлерді өлімші қылып тұрып сабады. Бірнеше адам қаза тапты. Христиан дініндегі шоқынған арабтардың да талайы соққыға жығылды, апатқа ұшырады. Қала тұрғындарын қорғау, қалада тәртіп орнату шаралары қолданылды.

	Королева дон Гутьере де Кастроны шақыртып алды. Оған астарлы түрде әдейі жұмсақтап, жұмбақтап сөйледі, басына қауіп төнген қала халқын қорғауды бұдан арғы жерде де Кастилия солдаттарына тапсырудың қаншалықты орынды болатындығына күмәнданатынын айтты. Олардың өзі де мейлінше ызалы, өйткені кешегі шайқаста олар балаларынан, бауыр– ларынан айырылды, сондықтан әділетсіз айыптаса да, халық басына түскен бақытсыздыққа кінәлы деп есептеп отырғандарды бел шешіп қорғағысы келмейді. Мұндай жағдайда Арагондықтар қалада тәртіпті тезірек орнатар еді.

	– Маған сен осындай жәрдем көрсет, дон Гутьере, – деп өтініш етті королева. Жасыл көзін оның жүзіне қадай қарап, саусақ– тарымен сыңар биялайды уқалай түсті. – Әрине, білемін, – деді ол сөзін жалғастырып, – бұл оңай міндет емес, мүмкін бәрін түгел қорғап қалуға болмайтын шығар, өйткені олар пәлен мың адам, менің білуімше, жекелеген оқиғалар болуы да ықтимал, ондайда көпшілікті қорғап қалу үшін бірлі-жарым адамды құрбан етіп жіберуге де болады.

	Барон де Кастро ойланып қалды. Содан кейін мінезіне тән баяу– лыққа салып жауап берді.

	– Мен, сірә, көмейіңді түсінген сияқтымын, қадірлі королева. Сеніміңді ақтауға тырысамын.

	Ол құрметпен иіліп тәжім етті де сүйсінген түрмен сыңар биялайды алды.

	Барон де Кастро шығып үлгірер үлгірместен королеваға канониктің келіп тұрғанын мәлімдеді. Дон Родриго өткен жолғы келіп кеткеніндей, әлі де бойын кернеген сол ашу-ызаның үстінде екен. Қалаға ылаң салып жатқан бассыздықтың алдында өзінің мүлде дәрменсіз екенін мойындағанда оның өзегі өртеніп, жаны күйзеледі. Ол королеваға тағы да мықтап тұрып айтып, тезірек шара қолдануын талап етейін деп келген.

	Бұл жолы да қатқыл сөйлеп, кінәсыз жандарды жәбір-жападан қорғау керегін талап етті. Королева асқақ мінез көрсетіп, сыпайы түрде кінәлай жауап қайтарды.

	– Қадірменді дос-жар әке, сен шынымен-ақ құдай Кастилияның тағына біреудің ақыл айтуын тілейтін дарынсыз топас әйелді әкеліп отырғызған екен деп ойлайсың ба? Қолдан келгеннің бәрі істеліп жатыр. Қаланы қоршаған қабырғаны күзетуге альхамадан бірді– бір адамды мен талап еткенім жоқ, қару асынған адамдарының бәрін еврейлердің өзін қорғауға қалдырдым. Оның үстіне ақылға қонатындай сақтық жасап, мен басына қауіп төнген адамдарды қорғауды Арогондықтарға тапсырдым; өйткені Кастилияның кейбір ерсерілері тәртіп бұзуға қарсы қолма-қол батыл шара қолданбауы ықтимал ма деп қауіптендім. Қанағаттанасың ба осыған, дон Родриго.

	Толедо халқының ыза-кегі ең алдымен дон Иегуданың басына қауіп төндіріп, қаһарын шашып тұрғанын каноник білетін, сондықтан оның жайы қандай екенін сұрағысы келген. Бәрінен де бұрын ол Кастильоға барғанды жөн көрді. Иегуда деген достық сезімі үшін ғана баруға ынтығып тұрған жоқ; айналада болып жатқан жан түршігерлік оқиғалар жөнінде ақылгөй Мұсамен пікір алысқысы келеді. Бірақ мынандай заманда жол беруге болмайтын адам сүйгіштігі үшін бұл өзіне тыйым салып, енді қайтып Кастильоға бармасқа өзіне-өзі уәде бергені барды. Мұның қазір Иегуданың қамын жеген болып отырғаны сол Кастильоға барудың желеуі шығар? Өзгелер басына ие болмаса да тіс қаққан әккі Иегуда басын қорғауды білетін болар. Оның үстіне корольдің ең жоғарғы тәж кеңесіне мүше болып отырған адамның өмірі мен дүние мүлкіне қауіп төндіруге бірді-бір кастилиялықтың батылы барады деу тіпті ақылға сыймайтын сияқты. Сәл ажуалағандай болып тәкаппарлана қарап отырған донья Леонордың алдында мұның сонау эскривано жөнінде қауіп илегені мүлде орынсыз қылық тәрізді көрінді. Ол көрегендікпен шара қолданып жатқаны үшін королеваға алғыс айтты да, шығып кете барды.

	Дон Гутьере де Кастро тапсырманы бұлжытпай, мұқият орындауға кірісіп, ең алдымен христиан дініндегі шоқынған арабтардың жағдайы қалай болып жатқанын тексереді. Олар өздерінің үш шіркеуінің айналасындағы шатырда басқалардан бөлек оқшау тұратын. Олардың басым көпшілігі қарапайым ұсақ кедей адамдар болатын. Пайда түспейтінді талан-таражға салуға қаланың қара тобыры онша қызықпады, көп ұзамай оларды мазалауын қойды. Алайда, олар тұрған ауданды қоршаған қабырғалар мен оның қақпалары мықты емес екен, сондықтан барон де Кастро кішігірім екі отрядты солардың қармағына беріп кетті. Содан кейін ол Иудерияны қоршаған қорғанның қабырғалары мен қақпаларының беріктігін тексерді. Олары шынымен мықты екен, жамыраған шуылдақ тобырдың оны бұзып жарып ішіне кіре қоюы оңай емес сияқты. Алайда, де Кастро қарулы жауынгерлер берсем қалай көресің дегенді парнастан сұрады. Дон Эфраим оған сыпайы түрде алғыс айтты да адамдардан алудан бас тартты.

	Иудерияның қабырғасынан тысқарға жердегі еврейлердің үйлері бос қалды, онда азын-аулақ шалдар мен балалар ғана тұрып жатты. Ондай бос қалған үйлердің көбіне сырттан келген босқын христиандар орналасты. Іліп алар дүниесі бар үйлердің бәрі де талан-таражға ұшырады, синагоганың ішіндегі дүние түгел талқандалды. Ондағы сенбі күндері Тора оқылатын биік альмимораның үстіне қулықшыл біреу кәрі еврей бейнесіндегі үлкен қуыршақты отырғызып қойыпты; оны көріп, де Кастро ішіек-сілесі қатып рахатана күліп алды.

	Бұл жерде ол істейтін жұмыс аз болып шықты, бірақ ол Кастильоның алдына келіп тоқтағанда, мойнына алған тапсырманы орындау аса қиын сияқты көрінді.

	Осы мүйісте ол талай рет тұрған болатын. Олар Иудерияға баса– көктеп кіре алмаған, оның сыртында қалған кедей-кепшіктің шоқпытына қол былғағылары келмеген, сондықтан Толедо тұрғындары өзінің Кастилияға тән ізгі ашуының өшін еврейдің таңғажайып қазынаға толы шалқыған бай үйінен алғысы келіп ынтықты да тұрды. Өзінің асқақ әсемділігімен көзге ұрып өктемсіп тұрған озбыр Кастильо Ибн Эзраны тас-талқанын шығарып қирату керек. Ішінде тығылып отырған сатқынды желкесінен алу керек, сөйтіп корольді жадылаған сиқыршы қызымен қоса сол бір улы жыланды езіп, жаншып өлтіріп тастау керек. Құдай жолы осыны тілейді, қазіргідей аласапыран заманда жаныңды жай таптыратын дәуің де осы. Сонымен барон де Кастро Иегуданың үйінің қасынан қашан өтсе де оның тас қабырғасына қызғанышпен қызыға қарап топтанып тұрған адамдарды көрді. Қолапайсыз баяу жылжып баронның көкейіне бір ой келеді. Қазіргідей аласапыран шақта осы үйде тұрып жатуға еврейдің өктемдігі қалай жетеді? Еврей, әрине, қоян жүрек қорқақ, бірақ өзін-өзі әлде қандай деп біледі, мұрнын көтеріп, мардамсығанды жақсы көреді, сондықтан әлі де осында тұрып жатуы ғажап емес. Бірақ үй оныкі емес, үй мұныкі, Гутьере де Кастронікі, бұл – Кастильо де Кастро, оны мұның ата-бабалары осыдан жүз жыл бұрын мұсылмандардан жаулап алған. Бұл қазір де “Гутьере де Кастроның үйі. Донья Леонордың өзі осылай деген, соғыс қызған кезде еврейді жұлып алып, лақтыра салатынын айтқан. Ендігі жерде соғыстың бұдан артық қыза қоюы қиын, шайқаста Кастилия жеңіліс тапқан екен, оған, әрине, қырсықты еврей кінәлы. Сондықтан оның бұдан былай да Кастильонда ен байлықтың ортасында шалқып тұра беруі тіпті кісі төзетін қылық емес. Жалғыз мына арамза сатқынның қырсығынан мыңдаған басқа еврейлерге қауіп төніп тұр. Гутьере де Кастро оларды аяп тұрған жоқ, бірақ бұл оларды қорғауды міндетіне алды, сол арада донья Леонор мың адамның басына қауіп төндіргенше, бір адамды құрбандыққа шалған артық деп қадағалап тұрып әмір берген”.

	Үйдің қасынан өтіп бара жатып, басқалар сияқты барон де Кастро да кідіріп, тоқтап, көпшіліктің аңысын аңдып тосып тұрды. Бәрі де әлденені күтеді, үнсіз қаһарын тіге түйіле күтеді. Ешқайсысы бірінші болғысы келмей тайқақтайды, құдіретті эскриваноның үйіне бірінші болып бас салуға батылы бармайды.

	Барған сайын барон де Кастро бұл үйдің қасынан жиі өтетін болды. Үй оны қашанда тартып тұрғандай болады. Әрқашан маңында топырлаған халықты көреді, тұрған жұрт күбірлеп қана наразылық айтады, бәрі де күтеді.

	Бұл жолы ол алыстан-ақ жамырасып айғайлаған дауыстарды естіді. Ілгері қарай жылдамырақ адымдай түсті. Сонда не болғаны? Батылданып қайратына мінген едәуір үлкен топ берік қақпаны дүрсілдете соғып жатыр екен. Ауыр кеспелтек ағашпен темірге пәрмендете соққандағы дүңкілі айғайлаған дауыстарға араласа шығады. Бірақ арғы жақтан қақпашы келмеді. Ақырында біреулер иығын тосып, біреулер оған шығыр, қабырғаға өрмелей бастады. Сөйтіп қуана шыққан айғаймен жарыса, біреуі ілезде тас қабырғаның арғы жағына сүңгіп кетті. Сол екі қақпаның кішкентай есігі ашылды, арғы жағынан қуана күліп сықылықтап әлгі жігіт көрінді, ол жорта жылмыңдап, иіліп, бүгіліп, “қош келдіңдер” дегендей, жұртқа сыпайы ишарат көрсетіп, ішке кіруге шақырды.

	Барон де Кастро ойланып тұрып қалды. Қасында бірнеше солдаты бар еді, басқалары көмекке келгенше ол солармен-ақ қақпаны қорғап, жиналған тобырды кіргізбей оп-оңай-ақ ұстап тұруына болатын еді. Бірақ бұған көпті құтқару үшін бірді құрбан қыл деп тапсырмап па еді? Ол ешбір шара қолданбастан, қарады да тұрды, кішкентай есіктен ішке қарай кіріп жатқандар барған сайын көбейе берді.

	Ақырында солардың соңынан бұл да кірді. Сыртқы қораға кіргендердің айғайы су сепкендей басыла қалыпты. Үйді мекендеушілерден тірі жан көрінбейді, көптеген қызмет– керлердің, көркем жазғыш шеберлердің, күтушілердің бірді-бір жоқ. Кіргендер қабырғаны бойлап аяқтарын ұшынан басып барды да, әлденеден жасқана қимылдап, ішкі қораға қарай апаратын қақ– паны ашты. Олар үнсіз тыныштықта мүлгіп тұрған сән-салтанат– тың көркіне қайран қалып, топастана ыржия күліп, есі шығып аңы– рып тұрып қалды. Содан кейін тағы ілгері жүрді, байқаусызда біреуі вазаны құлатып алды, тағы біреуін құлатты, екеуі де қирады. Біреу қабырғадағы ұяда тұрған қымбат бокалды алды, оны лақтырып тастай салып еді, жұмсақ кілемге түскен бокал сынбады. ЬІза болған адам кілемнің шетін қайырып тастады, еденнің тас екенін көрді, бокалды тас еденге бір пергенде, сыңғыр етіп, күлпәршасы шықты.

	Үрейі ұшқан күтуші алдарынан шықты, мұсылман жігіті екен. Ол бірдеңе айтқысы келді, топырлаған топты тиыштыққа шақырып, үй иесінің мұнда жоқ екенін айтпақшы болды, білем. У-шудың арасында оның даусын ешкім естіген жоқ, естігісі де келмеді, біреу оны беттен салып жіберді, біреу қойып қалды, әуелде тая соғып еді, артынан ашумен ызалана ұра бастады. Қас қаққандай бір сәттің ішінде ол қинала дем алып, үсті-басы қан-қан болып еденде сұлап жатты. Қара тобыр шаттанып, шуылдап кетті. Аласұрып жұлқынып, құтырына түсті. Сындыруға, қиратуға болатынның бәрін быт-шыт қылып талқандап жатты.

	Барон де Кастроның есі шығып кетті. Бұл оның өз үйі. Соғыс қызу жүріп жатыр, донья Леонор айтқан, ол сенің үйің деген. Мұнда тұрған еврей, сірә, үйде жоқ болса керек. Әлде оңаша бір қуыста тығылып отыр ма екен? Оны да көрерміз. Ақырында бұл үй қайтадан мұның үйі болады, барон де Кастроның үйі. Оның үстіне бұл-шалқыған бай үй. Құдай жолын танымайтын күнәкар үй. Осыншама озбыр болар ма мына еврей! Мұның ерсеріге христианға лайықты тамаша Кастильосын осыншама былықтырар ма!

	Барон де Кастро қару-жарағын саусылдатып, аяғын нық басып, асықпай жүріп залдан өтті де, төрдегі кішкентай биікке көтерілді, залдың қалған бөлігінен ажыратып тұрған сәнді қоршаудың қақпағына келіп тоқтады. Кең жауырынды толықша келген ол серілердің дәстүрлі кейпімен екі аяғын талтайта басып қынаптағы қылышының сабына сәл жантая сүйеніп шіреніп тұрды. Еврей былықтырған мынау үйді қоқыстан тазартып жатқандарға шүңірейген көзін сүзе рахаттана қарайды.

	Сол шақта қораға топ-топ болып жұрт тағы да кіріп жатты, қақпа енді шалқасынан ашылып қалыпты. Тып-тыныш мүлгіп тұрған үлкен үй, оның залдары мен бөлмелері, ауласы мен дәлсіз, баспалдақтары у-шу боп жалаңдаған бейбастақ қара тобырғы толып кеткен екен. Кейбіреулер өзінше құнды деп түсінген ұсақ бірдеңелерді қалталарына тыққыштап жатыр, бірақ көпшілігінің ойы онда емес, есі-дерті қирату, сындыру, жою. Олар еврейдің өзін іздейді, бірақ ол жоқ, қорқақ неме қашып кеткен болса керек. Бар болғаны бір-екі күтушіні ғана тауып алды, зәрелері ұшып қорқып кетіпті, құтырынған топ өшін солардан алды. Оның есесіне үйде еврейдің бар мүлкі, құдайға жиренішті қымбат дүниелері қалыпты; сол дүние үшін еврей бүкіл жұртты тонап, ақырында елді сатып жіберді. Қалың топ сол дүние мүлікті тарпа бассалды, шаттыққа бөленіп, жан таласып, қиратып, бүлдіріп, кескілеп, тілгілеп, талқандап жатыр.

	Еліріп, есі шығып кеткендердің әрекетін көріп, барон де Кастроның да бүйірі қызып кетті. Ішінде ыза-кегі қайнап, буырқанып сала берді: “Бар дүниесінің күл-талқаны шықсын! Ештеңесі сау қалмасын. Еврейдің құдай жолына жат, байлыққа малынып тұрған сәнді нәзіктікке толы арам дүниесі біржолата жойылсын!” Ол қылышын қынабынан суырмай жайпап, сынғақ сәнді заттардың бәрін қирата бастады, “А lоr, А lоr!” – деп ұрандап, қабырғадағы айшықты жазуларға ұмтылды, ондағы алтын зерлі әшекейлі бедерлерді қиратты.

	Діни лауазымның киімін киген арықша бір адам қасына жақындап келді де оны шынтағынан ұстады. Бұл дон Родриго еді. Әдетте каноник Кастильодан аулақ жүру үшін оны алыстан орап өткенді тәуір көретін, жақындап кетсем, кіруге қызығамын ба деп қорқатын. Бүгін ол осы жақтан шыққан айғай-шуды естіді, не болып қалды деп шошынып, осында келген. Шалқасынан ашық жатқан қақпаны көрді, қалың топ есі шыға айғай салып шұбырып кіріп жатыр екен. Ол солардың соңына ерді. Діни лауазым иесін көріп, топырласқан жұрт ығысып жол берді. Міне, енді ол қару асынған адамды шынтағынан ұстай алды, ерсері екеніне қарамастан, біреудің үйін тонап, талқандап қатысып жүр екен.

	Ерсері артына бұрылып қарады; каноник оның ызаға булыққан жүзін көрді.

	– Мен дон Родригомын, тәж кеңесінің мүшесі, – деді ол.

	Барон де Кастро айылын жимастан мырс етіп күліп қойды.

	– Ал мен қадірменді әке, Гутьере де Кастро боламын, де Кастро тұқымының қазіргі басшысы да мен, мынау біздің тұқымның атымен аталатын үй.

	Королеваның тиыштық сақтау шараларын қолдандым дегенге айтқандары дон Родигоның есіне түсті. Көңіліне әлденендей сезік кіргендей болды.

	– Мыналардың қиратуына жол беріп жатқан сенбісің? – деп сұрады ол.

	– Опасыз сатқынды жазалайтын шақта Кастилияның адал жанды адамдарды қол қусырып отыруы керек пе? Христиан дүниесінің бетке шығар ерсерілері анау жақта қазаға ұшырып жатқанда, еврейдің кілемдері мен пергаменттерін уайымдап күйзелетіндей не бар?

	Родриго сұрау қойды:

	– Басына қауіп төнгендерді қорғауды тапсырған адамы сенбісің?

	Гутьере сабырмен байыптап канониктің бетіне қарады.

	– Иә, менмін, – деп жауап қатты ол. – Менің арым таза, королеваға биялайды сол күйімде қайтарамын. Мен оның бұйрығын бұлжытпай орындап жатырмын: ызалы халықтың бір кісіден өш алуына жол бердім де, жазықсыз жазаға ұшырай жаздаған нақақ көпшілікті аман алып қалдым.

	Родриго қатты тебіреніп кетті, өз құлағына өзі сенбеді.

	– Саған королева осындай бұйрық берді дейсің бе сен?

	– Королева маған осылай ет деп тапсырды, – деп жауап қатты Гутьере де Кастро.

	– Дон Иегуда қайда? Эскривано аман ба әйтеуір? – деп сұрады кенет бойын қорқыныш билеген Родриго.

	Барон де Кастро жирене қараған түрмен иығын бір қағып қойды.

	– Не болғанын кім біледі, бұ жерде ол жоқ әйтеуір. Піштірілген төбет, сірә, қашып кетсе керек.

	Родригоның жүрегі енді ғана жай тапқан сияқтанды. Ойлағанындай болып шықты; дон Иегуда сенімді бір жерге паналаған екен.

	Ол бойын жинап, бекініп алды.

	– Сен крес тағынушысың, – деді ол. – Мен шіркеу қызметкері болғандықтан, сенен көптен көп өтінемін, бәрімізді масқара қылған мына жүргенсіз бейбастақтыққа тыйым сал

	Барон де Кастро айналаға көз салып еді, қирамаған дүние қалмаған сияқты.

	– Дін қызметкеріне момақандық лайық, – деп ол сыпайы ғана мысқылдап күлімсіреді. Сөйтті де өзінің адамдарына қаптаған қара тобырды үйден айдап шығуға бұйырды. Бұйрығы қолма-қол орындалды.

	Дон Гутьере каноникпен сыпайы қоштасты, топырлаған топтың не істегеніне бұрылып тағы бір қарады да кете барды, діні жаттың байлыққа малынған мына үйін қайтадан Кастильо де Кастроға айналдырамын деген қуанышты үміт көкірегін кернеп бара жатты.

	Астан-кестені шыққан үйде Родриго жалғыз қалды. Ол кетіп бара жатқандардың ең соңғы аяқ басқан дыбысын, үлкен қақпаның сықырлап жабылғанын естіді. Бірден тына қалған тылсым тыныштықтан оның жүрегі кенет сыздап қоя берді. Ол дымы құрып шаршап, талықсып кеткендей сезінді де қираған дүниенің ортасында, тұрған жеріне отыра кетті. Ұзақ отырып қалды. Бір кезде орнынан түрегелді, аяғын әрең деп сүйрете басып, таныс бөлмелерді аралап кетті. Жан-жағының бәрі ашық-тесік, сынған, қираған, астан-кестен дүние. Ол құлазып есіз қалған үйді аралап шықты: неге екенін өзі де білмейді, әйтеуір аяғын еппен дыбыссыз басуға тырысады. Еденнен үй жабдықтарының, ыдыстардың сынығын, дал-дұлы шығып жыртылған матаның қиқымын жинастырып қолына алып, басын шайқады. Еденде бір кітап жатыр екен, жыртылып, былғанып қалыпты. Кітапты қолына алды, жымырылып қалған беттерін жазып, жыртылған беттерін орындарына салды, кенет кітаптың атына көзі түсті, Аристотельдің “Этикасы” екен.

	Ол дөңгеленген галереяға жетті. Мұнда қашанда жастыққа арқасын сүйеп, ыңғайлана жантайып мұның досы Мұса әңгімені шертіп отырушы еді. Қазір Мұсаның жайы не күйде екен? Мына жерде оның биік тайпақ столы тұратын, соның қасында түрегеп тұрып, ол артына бұрыла сөйлеп, ақылды, жұмсақ ажуаға толы сөздерді ағылта беруші еді. Оның биік тайпақ үстелін шауып– шауып тастапты, бағалы мықты тақтайын біреу әдейлеп балталауға еңбектенсе керек. Қабырғадағы нақыл сөздердің түрлі түсті бояулы әріптерінің көбі сынып жерге түсіпті. Кенет үйреншікті жазуға көзі түсті: “Адам малдан артық емес”, – деп тұрған жазу болатын. “Хабахемах” – “мал” деген сөздегі “бет”, “мем” әріптері сынып түсіпті де әлде қандай себеппен үш жердегі “хе” әрпі аман қалыпты.

	Родриго тағы да еденге отыра кетіп, көзін жұмды. Аула жақтан су атқыштан бұлқына шыққан судың бір сарынмен сарқырағаны құлаққа келеді.

	Бақтың ішінде біреудің ұрланып, аяғын еппен басқан дыбысы естілгендей болды. Иә, бұл қателеспепті. Кенет ол алдында тұрған Мұсаның қасірет тартқанына қарамастан күлімсіреп тұратын кескінсіз, ақылды, сүйкімді, жылы жүзін көрді, оның бір сарынды байсалды даусын естіді.

	– Шауылдаған өңкей бейбастықтың ішінен жалғыз сенің қалғаның қандай жақсы болған, менің момақан қадірлі досым.

	Көкірегі қуанышқа толған Родриго тебіреніп, сөйлей алмай қалды; досының қолын алып сипалай берді.

	– Мен тым кеш келіп қалдым, – деді ол ақырында сөйлеуге әрең шамасы келіп. – Бірақ бәрі бір бейбастақ бұзақыларды тоқтата алмас едім. Апырау тірі екенсің ғой.

	Дон Родригоның даусы осынша жұмсақ, осынша жылы естіледі екен-ау деп Мұса ойламапты. Родриго Мұсаның қолын әлі де жібермей ұстап тұр, екеуі бірінің бетіне бірі қарап жымиып күліп жіберді.

	Содан кейін каноник Иегуданың жайын сұрады. Мұса оның Галианада, қызымен бірге екенін айтқан соң, Родригоның көңілі жай тапқандай болды.

	– Корольдің үйінде болса, онда оған қауіп жоқ екен, – деп қуанышын білдірді ол – Алайда, сақтық үшін мен бүгін-ақ донья Леонарға барып, Галианаға сенімді күзет жіберуін талап етемін.

	Ал енді, достым Мұса, жүр қазір менімен, – деп ол әдетінен тыс өктем сөйледі. – Қалада тиыштық орнағанша, менің үйімде тұрасың.

	– Мен ертеректе-ақ сіздікіне баруым керек еді, – деп жауап қатты Мұса. Бірақ құдайға шұбалана қарайтын мұсылман шал мынадай ала сапыран заманда сүйкімді қонақ болмайтын шығар деп қаймықтым.

	– Кешір, ақылгөй ғұлама досым, – деді Родриго, – бұрын соңды айтқандарыңның ішіндегі ең қате пікірің осы болды. Жүр кетейік, – деп ерте жөнелгісі келді.

	Алайда, Мұса сәл кідіре тұруды өтінді.

	– Мен жазып жүрген жылнамамды, оған қоса бірнеше керек кітаптарды алайын, – деп түсіндірді ол.

	Жүзі қулана күлімсіреп, досына ең бағалы екі қолжазбаны – Әбуғали ибн Синаның “Өмірбаяны” мен Платонның “Респуб– ликасының” Афина қолжазбасын алдып ала Иудерияға беріп жібер– генін салтанатты түрде хабарлады. Содан кейін ол жылп беріп сатымен төменге түсіп кетті де, екі езуі екі құлағына жете күліпсіреп, тарихи хроникасын қолтығына қысып ілезде қайтып келді.

	Кастильоны талқандаған қара тобыр бірден тарқап кете қойған жоқ. Олар опасыз сатқын мен оның сиқыршы албасты қызын біржолата жоқ қыла алмағанына ызалана түсті. Қалың топ жұбын жазбастан Иудерияға келді де, Иегуда мен Ракельді шақырып беруді талап етті. Алайда, сөзіне сенуге болатын білікті адамдар олардың Иудерияда жоқ екенін айтты.

	Екеуі құтылып кетті деп өкінушілер көбейе түсті. Олар тірі жүретін болса, демінің өзімен Кастилияны барған сайын улапдыра түседі. Ол екеуін о дүниеге аттандыру – адал жанды әрбір кастилиялықтың міндеті. Жазалайтынын құдай оларға хабарлады, екеуіне де, сөз жоқ, сездірді. Падишамыз корольге еврей қызы туып берген ұл жоқ болып кетіпті, – бұл туралы Галиананың бағбаны Белардо деген біреу айтыпты. Сірә, сайқалдың күнәкарлығының жазасы үшін періштелерін жіберіп, құдай өзі алғызған болса керек. Оның үстіне осыдан бірнеше ай бұрын еврей қызы Тахода қармақ салып отырғанда, қармағына адамның қу басы іліккен екен дейді.

	Сол бағбан Белардо айтты деген тағы бір сөз біреудің есіне түсті: сонау сиқыршы албасты қыз ештеңе болмағандай, баяғысынша Галианада жайбарақат тұрып жатқан көрінеді; ол аз болса, әкесін де қасына алдыртыпты. Мұншалықты өктем озбырлыққа барады дегенге жұрттың көбі сене алмады. Сонда барып, өздерін көрсек қайтеді, деп біреу ұсыныс жасады. Бұлай етуге әркім-ақ қызықты, бірақ іштей тайсалды. Қалың топ екі ойлы боп дағдарып тұрып қалды. Кастильоның жарасы жеңіл, өйткені ол еврейдің үйі, ал Галиананың иесі король. Галианаға барсақ баруға болатын шығар, не істейтінімізді сол жерде көреміз деп келісті кейбіреулер. Ұсыныс жұртқа ұнады.

	Топтың алды көпірге қарай түсе бастады. Олар асықпай баяу жүріп бара жатты, жолшыбай жаңа адамдар келіп қосыла берді, сөйтіп олардың саны бірнеше жүзге жетті, тіпті мың қаралы болып қалды, білем. Бәрі де ыстықта пысынап, қаланың бас алаңы Сокодоверден баяу шұбатылып өтті. Қайда бара жатқандарын сұрағандарға жөндерін айтты; бәрі де қалжыңдасып, күлісіп, көңілді кетіп барады. Қаланың бас қақпасына келгенде күзетші олардан:

	– Қайда барасыңдар? – деп сұрады.

	Бәрі жамырай жауап берді.

	– Аналардың қайда тығылғанын көруге барамыз, олардың кім екенін өздерің де білесіңдер.

	Күзетшілердің өздері де күліп жіберді. Үлкен көпірдің мұнарасындағы солдаттар да қалың топтың қайда баратынын сұрады, жауаптарын естіп, олар да күлді.

	Сонымен мың қаралы топ күнге шыжып, таудан төмен қарай түсті. Жұрт оған ағылып келіп қосыла берді, қосыла берді, енді олардың саны екі мыңға жетіп қалды.

	Бұл оқиғаны Гутьере де Кастро естіді. Ол бірнеше адамын ертіп, топтың соңынан салт шауып жөнелді, оларды қуып жетіп басып озды да, біраз аялдап, қалың топты ілгері өткізіп жіберді, сөйтті де тағы да басып озып, қайта кідіріп, алдынан қайта өткізді. Баяу жылжып көкейіне көмескі бір ой келген сияқты болды. “Мен корольдің дүние мүлкін қорғауға міндеттімін, – деп ойлады ол, – ал бірақ құдай жіберген жаза орындалуға тиіс болса, христиан ерсерісі оның жолына көлденең тұрмауы керек”. Сөйтті де тағы да ол: “Мен өзіме берілген бұйрыққа сай қылық көрсетемін. Толедоның жүздеген мың еврейінің басына қауіп төндіріп, опасыз сатқын мен сиқыршы сайқалды қорғамаймын. Бірақ корольдің дүние мүлкін сақтап қалуым керек. Ол менің борышым”, – деген шешімге келді.

	Вениамин кеткеннен кейін де Ракель мен Иегуда бұрынғысынша қолы бос, көңілді күйде тұрып жатты. Таңертең таза киінді, тағам үстінде үстел басында ұзақ отырды, күн батқаннан кейін бақтың ішінде асықпай, әңгімелесіп серуендеп жүрді.

	Суық хабарды бірінші боп Ракельдің асыраушы анасы Саад жеткізді, ол зәресі ұшып, өңі қашып, жүгіріп келді, анау жақта Алла жазасын бергір, дінсіздер шұбырып келе жатыр, енді не істейміз, деді абыржып. Иегуда оған:

	– Тағдырына үнсіз бас игеннен басқа не амал бар?!

	Олар үйге кірді, Ракельдің бөлмесіне қарай беттеді, төрінде биігі бар кішілеу бөлме болатын, білікті бекзат әйелдердің бөлмесінің төрінде сондай биікше сәкі жасалатын. Иегуда жоғарғы қызметтегі лауазым иесі екенін көрсететін алтын шенін омырауына тақты. Бөлменің іші қара көлеңке, қабырғаның астарына тұтқан киіздің дымқылынан ауа қоңыр салқын тартады. Үйге қарай шұбырып жақындап келе жатқандарды күтіп, олар осында отырды.

	Қалың топ иелікті айналдыра қоршап тұрған аппақ тас қабырғасының астарына тұтқан киіздің дымқылынан ауа қоңыр салқын тартады. Үйге қарай шұбырып жақындап келе жатқандарды күтіп, олар осында отырды.

	Қалың топ иелікті айналдыра қоршап тұрған аппақ тас қабырғаның іргесіне келді. Қақпадағы кішкентай есіктен қақпашы басын сұғып қарады, үстіндегі камзолының омырауында корольдің үш мұнаралы гербі кестеленген екен. Қалың топ қобалжып екі ойлы боп тұрып қалды, не істерін білмеді, бәрі аңырып барон де Кастроның бетіне қарады. Ол әдеттегісінше талтаңдап аяғын нығарлай басып жақындай түсті де:

	– Біз көруге келдік, тек қана көргіміз келеді, – деді. – Корольдің дүниесіне зиян тигізбейміз. Қасымда күзетші жауынгерлерім бар, ұлы мәртебелі корольдің дүние мүлкін зақым келтіруге мен ешкімге жол бермеймін, бақшаның ішіндегі гүлзардың бірде-бірін ешкімге таптатпаймын.

	Қақпашы екі ойлы болып кідіріп тұрып қалды. Сол екі арада кейбіреулер онша биік емес тас қабырғаның үстіне шығып, арғы жағына секіріп түсіп кетіпті. Солар қақпашыны денесіне зақым келтірмей әрірек сүйреп алып кетті, сол сәтте де Кастро ішке кірді, одан кейін оның солдаттары, олардан соң барлық топ шұбыра кірді.

	Жұрт гүл-гүл жайнап тұрған баққа, қиыршық тас төселген жолдарға, көркі көз тартатын сәулетті сарайға таңырқай қарап, аяқтарын ептеп басып бара жатты. Кенет жер астынан шыға келгендей, алдарынан Белардо ұшыраса кетті. Үстінде жалпақ аң жағалы былғары шолақ тон, басында былғары телпек, қолында атасынан қалған айбалта.

	– Парасатты ерсері, донья Ракельді көргің келіп пе еді? – деп ол жарамсақтана сұрады. – Біздің ханым бөлмесінде, биік төрде отыр.

	Парасатты ерсері, сенің келгеніңді оған ешкім айтты ма? Әлде хабарлауға маған әмір етесің бе? – деп тынымсыз сөйледі ол

	– Бізді бастап алып жүр соған, – деді де Кастро.

	Олар Белардоға еріп жөнеле берді, де Кастро, оның солдаттары, топ ішінен бірнеше ғана адам үйге беттеп бара жатты. Бәрі Ракельдің бөлмесіне кірді. Кенет олар сырттағы аптаған ыстық та, тершіткен шаңдақ жол да, қапырық қамау ауа да– бәрі де болмағандай сезінді. Жат жердің тәртібі бойынша жинастырылып жасауланған бөлме қара көлеңкеленіп қоңыр салқын тартып тып– тыныш мүлгіп тұр екен. Кіріп келгендер есін жиғандай болып әлденеден қаймығып, босағаға қарай ығыса түсті.

	Иегуда мен Ракель отырған биік төрді бөлменің өзге жағынан тапалтақ жақтауша – балюстрада бөліп тұр, ортасында ашық кең жол қалдырылыпты. Жұрт топырлап кіріп келгенде Иегуда орнынан баяу түрегелді; ол бір қолымен жақтаушаға сәл сүйеніп, аналардың бетіне сабырмен қарап тұрып қалды, тіпті кекетіп мысқылдай қараған сияқты; де Кастроға тап солай қарағандай боп көрінді. Ракель орнынан тұрған жоқ. Ол диванда отырған, бетін шала үлбіреген желектің астынан де Кастро мен оның солдаттарына сабырлы түрмен ғана көз тастады. Қора жақтан фонтан суының ақырын ғана сылдыр қаққаны, аулақтағы қалың топтың самбырлаған үні естіліп тұр. Аулада бақтың ішінде қалғандар бірдеңені жамыраса қайталап айта беретін сияқты, бірақ сөзіне түсініп болатын емес. Барон де Кастро оны түсініп тұр, ол біледі, аналар: “Құдай соны қалайды”, Matad, matad”, – “Өлтір!”– деп айғалап жатыр. Иегуда солдаттардың дөрекіленген тұрпатын, оларды ертіп әкелген бастығының суық жүзін көрді. Қоян жүрек қорқақ, жағымпаз жарамсақ, топас та ақымақ Белардоның жүзіне көзі түсті, кісі өлтіргісі келіп ынтығып тұрған сезімі оның іреңіне ойнап шыға келгенін де байқады. Үйдің сыртындағы жамыраса айғай салғандардың не деп тұрғанын да аңғарды. Енді бірнеше минут қана өмірі қалғанын білді. Қорқыныш сезімі бойын билеп әкетіп барады. Ол сол қорқынышты ақыл-ойдың күшімен басуға тырысты. Жан иесін жоқ қылатын ажал жұрттың бәріне де келеді, оның осы арада келуін бұл өзі қалап алды. Осыдан бірнеше күн бұрын өмірмен толық есеп айырысты. Өмірдегі іс-әрекетінде мазасыздық көп болды, жақсылықтарының көбін бұл айналасындағы адамдардан жоғары көтерілу үшін істеді. Олай етуге мұның қақысы да бар еді. Өйткені бұл басқа адамдардан артық туған; Иегуданың көзі қабырғадағы айшықты жазуларға түсті, олар бейбітшілікті мадақтап тұр екен. Бұл өзі де ұзақ жылдар бойы сол бейбітшілікті күзетумен келді, түбектің береке, байлығын молайтып гүлдендіруге қызмет етті. Тіпті мұның өлімінің өзі көптеген адамның жанын алып қалуға жарайды. Кісі өлтіргіш мына жендеттер арам қылығына әлі-ақ өкінеді; бұдан кейін олардың басқаларды өлтіруге батылы бармайды. Бұл сонау франк босқындарын аман алып қалу үшін өледі. Сұп-суық болып бойын билеген қорқыныш сезімі көкейдегі ойды қайтадан бөліп кетті, алайда, жүзінде сәл ажуалап күле қарағандай сабырлылық сақталып қалды.

	Донья Ракельдің жүзінде де үрейленіп абыржығандықтың белгісі жоқ. Оған осында қалу керегін тапсырған Альфонсо, сондықтан мынау бөтен адам не істей алады? Ол өзіне-өзі қорықпа, Альфонсоға лайық бол деп жігер берді; Альфонсо сүйген жарының қорқақ болмағанын жақсы көреді. Ол осында келемін деп уәде берген. Ракель қыбыр етпестен отыр. Алайда, ажалдың жақындап келе жатқанын бүкіл жан-тәнімен сезініп, жүрегін қорқыныш билеп әкетіп бара жатты. Бөлмеге кіргендер әлі де босаға жақта қабырғаға жабысып не қыларын білмей тұр.

	Ешқайсысында үн жоқ, жарты минут уақыт өтті, таусылмас шексіз, шетсіз тылсым тыныштық орнай қалған сияқты. Кенет Белардо сөйлеп қоя берді.

	– Парасатты ерсері саған алдын ала мәлімдеуді қаламады, ханым.

	Енді де Кастро да сөйлеп кетті.

	– Саған ерсері келіп тұрғанда, сен неге түрегелмейсің, еврей қызы!– деді ол өзінің шиқылдаған ащы даусымен.

	Ракель жауап қатпады. Кенет де Кастро күмәнданып, екі ойлы болып қалды.

	– Әлде сен христиан дініндемісің? – деп сұрады ол.

	Ондай болғанда мұның бұлайша баса-көктеп кіруі әбестік болып есептелетін. Бірақ Белардо бірден оның көңілін орнына түсіруге тырысты.

	– Біздің ханым донья Ракель христиан дінінде емес, – деді ол.

	Барон де Кастро булығып, қып-қызыл болып кетті, қыз білікті бекзат әйелдердің сыңайын көрсеткенге сеніп қалғандығына ызаланды. Ракель оның ашуға булығып еліре бастағанына назар аударды, кенет алдында ашулы Альфонсо тұрған сияқты болып кетті, – иә, мынау жан түршіктірерліктей ашуға булығып, түсі бұзылып кеткен Альфонсо. Кенет оның жүзі ғайып боп жүре берді де, көз алдына сонау бір кезде өгізбен айқасқа түскен сымбатты Альфонсоның ақ жарқын нұрлы кескіні елестеді. Жоқ, өмірінің соңғы сәтінде де Альфонсоны бұл ұятқа қалдырмайды. Есі шығып елірген жауыз мені тарпа бас салғанын оған айтқанда, “Бірақ Ракель қорыққан жоқ!” – дегенді де айтуға тиіс болады.

	Ракель орнынан баяу түрегелді, балаға лайық қимылында асқан сән, салтанат бар.

	Ол елірген есалаң ерсеріні емес, өлімді құрметтеп түрегелді.

	Міне, сен түрегеп тұрсың, донья Ракель Ибн Эзра; Фермоза да, Ібілістің жіберген албастысы да, Кастилияның королі Альфонсоның ашынасы да, Давид патшаның ұрпағы да, Иммануилдың анасы да сенсің. Сенің жарқын жүзіңе саналы ақылдың белгісі ойнап шыға келді, қорыққаннан қаның қашып, жүзіңнен қызыл шырай кетсе, қоңырқай тартқан бетіңнен ол байқалмас. Сенің сұрғылт көгілдір көздерің бұрынғысынан да үлкейе түсіп, алысқа қарайды. Кім біледі, жан түршігерлік құлазыған бос қуыс қараңғыға шомып кетермісің, әлде қалаулы жарқын биік мәңгілікке тап боларсың?

	Барон де Кастро қатты ойланып қалды. Жағдай басқаша болады болатын шығар деп шамалаған екен, мынандай күйге кез боламын деген есіне келмепті. Мынау үй корольдің сүйген жары, оған бастард ұл туып берген адам.

	Ақырында енді Иегуда тіл қатты. Ол латын тілінде сабырмен сөйлеп сұрау қойды.

	– Сен кімсің? Саған не керек мұнда?

	Барон де Кастро оның жүзіне қадала қарады, еврейдің бетіне қарайды, мұның үйін тартып алып, кіріп отырған да осы, ағасының өліміне кінәлы да осы еврей, енді Кастилияның гербі бедерленген алтын тақтаны омырауына тағып алып, шімірікпестен өктемсіп сыпайы тіл қатады, оның үстіне өзі ерсері сияқтанып ерсерімен латын тілінде сөйлеседі. Ол басын тәкаппарлана көтеріп Арагон мен Кастилия тілінің ерекшеліктерін бытыстыра сөйлеп жауап қатты.

	– Мен Гутьере де Кастромын, ұға білсең, осы сөз жетіп жатыр саған, еврей.

	Иегуда оған сәл ажулағандай қарады, шырқау биікте тұрған шағында күпінген қуыс кеуделерге осылай қараушы еді. Сыпайы түрмен:

	– Мен сені тап осындай шығар дейтінмін, – деді.

	Содан кейін ол теріс айналды, барон де Кастроны лезде ұмытып кетті, ол қызына қарады, оның кескін, келбетіне сүйсіне түсті, немересін ойлады, кішкентай Иммануил есіне түсті. Аласардан айрылған, енді бірнеше минуттан кейін сүйікті қызынан айрылады, оның арғы жағында тағы бірнеше минуттан соң өзі өледі. Бірақ Иммануил ибн Эзра сәби тірі болады, оған дұшпанның қолы жетпейді.

	Ракель де баласын ойлады. Өзі дон Альфонсоны өзгерте алмады, бірақ оның бойындағы жақсы қасиеттері баламен бірге жасайды. Жыртқыш аңды, жабайы бұқаны жеңіп, әлемге бейбітшілік орнататын құтқарушы туралы білетіндері сөз түрінде емес, күңгірт елес түрінде көңіліне бұлдыр сезілгендей болды. Әкесінің сүйсіне қарап тұрғанын көрді де, бұл да әкесіне қарады, сөйтті де әкесінен тіл қатты.

	– Сен жақсы істедің, әке, Иммануилды ажалдан құтқардың. Біздің Иммануил тірі болады. Бүкіл жан-жүрегім саған деген қарыздарлық сезіміне толы.

	Иегуданың көкірегін шексіз сүйіспеншілік, ризашылық, мақтаныш сезімі қайта биледі. Ол күшін жиып, әрең бұрылып, бетін шығысқа берді де басын төмен салды енді қайтып қарсыласпады, момақан көнбіс түрмен семсердің соққысын күтті, сескеніп сарыла күтті.

	Барон де Кастро Ракельдің еврейше сөйлегеніне түсінген жоқ, түрлерінен анық аңғарды: мыналар бұдан қорықпайды, тіпті мазақ қылады. Қайнап кеткен ыза-кегі манадан бергі тайсақтау сезімін езіп, жаншып жүре берді.

	– Немене, мынау иттің балаларының көзін жоятын ешкім жоқ па? – деп айғалап жіберді ол. – Ол қылышын қынабынан суырып алды, сөйтті де ілезде орнына қайта салып қойды. – Семсердің былғағым келмейді иттің қанына, – деді ол, асқан жиренішпен айтты. Теріс айналып еңкейіп тұрған Иегуданың қарағұсына дәлдеп нұсқап көрді де, қынаптың жалпақ жағымен құлаштап тұрып салып жіберді.

	Әкесі екеуі өлуге тиісті екенін Ракель бағана білген; оны ол ақылымен, ойымен білді, оның ұшқыр қиялы ертегідегі жүздеген өлімнің елесін дегенге жүрегінің түбі сенбей тұрды. Тіпті барон де Кастро қарсы алдында қоқаңдап тұрғанда да сенген жоқ. Міне, енді ғана ол жан-тәнімен түсінді: мұны құтқаруға Альфонсо келе алмайды, қас қаққандай бірнеше сәттен кейін-ақ өледі. Соны ойлағанда жаны түршігіп кетті, шыбын жан одан артық түршіге алмаса керек. Оның кеудесінде тіршілік сөнді, құр сыртқы сүлдері ғана қалды, ішінде жан ұшырған қорқыныштан басқа ештеңе жоқ. Еріксіз аузы ашылып кетті, бірақ қорқыныш қысқан көкіректен айғай шықпады.

	Төрі биік бөлмедегі бұл оқиға у-шусыз қара көлеңкеде мейлінше тып-тыныш өте шықты. Еврейді салып жіберуге ұмтыла бергенінде, барон де Кастроның тұнжыраған серіктері еріксіз шегіншектеп, қабырғаға жабыса түсті, Иегуда үн шығармастан өліп бара жатты. Үйдегілердің ауыр дем алған дыбысы мен сырттағы фонтанның сарылы, ақ тас дуал қоршаудың түбінде қалған топтың самбырлаған дауыстары ғана естіліп тұрды.

	Кенет Ракельдің асыраушысы анасы Саад жан ұшыра айғай салды. Бұл кезде бағбан Белорда екіленіп еліріп кетіп атадан қалған айбалтамен Ракельді салып жіберген. Оның соңынан қалғандары да ілгері ұмтылды, бәрі Ракельді, оның асыраушы анасы Саадты, Иегуданы соққылап, түйреп, шаншып тепкілеп жатты, үшеуінің өліп қалғанына қарамастан алқына дем алып, соққылай берді, соққылай берді.

	– Жетті, – деді де Кастро кенет бұйрық беріп.

	Бәрі де артына қарамастан бөлмеден шықты. Тұнжырай күлгенсіп, мас кісідей теңселе басып кете барды. Барон де Кастроның бір солдаты әрең созылып босағадағы мезузаны алды да, семсерімен түйреп тастады. Ондай бойтұмарды аяғымен тап– тауды да немесе шарапаты тисін деп алып кетуді де білген жоқ. Корольдің үйіндегі басқа ештеңеге тиісуге ешқайсының батылы бармады.

	Үйге кірмегендер шақшиған күннің астында тосып тұр екен. Міне, енді де Кастро оларға жар салып:

	– Бәрі бітті, – деп жариялады. – Өлді. Опасыз сатқын, сиқыршы сайқал да қаза тапты.

	Бәрі де соны ризашылықпен тыңдаған болуы керек, бірақ ешқайсының ризалық сезімін ашық білдірмеді, шаттанған да, айғайланған да жоқ. Олардың да еңсесі басылып тұнжырап қалған сияқты.

	– Иә, – деп күмілжіді олар, – демек, сонымен Фермоза қаза болды.

	Аптаған ыстықта шаңдақ жолмен өрге қарай салып, Толедодаға жеткенше, олардың ашу-ызасы да, қуанышы да біржолата тарқап болды. Қаланың қақпасы алдындағы күзетшілер:

	– Иә, немене, көрдіңдер ме? – деп сұрады. – Олар сонда ма екен? Таптыңдар ма?

	Топтағылар:

	– Иә, біз таптық. Олар өлді, – деп жауап қайтарды.

	– Дұрыс істепсіңдер, – деді күзетшілер.

	Бірақ олардың да қуанышы ұзаққа бармады, ашу-ызасы тез тарқады, күннің қалған бөлігінде ойға қалып, тұнжыраумен жүрді.

	Ендігі жерде еврейлерді жәбірлеуге ешкім баспады. Иудерияға тығылғандарға жұрт қалжыңдап күліп жүрді:

	– Несіне қақпаларыңды жауып алдыңдар? Сендердің жігіттеріңнің Аларкос түбінде ерлікпен шайқасқанын жұрттың бәрі біледі. Сендер мен бізді ортақ ант туыстастырды.





АЛТЫНШЫ ТАРАУ




	Дон Альфонсо ойламаған жерде Калатрава қамалын ұзақ қорғап ұстап тұрды. Өзі иығынан жараланып қалған. Жарасы қауіпті емес еді, бірақ қатты ауырып мазасын алды, жиі-жиі қызуы көтеріліп, қалшылдап қала берді. Алайда, қарауылдағы сақшыларды өзі тексеріп отырды; бірде салт, бірде жаяу айналып шығып, бүкіл сауыт-сайманын, қару-жарағын асынған күйі биік тік қабырға– лардың басына бір шығып, қоршауды бұзып жарып астанаға қарай өту керегін қояр да қоймай ұсынып жатты. Бірақ мұсылмандар солтүстікке қарай көп жерге шырқап кетіп қалған, Толедоға баратын жолдарды кесіп тастаған. Енді ешбір үміт күтуге болмай– тын жолдарды кесіп тастаған. Енді ешбір үміт күтуге болмайтын ақырғы сәтте ғана Альфонсо қамалды тастап шықты да, гарнизон– ның негізгі күштерімен Толедоға қарай өтуге бел байлады.

	Мұндай жойқын қимыл өте сақтықты, асқан ерлікті талап ететін. Жақын достарының ішінен мұның қасында жалғыз Эстебан Ильян қалған. Архиепископ дон Мартин мен Бертран де Борн жаралы болғандықтан, екеуі де Толедоға жөнелтілген. Альфонсо жеңілгеніне мұқалып жүргенін көрсетпеуге тырысты; ол қашанда шап-шаң қимылдан, тапқырлық пен батылдық көрсетіп отырды. Алайда, түнде Эстебан екеуі оңаша қалғанда ол күйіну, ашыну сезімін жасыра алмады.

	– Көрдің бе, бәрінің де күл-талқанын шығарғанын аналардың? Енді білдім, олар менің өзімді отқа өртеп, денемді боршалап жатқандай сезінемін; соның бәрі менің денемнің бір бөлігі, мысалы қолым немесе аяғым сияқты.

	Ол өзінің Толедоға оралғанын көз алдына елестетуге тырысты. Донья Леонордың міз бақпай сабырлы түрмен тәкаппарлана қараған жүзін көргендей болды. Айбынды асқақ қалың қолды бастап Толедоға шыққан бұл ендігі жерде масқара боп, сорлап алдына келгенде Леонордың бүлк етпес беті қаншама наразылық, қаншама жиреніш сезімін жасырып тұрарын бір құдайдың өзі біледі. Ол Иегуданың дәрменсіз күйінген шақтағы сыпайы– гершілікпен үнсіз ажуалай күлімсірейтінін де елестетті. Ракельдің жарқылдап қуана қарсы алғандағы жүзінің нұрланып сала беретінін де есіне алды. Бұл оған Севильяны сыйлауға уәде етіп еді-ау! Қайда сол Севилья? Ракель оны сұрамайды, бәріне де көніп, нәзік сезіммен қарсы алады, кінәлап бір ауыз сөз айтпайды, бірақ бейбітшілік жайындағы оның сүйікті нақыл сөздері мұны мазақ қылғандай қабырғадан жылт-жылт етіп қарап тұратын болады.

	Кенет ол өзінен ызаға булығып кетті. Дон Мартин дұрыс айтқан екен, Ракель, шынында да, мыстан сиқыр, мұны ол баланы шоқындыруды кейінге қалдыра тұруға көндірді, мұның жүрегінен шыққан дауысты өтірікке айналдырды. Енді қайтып бұл оның сиқырына бой алдырмайды. Мейлі шыр көбелек айналып кетсін, бармағын шайнасын, бұл бәрі бір Иегудаға баланы таптырып алғызады, сөйтіп ұлын шоқындырады, ал Ракель одан кейін Галианада тұрмаймын десе, тағы да мейлі, есік ашық, алафиа– кірген жанға тиыштығын берсін!

	Осылайша Альфонсо іштей Ракельдің сазасын берді, бұл кезде дон Родриго жол үстінде еді, бұған қаралы хабарды әкеле жатқан.

	Иегуда мен донья Ракель қаза тапқаннан кейін Родригоның еңсесі әлденеге күрт түсіп кетті. Бұл дүниенің бар қызығы бірдей өшкендей болды. Кастилия корольдігі құлағалы тұр, дос-жар адамдары айуандардың қолынан қаза тапты, соның бәріне бұл да кінәлы, бұл тым ұзақ уақыт бойы төзімділік көрсетті, корольді ақиқаттың ақ жолына салмады. Ол өзінің қолынан ештеңе келмейтіндігіне, дәрменсіздігіне қынжылды.

	Ішінен Альфонсоға қатты күйінді, соның есерсоқ есалаңдығы бүкіл елді де, өзінің жақын адамдарын да апатқа ұшыратты. Бұл оны көргісі де келмеген, тіпті істес болғысы да келмеп еді. Бірақ бақыты ашылмай жүрген сол бір жігітті бұрынғысынша жақсы көретін. Аяушылық сезімі мен адамгершілік борыш оны жан шошырлық хабарды дон Альфонсоға жеткізуге итермелеген. Кім біледі, мынандай үлкен бақытсыздық оған тәубаға келу дегеннің не екенін үйретер, сондықтан басына қайғы ұялаған шақта Родриго оны жалғыз қалдырғысы келмеді.

	Дон Родригоны әбден жүдеген аурулы Альфонсо қарсы алды. Каноник оның жарасының қалай екенін сұрағанда Альфонсо оны бірден тойтарып тастады. Оның алдында тұнжырап, ызаланып, екіленіп тұрды.

	– Ақылгөй әкем, досым, сен дұрыс айтыпсың, – деді ол. – Қалың қолым қырылып бітті, корольдігім күйреді. Иә, мен Апокалипсистің төрт салт атты әзірейлін елге шақырыппын. Сенің болжалдағаның дәл келді. Сен осыны естиін деп пе едің? Несі бар, мойындаймын, сен дұрыс айтыпсың. Ал, енді ризамысың?

	Родриго оны еріксіз аяп кетті. Тәні де, жаны да әбден қажып, ауырған, ашынған байғұс мұның алдында назаланып тұр. Есіркеймін деп әлсіздік көрсетуге мұның қақысы жоқ, бұл қайткенде де дон Альфонсоның жүрегін оятуға тиісті, Құдайдың тарпаңдаған асау вассалы кінә дегеннің, тәубаға келу дегеннің не екенін әлі күнге дейін түсінбеген. Родриго оған:

	– Толедода сұмдық іс болды. Халқың жеңілгеніміздің себебін жазықсыз жандардан көрді. Оларды қорғайтын ешкім болмады. – Король Родригоның бетіне қарады, түсіне алмай тұр. Сондықтан Родриго турасын бірден айтып салды. – Олар донья Ракель мен дон Иегуданы өлтіріп тастады.

	Мына суық хабар бұған дейінгі бақытсыздықтың, сатқын– дықтың күйінішінен де, ойсыраған жеңілістің азасынан да асып түсті. Дон Альфонсо айғайлап жіберді. Ышқынған айғайы жан түршіктіріп қысқа шықты. Сөйтті де ол талып түсті.

	Досына деген сүйіспеншілік сезімі дон Родригоның басқа ойларын тарқатып жіберді, қазір ол оны бұрынғысынан бетер жақсы көріп барады. Шошып кеткен каноник корольмен әуре болып жатыр, емшіні шақыруға кісі жіберді.

	Бірсыпыра уақыт өтті, содан кейін барып Альфонсо есін жиды. Жан-жағына абайлап қарады, өзін-өзі жігерлендіре түсті.

	– Ештеңе емес, бәрі мынау болмашы жараның қырсығы, – деді.

	Король таңертеңнен бері нәр татқан жоқ болатын. Әкелген сорпаны басына бір-ақ көтерді. Жарасын таңып жатқан дәрігерді асықтыра бастады. Содан кейін бәрінің кетуіне ұлықсат етте де, дон Родригоны ғана алып қалды.

	– Кешір мені, әкем, әрі досым, әлсіздікке бой алдырғаным ұят болды, – деді, содан кейін ашулана сөйлеп: – Бүкіл корольдігімді күйзелушілікке ұшыратқанымнан кейінгі жерде, мен үшін тағы бір еркек пен бір әйелдің өлімінде тұрған не бар? Мен ол екеуімен де бәрі бір қош айтысқан болар едім, – деді ол тұнжырап. Бірақ іле-шала айтқанынан қайта қайтты: – Еш уақытта, еш уақытта Ракельден айрылмас едім-ау! Ұялмай-ақ қояйын ештеңеден! – деп ол ыңқылдап, тісін шықырлатып, басын қабырғаға соқты: – Не қылған жан төгісіз азап! Досым Родриго, саған айтуыма болады, мен оны шын сүйетінмін. Сен мұныма түсіне алмайсың, оның не екенін білмейсің, ешкім де білмейді. Оған жолыққанша мен де білген емеспін. Оны сүйгенде мен донья Леонордан артық, балаларымнан артық, корольдігімнен артық, Христостың өзінен артық, бұл жалғандағының бәрінен артық сүйдім. Айтайын деп тұрғанымды ұмыт сен, пастор, қолма-қол ұмыт, бірақ мен соны айтуға тиістімін: мен оны өзімнің мәңгі өлмес жанымнан артық сүйдім!

	Алқымына тығылған ащы сөздер аузынан шығып кетпесін деп қатты тістеніп алды. Әбден сілесі қатып, қалжырап отыра кетті. Дон Родриго оның түсі соншалықты өзгеріп кеткеніне таң қалды: арықтап, өңі жүдеу тартып, көзі бұлдырап, жақ сүйегі шығып кетіпті, еріндері екі сызықша сияқтанып қана қалыпты. Көзі кішірейіңкіреп, мазасызданып, жылт-жылт етеді.

	Ақырында Альфонсо маңдайының әжімін жазып, дон Родригодан оқиғаның қалай болғанын сұрады. Оның білетіні өте аз екен. Иегуданы Кастильо Ибн Эзрадан іздеп таба алмаған топ Галианаға тартыпты. Донья Ракельдің кім өлтіргені белгісіз. Дон Иегуданы өз қолымен өлтіре соққан де Кастро көрінеді.

	– Барон де Кастро ма? – деп король тұтыға сұрады.

	– Иә, де Кастро, – деп жауап қатты дон Родриго. – Басына қауіп төнгендерді қорғау соған тапсырылыпты. Өйткені халық ереуілдеп еліріп кеткен, көп адамның апатқа ұшырайтын түрі бар. Жұрттың бәрінің басына қауіп төндіргенше, бірде-екілі кісіні құрбан етуге оған бұйрық беріліпті.

	Король қиналған түрмен ұзақ ойланып қалды.

	– Кім берді ондай бұйрықты де Кастроға? – деп сұрады ол даусы қырылдап.

	Дон Родриго баяу жауап қатты.

	– Донья Леонор, – деп нығарлап айтты.

	Альфонсо жаралы жырқыштай өкіріп жіберді.

	– Жалмауыз құзғындар! Мені өлген өлексе көріп, жан-жағымнан бас салған екен ғой, – деп күңіреніп кетті ол.

	Дон Родриго іскерлік көрсетіп, сәл ажуалағандай түрмен адалын айтты.

	– Шара қолдану керек болды. Көптеген шоқынған арабтарды, Иудерияның сыртында тұратын еврейлерді өлтірді. Жүз шақты адам қаза тапты деп айтып жүр.

	– Қорғаштама Леонорды!– деп Альфонсо ызаға булығып бұрқ ете қалды. – Ешкімді де қорғама, өзіңді де қорғама! Сен де кінәлысың, бәрің де кінәлісіңдер. Бірақ тап мендей кінәлы емес шығарсыңдар, алайда, жазықтысыңдар. Мен бәріңнің де сазаңды беремін. Шетіңнен жазаға тартқызамын. Шайқаста жеңіліс тапты екен деп мені мүлде дәрменсіз көресіңдер ғой. Жоқ, олай емес, мен әлі корольмін. Мен әлі анықтаймын, сот құрамын, жан түршігерліктей етіп жазалаймын!

	Кенет ол тына қалды, ыңырсып, бүктеліп, сабырсыздана қолын сілтеп, Родригоға кете бер дегендей ишарат етті.

	Аттануға бұйрық бергеніне бір сағат та өткен жоқ. Жолдың осынау соңғы бөлігінде ол бәрін де өзі қадағалап, байыпты бұйрық беріп, үлкен сақтық көрсетіп отырды. Әскері Толедоны қоршаған қорғанның ішіне кіріп болғаннан кейін ғана өзі қалаға кірді.

	Тауға қарай өрлеп, қаладағы сарайына келді. Күтушілер мен камерарилер жүгіріп алдынан шықты, бәрі оның түрінен шошып кетті, жуынып, киімін ауыстыруды, дәрігер шақыртуды қалай көретінін сұрады. Ол қабағы қатыңқы күйі бәрін де қайтарып жіберді, ешкімді маған жолатпаңдар, тіпті королеваны да жақындатпа деп қатал тапсырма берді.

	Үстіндегі сауытын шешпестен жорық төсегіне отыра кетті, ыңғайсыз отырды, үсті-басы кір, тер, шаң, өзі ауру, әрі жалғыз. Тұнжырап ойға батты. Оқиғаның қалай болғанын түсіне алмай-ақ қойды. Қауіп дегеннің ұшығын қиядан сезе қоятын Иегуда соншалықты қу бола тұра, Галианаға қалай барған? Өз дінін берік ұстаған екеуі неге Иудерияның тас қабырғасына барып паналамаған?

	Иә, қаза болды, екеуін де өлтірді. Олардың көзін жойған Леонор мен де Кастро, – Леонор тілімен, де Кастро қолымен. Ал бұл Ракельмен қоштасқан да жоқ, көзі тұнып, қара басып, жатсынып, ашуланып кете барды. Енді, міне, Леонор оны өлтірді, баласы Санчо да қолды болды, баланың не болғанын бұл енді еш уақытта біле алмайды.

	Ішінде ыза-кегі қайнап кетті. Құдай бұған Ракельді бергеннен бастап Леонор мұның жауы болып алды. Ракельді қолға түсіру үшін ол мұны итермелеп, соғысқа айдап салды. Бәрі де ескерту жасап, ашық алаңда шайқасудан сақтандырып жатты, әдетте, сақтық айтуға келгенде алдына жан салмайтын Леонор жұмған аузын ашқан жоқ. Мұның тас-талқан боп жеңілетінін білген, тек қана күндесін өлтіруді көздегендіктен бұған тоқтау айтпаған. Нағыз зымыстан пері Ракель емес, Леонор. Бұл сонау мыстан шешесінің қызы, албастылар шіркеуден суырып алып, тура тұмаққа апарған сонау әжесінің қызы.

	Ол өзінің ызаланғанына қуанды, тіпті жарасының сыздап ауырғанына қуанды. Жуынбастан, жарасын жаңадан таңғызбастан, шаң, тозаң сауыт киген қалпында ол үйдің Леонор тұратын жақта– ғы басына қарай дәлізді бойлап адымдай жөнелді. Королеваның қошаметші бикештері шошынып, үрпиісіп қалды, Альфонсо олар– ды серпіп тастап, Леонордың бөлмесіне баса көктеп кіріп барды.

	Леонор білікті бекзат әйелдердің салтымен сыланып-сипанып тап-таза боп төрдегі биікте отыр екен. Ол орнынан түрегелді, оншалықты жылдам тұра қойған жоқ, алайда, тым баяу да емес, сәл күлімсіреп, бірнеше қадам қарсы жүрді. Альфонсо қолын көтеріп оны тоқтатып тастады да, амандасуына мүмкіндік берместен, ақырын дауыспен ызалы түрде:

	– Міне, мен келдім. Кескін-келбетімде көз тартарлық түк жоқ. Иіс-қоңысым да онша сүйкімді болмас. Менің бойымнан еңбектің, соғыстың, жеңілістің исі шығады. Өзім де, үсті-басым да сыпайгершілік заңына сай емес. Бірақ сен де, менің білуімше, әдептілікке сай қылық көрсетпепсің, менің королевам, менің сүйіктім Леонор. – Кенет ол ашуға булығып айғалап жіберді. – Қарғыс атқыр, сен менің өмірімді күл-талқан еттің. Сен маған ұл тауып бермедің, тапқан ұлың қатпа боп туды,ішінде жатқанда-ақ құдай оны өлуге жазды. Ал менің сүйген адамым маған ұл тауып бергенде, сен оны өлтірдің. Менің ең ақылды, ең адал кеңесшім болып отырған оның әкесі бар ниетімен дұрыстығын айтып, соғысты бастамай тұра тұр деп көндіруге тырысқанда, сен қасақана соғысқа итермелей түстің, ашықтан ашық күлкі, сықаққа айналдырып, мені соғысуға еріксіз айдап салдың. Әдетте, сөзге ділмәр сөзуар сен одан кейін жұмған аузыңды ашқан жоқсың, менің ақылға қонымсыз жоспарыма қарсылық айтпадың, ойсыраған жеңіліске ұшырағалы тұрған шайқастан мені тежеп қалуға баспадың. Сондағы барлық есебің-менің сүйгенімді, маған құдайдың өзі жіберген әйелді өлтіру. Сен мені өлтірдің, менімен бірге Кастилияның да түбіне жеттің. Міне, сен менің алдымда жүзің жарқырап салтанатпен тап-таза болып тұрсың, ал ішің қап– қара, жалған, арам. Шешең сияқты, сенің де ішіңді арамдық жайлап, жауыздық жегідей жеп жатыр, қанішер.

	Бір сойқанның болатынын біліп, донья Леонор әзір тұрған. Бірақ Альфонсо тап осыншама есінен адасып, шектен шығып кетеді екен деп ойламапты. Мұны ол кір-кір жалаңаш қолымен кеңірдегінен бас салып, буындыра салуы да ықтимал. Алайда, қара таяқ виллан сияқтанып, дөрекелік көрсетіп ұрысып тұрғанын көргенде Леонордың қаны бетіне шапшып қоя берді. Мұндайда Альфонсо қауіпті екені рас, бірақ бұл оны дәл осы қалпында сүйетін.

	Донья Леонор жай басып бірнеше адым кейін шегінді, сөйтіп төрдегі биікке көтерілді де, орнына отыра кетті. Үлкен жасыл көздерін Альфонсодан алмай қарап, сабырмен сөйледі.

	– Есіңе салуға ұлықсат ет, біз шешем екеуіміз Бургост келісім шартын ұсындық, сенің күйеу балаң дон Педромен келістік. Сол шарт бойынша, Арагонның әскері келмей тұрып, сен соғысты бастамауға міндеттендің. Біз шамамыз келгенше сенің мезгілімен бұрын асығыс ерлікке ұмтылғаныңды тежеуге тырыстық. Сен бейне бір тілазар бала болдың да, менің шешем жік-жапар болып сені көндіруге тырысты. Сені өзіңнен басқа айдап салған кісі жоқ. Ал оқиғаның бұлай болғанына кім кінәлы екенін айтайын ба саған?

	Сен жалт етіп көзге түскің келді, менің алдымда, достарыңның алдында, бәрінен бұрын сол еврей қызының алдында сөйтпек болдың. Міне, сондықтан да сен біздің келісімге қарамастан, ешбір ақылға сыймайтындығына қарамастан халифқа өктем жауап бердің. Міне, сондықтан да көзді жұмып жіберіп қатерлі шайқасқа бардың. Сондықтан да елімізді, тіпті христиан дініндегі бүкіл Испанияны жардан құлаттың.

	Дон Альфонсо оның алдында биік төрдің қасында тұрған. Ол оның жазық маңдай ақ жүзіне, қою ақсары шашына қарады. Сол бастың ішінде жасырынып жатқан есебі көп арам ойлар үшін осы әйелге өшіге түседі.

	– Мен енді түсіндім, – деді ол тісін шықырлата күйіне сөйлеп, – сенің шешенді Генрихтің неге қаматып қойғанын, Рим папасынаның қанша жалынғанына қарамастан бостандыққа шығармай қойғанын. Мені Генрихтан осал екен деп ойлама. Мен сені өлтіре алмаймын, өйткені сен әйелсің. Бірақ менің сүйікті жанымды қазаға ұшыратқаның үшін сен жазаланбай қалмайсың. Мен саған сот құрамын, бір тергеуден кейін, бір тергеудің астына аламын, зымияндықпен тұспалдап берген бұйрығыңды да, оның арғы жағындағы жауыздыққа толы арам ниетіңді де әлемге паш етемін, сонда бүкіл христиан дүниесі сені кісі өлтіруші деп көзіне шұқитын болады. Сенің қанқұйлы достарың де Кастро, тағы басқалары, олар да жазасын тартпай қалмайды. Оларды қалай талқандағанымды, сүйіктім, сен әлі көрерсің. Олар масқаралау арбасына мініп Сокодовер алаңына барады. Сонда сен, менің королевам, сүйікті ерсеріңнің, сенің Ланселотыңның дарға асылып шайқалақтап тұрғанын мінбеде менің қасымда отырып қызықтай– тын боласың.

	Леонор күйеуіне қасарыса қарап көз алмай отыр. Альфонсоның маңдайы тершіп, қысқа жирен сақалы ұйысып, түсі бұзылып кетіпті. Балғын жас жігітке ұқсап жарқылдаған бұрынғы кескін, келбетінен ештеңе қалмапты. Оны енді Донфрондағы ізгі Георгий– ге ұқсайды деп айта алмайсың. Ішінде жатқан күш-қуатының буырқанып сыртқа шыққаны қайта жақсы болды; қызуы жоқ деп мұны енді ешкім айта алмайды, тіпті Леонордың шешесі де айтпайды.

	Донья Леонор сөйлеп кетті.

	– Айтып тұрғандарының бәрі бос сөз, дон Альфонсо, ашынаң қаза тапқанға ашынғандықтан айтасың. Галианада тұрған әйелдің өліміне менің қатысым жоқ. Менің істеген, істемеген ісіме егжей-тегжейлі зерттеу жүргізсе де, бірде-бірі қазы мені айыптай алмайды.

	Кенет ол әдеппен сыпайы сөйлесіп кербезденіп тұрудан жалығып кеткендей болды. Ол төрдегі биіктен түсіп, қышқылтым жұпар исін желпіп, күйеуіне тақап келді де, бар шынын бетіне айтты.

	– Алайда, мен айтайын саған, қазір айтамын да қоямын, қайталамаймын: иә, бұл менің қылғаным, менің де бір рахаттанғым келді, маған да nосһе tоlеdаnа. Мен де Кастроны қанқұйлы арам ойын сездім, бірақ тежегенім жоқ, қайта Кастильоны алдына көлденең тосып қызықтыра түстім.

	Сөйткенде маған құдай көмектесті. Құдай анау екеуінің өлгенін қалады. Басқа еврейлермен бірге сенің ашынаң мен оның әкесі Иудерияны тас қорғанына неге тығалмады деп ойлайсың? Құдай оларды ақылынан алжастырды. Мен мұны бетіне айтам, қан тілеп қаһар шашып тұрған бетіңе. Сол қыз өлді дегенде менің жүрегім шаттыққа бөленді.

	Альфонсо жаралы жолбарыстай ыңырсып, ыңқылдап бір адым кейін шегінді де теріс айналып кетті. Қазір оның жүзінде ашу– ызадан гөрі азап шегіп қиналғандақтың белгісі басым еді.

	Леонор мерейі үстем шығып рахаттанып тұр. Ол Альфонсоны енді аяйын деді. Тағы да оның қасына жақындай түсті.

	– Жанжалдаспай-ақ қояйық, дон Альфонсо, – деді ол, даусы ерекше жұмсақ шықты. – Сен жаралысын, азап шегіп қалжырағансың. Сені жақсылап күтуіме мұрсат бер. Мен саған өзімнің емшім Рейнероны жіберейін, ол сенің дәрігерлеріңнен тәуір. Тағы бір сөзді айтуға ұлықсат ет, мен ол қылыққа өзім үшін бардым, сонымен бірге сен үшін бардым. Мен сені сүйемін, Альфонсо, оны өзің білесің. Жылдар бойы мен сенің тас қамал– дарыңның қабырғасындай берік адалдақ көрсеттім. Кастилияның королі, менің балаларымның әкесі батпаққа батып жатқаны бұдан ары көруге дәтім шыдамады. Мені бүкіл әлем алдында масқара етуіңе болады, өлтіруіңе болады, бірақ айтқаным шындық.

	Оның шындық екенін Альфонсо білетін, алайда, өзін-өзі зорлап соған сенбеуге тырысты. Донья Леонордың қылығына тек санасымен ғана түсіне алады. Мұның бүкіл жан-жүрегі ытырынып Леонордан шошып тұр. Бұл оның махаббатын қаламайды; жауыздың махаббаты бұған жиренішті.

	Ол теріс айналып, бөлмеден атып шықты.

	Салғыласқан жанжал Альфонсоны әбден титықтатты, қалжыратып кетті, жарасы бұрынғыдан жаман ауырып барады. Рұқсат бойынша, күтушілері оны шешіндіріп, жуындырып, жарасын қайта таңып, төсекке жатқызды. Ол түс көрместен ұзақ ұйықтап қалды.

	Содан кейін Галианаға тартты. Ол күрт ылдилайтын тар көшенің бойымен Тахоға қарай салт келе жатты, қасына ерген ешкімі жоқ, жалғыз. Қала тұрғындары оны танып, иіліп тәжім етті. Кейбіреулер тізерлеп жығылып жатты. Ол соның бірде-бірін көрген жоқ, ештеңені естіген жоқ. Арман қарай кете берді. Көзін жерден алмай төмен қарап ақырын жүріп бара жатты; тәжім еткендерге көз салған жоқ, ишаратпен ғана жауап қатты.

	Ол ауланы қоршаған ақ тас қабырғаға жақындады. Күн аптаған ыстық еді, Галиананың үстінде сәл бұлдырлап сағым көрінеді, айналаның бәрі сиқырлап тастағандай тып-тыныш.

	Бағбан Белорда сақтана басып корольге жақындады да, жасқанған түрмен оны қолынан сүйді.

	– Мен өте бақытсызбын, падишам, – деді ол. – Ханымды мен қорғай алмай қалдым. Олар тым көп еді, сірә, екі мыңнан астам шығар. Оларды білікті бекзат ерсері бастап келді, менің қолымда атамның айбалтасы ғана бар болатын. Соншама қалың топқа жалғыз не істей алам? Олар: “Құдай соны қалайды!” – деп айғайлай-ды да тұрды, болар іс сонда болды. Бірақ олар басқа ештеңені бүлдірген жоқ, бәрі аман, үйдегі де, бақтың іші де – бәрі де баз қалпында.

	Альфонсо одан:

	– Сендер Ракельді Галианада жерледіңдер ме? – деп сұрады. – Мені қабіріне алып баршы.

	Қабірдің басында ешқандай белгі жоқ екен, рабби Хананның кеспектері маңындағы ашықта шымы қопарылған жалаңаш екі төмпешік қана жатыр.

	– Біз не істеу керегін білмедік, – деп Белорда ақтала сөйледі. – Өйткені біздің донья Ракель ханым шоқындырылмаған еді ғой. Басына крес қоюға батылым бармады.

	Король қолын сілтеп, бара тұр дегендей ишарат білдірді.

	Өзі қиналып, жерге отыра кетті, ыстық, қапырық бұлдыр сағым бойын алып тұншықтырып бара жатқан сияқтанды. Шымдары қалай болса солай жатыр, құлазып есіз қалған зират сияқты. Бұл өзі итті де бұла қадірсіз көмбес еді.

	Альфонсо осы маңайда Ракельмен бірге серуендеп жүргенін, көлдің жағасында шешініп отырғандарын есіне алды, оның даусын естіп түр-тұлғасын, жүріс-тұрысын кекін-келбетін ой көзімен көруге тырысты. Бірақ оның жекеленген сипатын ғана көре алды. Ракель өзі бұлдыр елес тәрізденіп, қол жетпес алыста қала берді. Егер оның аруағы өзі қалаған уақытта ғана шығатын болуы керек. Кім біледі, Бертранның: әйел еркектің жанын емес, қанын ғана толқытады дегені де рас шығар.

	Мынау топырақтың астында бұған шексіз, шетсіз бақыт берген, жүрегін толғатқан адам жатыр. Қазір ол кім? Күл, топырақ, Құрттың жемі. Бір ғажабы – бұл соған қиналатын сияқты емес. Күтусіз адыра қалған мына қабірден бұл не іздеп келді? Мына жатқан екеуінің алдында да мұның өз басының ешбір кінәсы жоқ, қайта олар кінәлі, мұның ұлын осылар ұрлап әкетті. Санчоның не болғанын бұл енді еш уақытта біле алмайды, бала мыналармен бірге көмулі жатқанмен бірдей. Өмірінің жалғасы болатын ұлы жер астында шіріп қала бергеннен артық емес. Осы жерге бұл келмеуі керек еді. Аузының дәмі бұзылып, таңдайы кеуіп барады.

	Ол таяу тұрған ағаштың түбіне әрең жылжып жетті. Соның көлеңкесіне сұлай кетті. Көзін жұмып ұзақ жатты. Жапырақтың арасынан түскен сәулесі бетінде ойнады. Ол Ракельдің бейнесін тағы да көзіне елестеткісі келді. Бірақ тағы да көлегейленген нобайын ғана көрді, жүзі бұлдыраған қалпында қалды. Үстінде ұзын мол киім, жатарда бөлмесінде мұны қарсы алғанда осындай мол көйлекпен жүретін. Алғаш рет Бургоста кездесерде киіп барған жасыл көйлегімен жүргенін де көрді, ата-бабадан қалған мұның сарайына сол жылы риза болмай, күліп кеткен. Иә, кейін мұны Галиананы салып беруге мәжбүр еткенде ол сиқырлы, дуалауды қолданды, бірақ өзі маңайға жуыған жоқ. Қазірдің өзінде де ол мұны Галианаға шақырып тартып тұрады, ал мынау жақта корольді әскери және мемлекеттік жұмыстар күтіп жатыр.

	Рас, осында ғана орынауға болатын мұның бір жұмысы бар. Бұл мынау Иегудаға баласының сөзін айтуы керек. Өлер алдында Аласардың не дегенін есіне түсіруге тырысып, маңдайын тыржитты. Оның “Әкеме айта бар”– дегені анық құлағына келді, бірақ нені айтуы керек? Оны Альфонсо есіне түсіре алмады.

	Аздан соң ұйықтап кетті. Айналаның бәрі көгілдір мұнараға шомып, бұлдырап тұр, ештеңеге көз тоқтатып, анық көруге болмайды. Кенет қарсы алдында Ракель көрінді. Кәдуілгі тірі қалпы, көгілдір мұнардан шыға келіпті, – мынау соның қоңырқай жүзі, көгаршынның қанаты түстес сұрғылт көгілдір көзі аумаған сонікі. Ол мұның алдына келіп тұра қалыпты. Мейрам деп еркекті қаламағаныма қарамастан бұл зорлықпен дегеніне жеткенде, ол наразылығын үнсіз жеткізіп, тап осылай қадала қараған, ұлымды ұрлап беріп жібердің деп зіркілдегенімде де осылай қараған. Сондағы оның үнсіздігі кінәлаған айғайдан бетер естіліп тұрғандай еді.

	Альфонсо көзін жұмған бойы жата берді. Мұның бәрі есеңгіреп сандырақтағаннан туған елес-эспехисмо екенін біледі, Ракель өлген. Бірақ өлген Ракельдің өмірі тірісіндегіден де жайнап жалындап тұр. Ракель бұған үнсіз қарап қалған осы бір шағында бұл бір нәрсені анық аңғарды: оның үнсіз жеткізіп тұрғандарының бәрін қашанда іштей түсінетін, бірақ бұл қасақана қарсыласып, тұйықтала түсетін, оның айтып тұрғаны шындық болса да тыңдағысы келмейтін.

	Оның сол шындығын мұның жанына апаратын жол енді ашық. Ракельдің түсіндіре алмай қойғанын бұл енді түсінді, борыш деген не, кінә деген не екенін білді. Қолында орасан зор билік бар еді. Бұл соны орынсыз ысырап қылды; алды-артын білмейтін бала сияқты оны мүлде ойыншық етіп жіберді. Қолындағы балдай шарапты удай сіркеге айналдырды.

	Ракельдің бейнесі бұлдырай бастады.

	– Кетпе, кетпей тұра тұр, – деп бұл жалынды, бірақ оны кідірте алмады. Елес көзден ғайып болды.

	Альфонсо әлсіреп қалған екен. Кенет қарны ашқан сияқтанды. Орнынан әрең тұрып үйге қарай беттеді. Тамақ әкелуге әмір берді. Ол, әдетте, Ракельмен бірге тамақты қасқырша қомағайлана асап жатыр, ойында тамақтан басқа ештеңе жоқ.

	Кәдігімдей әлденіп қалды. Орнынан түрегелді. Ракельдің асыраушы анасы Саадты шақыруға әмір етті, Ракельден қалған кейбір заттарды көрсетуді өтінгісі келген. Күтушілер қысылғандай үнсіз тұрып қалды, содан кейін барып, Саадтың да өлгенін айтты. Альфонсо күрсініп жіберді. Оқиғаның қалай болғанын білуге құмартты.

	– Саад жан түршіктіре шыңғырып айғай салды, – деді Белардо. – Біздің донья Ракель ханым қорыққан жоқ, нағыз білікті бекзат әйелдерге ұқсап, сабырлы түрмен тұрды.

	Альфонсо үйдің ішін аралады. Көне араб алфавитінің әріптерімен жазылған нақыл сөздің тұсына кідірді, ондай жазуды бұл танымайтын болған соң, Ракель оқып, аударып беретін: “Бейбітшіліктің бір мысқалы жеңістің тоннасынан қымбат”, – деп тұр екен. Арман қарай жүрді. Ол шкафтарды, сандықтарды ашып қарады. Ракельдің көйлектерін ұстап көрді. Екеуі бірде шахмат ойнағанда оның үстіне мына бір ақшыл көйлегі бар еді. Саусағың тиіп кетсе жыртылатындай көрінетін үлбіреген матадан тігілген мына бір көйлек Ракельдің айналасында иттер арсалаңдап ойнап жүргенде үстінде болатын. Сандықтан көйлектердің жұпар исі аңқып кетті, Ракельдің өз исі. Альфонсо сарт еткізіп қақпағын жаба салды. Жоқ, бұл Ланселот.

	Бір жерден Ракельдің бұған арналған хатын тауып алды, жазуын жазыпты да жөнелте алмай қалыпты. “Сен көзсіз ерлікке басып, өміріңе қатер туғызасың, өйткені ерсері солай етуі керек. Бұл ақылға сыймайтын қылық, бірақ қызық. Мен сені сол үшін де сүйемін”. Альфонсо Венамин салған суреттерді тауып алды. Ондағы Ракельдің кескініне байыптап тұрып қарады, тірі Ракельдің жүзінен көрмеген белгілерді байқады. Алайда, Венамин Ракельді түгел көре алмапты. Ракельді шын мәнісінде көре білген жалғыз бұл өзі ғана, бірақ өлгеннен кейін көріп тұр.

	Алайда, Ракель бұл дүниеден өткен жоқ. Одан үйренгендерді Альфонсоның көкейінде өмір сүреді, Ракельдің елестеген үнсіз жүзі бұған қазір соны аңғартты. Күнә деген де, тәубаға келу деген не дегенді Родригодан сөз түрінде естіген, бірақ жүрегіне жеткен жоқ, мұның жүрегінен шыққан дауыс та соны айтты да қойды. Тек Ракельдің үнсіз жүзі ғана “борыш”, “күнә”, “тәубаға келу” деген сөздердің не екенін мұның жүрегіне анық жеткізді.

	Альфонсо бойын бекітіп ширыға түсті. Ішінен дұға оқыды, күпірлікке толы дұға болып шықты. Ол өлген жарына табынды, қиын-қыстау сағатта оның үнсіз бейнесі келіп не істеп, не қою керегін айтып беруін тіледі.

	Гутьере де Кастро екі аяғын талтайта басып, қынаптағы қылышының сабына сәл жантая сүйеніп, дәстүрлі кейіппен корольдің алдында түрегеп тұр.

	– Менен не тілейсің, падишам? – деп сұрады шиқылдаған даусымен.

	Альфонсо оның дөрекі жалпақ бетіне қадала қарады. Барон де Кастро одан шіміркенетін емес, саспайды. Сескенетін түрі жоқ, онысы айқын байқалады. Корольдің ыза-кегі су сепкендей басы– лып қалыпты. Дардың арқанында барон де Кастроның салбырап тұрғанын көруге ынтығып, соншалықты қалай армандағанын өзі де түсіне алмады.

	– Саған менің астанам Толеданың тұрғындарын қорғау міндеті жүктелген. Соны неге орындамадың? – деді ол.

	Барон де Кастро салқын түрмен өктем жуап берді.

	– Шайқаста сен жеңіліп қалғаннан кейін халықтың ашу-ызасы қозып кетті, дон Альфонсо. Дүниені қиратқысы келіп, қан төккісі келіп қаһарына мінді. Олар кінәлы адамдары өлтіруге ынтықты. Кінәлы деп есептейтіндері тым көп болып шықты. Алайда, апатқа ұшырағандары мүлде аз, тіпті жүз адамға жетпейді. Мен сыңар биялайды королеваға қайтарсам да болды, арым таза, мен оның ойынан шыққаныма да, алғысына ие болатындығыма да сенемін.

	Дон Альфонсо оған:

	– Сен қара тобырмен бірге Галианаға барып менің эскриваномды, оған қоса менің баламның шешесін өлтірдің, – деді.

	Ол нығарлап айтты, сөйте тұра өте сабырмен сөйледі.

	– Халық опасыз сатқынды жазалаудан талап етті. Шіркеудің де талабы сол еді. Менің міндетім кінәсыздарды қорғау болатын, ал ол – кінәлы адам, – деп жауап қатты де Кастро.

	Король енді де Кастро королеваның зымияндықпен берген қанқұйлы тапсырмасын бетке ұстап, бар кінәны соған аударуға тырысатын шығар деп есептеген. Бірақ де Кастро оны істемеді. Тіпті одан зорын да айтты.

	– Мен саған ашығын айтайын: ол опасыз сатқын болмағанның өзінде де, мен оның көзін жойған болар едім. Мен Гутьере де Кастромын, менің Кастильомды арамдаған кестірілген итті жазалаймын деп өзіме де, бүкіл Испания ерсерісіне де уәде еткеніме талай жыл болды.

	Король оған:

	– Кастилия мемлекеті мен сенің араңдағы дау жайғастырылған, ағаңның құны төленген, келісімге қол қойылып, мөр басылған, сенің талабың қанағаттандырылған, – деді.

	– Кастилияның королі менің сенімен дауласқым келмейді, – деп жауап берді де Кастро. – Мен кінәлы дейтін болсаң, Арагонның королі – менің сеньорым, шағымыңды соған айт. Менімен оның терезесі тең, ендеше, сол маған терезесі тең сот құрсын. Бірақ мен саған бір нәрсені айтуым керек, ерсеріге ерсерінің айтатын сөзі. Сенің қырсығыңнан менің ағам қаза тапты, шайқастағы ерліктерімен. Турнирдегі жеңістерімен атағы шыққан батыр болатын, оны сен білесің. Сен ол үшін құн төледің, оған мен дауласпаймын, өйткені ізгі соғыс жүріп жатыр. Қазіргі оқиға басқаша намысымды қорлаған адамды енді мен өлтірдім. Сонда ол кім? Сенің банкирің, кәрі еврей. Бар болғаны сол. Менің ойымша, арамыздағы дау-дамай осымен бітсін десең, сен ұтылмайсың.

	Король келісе қоймады, ол әмір бере сөйледі.

	– Айтшы бәрін оқиға қалай болды?

	Гутьере де Кастро жауап қатты.

	– Мен семсерімді оның арам қанына былғағаным жоқ, қынабымен соғып өлтірдім.

	Альфонсо сөзін үзіп-үзіп әрең сөйлеп сұрау қойды.

	– Ал қыз қалай өлді?

	– Оны мен айта алмаймын, – деп жауап қатты де Кастро. – Оны өлтірген шақта менің екі көзім еврейде болатын.

	Ол сабырмен сөйледі, сөздерінің бәрі де шындық. Тұрпайы ашық түрмен жұмсара сөйлеп:

	– Қазіргі ізгі соғыс жүріп жатыр. Мен өшпенділік сезімімді тұншықтыра басып, сенің қол астыңда соғысуға осында келдім. Болар іс болды, соған көн, падишам. Алдымызда талай үлкен жұмыстар тұр, жерге түскен түкіріктей түкке тұрғысыз жоқ нәрсеге бола сөзді қор қылу ерсеріге лайық емес. Одан да қалаңның қамын, оның бекіністі қабырғасының қамын ойла.

	Альфонсо өзіне-өзі таң қалады, де Кастроның мынандай озбырлығына, ашуланбағанына таңырқайды. Барон де Кастро донья Леонордың екі ұшты тапсырма бергені туралы бір ауыз сөз айтқан жоқ. Кінәны әйелге аударған жоқ. Барлық жауапкершілікті өз мойнына алып тұр. “Қарашы, мына Гутьере өзі шынымен-ақ ерсері екен ғой”, – деп ойлады Альфонсо.

	– Әдетте, жұмыстан жалықпайтын, талмайтын каноник дон Родриго осы күні өз міндетін селсоқ атқаратын болды, оқу, жазуды да сиретті. Бір бұрышқа тығылып алып жетімсіреп, тұнжырап отырып алатынды шығарды.

	Мұса онымен жиі әңгімелесіп тұра алмады. Толедода жаралылар мен аурулар көбейіп кеткен. Мұсаның сабырлылығы мен батылдығына жұрт сенім артты, мұсылмандарға деген өшпенділігіне қарамастан, жұрттың көбі оның атаққа шыққан емшілік өнерінен үміт етті.

	Родриго Мұса досына қызыға қарады, үздіксіз іс-әрекет үстінде оның ауыр ойға шомуға қолы тимейтіндігіне қызықты. Бүкіл тіршіліктің ауыртпалық, азап екені жайлы ой оның өз басын мүлде қажытты. Ол іштей тұйыққа тіреліп тоқырып қалды.

	– Италияда бұған бір қолжазба жіберіпті, тура мұның өз басындағы ашыну, торығушылықты сөзбен тұжырымдаған екен. Оны жас прелат Лотарио Конти жазған екен, еңбегінің атын “Адамның қасиеті туралы” деп қойыпты. Қолжазбаның бір жері оған әсіресе қатты әсер етті. “Уа адам, қандай түкке тұрғысызсың сен! Қандай жиренішті сенің денең? Көрші анау өсімдіктерді, ағаштарды. Олар гүл, жапырақ, жеміс береді, сен бит, құрт тағы сол сияқты адамдарды бересің. Олар май, шарап, бальзам шығарады, сен қақырық, боқ, сідік шығарасың. Олардан жұпар исі аңқиды, сенен сасық иіс шығады”. Бұл сөздер Родригоның көкейінен кетпей қойды, тіпті ұйқыға көзі іліккенде де көңілінде жатты.

	Торығып, ашынған кездерінде жанын жай таптыру үшін дұғаға беріліп, еріксіз елтіп, ұйып кететін шақтарды бұрынғыдай іздемеді. Көкейіндегі қалтқысыз сенім қазір оған құдайдың нұры жауғандықтан емес, өзін өзі алдарқатқандықтан, өмірдегі шындықтан бойды алып қашқандықтан туатын сияқты көрінді.

	Ол дон Вениаминнің сирек те болса келіп жүргеніне қуанды. Жас жігіт жанына батқан қайғысына да, айналасындағы жұрттың басындағы ауырпалығына да қарамастан академиядағы жұмысынан қол үзбей, табанды түрде жүргізіп жатқан. Вениаминнің қажырлылығына каноник қайран қалатын. Мұның торыққан көңілі ол келгенде жадырап қалады.

	Күндердің күнінде ол шәкіртінен бір жайтты сұрады.

	– Егер жүрегіңдегі жараны ушықтырмайтын болса, айтшы маған, соңғы жолы Галианада болғаныңда сендер не істедіңдер, не сөйлестіңдер?

	Вениамин үндемеді. Үнсіз ұзақ тұрды. Жауап қайтармайтын шығар деп те ойлап қалды дон Родриго. Кенет жас жігіт шалқи сөйлеп, донья Ракельді мадақтай жөнелді, сол соңғы күнгі оның көркіне мінезі сай тамашалығын суреттеді. Король Галианада күт деп тапсырып кеткендіктен ғана оның Иудерияға барғысы келмегенін айтып берді. Вениаминнің сөздерінен қыздың сонау ерсеріге, сүйген жарына шексіз берілгендігін жақтыра қоймаған наразылық сызы байқалып тұрды.

	Каноник тебіреніп кетті. “Сен махаббат дегеннің не екенін білмейсің”, – деп еді-ау бұған король. Сонда оны өзі де білмейді екен-ау. Ракельді Альфонсо жан-тәнімен алабұрта қатты сүйді, бірақ ол өз шеңберінде шектеліп, іштей тұйықталып қалды, онымен үйлесім тауып сезінуді білмеді. Ерсерілік қанына сіңген сонау қырсықты адам аузына келгенін ойланбай айта салған. Сірә, айтысымен артынша ұмытып та кеткен болар. Міне, сол кездейсоқ айтылған бір ауыз сөз донья Ракельді ажалға ұшыратты. Альфонсоның ұшқалық ерлігі қашанда осылай апатқа ұшыратады.

	Екі-үш күн өткеннен кейін Вениамин сәл қысылған түрмен каноникке бір суретті көрсетті. Бір жолы ол корольді жақыннан көрген. Оның түрі мейлінше өзгеріп кеткеніне таң қалды. Сол өзгерістердің қандай екенін байқағысы келіп, корольдің суретін салып алған. Қазір сәл жасқанған түрмен, сол суретті каноникке ұсынды. Оның не дейтінін асыға күтеді.

	Каноник ұзақ қарап отырды. Суретте көп нәрсені басынан кешкен, көп ауыртпалықтың азабын көтерген адамның кескіні. Алайда, өзі ерсерінің түріне ұқсайды, жүзінде тарпаңдаған ауыздықсыз асау, қасарысқан қайсар, әрі қаһарлы қатал адамның бейнесі бар. Ол өзінің жылнамасында корольді сөзбен қалай суреттегенін есіне алды, Иегуда соқтырған алтын теңгелерді корольдің суретін көзіне елестетті. Қолындағы суретті былай қойды да, үйдің ішінде ерсілі-қарсылы жүре бастады. Қайтадан суретті қолына алды, тағы да оған үңіле қарады. Содан кейін әдеттегісінен тыс тебіренген түрмен сөйледі.

	– Солай де, Кастилиялық Альфонсо король шынында осындай екен-ау!

	Оған суреттің осындайлық әсер еткеніне Вениамин таңырқап қалды.

	– Альфонсо осындай ма, жоқ па оны білмеймін, бірақ менің ұғымымда осындай. – Сәл кідіріп барып, тағы да сөз қосты:– Осы күні ойыма келеді: әлемді аламан жауынгерлер емес, ақылгөй ғалымдар басқарса, халыққа жақсы болар еді деймін.

	Каноник суретті қалдыра тұруын өтінді, Венамин кеткеннен кейін оған ойлы түрмен ұзақ қарап отырып қалды.

	Вениаминмен оның арасындағы достық барған сайын күшейе түсті. Ол оны жақын көріп кеткендігі сонша, тіпті өз басының осалдық көрсеткен шақтарын жасырған жоқ.

	– Жас екеніңе қарамастан, – деді ол. – сенің де талай рет көзің жетті; білім мен еңбектің жүздеген жыл бойы жасаған жетістіктерін арсыз ашу мен ақылсыздық ілезде жоқ қылып отырады. Алайда, сен әлі де ойлануыңды, ізденуіңді, азаптануыңды қоймайсың. Әлі де сен еңбектенуді керек деп ойлайсың. Сенің сол еңбегің кімге керек?

	Вениамин көңілденіп жүзі нұрланып, жасаңғырып мүлде балаң тартып, бұрынғысынан да сүйкімді бола түсті.

	– Мені сынағың келе ме, қадірменді әке? Бірақ менің жауабымды айтпай-ақ білесің ғой. Әрине, үстімізді басқан қараңғы түнек көп те, жарық күн сирек. Сондықтан да ұшан-теңіз қара түнектің ішінде жылт еткен жарық сәуле ерекше қуанышқа бөлейді. Мен кішкентай адаммын, бірақ сол қуанышты сезіне алмасам, мен адам болмаған болар едім. Сол жарықтың сөнбей лаулай түсетіндігінен мен кәміл сенемін. Менің міндетім сол оттың ұлғая түсуіне аз да болса үлес қосу.

	Вениаминнің сенімінің беріктігі каноникті ұялтқандай болды. Ол жылнамасын алып, жұмыс істеуге өзін-өзі зорлап бақты.

	Бірақ онысынан ештеңе шықпайтынын ілезді сезді. Ол ненің болса да құдайдың жазуымен болатынын көрнекі түрде көрсеткісі келген. Бірақ жанашырлығына, аңғалдығына басып, мағынасыз нәрсені саналы түрде жүзеге асырылған мағыналы оқиға деп бейнеледі. Оқиғаларды ол баяндап берді, бірақ оны түсіндірген жоқ.

	Оның Мұсаға қызығуында шек болмайтын. Жылнама жазу, жұмыс істеу Мұсаға оңай. Ол бәрін де белгілі бір формуладан шығарады, бүкіл оқиғаларды соған әкеліп тірейді. Формуласы былайша тұжырымдалған; әлемдегінің бәрі сияқты, халықтар да туады, өледі, жалындайтын жастық шақты, қартайып өлер шақты басынан кешеді. Формуласын дәлелдеуге керек деректі ол Алланың өзінен, пайғамбары Мұхамметтен табады. Құранда: Әр халықтың өзіне дәуірлеуге берілген мерзім бар, сол мерзімі жеткенде, оның аяқталуын бір сағат жақындату немесе алыстату ешкімнің қолынан келмейді” делінген.

	Тарихи оқиғалардың мән-мағынасы мен тәртібін байыптауды Родригоның өзіне жазбады. Шынайы дін деп жүрген христиан діні соны байыптауға, ізденуге тыйым салатын сияқты көрінді оған. Коринф тұрғындарына жолдаған хатында апостол Павел “Құдайдың ақылсыздығының өзі адамның ақылынан артық”, Qujd sfultum est dei, sapentius est homihibus?”– деп жазбап па еді? Құдай ұлының өлімі сияқты тарихтағы ұлы оқиға сенуді талап етеді, өйткені ол ақылға қайшы деп үйретпеп пе еді Тертуллиан? Сонда құдайдың ісін білуге болмайтын болса, ендеше, құдайдың қылықтары туралы адамның сөзімен айтуға тырысудың өзі күнә болғаны ғой. Христиан дүниесі ізгі жерді жаулап аламын деп жүз жыл бойы соғысты. Жүз мыңдаған ерсерілер крес жорығында қаза қан төгіп ие болған жерді үш елші бір апта жақсылап келіссөз жүргізсе де алуға болатын еді. Бірақ адамның ақылы мұны түсінгісі келмеді, ондайда апостол Павелдің “Құдайдың ақылсыздығынын өзі адамның ақылдығынан артық” дегені мазақ сияқты көрінеді.

	Қолжазбаға үңіліп шұқшия түскен Родриго ызамен тістене сөйлеп:

	– Бәрі де босқа әбігершілік, болып жатқан оқиғаларда ешбір мағына жоқ. Құдайдың құдіретімен болып жатқан да емес.

	Ол өз сөзінен өзі шошып кетті.

	– Absit, absit! – Кет, кет пәлекет! Ойламаймын олай, – деп өзіне-өзі әмір берді.

	Құдайдың құдіретінсіз дегені діни тұрғыдан теріс болғанымен, жазған еңбегінің жадаулығы жөніндегі пікірі дұрыс. Биік тайпақ столдың басында осылай түрегеп тұрып, бұл күннің күні бойы, кейде тіпті түні бойы жазып, ұғуға болмайтын оқиғалардың құдайдың құдіретінен туғанын анықтағысы келді. Ол испандар жайлаған түбектің ертеде өткен ұлы адамдардың тірілтуді өжеттікпен қолға алды: олары – ізгі Ильдефонсо, ізгі Юлиан, готтардың корольдері, мұсылмандардың халифтері, Астурия мен Кастилияның графтары, император Альфонсо, Сид Компеадор. Ол өзін екінші пайғамбар Иезекиильдің көрді, құдайдың қалаулысы Иезекиильдің бір ауыз сөзімен олар тіріліп көрден шығады екен: “Мен сендерге өмір беремін, дене бітіремін, терімен қаптаймын, сөйтіп жан саламын, сонда сендер тіріліп шыға келесіңдер”. Бірақ Родриго қанша күш салса да өліктер бір жерге жиналмады. Мұның жылнамасында ол адамдарға жан бітпеді. Олар адам бейнесіне келмеді, сүйектер салдырап, өліктер биін билеп жүрген қаңқа болып қала берді.

	“Соқырды жолынан адастырма”, – дейді ізгі жазбалар. Бұл қас қылғандай, дәл соны іспепті. Мұның жылнамасы соқырды жолынан адастырады, бұрынғысынан да жаман қараңғылыққа бастайды.

	Ол қатты күрсініп орнынан түрегелді, отын алып келіп, пешке от жақты. Пәлен бет жылнаманы, басқа да қосымша жазбаларды жинап әкелді де, қатуланып, ернін жымқырып алып бәрін отқа тастап жіберді. Лапылдап жанып жатқанына көз алмай қарап тұрды. Күйік шалған қағаз, пергаменттерді қопарыстырып, түгел жандырды, ешкім оқи алмайтындай етіп күлге айналдырды.

	Жараланған Бертран де Борн соғысқа қатысуға жарамайтындықтан, Толедодан еліне қайтпақ болды. Қалған өмірін Далон монастырында өткізбекші.

	Қазір оның саусақтары шабылып жарақаттанған қолының басы ісініп, жоғарғы қарай жайылып бара жатты. Мұндай жағдайда солтүстікке дейінгі ұлан-асыр жерді алып, жолдардың бәрін қолында ұстап тұрған мұсылмандардыи қалың қолының арасынан сытылып шығып кетемін деп үміттенуді ойлауға да болмайтын еді.

	Жарасы күйіп-жанып барады, сыздап ауырғанда жанын шығарады. Король оның Мұсаға көрінуін өтініп, ақыры көндірді. Бертран оған көнгісі келмеді, бас тартпақ болып қалжың айтты.

	– Сендер мұсылмандар шайқаста менің қолымды біржола шауып түсіре алмаған соң, енді қулыққа салып, ғылымға сүйеп, кесіп тастағыларың келеді екен ғой.

	– Онда кестірме қолыңды, Бертран мырза, – деп Мұса сабырмен жауап қайтарды. – Бірақ енді бір аптадан кейін сенен өлеңдеріңнен басқа ештеңе қалмайды.

	Біресе күліп, біресе ашуланып айғай шығарып, Бертран ақырында көнді.

	Мұса оны ұзын орындыққа мықтап тұрып байлады. Дон Альфонсоның Бертанға тапсырма бергенін білдіретін сыңар биялай оның көз алдында алысырақ жерде кішкентай столдың үстіне жатты. Үстелдің қасында оның қарт жарақшысы әнші Папиоль тұрды. Мұса мен емші Рейнеро Бертранға ауырғанды басатын күшті бір дәріні ішкізді, сөйтіп қолдарына от пен болат пышақ алып, операцияға кірісті. Олар кескілеп жатқанда, Бертран дон Альфонсоға арнап: “Сыңар биялай туралы сирвент” деген өлең шығарып, соны Папиольге айтып жазғызып жатты.

	Мұса өмірінде көп нәрсені көрген, тап мынандай жан шошырлық өр мінезді асқақтықты көрген емес-ті. Түтіндеп күйген еттің қоңырсыған исі аңқыған бөлмеде ұзын орындыққа байлаулы кәрі ерсері жатыр. Бірде талып кетіп, бірде есін қайта жиып, жанына батқанда дыбысын шығармай тісін шықырлатып, талықсып барып, қайта есін жиып, мұң мен шаттық астасқан жырын шығарады, өлең шумақтары бірде сәтті, бірде қара дүрсіндеу шығады.

	– Айтқанымды қайталап отыр, Папиоль милау, – деп бұйырады Бертран. – Сен түсіндің бе, ұмытпайсың ба, ән сазын естимісің?

	Қарт Папиоль өзінің не айтатынын мырзасының шыдамсыздана күтіп жатқаны көріп тұр, сондықтан өлеңнің әрбір жолын шаттана қарсы алғанын айқынырақ сездіргісі келеді. Ол өлеңді шаттана қайталап отырды, көзінен жас аққанша күлді, оның аяғы еңіреп жылауға ұласты.

	Бір күн өткеннен кейін Бертранның халін білуге Альфонсо келді, денсаулығының жайын сұрады. Бертран қолын бір сілтегісі ыңғайлана беріп еді, қолының басы жоқ екен.

	– Мен ұмытып кетіппін-ау, – деп мырс етті. – Дәрігердің айтуынша, бір-екі аптадан кейін тәуір боламын, тіпті атқа мініп, елге қайтуға да жараймын. Сонымен, падишам, сені тастап кете барамын, Далон монастырына кетемін. Адал досым Папиольге де соғыстың ауыртпалығы оңай емес. Бұл дүниенің әбігершілігінен аулақ кетуді тілеп ол да мазалайды.

	Альфонсо “Сыңар биялай туралы сирвентті” мақтап, аспанға көтерді, Бертран баратын монастырьға едәуір қаржы жіберуге уәде етті.

	– Алайда, өзіңнен бір өтінішім бар, – деді ол. – “Сыңар биялай туралы сирвентті” маған өзің бір жырлап берші!

	Бертран әндете жөнелді.



	Биялайды қайтарамын,

	Шықтым ізгі борышты ақтап.

	Тас-талқан боп жеңілсек те,

	Тағдырға имен басымды асқақ.

	Бір қолымнан айрылсам да,

	Налымаймын жаратқанға,

	Уақасы жоқ ол кемдіктің

	Патша болып сен тұрғанда,

	Бұл жолы жау жеңді деп,

	Уайымдай берме сен-дағы,

	Кезегімен келеді әлі

	Белдесетін күн тағы.

	Мен қолымнан айырылдым,

	Сен айырылдың жеріңнен.

	Туады әлі бізге де

	Кек алар шақ күні ертең.

	Шабылса қолым шабылды,

	Ол да шапты, түйреді,

	Шайқаста жауға ойран сап;

	От-жалынның ішінде

	Ер намысын қорғады

	Биялайды киіп ап.

	Енді қалған өмірді,

	Монастырьда өткіземін

	Ғибадат, дұға, мінәжат

	Арасында қол баста

	Болашақ шайқастарға арнап

	Асқақ гимн-жыр түзем,

	Христиан жұрты естісін

	Ұрыста ерлер қиқу салсын:

	“Ат, шап, түйре, қират жауды!

	Алға! Алға! Аlоr! Аlor!”



	Альфонсо бар зейінімен тыңдады, өлеңнің қияға құлаш ұрған асау арынын сезініп, қаны қызып, жүрегі тулағандай болады. Бірақ өлең енді ақылдың күшін жеңе алмады, ақыл кәрі ерсеріні дәурені өтіп, кісі күлерліктей халге жеткен деп тұрды.

	Толедо төңірегінің бәрінде мұсылмандардың отрядтары андыздап жүрді, олар барлық жолдарды кесіп тастады. Алайда, алысты болжайтын халиф асыққан жоқ, қаланы жойқын күшпен шындап біржолата қаумалауға әзірленді. Сол мақсатпен ол солтүстікке қарай шырқап ұзап кетті де, Кастилияның көп жерін бағындырды. Ол Талавераны, Македаны, Эскалоаны, Санта-Крусты, Трухильоны алды, Мадридті алды. Кастилия жерінің халқы табан тіресе шайқасты. Әсіресе діни кньяздар қатты қарсылық көрсетті. Ұрыста Авила, Сеговия қалаларының епископтары қаза тапты. Бірақ қарсыласудың қайсысын болса да жаудың басым күші талқандап жүре берді. Табандалықпен қарсыласу мұсылмандарды қайта өршелендіре түсті. Олар елді күйзеушілікке ұшыратты, егіндерді таптап, жүзім бауларын қиратып, малды айдап кетті.

	Мұсылмандар Леон корольдігінің көп жерін алды, Дуэро өзеніне дейін жетті. Оның көне тамаша астанасы Саламанканы қиратты. Португалияның бірсыпыра жеріне ие болды. Атақты ізгі Алькобас монастырын қолға түсірді, оның байлығын тонады, монархтарының көбін қырып жіберді. Христиандар билеген Испанияны енді індет, аштық, қайыршылық жайлады. Елдің жерін мұсылмандардан біртіндеп қайтарып ала бастаған заманнан бері Испания осы жолғы Аларкос түбіндегі шайқаста жеңілгендегідей зор апатқа ұшырап көрген емес-ті.

	Христиан корольдері бәріне Альфонсо кінәлы деп санады. Леон мен Наварраның королі басқа христиан әміршелеріне қарсы күреске шығу үшін халифпен одақ жасауға келісті. Жобалаулары бойынша, оның мұрагер ұлы халиф Якуб әл-Мансурдың қызына үйленетін болады. Корольдің өзі халифтың бағынышты вассалы екенін мойындап, мұсылмандардың христиандардан тартып алған жерлерін халифтың атынан басқаруға келіскен көрінеді. Міне, енді солтүстік жағын бекітіп алғаннан кейін халиф Толедоны қоршап қамалауға кірісті. Тас қабырғаны соққылайтын тарандар мен шабуыл мұнаралары баяу жылжып жақындап түйіліп келе жатқанын Альфонсо биік сарайының терезесінен көріп тұрды.

	Альбаррасиндегі маркграфствосын қорғау үшін де Кастро өзін елге қайтаруды талап етті. Альфонсо оны тоқтатқан жоқ.

	– Алғыс қайда, падишам? – деп сұрады де Кастро.

	– Не үшін? – деді Альфонсо.

	Донья Леонор бұл күндері Толедода жатып алған. Ол дон Альфонсоның ашуы өткен жолы бұрқ ете қалды да тарқады, қазір есі-дерті соғыстың қамына ауғаннан кейін, еврей қызын ұзамай ұмытады деп ойлаған. Рас, Альфонсо мұнымен сөйлесуден бойын аулақ салып жүр, салқын сыпайгершілік көрсетумен ғана тынады. Алайда, Леонор оның қайтып оралатындығына сенді. Бірақ тек күту керек. Міне, енді жау Толедоны қоршай бастағанда, күтетін уақыт та қалмады. Мұнда қалса, бөгет болады, Бургоста бұл өзі көп жұмысты атқара алады; сол үшін ол Бургоста болуы керек. Алайда Альфонсо мұның қала тұруын өтінеді дер ішінен кәміл сенген.

	Леонор күйеуіне барды. Өзіне-өзі жігер беріп, оның алдында әрі жас, әрі әдемі көрінуге тырысты. Алдағы өмірі осы жолғы кездесуде шешілетінін біледі.

	Альфонсо әдептілік жолының талабын орындап, оны креслоға әкеліп отырғызды да, өзі қарсы алдынан орын алды, оның не айтатынын күтіп, сыпайы түрмен әдемі, ақ жүзіне қарады. Леонор оған сабырлы жасыл көзін қадап сынай қарайды. Күйеуінің жүзінде мұны қызықтырып тұратын балалық балғын жастықтың жалынынан ештеңе қалмапты. Алдында тіс қаққан еркектің қатал жүзі көрінеді, іреңі қатуланып, маңдайына терең әжім түсіпті. Жүзінде ауыртпалықты көп көріп, қасірет тартқандықтың белгісі тұрған адам басқаға зәбір көрсетуден тайына қояр ма екен? Бірақ ол осы күйдегі Альфонсоға да жан-тәнімен ынтыға қол созады. Сөзді ол Толедода күйеуіне енді пайдасы тимейтін шығар дегеннен бастады, әзірше мүмкіндік бар кезде Бургосқа қайтқанын дұрыс көреді. Ол жақта қыздарына қамқорлық жасайды, соғыстың аяқталуын күтеді. Оның үстіне Леон мен Наварраның табан– сыздық көрсеткен корольдерімен келіссөз жүргізе алады.

	Альфонсо көп нәрсені үйреніп қалған. Ол оның көкейіндегісін бірден сезді, оның ішкі дүниесі мұның көз алдында кең жазықтай сайрап жатыр, ендігі шайқасты бұл сол жазықта өткізеді. Әйелінің не ойлайтынын, қандай есебі барын бұл оның өз сөзімен айтып бере алар еді. Ол Альфонсоның пайдасы үшін, мемлекеттің пайдасы үшін күндесімнің көзін жойдым, Альфонсо мұны түсінуі керек және қарыздар сезінуі керек деп ойлайды. Мен әлі жаспын, әрі сұлумын, күйеуім мені қайтадан құшағына алады. Құдай есіркеушілік көрсетеді, сонда мұрагер болатын ұл тауып беремін дейді. Әрине, Леонор осылай деп ойлайды және кетпей қала тұруын сұрап Альфонсо өтініш айтады деп күтеді. Бірақ бұл жолы ол есебінен жаңылысты. Сүйікті Ракелін өлтірген жанның қасына бұл енді ешқашан жоламайды, тіпті ұл тауып беретіндігі шіркеуде әмин айтқандай анық болса да қасына жатпайды.

	Әйелі салқын түрмен, бойын тік ұстап отыр, алайда, өзіне тартқысы келгендей, иіле кеткендей сыңайды байқатады. Сөзіне жауап күтеді.

	– Шешіміңе қуанамын, донья Леонор, – деді Альфонсо жұқалаң ернінде сыпайы ғана күлкі ізі ойнап. – Сен Бургосқа барып, талай сыннан өткен ақылыңа салып, сонау жолдан тайған қорқақ корольдермен келіссөз жүргізсең, маған да, бүкіл христиан дүниесіне де үлкен жақсылық істеген болар едің. Оның үстіне қыздарымыз сенің қарауыңда болатындығына қуанамын. Қасыңа сені жеткізіп салатын күшті күзет қосып беремін.

	Леонор бәрін тыңдап алды, әрбір сөзін салмақтап ойластырып отыр. Альфонсоның еврей қызына деген құштарлығы басылған сияқты. Алайда, сықақ қылғандай болып сөйлеп отырғаны өлген адамның алдындағы ерсерілік борышын сезінгендіктен болса керек. Мұны бері қаратып алу үшін өлген Ракельмен айқасуға Леонордың күші жететіні хақ. Ол оған:

	– Маған жұрттың айтуына қарағанда, сен барон де Кастроны тоқтата тұрудың амалын істемепсің, – деді.

	– Саған шынын жеткізіпті, – деп жауап берді ол. – Қауіп төнген шақта мені тастап қашатындарды ұстап тұрғым келмеді.

	Леонор да немқұрайды түрмен сөйлеген боп жауап қатты.

	– Меніңше, сен оған тым қаталсың. Оның маркграфствосына, шынында да, Валенсияның эмирі қауіп төндіріп тұр. Мен оған сыйлық тартуға уәде бергенмін, сен соны оған ұзақ күткізіп қойдың. Оның кетем деуі дұрыс, өйткені уәделі сыйлықты ала алмай отыр.

	Альфонсоның түсі бұзылып, бозарып кетті. Жүдеу тартқан жүзінде жақ сүйегі сойдиып шыға түскендей көрінді. Алайда, ол зорланып сыпайгершілікті сақтады.

	– Құдай қолдаса, мен Толедоны де Кастросыз-ақ қорғармын.

	– Мәселе онда емес, оны өзің білесің, – деп наразылықты айтты Леонор. – Леон мен Наваррада король боп отырған бауырларымыздың істегенін бұл да істемесін, сөйтіп мұсылмандармен келісімге келіп қалып жүрмесін, немесе сенің арғы атаң Альфонсо мырзалық көрсетіп тарту-таралғыны жөндеп тартпағаны үшін жау жағына шығып кеткен Сид Компеадор сияқты бұл да шығып кетіп жүрмесін, сол үшін жібермей қалу керек еді ғой. Біздің оны жәбірлеп отырғанымыз бірінші рет емес, ал ол мұндайды көңіліне алғыш. Меніңше, оны мұсылмандардың құшағына қарай итермелеу бізге тиімді болмаса керек.

	Сен оған Кастильоны бергің келмей ме, дон Альфонсо?

	Әйелінің көкейінде не жатқанын дон Альфонсо тағы түсінді. Бұл жолы ол іштей табалап шаттанып қалды. Ракель өлген, мынау Леонор тірі, салқын түрмен кербезденіп мұның алдына келеді. Өлген жаннан мұның бас тартқанын тілейді, сонда бәрі де бұрынғы қалпына түседі деп ойлайды. Бірақ ол қателеседі, парасатты Алиенора ханымның қызы қателесті. Ракель тірі.

	– Басыма күн туғанда мені тастап қашып бара жатқан опасызға, тарту жасауымыз керек еді деп шынымен ойласаң, қателесесің, донья Леонор. Ерсеріні сатып алмас болар, әскерді ғана сатып алады. Оның үстіне, меніңше, мынандай ауыр кезеңде Толедо еврейлерінің қытығына тию де ақылдылық болмас еді. Олардың маңдай алды адамын өлтірушіге ондай құрмет көрсетіп қолпаштай бастасам, еврейлердің наразылығын туғызған болар едім. Ақылы дария адамсың сен, сүйіктім Леонор, сол ақылыңа салсаң, түсінерсің деп сенемін.

	Оның саңқылдаған даусынан сәл кекесін сызы естілгендей болады. Сол сәл сезілген кекесін донья Леонорды бұлқан-талқан қылып ашуландырып жіберді.

	– Мен оған оның Кастильосын беруге уәде еткем, – деп ол шарт ете қалды. – Сен мен өтірікші қылмақшысың ғой? Еврейлерге жағу үшін королеваны жұртқа мазақ еткің келе ме?

	Альфонсо ішінен шаттыққа бөленіп шалқып кетті. “Естисің бе, Ракель, мынаның қалай долданғанын? Бірақ мұның істегенінің бірде-біріне мен мөрімді басып бекітіп бермеймін. Оның кісі өлтіргенін еш уақытта ақтамаймын. Сені өлтірген адамға мен ол үйді бермеймін”.

	– Мен сенің орныңда болсам, Леонор, ол уәдені еске түсірмей– ақ қояр едім, – деді Альфонсо.

	Ракельдің көзін жойғанымен, дегеніне жете алмағанын Леонор енді ғана мойындады. Генрихтің ашынасын өлтіремін деп өз басын қорлыққа салып, өмірін өксіткен шешесінің аяғын бұл да құшты, өлген еврей қызынан біржолата жеңілді. Қалған өмірін құлазып жалғыздықпен өткізітінін ойлағанда, бойы мұздап, денесі тітіреніп сала берді. Шешесі айтқандай, алдында сұрқай тартқан ұлан– ғайыр құмайт жазық, жүректі шерге толтырған арылмас зарығу сезімі, сарғайып сарылумен өтетін шексіз, шетсіз ұзақ күндер ғана жатыр.

	Болашағың осындай жан түршігерлік деген ойға сенгісі келмеді. Ол дон Альфонсоның бетіне қарады, бұл өзі оны сүйеді, мұның Альфонсодан басқа жалғанда ешкімі жоқ. Одан айырылып қалмауы керек.

	– Мен қорлыққа көніп отырмын, біздің тұқымдағы бірде-бір әйел заты тап бұлай қорланып көрген жоқ шығар, – деді ол ашынып жуасыған түрмен жалына сөйлеп. – Толедода қалуыма ұлықсат ет, Альфонсо. Барон де Кастро жайында енді сөз айтпайын. Тек қасыңда қалуыма мұрсат бер. Мынандай ауыр күндерде сенімен бірге болуға ұлықсат ет.

	Альфонсо сөйлеп кетті, әр сөзі аузынан сұп-суық болып ызғарлана шығады.

	– Жоқ, Леонор. Мен саған шындықты айтып отырмын. Сен сонау қызды өлтіргеннен кейін менің жүрегім тас болып қалған.

	Көне заманнан келе жатқан латынша бір шерлі өлең донья Леонордың жүрегін жаралап, ойына оралады, гректің ақын қызы шығарыпты: “Ай туды, үркер туды, барады ауып түн ортасы, құлазып жатырмын мен төсекте жапа-жалғыз”.

	Леонор іштей бекініп, бойын түзеп алды да сөйлей бастады.

	– Сенің әр сөзің мені естен тандырғандай. Қайткен күнде де мен дұрыс істедім және соны сен үшін істедім, тіпті тағы да солай істеген болар едім.

	Келесі күні ол Бургосқа жүріп кете барды.





ЖЕТІНШІ ТАРАУ




	Жылнамасын жағып жібергенін естігенде Мұса каноникке сыпайы түрде реніш білдірді. Жылнамада көрініс тапқан әлем тарихы адамзаттың жадында сақталған алтын қазынасы деді ол Көне заманда тарихтың құдайын өте қастерлеген екен, иудей, христиан, мұсылмандардың бәрі де жылнама жазатын кісінің еңбегін құдай қалаған еңбек деп бағалайды.

	– Менің еңбегімді құдай қолдамады, – деді тұнжырап каноник. – Тарихтың оқиғаларында құдайдың қол таңбасы жатқанын көруді маған жазбады. Мен оқиғалардың байыбына бара алмадым. Менің тұжырымдарымның бәрі жалған. Ондай еңбекті жалғастырып жаза беруге қақым жоқ, оны сақтаудың да қажеті жоқ. Мен өзім соқырмын, өзге соқырды адастыруым ағаттық. Саған оңай, досым Мұса, – деп күйінішпен мұңайып сөзін жалғастырды, – сенің Темір қазық жұлдызындай жол көрсеткіш құбыланамаң бар, сен соны бетке ұстайсың, сондықтан арыңа дақ түседі деп сескенбей жұмысыңды жалғастыра беруіңе болады.

	Мұса оны жұбатуға тырысты.

	– Сен де тарихтың жаңа заңдарын табасың, ардақты досым. Бірнеше жыл бойы ол саған дұрыс болып көрінеді.

	Қарт ғалым Мұса күні бойы үйді көрмейді. Қоршаудағы қалада аштық пен індет қанат жайған. Оның дәрігерлік өнеріне зәру адамдар күннен күнге көбейе берді.

	Өз басы білімінің жете бермейтіндігіне қынжылды. Мұсылмандардың дәрігерлік ғылымы бір деңгейде тоқырап қалғанына көп болды, – деп түсіндірді ол каноникке. Діни төзімсіздікке бой ұрған әл-Гацали19 Құраннан туындамайтын ғылымның бәрін құдайға қарсылық деп жариялағаннан бері мұсылмандардың емшілік саласындағы өнері құлдырап кетті. Қазір медицина саласындағы алдыңғы орын біржолата еврейлердің қолына көшті.

	– Сұлтан дұрыс істеді, өзінің емшісі етіп еврей Моисей мен Маймунды алды. Біздің мұсылмандардың ішінде оған бара-бар ешкім жоқ. Біздің мәдениетіміздің гүлдену, дәуірлеу шағы өтті. Тегінде, емдеу өнеріне табиғаттың өзі шек қойған. Тіпті асқан шебер деген емшінің қолынан келетінінің өзі аз. Гиппократ: “Медицина көбінесе көңілге жұбаныш, кейде ауруыңды жеңілдетеді, бірақ жазатын кезі сирек”, – деп дұрыс айтқан.

	Қайткенде де архиепископ дон Мартинге ешбір дәрігер көмектесе алмады, ол өлімші болып жараланған екен, өлетінін жұрттың бәрі білді, өзі де сезді. Айналасындағының бәрін ажал жалмап жатқанына қарамастан, өмір үшін жан таласа арпалысты. Тіпті жұмыс істеп те көрді. Дон Родригоның күнде келіп, жаңалықтарды айтып тұруын талап етті.

	Алайда, хатшысын архиепископтың күнде қасына алдыруында одан гөрі үлкенірек бір себеп бар еді. Ол қалған аз күнгі өмірін тәуба қылуға арнағысы келген, сөйтіп өзіне епитимия – тыйым салған– шексіз мүләйім моманқандығы архиепископтың шамына тиіп зығырданын қайнататын дон Родригоның күнде келіп қасында болғанына шыдауға тиісті болған. Дон Мартин лимонды иіскеп қойып, жатқан қалпында қасында әңгімелесіп отырған Родригоны айтысқа шақыра сөйледі. Мысалы, бірде ол еврей Ибн Эзра мен оның қызы кісі қолынан қаза тапқанына ризалығын білдіріп, оларға сол керек дегенді айтты. Күткеніндей, каноник оған бұлайша қуану христиан дінінің рухына жат деп наразылық білдірді. Мұның өзі ізгі соғыс жүріп жатқанда тым орынсыз есіркеушілікке бой алдырған дон Родригоны дон Мартиннің біраз сөгіп алуына желеу болды.

	Енді бір жолы Моисейдің “ Dominus vir pugnatur”, “Жауынгершіліктің пірі-құдай” дейтін жауынгерлік өлеңінің өткір жолдарын келтірді де, Родригоға қулана қарап:

	– Қане, мұның еврейшесі қалай, айтшы маған, қымбатты ғұлама ғалым інім, – деді. Каноник оның еврейшесін есіне түсіре алмағанда, дон Мартин момақансып, кінәлай сөйледі. – Әрине, сен есіңе түсіре алмайсың, жүрегі жұмсақ досым. Алайда, бұл сөздер латынша да тамаша шыққан ғой, солай емес пе? Сөйтті де: “ Dominus vir pugnatur”, – деп нақыштай қайталап, каноникті айтысқа шақыра түсті. Бірақ өлгелі жатқан досына дау айтып, ізгі жазбалардың бейбітшілік сүйгіш жырларды келтіріп дәлелдеп жатуға Родриго баспады. Үндемей құтылды.

	Дон Мартин өзінің орнына король кімді қоятынын ойлап қатты мазасызданды. Өйткені Толедоның архиепископы-Испанияның примасы; Катилияда корольден кейінгі билігі зор адам. Оның табысы корольдің кірісінен көп. Ел ішінде ықпал күшті. Сондықтан дон Мартин өзінің орнына бір мықты адамды қоюды өтініп корольге салмақ салды.

	– Өлейін деп жатқан кісінің тілегіне құлақ ас, ұлым, – деп өзеуреді ол. – Бәріміге сүйікті дон Родриго ғалым адам, құдай жолын бұлжытпай ұстайды, өзін тіпті әулие десең де болғандай. Құдай жолындағы ісіңе, артық ақылшы таппайсың. Бірақ бұл жалғанның тіршілігіне, соғыс ісіне келгенде ол саған ақылшы болуға жарамайды. Толедоның архиепископы бола қалса, ол саған әскер жинауға ақша бермейді, бере қалса өте аз береді. Сондықтан сенен өтінетінім, сүйікті балам, король, ізгі Ильдефонсоның тағына былжыраған ынжықты отырғызба. Шын мәнісіндегі христиан ерсерісін отырғыз, кемшілігім бар шығар, жалған қарапайым– дылықты былай қойып айтайын, ол адамың мына мен сияқты біреу болсын.

	Канониктің ту сыртынан пышақ салғандай болғанына дон Мартин сол күні-ақ өкінді. Оны шақыртып алды, өкінішін айтып, тәубаға келді, өзіне-өзі нали бастады.

	– Аһ, шіркін, Құдай мені қолбасшы етпей, неге пресвитер етті екен?

	Оны жұбату дон Родригоға оңай болған жоқ.

	Өлгелі жатқан адам ойда жоқта сәл де болса көңіл серігетер қуанышқа тап болды. Жан-жақтың бәрінде жортуылдап жүрген мұсылмандардың көзіне түспей ұрланып, бірнеше апта кешігіп, Толедоға Рим папасының шапқыншысы жетіпті. Папа корольге қырсықты еврей эскриваноң Ибн Эзрадан құтыл деп қатал бұйрық беріпті. Ең жақын ақылшыларының ішінде діні жат арамза отырғанда дон Альфонсо ізгі соғысты қалайша нәтижелі аяқтай алады депті.

	– Мені, енді байқадып ба, сүйікті бауырым? – деп лепіре қуанып дон Мартин каноникке қарады. – Біздің құдайшыл ер жүрек Кастилиялықтар еврейдің сазасын беріп өлтіргенде, Христостың өкілінің талабына сай қылық көрсетіпті. Қатыгез қатал болғандықтан ғана оның өлімін көңілге медет көрді деп мені енді айта алмайсың.

	Тереңнен тебіренткен қуаныш архиепископты әлсіретіп кетті. Қиналып азап шегіп, ықылық атып ұзақ жатты. Есеңгіреп есі ауып кеткенде ұрыс даласында жүргендей сезінсе керек, даусы әрең шығып: “А lor, а lor!”– дейді. Қырылдап, жұлқынып, әлсіреп барып тоқтады.

	Мұса қиналып жатқан адамға жанашырлық жасау үшін, оған елтітетін ішкілік беру керек деп есептеді.

	– Адамның өмірін қысқарту жанашырлық емес, – деп оның ұсынысын каноник қабылдамай тастады. Содан кейін архиептскоп тағы екі сағат бойы азап шекті.

	Триполи төңірегіндегі бүлікшіл тайпалар тағы да бас көтерді, Африкадағы иелігінің шығыс шекарасындағы жерлерде тыныштық орнату үшін халиф Испаниядағы әскерінің бір бөлігін шақыртып алуға мәжбүр болды. Ол Ибери түбегінің солтүстік жағын жаулап алу жоспарынан бас тартты, жеңісті ақырына жеткізбей шегініп кетті.

	Дон Альфонсо “уһ!”– деп демін алғандай болды. Күн-күн санап ол бұрынғы ерсері, король Альфонсоға ұқсай түсті. Канониктің алдында ол шаттық керген көңілдегі сырын жасырған жоқ. Ол енді Аларкос түбінде масқара болғанының есесін қайтарады. Қалған әскерін жинап, топтастырды, жауды кейін қарай серпіп тастап, атой салып оңтүстікке дүрсе қоя береді, қайткен күнде де Кардоба мен Севильяны алады.

	Канониктің төбе шашы тік тұрды. Корольдің айтып отырғаны барып тұрған ақылсыздық, қылмыс сияқты көрінді. Ракельдің қаза болғанын естігенде талып қалғанын көргеннен бері, бұрын түңіліп жүрген дон Родригоның көңіліндегі мұзы еріп, мынандай ауырпалықтардан кейін Альфонсо буырқанған ерсерілік асау мінезін қоятын шығар деп үміттенген. Жуасыды деп жүрген корольдің мына түрін көріп, каноник қатты қынжылып қалды. Осыншама ауыр жаза тартқаннан кейін Альфонсо түзеліп шыға келсе, сонау жаманшылық апаттың бәрі бірдей зая кетпеген болып есептелер еді-ау. Ал мынау Альфонсо тіпті алғашқы сынның өзінен өте алмай қалып отыр.

	Родриго наразылық білдіріп, қарсыласа кетті. Мұсылмандар жайлаған Оңтүстіктің күш-қуаты сарқылған жоқ, әлі де сол дәуірлеп гүлденген қалпында. Халифтың қалған әскерінің өзі христиандардың қолынан анағұрлым күшті. Бар күші қолында тұрғанда ойсыраған жеңіліске ұшыраған Кастилия қазір қансырап әлсіреп қалған шағында жеңіске жете алады деп сенуге Альфонсоның қалай батылы барады.

	– Тағы да Аларкос түбінде шайқасқа шығып жүрме, – деп зар қақсады ол. – Осы құтқарғаны үшін құдайға шүкірлік айт. Халиф қазір келіссөз жүргізуден қашпайды, мен осыған сенемін, қабылдауға жарайтын шарт қоятын болса, соған келіс те, бітім жаса.

	Бірден-бір дұрыс жол осы екенін Альфонсо әуел баста-ақ білген. Бірақ Родриго Аларкосты айтқанда, мұның корольге тән бұрынғы өр кеуделігі қозып кетті. Ойда жоқта құдайдың өзі желді оңынан туғызып беріп тұрғанда, бұл шынымен-ақ қанатынан қайрылып отырып қалмақшы ма? Жүрегінен шыққан дауыс ал қаруыңды, ал деген соң, ал қолыңа деп тұрғанда, бұл соны тұншықтырып тастауға тиіс пе?

	Ол мерейінің үстемдігін сезініп, бұрынғы екпінмен, көңілдене жылы сөйлеп жауап қайтарды.

	– Әрі әке, әрі досым, сенің аузыңмен, пастор, қазір ізгі әулие сөйлеп отыр, маған дон Мартин сенің ақылыңнан сақтану керегін айтып кеткен. Сен Аларкосты есіме салдың. Бірақ қазір жағдай мүлде басқа. Халиф кетіп бара жатыр. Қолбасшылардың ежелден келе жатқан жақсы ережесі шегінген жауды өкшелей қуу керек дейді. Сөзің рас, мұсылмандар әлі де болса бізден күшті. Оларды тарпа бас салу үшін өжет болуыма тыйым салғың келе ме?

	Vultu vivax. Жүрегі сыздап, күйініп Родриго Альфонсоның бетіне қарап еді, буырқаған асау Бертранның жүзіне ұқсап алаулап тұр екен.

	– Көкірегің көр болды ма сенің?– деп саңқ ете қалды ол. – Құдайдың саған нені меңзегенін түсінбегенің бе? Оның шыдамдылығын тағы сынап көргің келе ме?

	– Тәңірдің берген белгісін Кастилияның королі сеніңше емес, басқаша түсінетін болса, амал жоқ, соған көнуің керек болады, – деп сол сенімді қалпына күлімсіреп жауап қатты Альфонсо. – Аларкос түбінде шайқасты бастап, мені жазалады. Ол мені ойсыраған жеңіліске ұшыратты, маған Апокалипсистің төрт салт атты әзірейілін жіберді, онысы әділ жаза, мен оны мойын ұсынып қабыл алдым. Бірақ содан кейін ол менің Ракелімді өлтірді. Сен оны да Аларкос түбіндегі шайқас үшін, менің ерлігім үшін жіберілген жаза деп есептейсің бе? Жоқ, олай емес. Құдай мені өте жақсы көретіндіктен ғана осыншама қатты жазалады. Жазалай отырып, құдай маған мейірімі түскенін көрсеткісі келді. ЬІқыласы түскенін, міне, қазір көрсетіп отыр. Сондықтан да халиф шегініп кетті, сондықтан да мен жеңемін.

	Дон Родригоның бойын шексіз ашу биледі. Мынау түзелмес қыңыр ерсері соқыр болу үшін әдейі көзін жұмады. Бірақ қазір бұл оның көзін ашады. Қазір бұл оған өте қатал болуға тиісті, мұның есіркеушілігі сол қаталдығында ғана. Вениаминнен естіген сөзіне қалай тебіреніп кеткенін есіне алып, Родриго салтанатты түрмен қатал сөйледі.

	– Ракельдің өлімі де саған жаза ретінде жіберілген. Сен тәкаппарланып асылық қылып, шындыққа қарсы тайталасасың. Ракель сенің ерсерілік ақылсыздығыңнан қаза тапты.

	Сөйтті де ол Вениаминнен естігендерін айтты. Ракельге Альфонсо мені Галианада күт деп тапсырып кеткендіктен ғана қыз әкесімен екеуі Иудерияға барып паналаудан бас тартыпты.

	Таудай толқын Альфонсоның үстіне құлап кеткендей болды. Есіне енді ғана түсті, бәрін жаңа түсінді. Пастордың ашуланатын орны бар, кінә бұдан. “Неге олар Иудерияға барып тығылмады?”– деп Леонор бұған кекете сұрау қойған. Осы сұрауды бұл өзіне де талай қойған. Онда өзінің Ракельге не тапсырып кеткені есінде жоқ болатын. Ұмытып кеткен, мүлде ұмытқан. Қазір ғана есіне түсті, бір емес, екі айтқан, онда да әдейлеп емес, әншейін аузына түскен соң, айта салған. Сол соңғы түні бұл көпіре мақтанып көп сөйледі. Ол мұның мақтанышы мен мылжыңын шын көріпті. Сонда әншейін айта салған бос сөз оның жүрегіне ұялап қалған екен ғой. Сол оның түбіне жетті. Бұл онымен қоштасқан да жоқ, жеңілтектікке салынып, ерліктің буына мастанып, шапқылап кете барды. Ракельді біржолата ұмытып, өлген, тірілгеніне қарамай қырсықты шайқасқа қойды да кетті. Сонда не бітті? Калатрава ерсерілері түгел қырғынға ұшырады,

	Ракельдің інісі Аласар қаза тапты, қол астындағы корольдігінің жартысынан айрылды, Ракель опат болды, әкесі де өлді.

	Міне, енді бұл мағынасыз, қайырсыз шайқасқа шығуға тағы ынтығады.

	Ол көзі бұлдырап, алысқа қарап отырып қалды. Галианада есіз жатқан қабірдің басында көз алдына келген бейнені көрді, Ракельдің бейнесі, тіл қатпастан ұқтыра білетін соның үнсіз кескіні.

	Дон Родригоның даусы оның есеңгіреген ойын бөліп кетті.

	– Асқақтап кетпе, дон Альфонсо, – деді каноник. – Құдай тағала сені басқалардан артық сүйеді деп алданба! Халифтың қалың қолын Испаниядан әкеткенде, оны сен үшін істеген жоқ. Сен құдайдың қолындағы шоқпары ғанасың. Өзіңді жердің кіндігі екенмін деп ойлама. Дон Альфонсо-сен бүкіл Кастилия емессің. Сен мың– мыңдаған кастилиялықтың біреуі ғанасың. Көнбіс болуға үйрен.

	Альфонсо көзі бұлдырап алысқа қараған күйі сөйледі.

	– Мен сөздеріңді байыптап ойланайын, дон Родриго. Мен сенің айтқаныңды істеймін.

	Альфонсо бітім жөніндегі келіссөз жүргізуге әзір екенін халифке білдірді. Алайда, халиф-жеңіске ие болған адам, ол келіссөз басталмастан бұрын көптеген талаптар қойды. Ең алдымен, ол Альфонсоның Севильяға ресми елші жіберуін талап етті; Севильямен жасасқан бітім шартын бұзып, соғысты бастаған Альфонсоның қирай жеңілгенін, сөйтіп бірінші болып шабуыл жасаған елінен бітім сұрап бас иіп келіп отырғанын бүкіл әлем көрсін деді. Альфонсо бұған қасарысып, көпке дейін көнбеді. Халиф айтқанынан қайтпады, Альфонсо амалсыз көнді.

	Бірақ келіссөз жүргізуге Севильяға кімді жіберген жөн? Қысылтаяңда тапқырлық көрсететін ақылы зирек, айла-тәсілі мол кім бар? Мынандай қорлыққа душар болып, құйтырқысы көп іске кез болғанда, іші, сыртқы байсалдығы мен беделін сақтай алатын кім бар? Манрике тым кәрі. Діні жаттарға дін қызметкері Родригоны жіберу ыңғайсыз.

	Родриго келіссөз жүргізуді альхаманың басшысы Эфраим бар Аббаға жүктеуді ұсынды.

	Альфонсо өзі де соны ойлап еді. Эфраим қысталаң жерде ақылды, тапқыр екенін талай көрсеткен. Оның үстіне ол-еврей, Севильяда Кастилияның елшісінің намысына тиетіндей жағдай кездессе, ол грандтар мен ерсерілерден анағұрлым артық көнтері– лілік көрсетеді. Бірақ Альфонсо Эфраим туралы күдік ойлайтын. Кей мәселені одан сұрастыруы керек екеніне қарамастан, бұл күндері одан бойын аулақ салып жүрген. Альмаха берген үш мың жауынгердің көбі қаза тапқан. Сол үшін еврейлер бұған кектеніп жүрген шығар, қадірлі Ибн Эзрасының өлгеніне де мұны кінәлайтын болар деп жаман ойлайтын.

	Родриго елшілікке Эфраимды жіберуді ұсынғанда, король ойындағы күдігін одан жасырған жоқ. Ол біртіндеп ашуға мінді де, іштегі сырын дауыстап айтып салды.

	– Еврейлердің бәрінің аузы бір, – деп бұрқылдады ол. – Әрине, Эфраимның Иегудамен ымы-жымы бірге болатын. Менің ұлым, сүйікті Санчо қайда екенін еврейлер біледі, оған көзім жетеді. Оны олар жақсылықпен қайтарып бермесе, мен оны зорлықпен қайтартамын. Қалай десе де, король менмін, еврейлер менің меншігімдегі адамдар. Мен оларға не тілесем, соны істеймін, оны маған Иегуданың өзі айтқан. Кегін менің баламнан алғанына мен шыдап отыра алмаймын.

	Оның бұрқ ете қалған ашуынан сескеніп, Родриго дон Эфраимді елшілікке жіберу жөніндегі пікірін өткіземін деп таласпады.

	Алайда, Альфонсо Эфраиммен сөйлесуге барған сайын ынтыға берді. Оған ұлымды қайтарып бер дегенді айту керек пе, әлде Севильяға елші болып барып қайт дегенді өтінгені жөн бе, оны өзі де білмеді. Бірде дон Эфраимді шақыртып алды.

	– Сен, әрине, естіген боларсың, дон Эфраим, – деп бастады ол сөзін, – халиф бітім жасау туралы келіссөз жүргізгісі келді. – Эфраим үнсіз басын игенде ол ерегісе түскендей сөзін жалғас– тырды. – Бұл жайтты сен менен де артық білесің ғой, оның қойған талаптары туралы да естіген боларсың.

	Қушиған арық, кәрі Эфраим оның алдында сүмірейіп тұр. Аларкос түбінде жеңілгеннен былайғы жерде де, Иегуда қаза тапқаннан кейін де дон Альфонсоның шақырып алмағанына Эфраим мазасызданып жүрген. Кім біледі, король өзінің кінәлі екеніне біреуді жазғырып, ашуын еврейлерден алуы да ықтимал ғой. Сондықтан сақ болу керегін Эфраим білетін.

	– Жау Толедоны қоршаудан бас тартқанда, біз Құдайға құлшылық етіп жаппай дұға оқыдық, алдағы уақытта да рақымынан сені Құдайдың құр тастамауын тіледік.

	Дон Альфонсо бұрынғысынша кекесінмен сөйледі.

	– Құдайдың мені әлі де рақымынан құр тастамауы саған әділетсіздік болып көрінбей ме? Әрине, жауынгерлеріңнің қаза тапқанына, ибн Эзраларыңның өлгеніне сендер мені кнәлі деп ойлайсыңдар ғой.

	– Бітім жасаудың шарттары туралы не істегенің бар?

	– Өзің сияқты біздің де білетініміз өте аз, – деді Эфраим. – Біздің білуімізше, халиф Гвадеанадан оңтүстікке қарайғы барлық жерді басып алғысы келеді. Ол өзінің қазынасы сенің жыл сайын мол қаржы өткізіп тұруыңды, Севильяның әміріне соғыс шығынын мол ғылып төлеуіңді, сөз жоқ, талап етеді. Оның үстіне ол жаңа жасалатын бітім шартын өте ұзақ жылдар бойы бейбітшілік сақтайтындай етіп жасауды талап ететін шығар деп ойлаймын.

	Альфонсо түнеріп кетті.

	– Мұндай шартты қабылдамай, соғысты жүргізе бергеннің өзі дұрыс па, әлде сендер оның бұл талабын орынды деп есептейсіңдер ме? – деп ол қитұрқы сұрау берді.

	Эфраим бірден жауап қайтара қоймады. Келіссөз жүргізуді бітім шартын жасауды жақтап сөйлесе, король бар ашуын альхамадан, Эфраимнің алуы ықтимал. Тура жауап беруден жалтару қызықтырып-ақ тұр, сыпайы сөзді сылдыратып құтыла салуға болады. Бірақ оны Альфонсо құптағандық деп түсінеді. Ол айтқанын басқаның мақұлдауын ғана күтеді, сәл қолдаушы табылса, қырсықты соғысын қайта бастауға дайын тұр. Бірақ құдай енді ғаламат жасауға бармайды, Толедо біржолата күйрейді, альхама онымен бірге кетеді. Иегуда марқұм осындай кәдікті ең қиын нәрсені шешерде осынау христиан короліне байыпты болуды, бейбітшілік шартын бұзбау керегін талай айтушы еді-ау. Бүкіл бір ғасыр бойы христиан монархтарының еврей ақылшылары өздерінің әміршелерін байыпты болуға шақырып келген.

	– Егер, падишам, сен кәрі кісінің ашық айтқанын естігің келсе, – деді ол ақырында әлсіз даусын әрең шығарып, – менің ақылым бітімге кел Бұл соғыста сен жеңілдің. Егер соғысты соза беретін болсаң, сен оңтүстіктегі теңізге жетем деп жүргенде, мұсылмандар көзді ашып, жұмғанша Пиренейге жетіп қалады. Халиф қандай талап қойса да, егер ол шекараны Толедоның оңтүстігінен жүргізумен қанағаттанса, бітім жасас.

	Альфонсо адымдап ерсілі-қарсылы жүріп кетті, сұрғылт көзі үрейді алып бозараңдай бастады, маңдайына сызылып әжім түсті. Еврей өжеттік көрсете сөйлейді. Бұл оны қамауға алғызып, сарайдың астындағы ең терең зынданға салғызып қояды, шал корольге бағынуды үйренгенше, Санчоны тауып бергенше шығармайды. Ал өзі тірі қалған барлық жауынгерлер мен аттарды жинап алады да мұсылмандарға тұтқиылдан дүрсе қоя беріп, жауынгерлік саптарын бұзып, жарып өте шығады. Мұнысы әшейін арман, бос қиял екенін өзі сезді. Бұл бітім туралы келіссөз жүргізуі керек, сондағы араға жүретін адам осы Эфраим болуға тиіс. Жоқ, жоқ, керегі бітім емес! Дон Альфонсо әлі тірі екенін Родригоға да, мына еврейге де көрсетеді. Әттең, бұл жеңілген Альфонсо. Әрине, еврейдікі дұрыс, Альфонсо қылмысты болып отырған жоқ, есалаң да емес, сондықтан Севильяға елші жібереді де, бітім жасауды жік-жапар болып өтінеді. Король шыдамсызданып олай, бұлай жүріп кетті, сол қысқа ғана бір минуттың, соншалық ұзақ көрінген минуттың ішінде ол өзінің шешімін үш рет өзгертті.

	Дон Эфраим сыпайы кейіппен үнсіз тұр. Жүзінде қорқу белгісі байқалмайды, бірақ жүрегі сескеніп, сыздап барады. Екі көзі корольдің қимылын қалт жібермейді, оның ішінде арыстан арпаласып жатқанын жүзінен таниды.

	Ойда жоқта Альфонсо бұған жақындап келіп қарсы алдына тоқтады да, ашулана сөйледі.

	– Сен жан-тәніңмен бейбітшілікті жақтап, бітім жасауды қолдап тұрсың, менің арадағы елшім болып Севильяға баруға келісесің бе?

	Жан түсініп болмайтын осынау адамнан Эфраим жақсылықтың да, жамандықтың да талайын күткен, бірақ оны мынандай ұсыныс жасайды-ау деп ойламапты. Ол өзінің қайран қалғанын жасыра алмады, сарайда қалыптасқан әдептілік салтынан аттап, жасқанып басын қорғаған түрмен дірілдеген кәрі қолын көтере беріп бірнеше адым шегіншектеп кетті. Бірақ ол аузын ашқанша болған жоқ, Альфонсо кенет жұмсақ сөйлеп, өтініш айтты.

	– Өтінемін, жоқ деп бірден айтпа. Отыр, біраз ойлан.

	Міне, екеуі бір-біріне қарсы қарап отыр. Эфраим саусағымен алақанын үйкелей береді. Ол өмір бойы жұрттың көзіне түспеуге тырысып келді. Жарқылдаған биік мансапқа көтеріле бермеуі керегін Иегуданың құлағына да талай сіңірген. Міне, енді ойда жоқта мынандай міндетті мойынға алу керек, сонда жұрттың көзі еріксіз бұған түседі. Бұл қандай жақсылық істесе де, қарыздарлық дегенді білмейтін ақылсыз толедолықтар опасыздық жасады деп байбалам салатын болады. Егер король мұны елші етіп тағайындаса, қызғаныш білдірушілер мыңдап шыға келеді. Бірақ бұл ұзақ жылдар бойы бейбітшілік сақталатындай етіп келсе, онысы елге де, еврей халқына да бұрын-соңды ешкімнің қолынан келмеген жақсылықты істеген болар еді. Әдетте, еліге қоймайтын, есеппен аяғын аңдап басатын Эфраим толғанып тебіреніп кетті. Жоқ деп бас тарту да қызықтырады. Кенет ойына Иегуда түскенде, ұсынысты қабылдау мұның борышы екенін түсінді.

	– Халиф еврейлерді жақсы көрмейді, – деді ол ақырында.

	– Христиандарды да оның жақсы көретіндігі шамалы, – деп қарсылық білдірді Альфонсо.

	– Келіссөз ұзаққа созылады, мен кәрімін, әлсізбін.

	Король өзін-өзі әрең тежеп:

	– Сен кәрі болғандықтан, әлсіз болғапдықтап ғана көнгің келмей отырған жоқ. Сен мені айтқанға көнбейді, тым тәкаппар деп қорқасың. Бірақ оның қате. Мен сияқты, тағдырдың ауыр соққысына ұшыраған адам келіссөзді кешеуілдеуге де, саудаласып, салғыласып жатуға да бара алмайды, оны мен енді түсіндім. Мен саған бөгет жасамаймын, қолыңа зор билік беремін. Севилья эмиріне көп контрибуция төлеуге де, сондай-ақ жыл сайын халифтың қазынасына қаржы өткізіп, салық төлеп тұруға да әзірмін, – деп тұнжырап, сөзін аяқтады ол

	– Менің ойымша, бұл мәселелер жөнінде сенің арада жүретін елшің келісе алатын болар, – деп табан тірейтін дерек іздегендей сақтана жауап қатты. Эфраим. – Алайда, біле жүруіме рұқсат ет, падишам, шарттың басқа да бір аса маңызды пункті туралы, уақытша бітімнің қанша жыл мерзімге жасалытындығы жайында қалай деп ойлайсың? Оны он екі жыл бойы бұзбауға шыдайсың ба?

	Альфонсо тағы да бұрқ ете қала жаздады. Еврей өзін корольдің дін жолындағы рухани әкесімін деп мардамсып отырған жоқ па? Алайда, король ашуын ақылмен тежеп, сабасына түсті. Өткен жолы Севильямен жасасқан бітімде “in octo annos” – сегіз жыл бейбітшілік сақтауға келіскенде, бұл әуел бастан-ақ оны пергамент бетіне түскен бос сөз деп қараған. Бірақ сол үш-төрт сөзді бұзу халифтың қалың қолына елді таптауға, Калатраваның ерсерілерін қырғынға ұшыратуға әкеліп соқты. Дон Эфраимның ескертуі дұрыс, ендігі жерде он екі жылға бітім жасағанда, сол шексіз, шетсіз он екі жыл бойы бейбітшілікті сақтау керек болады.

	– Байқаймын, сен халифтың мүддесін жақсы ұғыпсың, – деді ол күйініп ақырын дауыспен.

	Эфраим оны қатты ашуланатын шығар деп күткен, мынасына көңілденіп қалды.

	– Ортақ іске жаны ашитын жанның бәрі осыны істейді.

	Альфонсо үндемеді, ойланып қалды.

	– Бейбітшіліктің ұзағырақ болғаны мұсылмандардан гөрі саған керек, – деп көзін жеткізуге тырысты Эфраим. – Қанша жан ұшырсаң да таяу, жылдарда сен соғысқа шыға алмайсың. Ес жию үшін саған да, бүкіл христиан Испаниясына уақыт керек.

	– Табандатқан он екі жыл. Сен тым көп талап етіп отырсың, қария, – деді Альфонсо.

	Эфраим жәбірленіп қалды да, қатқылдау сөйледі.

	– Өтінемін, падишам, жіберме мені Севильяға.

	Альфонсо оған:

	– Келістім, мейлі, он екі жыл болып-ақ қойсын, – деді.

	Ол орнынан түрегелді, тағы да ерсілі-қарсылы жүріп кетті.

	– Менің тілегім-сен шама келгенше тезірек Севильяға аттан. Өзіңе қандай өкілет керек, соны хабарла, қасыңа ертетін кісілеріңді іріктеп ал

	– Қалағаның мен болсам, елшілікке қатысайын, бірақ мен оның хатшысы немесе финанс мәселесі жөніндегі кеңесшісі болайын.

	Елшілікті басқаруға грандтарыңның біреуін тағайында. Әйтпесе сен шу дегеннен-ақ мұсылмандардың наразылығын туғызасың.

	Альфонсо оған жауап қайтарды.

	– Елшілікке барондарымның екеуін немесе тіпті үшеуін қосып беремін. Бірақ бар билікті тек сенің ғана қолыңа тапсырамын.

	Эфраим корольдің алдында басын төмен иді.

	– Құдай қолдаса, саған тым ауыр соқпайтын бітім шартын жасап әкелуге тырысармын, – деді де ол кетуге ыңғайлана берді. Бірақ Альфонсо оны тоқтатты.

	Сөйтті де қорғалай сөйледі.

	– Мен тағы бір жұмыс жөнінде ақыл сұрайын деп едім. Менің марқұм болған досым дон Иегуда аса бай мұра қалдырған болса керек. Соның бәріне ие болатын заңды туысы бар деп мен ойлаймын. Әлде ондай туысы бар екенін білесің бе?

	Дон Эфраим тағы да сақтанып бойын жинап алды.

	– Саргоста дон Хосе Ибн Эзра тұрады, құдай рақыметті қылғыр дон Иегуданың туысы, – деді ол. – Біздің заңымыз бойынша, ол қалған мұраның оннан бір бөлігін алуға қақысы бар. Ол саған қиын жағдайда көмектесетін болады, дон Иегуданың дүние жүзінде бытырап жатқан дебиторларына жасалған счет бойынша кірістерді алуға жәрдемдеседі.

	Альфонсо жауап қатты.

	– Айтқаның болсын. Мұраның бір бөлігін Толедо альхамасына берсем деп ойлап едім.

	– Оның үлкен мырзалық, падишам, – деді Эфраим.

	– Одан қалған мұра қисансыз көп екенін білесің бе? Толедоның архиепископы мен дон Иегуда екеуі елдегі ең бай адам болатын.

	Король сәл қысылғандай болып сөйледі.

	– Қалған байлығы мен дүние мүлкін казначейлеріме тапсырамын тікелей мұрагері – Ракельдің ұлы табылғанша солар басқара тұрады. Айтпақшы, грамота қазір дайын тұр, – деді ол алдыңғы сөздерге байланысы жоқ жәйтке ауысып, – сол бойынша, донья Ракельдің баласына Ольмедо графының титулы мен барлық правосы берілген. Грамота дон Иегуданың тірі кезінде жасалған, оны ол білетін.

	Эфраим ысқаяқтана жауап айтты.

	– Дон Иегуданың артында қалған мұрадан қалағаныңды қазынаңа алуға толық қақың бар, ешкім сені сөге алмайды.

	Альфонсо сәл қырылдай сөйлеп, қадалғанын қоймады.

	– Менің марқұм болған досым сенімен жиі сөйлесіп тұратын. Сірә, сен оның көп сырын білетін боларсың. Сенің нақты не білетініңді, қария, мен қадалып сұрап жатқым келмейді. Бірақ менің балам сендердің араларыңда біреудің қолында дегенді ойлағанда, қатты қамығамын. Оның қайда екенін білмеймін. Сен мұны түсінуге тиістісің. Мұндайда қалайша маған қол ұшын бермейсің.

	Даусы өте жұмсақ шықты, өтініп, жалынып тұрғандай. Мұнысына Эфраим әрі мақтанып, әрі сезіктеніп қалды. Досы да, қасы да болған марқұм бұған қауіпті міндет жүктеген екен.

	– Дон Иегуда Ибн Эзра немересін ұрлауға өзі қатысты ма, жоқ па, падишам, ешкім білген емес, енді біле де алмайды. Егер ол өзі қатысқан болса, көмекші етіп қасына бір-ақ кісіні алды, оның өзінде де аузынан сөз шықпайтын сенімді адамды алды.

	Альфонсо қорланып, өзін аяқ асты болғандай сезінді. Алайда, көңілі қаламаса да, еріксіз сөзін жалғастыды.

	– Мен саған бір жағынан сенемін, бір жағынан сенбеймін. Сендер білсеңдер де айтпайсыңдар деп қорқамын. Саған шынымды айтайын, менің балам сендердің ортаңда өседі, сендердің салт-саналарыңды қабылдайды деген ой менің жанымды жеп қинайды. Сол үшін мен сендерді жек көруім керек, кейде жек көріп тұратыным рас.

	Эфраим сұрау қойды.

	– Сенен қайталап сұрайын падишам, шынымен солай көретін адамың Севильяға барып, сенің жұмысыңды, мемлекетінің жұмысын жайғастырғанын дұрыс деп есептейсің бе?

	– Менің дон Иегудаға да кектеніп жүрген кезім болған. Алайда, оның маған достық ойлайтынын білетінмін, – деді король. – Сен қарт адамсың, өмірде көргенің көп. Кісі танисың, істің жайын білесің. Менің өкілім болып Севильяға сенің барғаныңды қалаймын. Сенен артық ешкімді таппаймын.

	Эфраим аяп кетті, сөзіне риза болды.

	– Сенің жоғалған балаңмын деп талай жылдардан кейін біреудің шыға келуі де ғажап емес. Менің ақылым, падишам, бұған босқа қиналма. Оның өзі алдамшы жалған біреу болуы ықтимал. Шындығын айырып беруді біздің еркімізге қалдыр. Мойныңдағы көп жүктің үстіне мұны жамамай-ақ қой. Бәріне де көп. Сенің бүлдіршіндей қыздарың бар, бәрі де парасатты инфанта, кезінде әрқайсысы бір-бір монархиня болады. Сенің жиен немерелерінің Испан корольдіктерінің тағына отырады, құдай жазса, түбектің барлық елін біріктіреді. – Сөйтті де ол сөзін әлде қандай тұспалмен аяқтады, бірақ онысын Альфонсо түсінді. – Дон Иегуда ибн Эзра қаза болды, оның ұлы мен қызы да өлді. Егер оның ұрпағынан біреу тірі қалған боса, – оның жиен немересі ғана. Ал дон Иегуда ислам дінінен бас тартып, иудей дініне, ата-бабаларының дініне қайтып оралды. Кейінгіге қалдырған өсиеті де осы.

	Жеңіліспен аяқталған соғыстың бітімі жөніндегі мәселені шешуді Эфраим сияқты еврейдің қолына, көпестің қолына беруінде қандай сыр жатқанын дон Альфонсо жақсы түсінді. Ол дарақыланып батырсынатын есерліктен қайтты, Бертранды жөніне жіберді, аяғын шалыс басқан жастық шағымен, өткендерімен қош айтысты. Оған ол өкінген жоқ, бірақ өткендегісінен бас тартатынын жан-тәнімен сезініп, іші құлазып қалды.

	Мұның қазіргі түскен жолы бейтаныс сүрлеу, соқпақпен жыра тартып жөнелмейді, бұлдырлаған көгілдір қияға қызықтырып еріксіз жетелеп еліктерін әкетпейді. Бұралаң бұлталағы жоқ түзу жол алдағы адал мақсатқа қарай турасынан салады да отырады. Альфонсо енді бұл жолға біржолата түскен соң, оны аяғына дейін жеткізіп шығады. Ол өзіне-өзі бұғау салып байлап-матап отырады. Жүрекке жылы тиетін ерлік даңқына ие болу үшін ендігі жерде мойнына алған өкінішті бітім шартын еш уақытта бұзбайды.

	Ол түні бойы ұйықтай алмай шықты. Салмақтаумен болды, ұнатпады, қайта салмақтады, шешкен сияқтанды, тағы ұнатпады.

	Ақыры шешімге келді.

	Сәл күлімсіреген түрмен дон Родригоға ол Авиль, Сиговия, Сигуэнц епископтығын қалпына келтіргісі келетінін, Сигуэнцтің епископы етіп дон Родригоның өзін тағайындамақшы болып отырғанын айтты.

	Құптамай таңырқап қалған Родриго:

	– Мазаңды ала беретін пастордан құтылғың келгені ме? – деп сұрады.

	Альфонсо күлімсірей қарады, бала сияқтанып қулана күліп тұратын бұрынғы сүйкімді кейпіне ұқсап тұр.

	– Бұл жолы, қадірмен әке, мені нақақ кінәлап тұрсың. Мен сені алыстатқым келіп тұрған жоқ, қайта жақындата түссем деп едім. Қателеспесем, шіркеу заңы бойынша, каноникті аралықтағы сатыдан өткізбей, бірден Толедоның архиепископы дәрежесіне көтеруге болмайды.

	Сан қилы кереғар ойлар канониктің бойын билеп кетті. Дон Родригоны король Испанияның примасы еткісі келеді. Міне, ғажап, бұл дұрыс ақыл беріп тұрамын деп есептеуі ықтимал еді, бірақ қарапайым Родриго мынандай биікке көтерілуді ешқашан қиялдап та көрген емес. Өткенде дон Мартиннің осындайдан қауіптенгендігіне бұл қайран қалған. Сонымен бұл бұдан былай пікір айтып, ақыл беріп қана қоймайды, шіркеуге үздіксіз түсіп тұратын қисапсыз ақшаға билік жүргізуге, соғыс пен бейбітшілік мәселесі жөнінде шешуші пікір айтуға тиіс болады. Ол есі шығып, абыржып қалды. Бұған құдай рақымын жаудырған екен, сонымен бірге мойнына ауыр жүк артыпты.

	Дон Родригоның тебірене толғанып тұрғанын көріп, Альфонсо оған ойын-шынды араластырып тіл қатты.

	– Рас, бірнеше ай бойы Сигуэнце тұра тұруыңа тура келеді, мен сенімен көрісе алмайтын боламын. Ізгі әулие әкеміз Рим папасы саудаласқанды жақсы көреді. Саған архиепископ лауазымын беруге оны көндіру маған оңайға түспейді. Бірақ мен оның дауына әзірмін, дегенімді істетпей тынбаймын. Мен сенің корольдікте менен кейінгі бірінші адам болғаныңды қалаймын, – деп ол балаша табан тіресті. – Сен мені Испанияның жыл санау жүйесін жоюға итермелеп көндірдің, соған қарамастан Испанияның примасы сен болғаныңды қалаймын.

	Жаңалықты естігенде Мұса толғанып қиналып қалды. Родриго Сигуэнцке кетеді, жауыққан жұрттың ортасында канониктің қорғауынсыз жалғыз мұсылман Толедода қалай тұра алар екен? Қайтадан ол үйі-күйі жоқ, соқа басты қаңғырған қайыршыға айналады. Алдында жұтаң тартып, ызбарланып өмір жолының соңғы кезеңі жатыр.

	Алайда, өз басының мұның былай қойып, кісі танитын ақылгөй Мұса бұл өзгерістің каноникке қандай жақсылық әкелітіндігіне қуанды. Сүйсінгенін білдіріп, жылы сөз айтты.

	– Жаңа орында атқаратын алуан түрлі міндеттерің аседияңды, соңғы айларда мұңға бой алдырғаныңды тез-ақ ұмыттырады. Сен мәселе шешетін боласың, талай жанның тағдырына әсері тиетін кесім айтасың. Ондай жұмыстар, – деді ол толғана сөйлеп: – жылнама жазуды қайта қолға алуға сені итермелеуге тиіс. Иә, қымбатты досым, – деп ол ойға шомып күлімсіреген түрмен сөзін аяқтады. – Тарихты өз қолымен жасайтын адам оны жазуға да қызығады.

	Шынында да, король архиепископ болуды ұсынғанда, Родригоның көңілінде ондай ойдың ұшығы қылт ете қалған. Әуелі король бар салмақты өз мойнына артып, өте сақ ақылшы болатын Эфраим туралы мұның айтқанына көнді, міне, енді өз еркімен бұған тәуелді еткелі отыр. Бұл болса-жау іздемейтін бейбітшілік сүйгіш адам. Тек ішкі жан дүниесінде ұлы өзгеріс туған Альфонсо ғана өзін тырп еткізбей ұстасын деп, екеуін бірдей желкесіне мінгізуі ықтимал. Мұны сезіну дон Родрионың ішінде әлсіз ғана жылтыраған жаңа бір үміт отын тұтатқандай болды, Родриго мұң мен шерге толы өкінішіне қарамастан биылғы жылғы жан түршігерлік апаттың да бір қайыры болғанын сезінді. Бірақ ол мұны түйсінуге өзіне-өзі тыйым салды, түйсінгенінің нақты ой болып қалыптасуына жол бермеді, сенімінің тағы да күйреуге ұшырауынан қорықты.

	– Жылнама жазуды қайта қолға алу ойымда жоқ, – деп ол Мұса ашына жауап берді. – Жинаған материалдарымның көзін түгел жойғамын, оны сен білесің.

	– Сенің академияң қажет материалды аз уақыттың ішінде-ақ жинап бере алады, – деді Мұса сабырмен сөйлеп. – Менің материалдарымның да бірсыпырасы қажетіңе жарап кетуі ықтимал. Мен оларды қуана-қуана беремін саған. Бірақ сенімен байланыс жасап, қатынасып тұру маған оңай болмайды, – деді ол мұңайып. – Қорғаныш болып тұрған сенен айрылған соң, әлемнің қай жерінен пана табарымды кім біледі.

	Әуелі Родриго түсінбей қалды, содан кейін досының көңілін жұбатуға асықты.

	– Ол не дегенің? Әрине, сен де менімен бірге Сигуэнцке барасың.

	Мұсаның жүзі жадырап қуанып кетті. Алайда, мұсылман– дардың салтындағы сыпайгершілік дәстүрлі оны бірден келісе қоюға жібермеді.

	– Сигуэнцегі епископ сарайында мен сияқты кісінің тұруын жұрт қолайсыз көрмей ме? Сүндетке отырғызылған мұсылманның қасыңда болуы саған қарсы талай өсек-аяң туғызады.

	– Мейлі, – деп тұнжырап қысқа қайырды Родриго.

	Қуанышты күлкі ізі көріксіз жүзін нұрландырып жадыратып жіберген Мұса әлі де сөйлеп жатыр.

	– Тағы бір мәселеге назарыңды аударуға рұқсат ет, ондайда менімен бірге тұру оңай болмайды, өйткені сен қайтадан жылнама жазуға кіріскеніңше, мен саған маза бермей қоярмын.

	Толедодан кетпей жатып, қазірдің өзінде-ақ Мұса Родриго досын қажап, тарихи-философиялық тақырыптағы ұзақ айтысқа қарай итермелей берді. Ол биік тайпақ столдың қасында әлденені сызғылап, шимайлап тұрып, артына бұрыла сөйледі.

	– Біздің мұсылмандардың Толедодан бас тартқаны кездейсоқ емес, қала біздің уысымызда тұрды десе де болғандай еді. Біздің күніміз, дәуірлеген алтын дәуреніміз, өкінішке орай, зымырап өтіп барады. Зор жеңісті аяқтап шығуға аз-ақ қалғанда, әскерді қайтарып әкетуге халифты мәжбүр еткен ішкі тартыс-таластар әлі де талай қайталанады.

	Оның заңдылығы әл-Хорезмидің20 математикадан ашқан заңдылықтарындай бұлтартпас шындық. Дүниеге дүбір салған мұсылман мемлекеті сырттай әлі де құдіретті көрінгенімен, іштей қаусап тұр. Мықты емес.

	Мұсаның күткеніндей, Родриго пікір таласына кірісті.

	– Сен дәуірлеген шағымыз, дәуреніміз өтті дейсің, сендер жеңдіңдер ғой, – қарсылық айтты ол. – Біздің әскеріміз қырылып қалды, сендердің шекараларың Толедоның тап түбіне дейін келді, асқақтаған біздің Альфонсо сендерге салық төлейді. – Ол қыза сөйледі: – Мұсылмандардың үстемдігі құлдырап барады! Дәуірлеген алтын дәурені өтті дейсің. Сендерге қарсы соңғы жүз жылда біз үш рет аттандық. Сондағы біздің әскердей қалың қолды әлем әлі көрген жоқ. Сол крес жорықтарында бес жүз мың христиан ерсерісі қаза тапты, олардан басқа мың-мыңдаған христиан жауынгерлері өлді. Ал сол христиандардың еліндегі ауру, індет, жоқшылықтан опат болғандарын, тіпті былай қой. Ал сонау ізгі қала бұдан жүз жыл бұрынғысындай, әлі де сендердің қолдарыңда. Соның өзінде сен патшалығымыз құлдырап барады деп байбалам саласың.

	Мұса сыпайы түрде қарсылық айтты.

	– Сен бойыңда бар даналағыңды кем көрсетуге тырысасың, ардақты досым. Сен соңғы бірнеше жылдың немесе жүз жылдын тарихын бір тар шеңберге тығып қоясың да, соның өзін алды– арты тұйық оқшау тұрған кезең сияқты етіп қарайсың. Бірақ сені мен біз бүгінгіні ғана, күні кешегінің сәл ұшығын ғана баянды етейік деп отырғанымыз жоқ қой. Біз оқиғаның мән-мағынасын түсіндіруге тырысуымыз керек. Біз оқиғаның негізгі желісін анықтағымыз келеді, сөйтіп нағыз құдайдың барлаушысы болып, соны болашақ ұрпаққа көрсетуіміз қажет. Енді белгілі бола бастады, сендер жүргізген крес жорықтары, өкінішке орай, нәтижесіз болмапты. Әрине, соңғы жүз жылда жаулап алған жерлерің соншалықты көп құрбандыққа тұрмайды. Оның есесіне сендер белгілі дәрежеде шаруашылық саласында мол тәжірибе алдыңдар, оны сен кем білмейсің, оның үстіне бізден баға жетпес саяси, ғылыми білім үйрендіңдер. Біз тоқмейілісіп мақтаныш қылып, сендерге мануфактураларымызды аралатып көрсеттік, жастарымызды қалай тәрбиелейтінімізді, қалай басқаратыны– мызды, сот жұмысын қалай жүргізетінімізді түсіндіріп бердік.

	Сендер зерделі ыждаһатты шәкірт екендіктеріңді көрсеттіңдер, біз бар жақсылықтың бәрін үйреніп шықтыңдар. Бұл заманда елге керегі ерсерілер емес екенін, оған ғалым, маман сәулетшілер мен құрылысшылар, қару-жарақ, құрал-сайман жасаушы ұсталар мен түрлі қолөнер шеберлері, тәжірибелі егінші, малшылар керегін түсіндіңдер. Сендер әлі жассыңдар, өсіп ержетіп келесіңдер. Кешікпей бізді қуып жетіп, басып озатын боласыңдар. Сендер бес жүз мың ерсеріден айрылыпсыңдар, алайда, жеңілген жақ сен– дер емессіңдер.

	Оның әлсіз дауысы барған сайын қаттырақ шықты. Сәл ажуалағандай момақан ақылды көзін досынан алмай қарайды. Досы қанағаттанарлық сезіммен жеңілгенін мойындап, үнсіз отыр.

	Бұлар талай рет мұндай әңгімені қозғады. Бір ғажабы пікір таласы үстінде Родриго қашан да діні жаттардың жеңгенін дәлелдеумен болды, ал Мұса түбінде мұсылмандардың жеңіп шығатындығына күмәнданды.

	Алайда, Родриго ой жүгіртіп қараған сайын, досының дәлелдері нанымды көрінді, өз күшіне деген сенімді көкейіне орнықтыра түсті. Ол өзін жасарып, жасаңғырағандай сезінді. Апостол Павелдің Коринфтіктерге жолдаған хатындағы құдайдың ақылсыздығының ақылынан артық деп қарсы қоятындығы мұны енді азапқа салмады. Оның орнына мұның көкейінде апостолдың: “Ескінің дәурені өтті, бәрі қайта жаңарды”, – деген сөзі қуанышпен сайрап тұрды. Дұғаға жан-тәнімен берілгенде ғана жанын жай таптыратын соқыр сезім орнына енді мұның көкейінде әлдеқандай сенім пайда болды, әлемдегі оқиғалардың бәрінде де өзінше мағына бар екендігін түйсіну сезімі күн сайын келтіріп сөз түрінде қалыптастыра алмады, олайша айқындай түсуге тырысқан да жоқ. “Сен сұрамағанда, біліп тұрамын, сен сұрағанда, білмей қалам” дейтін ізгі Аугустин оқиға атаулының мағынасын қандай білсе, бұған да тарихтың мән-мағынасын сол дәрежеде білу жеткілікті еді.

	Бұл кезде Мұсаның сөздері Родригоның санасына терең бойлап ұялай түскен. Барған сайын ол Құдайдың барлаушысы болуға, тарихи оқиғалардың сырын ашатын дұрыс жолдарды табуға ынтыға бастады.

	Алайда, жылнаманы қайта қолға алуға әлі де батылы бармады. Көңілдегі тағы бір күмән тартпақтай берді.

	– Мен құдайға қызмет ету үшін емес, атаққұмарлықтан жылнама жазуға қызығамын ба деп қорқамын, – деді ол досына.

	Мұса қулана күлімсіреп бетіне қарады. “Әулие Аугустиннің өмірі” деген кітапты алып келді де, ізгі әулиенің өмірінің соңғы күндері туралы оның шәкірті Посидийдің не деп жазғанын оқып берді. Вандалдар Гиппона қаласын қоршап шабуылдап жатқанда, Аугустин сол қаланың архиепископы көрінеді. Сарайының терезесінен Карфаген жерінің өрт құшағында лаулап жатқаны көрініп тұрыпты. Сонда Агустин жетпіс алтыда екен. Мүлде қаусап қалған болса керек, ұзамай өлетінін де біледі. Ол қоршауға тұрған қала мен жау қолында қалған жердің қамын ойлап қина– лады. Алайда, ол толып жатқан қолжазбаларын қайта-қайта оқып, түзетіп өзгерістер енгізіп жетілдіре түсуін тоқтатпапты, Гиппонаның кітапханасында туындыларының қате, кемшіліктен ада бір-бір кітапты аяқтауға жан таласыпты, онда діннен тайған Юлианның жазғандарын теріске шығармақшы екен.

	“Епископтардың ішіндегі әулиесі Аугустин қыркүйектің бесі күні қайтыс болды, – деп баяндайды Посидий. – Төсекте өлгелі жатқанның өзінде ол вандалдарға тойтарыс берудің қамын іздестірумен болы, діннен тайған Юлианға қарсы пікірталасына құрылған ұлы еңбегін жаза берді”.

	Мұса кітаптан көзін алып, досына қулана қарады.

	– Сен әулие Аугустиннен де өткен әулие болғың келе ме, менің ардақты досым. Жүрегіңнің айтқанын тыңдап, әлі де ойлан. Күмән дегенің Құдай жолына арналған тәкаппарлық қана болып жүрмесін?

	Сол күні кешке Родриго бір топ ақ қағазды алдына қойды да, рахаттанып баяу: “Испанияның тарихы басталады”, – деп жазды.

	Мұса күлімсірей сөйледі.

	– Адамның мінез-құлқындағы бірде-бір кемшілік тап осы шығармашылыққа құштарлықтай тамырын терең жая алмайды.

	Дон Эфраим әкелген бітім шарты мұндағылардың күткенінен жақсы болып шықты. Бірақ уақытша бітімді он екі жылдан кем мерзімге жасату Эфраимнің қолынан келмепті, сірә, соған онша жанын салмаса да керек.

	Оның егжей-тегжейлі баян еткенін тыңдап болып, дон Альфонсо:

	– Мен саған қарыздар болуға тиісті екенімді түсінемін, шынында да, қарыздармын, – деді. – Барлық грандтарымды жинаймын, тапсырманы орындағаныңның белгісі есебінде солардың алдында сыңар биялайды қайтарасың.

	– Ондай сән-салтанат маған лайық емес, – деп дон Эфраим шошынып қарсылық айтты. – Оның үстіне альхаманың өзінде де дос көбемейді, қызғаныш қылатын қас көбейеді.

	Альфонсо көзін сығырайта қарап, одан шаруашылықты қалпына келтіру үшін шынында да он екі жыл қажет пе дегенді сұрады.

	Эфраим іштей шамданып қалды. Кезінде бұл осынау адамға бәріне де көну керек, бейбітшілікті ұзақ уақыт сақтауға әзір болу керек деп айтып еді ғой. Осыған көнгендей болған соң ғана, Эфраим анадай ауыр міндетті мойынына алған. Ал дон Альфонсо бітім шартын жасап болар, болмаса оны қалай бұзуды ойлайды.

	– Корольдігіңнің халі ауыр екендігі сонша, падишам, саған он екі жыл емес, одан ұзағырақ шыдау керек болады, – деп ысқаяқтана жауап берді ол. – Мен сенің келесі жорығыңа дейін тірі болмаймын, сен де ол кезде қылшылдаған жас бола қоймассың.

	Дон Альфонсо ренжіп үндемей қалған соң, Эфаим оны жұбата сөйледі.

	– Осыған көн, падишам. Сенің игілігің үшін дон Иегуда зор еңбек етті. Ол іскерлік қарым-қатынастарды жолға қойды, еліміз апатқа ұшырағаннан кейін де сол қатынастар сақталды. Ол Кастилияда қандай байлық жатқанын дүние жүзіне көрсетті, сенің несиеңді нығайтты. Оның сол еңбегінің пайдасын көру үшін сен сол салған жолмен жүруің керек. Ол бейбітшілікті сақтау үшін еңбек етті. Таяу жылдардың ішінде барондарыңды да, ерсерілеріңді де ойлама, олар елді күйзеушілікке ұшыратқаннан басқаны білмейді. Қолөнершілерің мен егінші, малшыларыңды ойла, қалаларыңның жайын ескер. Оларға жеңілдік бер, грантарыңа қарсы тұра алсын десең, фуэрес бер.

	Дон Альфонсо іші қарсы болып тұрғанына қарамастан, зейін қоя тыңдады. Мұның жанына жағатыны ерсерінің өмір-тіршілігі, оған не амал қыласың. Өмір шындығын король өзінше, банкир қарт еврей өзінше түсінеді. Мұның философиясы Бертранның асқақ өлеңдерінде шырқалған. Алайда, Эфраимнің айтқаны дұрыс болса керек. Альфонсо он екі жылдан кейін жеңімпаз соғысты бастайтын болса, онда әзірше төменгі халықтың көңілін тапқаны жөн. Қала тұрғындары мен егінші, малшыға, қысқасы вилландарға өздерінің кеңесінен орын беріп, қол астындағы шаруаны соққыға жыққан немесе ерсеріні жазалау керек. Мұның тіршілік! Қаншалықты дәрежеде сорлы болған Кастилияға бұл патшалық етуге тиіс болады!

	Сол сәтте Эфраим елдің күйзелген шаруашылығы жайын баяндап кетті. Кен қазу жұмыстары тоқырап қалыпты, дон Иегуданың күш салуымен дәуірлеп тұрған шұға мануфактуралары қиратылып істен шығарылыпты, малды жау айдап әкеткен, соғысқа дейін табыстың басты бір көзі болып есептелген қой шаруашылығы құлдыраған көрінеді. Кастилияның мараведиінде қазір құн қалмаған екен. Арагонның бір мараведиіне Кастилияның алты мараведиін сұрайды. Егіншілік пен қолөнерін біржола құлдыратып алмау үшін алым-салықтарды азайтып, жаңа жеңілдіктер беру қажет болады. Эфраим істің егжей-тегжейіне қарай ауысты. Қандай салықтарды азайтып, қайсысын мүлде жою керек екенін нақты көрсетіп жатыр. Цифрлар келтірді, шексіз– шетсіз толып жатқан цифрлар.

	Мұндай әңгімені бастағанда дон Иегуда сәл де болса Альфонсоны еліктіріп әкетуші еді. Аздан соң король бойына лайық емес көңілсіз нәрсені тыңдаудан жалығып, реніш білдіріп, сөзді тоқтатып тастайтын кезі болатын. Эфраим Иегуда сияқты шешен сөйлемесе де қазір дон Альфонсо бірінен-бірі туып жатқан шексіз, шетсіз сандардың байыбына баруға тырысып, мұқият тыңдады. Мына қарт еврей есепті нанымды да дәл жүргізе біледі екен. Мұндайды тыңдау тіпті ұнап бара жатқанын Альфонсо мойындағысы келмеді. Қуанышы, қызығы жоқ заманға душар болған соң, оған көзді жұмып қарау келіспейді, одан да соған қарай икемделу керек. Мұндайды күшті деген ұлы монархтар да, мысалы, король Генрих та басынан кешкен. Соны байқамаған соқырлығы Альфонсоның өзіне тым қымбатқа түсті.

	– Кезінде алты мың франк еврейлерін корольдігіңе кіргізіп алуға Иегудаға рұқсат бергенің ақыл болған, – деді Эфраим. – Солардың ішінен талай шебер адамдар табылады, ұрыста қаза тапқан немесе былайша өлген-жіткен ісмер адамдардың орнына солардан қоюыңа болады. Құдай рахметті қылғыр Иегуданың еңбегін лайықты түрде бағалай керек. Ол...

	Король Эфраимнің сөзін бөліп жіберді.

	– Менің қазынамды басқар дегенді бұрын да бір айтқанмын саған, – деп ол сөзін, – сен одан бас тарттың. Сірә, сенің соның дұрыс болды, ғой деймін. Ол кезде қазынада басқаратын да мәнді ештеңе жоқ еді. Соған байланысты менімен жұмыс істеу ақылшы– көмекшілеріме де оңай болған жоқ. Қазір қазынаның қоры бұрынғысынан да аз болар. Оның есесіне осы күні мен ақылды болып қалдым, оны өзің де байқаған шығарсың. Екінші рет өтінемін, менің альхакимім бол немесе одан тәуірірек альхакимім майор бол

	Эфраим мұны күткен, осыны ұсынады-ау деп қорыққан, бүкіл жан дүниесімен соған қарсы шыққан. Мемлекеттік мансап дегеннен қашанда үркіп тұратын. Қазір бұл қартайды, қалған өмірін үй ішінде, отбасында өткізісі келеді, бала-шағаның алдында тыныш қана дүние салсам дейді. Оның жүрегінде Альфонсоға деген ашу-ыза қайнап кетті. Мынау адам есерлігіне басып альхама берген үш мың жауынгерді тікелей ажалға айдап салды. Өзіне адал қызмет етіп жүрген Ибн Эзраның ұлын да алды, қызын да алды, сөйте тұра оның өзін апаттан арашалап қалмады. Бұл адам өзінің арбасына енді мұны биік асудан өткізіп салсын дейді.

	– Сен маған үлкен құрмет көрсетіп отырсың, – деп жауап қатты Эфраим. – Бірақ Севильядағы келіссөздер мені өте қалжыратып кетті. Алдымда альхаманың жұмыстары күтіп тұр. Мен тым кәрімін, құтқар мені ондай тілегіңнен, падишам.

	Альфонсо қияңқы балаша қасарысты.

	– Менің альхакимім еврей болғанын қаламаймын.

	Мұнысы орынсыз, әрі қолапайсыздау шықты, бірақ одан бұрынғы Альфонсоның ақжарқын ашықтығы аңқып тұрған сияқтанады. Бірден түсінді: мынау адам марқұм эксриваноның алдындағы кінәсын жуғысы келеді, өзін-өзі зорлап көндіріп, сол Иегуда салған жолмен жүруге бел байлаған сияқты. Бірақ бұл қобалжып, сәл жасқанып тұр! Кімге сүйенерін білмей, кісі іздейді. Егер Эфраим осы міндетті қолға алып, Иегуда бастаған жұмыстарды жалғастыруға кіріссе, өз өмірін қысқартады. Кенет ол Иегуданың ажуалай қарап қадалған көзін көргендей, әуезді жұмсақ дауысын естігендей болды, екеуінің соңғы кездескені есіне түсті. Мына христиан королінің созған қатқыл, күс қолын біреу алып, оның жүгін бұл дүниенің қиын-қыстау тар жолымен азаптанып, алға сүйреуі керек қой.

	Жылы киінгеніне қарамастан Эфраим қалтырап барады. Өзі, шынымен-ақ, әлі кетіп, қартайып қаусап қалған адамдай көрінеді. Әр сөзі аузынан әрең шығып Эфраим зорланып сөйледі.

	– Сен әмір беріп тұрған соң, падишам, еліңнің шаруашылығын жөнге салып көрейін.

	– Рахмет саған, – деді Альфонсо, мүдіре сөйлеп тағы сөз қосты. – Сенімен тағы бір нәрсені ақылдасқым келіп еді, Эфраим бар Абба. Қол астындағы Ибн Эзраға менің атам көрсеткен жақсылықтардын дәрежесінде мен марқұм болған эскриванома қызметіне лайықты қарыздарлығымды көрсете алмадым. Қаза болған екеуін қайыршы сияқтандырып, бетін топырақпен асығыс жаба салғаны да мені қинайды. Оларды атақ, дәрежесіне сай түрде біздің салт бойынша қайта жерлесем деп талай ойладым. Бірақ ақылға салып қарасам, марқұм эскривано мен оның маған өте жақын болған қызы донья Ракельді өз ғұрыптарыңа сай құрмет көрсетіп, өздеріңше қойғандарың дұрыс сияқты. Екеуінің аруағы риза болғандай дәрежеде жерлеу ұйымдастырсаң, мен қарыздар сезінер едім.

	– Сен менің өтінейін деген ойымдағыдан асырып түсірдің, падишам, – деді Эфраим. – Бәрін де орындаймын. Бірақ қайта жерлеуді кідірте тұруға маған мұрсат бер, дон Иегуда Ибн Эзраны соңғы сапарға шығарып салып, құрмет көрсеткісі келетіндер түгел хабарланып, келіп жететіндей болсын.

	Бітім шарты жасалғаннан кейін, кешікпей донья Беренгела ұл тапты. Арагон мен Кастилияның осы болашақ королін шоқындыру үстінде оған Фернан деген ат қойылды. Шоқындыру рәсімі үлкен той болып өткізілді. Бұл тойға қатысу үшін түбектің бес христиан монархы түгел келді.

	Той дастарқанының басында Альфонсо мен Леонор төрдегі биікте қатар отырды. Донья Леонор төрдегі биікте бикештерге лайық асқақ та сыпайы түрмен отыр, әдептілік тәртібін сақтап, күйеуімен сыпайы ғана тіл қатысады.

	Бұл күндері Альфонсо өзін әміршілердің әміршісіндей сияқты сезінуге толық праволы сияқтанды. Ол қадір-қасиетінің де, еңбегінің де жоғарғы екенін сезінді. Осыдан бір жыл ғана бұрын елі жаудың қолында, өзі астанасында қоршауда тұрды. Сол кезде ұяттан өле жаздап еді, Англияның королі Ричард ойынан кетпейтін. Ричард мұсылмандардың зәресін ұшыратындығын іс жүзінде көрсетті, Мелек Рик атанды. Ол жан бата алмас Акко қамалын штурммен алды, ашық жазықтағы шайқаста Саладдин сұлтанның қолын тас-талқан етіп жеңді. Жағдай қазір қалай өзгерді десеңші! Крес жорығына қатысушы жауынгерлердің ойсыраған шығынға ұшырағаны босқа кетті, көңілге қораш бітім шарты жасалғанда ізгі шаһар мұсылмандардың қолында қалды. Ричард өзі одақтастарымен жанжалдасып, ақырында Австрияда қамауға алынды, сөйтіп дәрменсіз күйде қараңғы қапаста жатыр. Ал Альфонсо болса, мұнда отыр, бұрынғысынша түбектің ең күшті королі болып есептеледі. Ал мұның немересі сәби Фернан бір кезде Арагон мен Кастилияны біріктіретін болады, кім біледі, ұлы атасы Альфонсо жетіншінің жолын қуып, басына император тәжін киер.

	Алайда, осынау жарқылдап, құлпырып тұрған салтанаттың ортасында Альфонсо жан дүниесі өртеніп құлазып, бос қалғанын айқынырақ сезінген сияқтанады. Ол донья Леонордың да іштей құлазып қалғанын сезді. Енді Беренгеланың бетіне қарады, оның шешесіне тартқан үлкен жасыл көзінде тәкаппар асқақтық, мансап пен атақ-даңққа құштарлық бар. Альфонсо жеңілгенде түбектегі басшылықты қолына ала қоймағаны үшін күйеуіне оның ыза болғандығына бұл күмәнданбайды. Қазірден бастап оның бар өмірі, ой-ниеті Фернандай болашақ император баласына бағыш– талатындығы сөзсіз. Оның жүрегінде әкесіне деген ешқандай сезім жоқ, болса, жақтырмаушылық, не болса, о болсын дейтін немқұрай– дылық қана бар. Оның ойынша Альфонсо оның мансапқорлығы жолында көлденең тұрған кедергі. Әкесі махаббат қуалап, корольдік борышын ұмытты, қызы мен оның ұлына тиесілі мемлекеттен айырылып қала жаздады. Қызының ұлы Фернан император тәжін киіп үлгергенше, біржолата жойып жіберуі де ғажап емес.

	Корольге тағам, шарап, сүлгі әкелген күтушілер не істерін білмей, айналасында кідіріп қалды. Альфонсо оларды байқайтын емес. Кенет ол айқын түсінгендей болды: алдында бас иіп тұратын бес миллион Кастилиялықтың ортасында мүлде жетім екен. Құлазып жалғызсырап отырған ол бос қуыс сияқтанған әлемнің қиясына бұлдыраған көзін тігіп қарап қалыпты.

	Дон Родриго Альфонсоны патшаға лайықты мархабатты жүзбен асқақ терең ойға шомып қата қалған екен дегенді мұңайып айтты. Каноник қатты есіркеп кетті, сонымен қатар жылнама жазатын ғалымның байыптағысы, білгісі келетін құштарлығына басып, оны қалт еткізбей бақылады да отырды. Мынау Альфонсо бүкіл оқиғаларды есіне берік сақтайды, ақылы зирек, тез қабылдайды, бәрін жадына тоқып ала қояды, солар мұның реңіне ойнап шыға келеді. Иә, дон Альфонсоның жүзінде басынан кешкенінің бәрі-буырқаған махабатты, жалт еткен қиын жеңісі, күйінішке толы жеңілісі, өзі мен өзінің іштей күресі, білуге құштарлығы түгел сайрап тұр. Маңдайы қатпарланып, бетіне әжім түсіпті. Өмірінің жылнамасын бетінен оқуға болады. Қазіргі қырыққа келген жасының өзінде қартайған шағында көрінер белгілері бет пішінінен анық байқалатындай болыпты.

	Корольдіктің солтүстігінде Наварраның шекарасына жақын барон де Ароның жерінде дүниеден безген бір қалпе тұрып өзіне– өзі ауыр епитимия салған жан екен. Ол Сиерра де Нейл тауының тік жартастағы үңгірін мекендейтін көрінеді. Сол жерде оның қалай тірі жүргеніне жұрт таң қалады. Өйткені ол соқыр еді, оны періштелер қорғаштап, жартастан сүрініп құлап кетуіне жол бермей, аңдардың азуынан сақтап жүретін болса керек. Ел аузындағы қауесетке қарағанда, қасқырлар алдына келіп жата қалып, қолын жалайды екен.

	Тәубаға келуді ниет еткен күнәкарлар оған талғажау болатын бірдеңелерді алып, биіктегі сол үңгірге баратын көрінеді. Олар одан қолын тигізуді ғана өтінеді, оның дуалы қолы Құдайдың рақымын түсіреді. Күнәкардың маңдайынан қолын бір тигізгенде– ақ ол оның күнәдан толық арылған, арылмағандығын айырады. Таңғажайып істерді жасайтын қалпенің атағы бүкіл түбекке жайылып кетті.

	Бұл қалпе Аларкос түбінде жеңіске жеткен алғашқы шайқастың алдыда күзетте тұрып, ұйықтап қалғаны үшін Алыфонсо екі көзін шығарып жіберуге бұйрық берген сонау Дыего деген жігіт болатын.

	Дыегоның сеныоры барон де Аро тұқымы королыге мойынсұна бермейтін асау вассалдар еді. Олар соңғы жылдардағы таза жүрмей, суық жүріске салынғандықтың салдарынан Толедо қаласы күнәға батты, сондықтан Дыегоның соған барып қайтқаны жөн деп ұйғарған. Әулиені көргенде Толедолықтар жат қылығынан ұялар. Ішінен барон де Аро тұқымы Дыегоның астанада болуы королы ыңғайсыз жағдайда қалдырады деп үміттенді.

	Толедо жұрты құдайы адамды көруге оның алдында бас июге топ-тобымен келіп жатты. Әулиенің келгенін королыдің де пайдаланып қалуын талап еткен дауыстар барған сайын қаттырақ шықты.

	Ертеректе зембілге мінген Фермозозаның қасында Алыфонсо шаттыққа бөленіп, жүзі нұрланып салт келе жатқанда жұрт мұның күнәкар қуанышына шаттанып, құттаушы еді, олары Алыфонсоның жүрегін жылыта түсетін. Королыді жолықтырған күнін жұрт мейрам деп білетін.

	Қазір Құдайдың қаһарына ұшырап, жаза тартқан Алыфосоны көргенде олар есіркегендей болады, қысылады, іштей жаны түршігеді. Олар мұның күнәдан толық арылуын тілейді. Сонау әулие бұған көмектесе алар еді деп сенеді.

	Родриго жұрттың Дыегоны жер-көкке сыйғызбай шулағанын соқыр сенімнен туған адасушылық деп таныды, барон де Ароның көздеген арамдығын да сезді. Сондықтан Дыегоға назар аударма деп королыге ақыл берді.

	Алыфонсоның өзіне де қалпе оңай тиген жоқ. Ұйықтап қалған ашық ауыз сақшының көзін ойып алуға әмір бергенін, соған байланысты нақыл сөз шығарғанын Ракелыге мақтанышпен айтқаны есіне түскенде ұяттан өле жаздады. Ракелыдің тұйықталып, тұнжырап қалғаны есіне түсті. Оның неге өйткенін жаңа ғана түсінді.

	Бірақ жұрттың бұған шошына қарайтынын талай байқаған. Мұның әулиеге жолығуын неге тілейтінін де біледі. Оның үстіне қырсықты Дьегоның қандай болғанын өзі де көргісі келеді. Оны еріксіз ізгі әулиеге айналдырған, шынымен-ақ, бұл өзі болғаны ма?

	Соқырды көргенде, бұрынғы Дьегоның кескін-кейпі көз алдына келді. Ол аздап Гутьере де Кастроға ұқсайтын дөрекілеу, мардымсыған қасарыспа жігіт болатын. Алдында тұрған шынымен сондағы Дьего ма? Дон Альфонсо қысылып қалды. Соқырды шақыртып алғанына өкінді, оған не айтарын білмеді. Анау да үндемеді.

	Ақырында король қалжың айтқан болды, сөзі ыңғайсыз шықты:

	– Байқайсың ба, мен бойыңа мақтан сіңірген ақиқат саған пайдалы болып шығыпты.

	– Мен деп тұрған кім?

	Корольдің реніші күшейіп, таңырқап қалды. Кімге апара жатқанын соқырдың өзіне айтпағаны ма? Бұл сұрамаған ғой, сірә.

	– Мен корольмін, – деді Альфонсо.

	– Дауысыңды танымай қалдым ғой, – деді соқыр, таңырқаған жоқ, қысылған жоқ, – сені танитындай ешбір белгіңді сезбедім.

	– Менің саған істегенім әділетсіздік болды ма? – деп сұрады король.

	– Сен Құдайдыи істе дегенін істедің, – деді соқыр сабырмен сөйлеп, – сондағы мені қысқан ұйқыны да Құдай жіберді. Аларкос түбіндегі сондағы жеңіс сені мастандырып, өжеттікпен екінші рет шайқасқа қойып кетуге итермеледі. Менің қасірет-қайғым ізгілікке айналды, мен жаныма жаннат таптым. – Сөйтті де алдыңғы сөзімен байланысы жоқ басқаға көшті. – Мен Аларкосты енді жоқ деп естідім.

	Альфонсо мына соқыр әулие деген атын пайдаланып, мазақ қылғысы келіп тұр ма деп ойлап қалды. Бірақ Дьегоның сөздері өте солғын шықты, көз жетпес биіктен біреу осыларға қарап тұрып айтқан сияқтанды, Альфонсоға сөз тигізейін деген ниеті болмаса керек.

	– Бақытсыздық саған да игілік әкелсін деп Құдайға құлшылық еттім падишам. Мен сені көрейінші қане, қандай екенсің? – деп қолын созды. Альфонсо оның не тілейтінін түсініп, қасына жақындай түсті. Соқыр оның бетін қолымен сипалады. Сүйегі шыққан қатқыл қолдың бетіне тигенінен король жиреніш сезінді, ол оның түрін де, сөзін де, иісін де жақтырмай тұр. Егер мынау жәрмеңкедегі сайқымазақтардың бірі болып әдейі қулық қылып жүрген болса, қайтесің?

	– Жұбат көңіліңді, – деді Дьего. – Құдай саған көнбістікпен күтетіндей қуат берді. Құламаған тұра да алмайды. Қаншама ұзақ күту керек болса да, соған сенің күшің жетеді.

	Альфонсо соқырды жетелеп, табалдырыққа дейін шығарып салды да, ертіп әкелгендердің қолына тапсырды.

	Күндердің күнінде Иегуда Ибн Эзра мен оның қызын Иудериядағы зияратқа апарып жерлеу үшін діндес бауырластары олардың мәйітін қазып алды.

	Күзге қарайғы бұлыңғыр, жылы күндердің бірі еді. Толедо жатқан биік қырат көгілдір мұнарға бөленіп тұр.

	Иегуда мен Ракельді ақ матадан әзірленген ақыретке орап, ғұрыпқа сәйкес қарапайым тақтай табытқа салды, оның ішіне бір уыс құнарлы қара топырақ тастады, онысы Сионның топырағы. Туған халқының даңқын арттыруға тырысқан Иегуданың да, дүниеге Құтқарушыны тауып беруді арман еткен Ракельдің де басы Сионның топырағын жастанды.

	Жерлеуге бүкіл Испаниядағы еврей қауымдары өкілдерін жіберіпті, Прованс пен Франциядан да көп адам келіпті, тіпті Германиядан да келгендер бар.

	Толедо альхамасының ең құрметті сегіз адамы екі табытты иығына көтеріп, гүл, жапырақ ағаштың арасындағы қиыршақ тас төселген жолмен Галиананың сыртқы қақпасына қарай жөнеле берді. Келген жанды “Алафиа” деп, құттықтап қарсы алып тұрған жазуы бар қақпаның сыртында қалың топ күтіп тұрған. Табытты көтерушілердің орнын алғысы келетіндер әзірлене бастады. Аз жер алып өткеннен кейін аналар табытты соларға берді, өйткені марқұмдарды қабірге дейінгі ақырғы сапарда көтеру құрметіне ие болғысы келетіндердің көптігінде қисап жоқ еді.

	Осылайша табыттары иықтан иыққа көшіре отырып, жұрт шаңдақ жолмен Таходағы Алкантара көпіріне жетті.

	Жас Вениамин де табыттардың біреуін азғана жер көтерісіп барды, Ракельдің табыты болатын. Жеп-жеңіл екен. Алайда, жас жігіт малтығып аяғын әрең басты. Көкірегін кернеген қасірет-қайғы иығын езіп, жаншып барады.

	Ол көңілін басқа оймен жұбатқысы келді. Қасарысқан қарсылықтарға қарамастан, Иегуда елге кіргізіп алған Францияның сонау алты мың босқыны бір кездегі жағымсыз келімсектен елдің абзал азаматына айналғанын ойлады. Бәрі де Вениамин ойлағандай емес, одан әлдеқайда жақсы болып шығыпты. Мұның немере ағасы Эфраим Севильяға елшілікке аттанып бара жатқанын көргенде бұл өз көзіне өзі сенбеген ол барып бейбітшілік әкелді. Иегуда салған жол өлген жоқ, әрман қарай жалғасып кетіп барады. Корольдің соған шыдап отырғаны былай тұрсын, қайта ол соны қолдап, жәрдемдесіп жатыр.

	Буырқанған асау ерсеріні ақылға келтіру үшін қанша өлімді көріп, қаншама қайғы-шерге бату керек болды. Ал оның ақылға көнгені қашанға дейін барады? Корольді бұл ұнатпайды, бірақ сол сезім мұны ол туралы жаман ойға итермеуі керек. Король, шынында да, өзгерген. Ракель дегеніне енді жетті. Оқиға тура оның сүйікті ертегісіндегідей болып шықты: ертегіде сиқыршы балшық мүсінге үрлеп жан бітереді, бірақ оның есесіне өз жанын құрбан етеді.

	Дон Вениамин Ракельдің жеңіл табытын көтеріп, баяу басып келе жатты. Терең ойға шомып кеткен шақта, аяғын шалыс басып, табытты көтерген басқаларға бөгет жасады.

	Қоныстанған алты мың франк босқындары енді пайда келтіріп тыныш өмір сүреді. Соңғы ондаған жылдар бойы соғыста пайдасыз қаза тапқан мың-мыңдаған жандармен салыстырғанда, бұл мүлде аз. Жалпы қол жеткен табыстың өзі де аз. Эфраим әкелген титтей ғана бейбітшілік, корольдің бойына қонған ақыл-қараңғы түнек ішінде сәл жылт еткен жарықтың ұшқыны ғана. Бірақ ол жаңа бір сәуленің ұшқыны болып жарық беріп тұр. Егер ол жаңа бір сәуленің ұшқыны болып жарық беріп тұр. Егер Вениаминнің өз жүрегіне қорқыныш енсе, сол ұшқынның жарығы оны үрейден арылтады.

	Осы кезде табытты кезегін күткен басқаларға беретін уақыт жетті. Енді иығынан табыт түсіп, басқалармен адымын бірдей алу қажет болмаған шақта, ол тіпті аяғын баса алмай қалды. Алайда, бар қайратын жиып, бойын түзеп алды да, басынан шықпай келе жатқан күйікті ойына қайта берілді; істі алға апаруды бізге жазған, бірақ бізге оны аяқтап шығуды жазбаған.

	Шұбалған азалы топтың алды қаланың шекарасындағы Тахоның көпіріне жетті. Қаланың зәулім қақпасы шалқасынан ашылып, жол берді.

	Министрін кезінде дұрыстап сыйлай алмаған Толедо марқұмды жерлеу кезінде оған ең жоғарғы құрмет көрсететін болсын деп дон Альфонсо әмір берген. Толедо халқы бұл бұйрықты құп көріп, қабыл алды. Барлық үйлерге қара ту ілініпті. Көшенің екі жағында қаптап тұрған халық, әдеттегідей шұбар ала емес, күңгірт киіммен қарауытып көрінеді. Әдеттегі айқай-шу жоқ, басыңқы мұңды дауыстар күңіренгендей күмбірлеп қана естіледі. Жол бойының бәріне король солдаттары тізбектеліп қойылыпты: Кастилияның гербі бар жалаулар табыттар қасынан өтіп бара жатқанда төмен салбырап, бас игендей болып тұр. Жұрт бас киімін қолына алады, көбі тізе бүгіп тәжім етті. Әйелдер мен қыздар Фермозаның тағдырына жаны ашып, дауыс қылып жылап та алады.

	Табыттары көшенің бойымен жоғарғы өрлеп, ішкі қалаға қарай алып жүрді. Бірақ оған баратын төте жолды таңдамапты. Марқұм– дарға соңғы рет құрмет көрсетіп, бас иетін халықты көбірек қамту үшін, табыттарды әкеле жатқан топ базар алаңын да, Сокодоверді де басып өтті.

	Табытты алып келе жатқан топты алыстан көру үшін король сарайының ең биік терезесінің түбінде Альфонсо тұрды. Мүлде жалғыз тұр.

	Ол ойға қалды:

	“Менде, тіпті, қайғыру да жоқ. Мүлде басылып қалыппын, Буырқанған құштарлық сезімі енді маған жат. Мен енді бұрынғыдан жақсы корольмін. Мен осыған қуануым керек еді, бірақ қуана алмаймын.

	Мен жеңіске жететін жорығыма дейін аман-есен болармын деп ойлаймын, ол жорыққа біріккен Испанияның басшысы болып баратын шығармын. Тіпті сол жеңіске қолым жеткен сәтте де мен шаттанып қуанудың орнына мойнымдағы борышымды орындадым дегенді ғана сезінермін, асса бойым жеңілгендей болар, бірақ бақыттымын деп сезінбеспін. Маған тиесілі бақыт басымнан өтті, артта қалды. Ол менің уысымда тұрды, мен оны құшағыма қыстым, нәзік лебі жанымды жылытып, жүрегімді елжіретіп маған жабыса берді. Бірақ мен есуастық жасап, содан бойымды алып қаштым. Менің маңдайыма жазған бақытты әне, аналар сонау төменде көтеріп алып өтіп жатыр.

	Келесі жорығымды он екі жыл күтуім керек. Мен-күту дегенді білген кісі емеспін. Өмір мені ауыздығымен алысқан жүйрік аттай ала қашып, заулатты да отырды. Міне, енді ол мені ұлудай әрең жылжитын халге жеткізді. Жылжып жылдар, баяулап күндер өтеді, мен соған шыдайтын боламын. Тіпті, бұрынғыдай ашынбаймын да. Бәрінен жаманы-осы күтуді үйренгенім.

	Енді жорыққа шыққанда да байсалды, ақылды болуға тырысармын. Бұрынғы буырқанған ізгі ерлік менде болмайды. Айналамдағылардың бәрі: А lor, а lor!” – деп ұрандап жатқанда, мен солардың айғайына үн қосып бірге шаппасын”.

	Ол кім үшін соғысқа баратынын ойлауға тырысты, кішкентай Фернан үшін бе? Бірақ сол жиен немересінің бейнесі көз алдына бұдырлап қана келеді, сүйсіндірер ыстық лебі көңілге сезілмейді. Айналасындағының бәрі Альфонсоға қазір шындыққа жанаспайтындай, тұманданып, бұлдырап көрінеді.

	Оған бір ой келді.

	“Мен қырыққа келдім, бірақ өмірімнің бар қызығы өтіп кетті. Шын мәнісінде көз алдымда жылы ұшырап тұратыны да сол өткен өмір, қазіргі өмірім шайқас қызған шақта көтерілген түтін– тозаңның астында қалған майдан даласындай буалдыр тартады. Бір кездерде мен жеңіске жететін болсам, оның да көк түтіні мен шер-шеменінен басқа ештеңе қалмас. Шіркін, дүние, мен ұлымның, Санчоның игілігі үшін, сүйікті бастардым үшін жеңіске жетсем еді– ау. Бірақ ол кезде Санчо балам қайда болады, оны кім біледі? Сірә, ол бейбітшілікті жеңістің өзінен де қымбат көретіндердің ішінде жүретін шығар”.

	Бұл кезде шұбалған азалы топ жеріне жетіп тоқтады.

	Толедо еврейлерінің үш зияраты болатын, екеуі қала қорғанының сыртында, біреуі Иудерияның өзінде. Осындағы кішкентай көне зияратта нағыз білікті адамдардың әулеті, оның ішінде Ибн Эзра тұқымы жерленген. Мұнда жатқан Ибн Эзралардың кейбіреуі тікелей Давид патшадан тараған, олар Ибери түбегіне Соломон патшаның салық жинаушысы Адонираммен бірге келген, құлпытастағы жазулар осыны айтады. Мұнда жерлеген ибн Эзра тұқымының ішінде Рим заманында көпес, банкир, алым-салық жинаушы болғандар, Готт корольдігі тұсында Толедода тұрып, қуғын– сүргін көргендер, мұсылмандар билеген заманда уәзір болғандар, әйгілі дәрігерлер мен атақты ақындар бар. Бұлардың атындағы Кастильоны салдырған Ибн Эзра да, император Альфонсо тұсында Калатрваны қорғап қалған Иегуданың немере ағасы да жатыр.

	Азалы топ өлгендердің мәйітін осы зияратқа алып келген. Марқұмдарды соңғы сапарға шығарып салушылар қасірет тартып, иін тіресе қаптап тұрды. Халықтың көптігі мен тығыздығы сонша, солардың үстімен жер басқандай жүгіріп өтуге болатын еді– деп жазыпты жылнамашы.

	Ибн Эзраны тұқымының адамдары жатқан жерден жаңадан екі қабір қазылды. Ата-бабаларының қасында жатсын деп, солардың біреуіне Иегуда Ибн Эзраны, біреуіне оның қызы Ракель жерледі.

	Содан кейін қолдарын жуып тазарып, марқұмдарға бата қылды. Туыстарының ең жақыны дон Хосе Ибн Эзра өлгендерге бағыштап дұға оқыды. Дұға: “Марқұмның ұлы есімінің ізгілігі мен құдіреттілігі аян болсын”, – деп басталып, “Өресі жеткен биікте тыныштық үшін күрескен әкеледі бізге де, барлық Израильге тыныштық! Әмин деңдер халайық, әмин!” – деп аяқталады екен.

	Ибери түбегі мен Францияның Прованс өлкесіндегі еврей қауымдарында ұстаз, мырза дон Иегуда ибн Эзра мен донья Ракельге арнап отыз күн бойы осы дұға оқылып жатты.

	Ал бүкіл Кастилияда: базарда, асханаларда жұрт жиналған жердің бәрінде жонглерлер мен ел ақтаған әнші-жыршылар Альфонсо корольдің еврей қызы Фермозаға өлердей ғашық болып, қырсыққа ұшырағаны жөнінде балладаларды жырлап жатты. Бұл өлеңдер халық бұқарасына кең тараған. Мейрам күні де, жай күні де, тамақ ішкенде, жұмыс үстінде болсын, тіпті ұйқылы-ояу қалғыған шағында болсын. Кастилия халқы тайлы-таяғына дейін:



	Белгілі ғой махаббаттың

	Тандыратыны адамды естен.

	Сүйді Альфонсо еврей қызын

	Жұрт Фермоза– Ару дескен.

	Ару десе ару еді ол

	Парасатты, білікті,

	Ғашық болып соған король

	Королеваны ұмытты, –



	деп өлеңдететін болды.

	Ал дон Альфонсо өзі содан былай Галиана тұрған Уэртодель– рей жағына аяқ басқан емес. Біртіндеп Галиана тозып, қирай бастады, айналасындағы гүлжазира бақтың тоз-тозы шықты, ұлан– асыр жерді қоршаған ақ тас қабырға жеміріліп біте бастады. Гутьере де Кастро мен оның жандайшаптары Ракель мен оның әкесін өлтіруге келгенде, өндіршектеп кірген үлкен қақпа бәрінен де ұзаққа шыдаған екен.

	Мен өзім сол қақпаның алдында тұрып, маңдайшадағы көмескі тартқан арабша жазуды оқыдым. Галина мейманды: “Алафиа”– “Кірген жанға тыныштығын берсін”, – деп құттықтап тұр екен.





ЛИОН ФЕЙХТВАНГЕРДІҢ “ИСПАН ХИКАЯСЫ”




	1954 жылы Лион Фейхтвангер жетпіске толған. Томас Манның “Досым Фейхтвангер” атты мақаласында айтылғандай дәл сол кезде ол Севилья көпесінің ел аузында Фермоза ару атанған Ракель деген сұлу қызына Испан королі Альфонсо сегізіншінің ғашық болғандығын егіле жырлайтын жастық шақтың жалын атқан шығармасы “Испан хикаясын” таңертең ерте бастап күн әбден еңкейгенге дейін стенографисткаға ауызша айтып жазғызып жатыпты. “Испан хикаясын” сөз қылғанда жетпіс жастағы туындысын жастық шаққа тән шығарма дейтініміз оның тақырыбына ғана айтқан сөз емес. Батыстың қазіргі жазушылары, тіпті жас кезінің өзінде-ақ махаббат тақырыбына арналған поэма, повесть, драмаларын пессимизмге, кәрілікке тән дәрменсіздікке толтырып жіберетіні көпшілікке мәлім. “Испан хикаясы” қара түнекте тұмшаланған салт-сана, наным-сенімдерден, күйкі тіршіліктің ұсақ өсек-аяңынан, саясат саласындағы күрес-тартыстардан басым түсіп, салтанат құрған айнымас адал махаббатты ғана жырлаумен тынбайды. Кітаптың трагедиямен аяқталатынына қарамастан, оның бетінен гуманизм мен прогреске, адам баласының жақсы қасиетіне, тіпті бұлталақ-бұралаңы көп қиын-қыстау заманның өзінде де тарихтың дұрыс дамитындығына деген сенім рухы айқын сезіліп тұрады. Заманында әдебиет сыншылары Фейхтвангердің антифашистік тақырыптағы “Табыс” романын ашыну мен ашудың кітабы деп атағаны бар. Біздіңше, “Испан хикаясын” үміт кітабы десе де болар еді.

	“Испан хикаясын” жазуға кіріскенге дейін Фейхтвангер қиын-қыстау өмір жолының талайын бастан кешкен. Әлемге жайылған зор атақ-даңққа ие болған, “Сиықсыз герцогиня”, “Еврей Зюсс”, “Иудея соғысы” атты тарихи романдары жарық көрген, “Табыс” атты кең құлашты сатиралық роман мен “Оппонгеймнің отбасы” тәрізді тамаша туындыны, “Жалған Нерон”, “Ағайынды Лаутензак” памфлет-романдарын берген. Қиыншылыққа, қауіп-қатерге толы соғыс кезі, эмиграция жылдары артта қалған, өмірінің осы кезеңі туралы Фейхтвангер өзінің досы, немістің сол кездегі үш суреткер жазушысының бірі Бертольд Брехттің сөзімен айтқанда: “Біз бір елден соң бір елді башмағымыздан гөрі жиірек ауыстырып кезіп жүрдік қой. Біз таптар соғысының өрті ішінде жүрдік, шектен асқан ашыну сезіміне тұншығып өлердей болдық, өйткені барып тұрған әділетсіздікті ғана көрдік, соған наразы болғанды көрмедік”, – деген болар еді; Фейхтвангердің мойындауынша, оның өмірі мен шығармашылығына бұл сөздер елеулі ықпалын тигізген көрінеді.

	Міне, енді жазушының соғыстан кейінгі шығармалары “Түлкілер мен жүзім бағы”, “Гойя”, “Әпенденің даналығы” жарық көрді; бұл романдарында Фейхтвангер миллиондаған замандастарының жүрегін толғантқан мәселені – революция мен халық, революция мен өнер мәселесін көтерді.

	Міне, жазушы жаңа бір шығармаға кірісті. Онысы тағы да сол көне заманның тарихи тақырыбы. Крес жорығы мен еврей қырғыны. Адамның миын уландыратын жауынгерлік айбынды өлеңдер. Сырт киімінің астынан берен киген дін иелері. Төгілген қан. Кісі өлтіру. Фанатизм. Кек алу. Түнерген аласапыран заман.

	Алайда, көне күндердің тұңғиық тереңіне үңілгенде, Фейхтвангердің мұнысы соңғы романдарында өзі көтерген қазіргі заманның өткір мәселелерінен бойын аулаққа салғаны болып табыла ма?

	Руссо, Гойя, Бомаршені тастап, бұдан сегіз жүз жыл бұрын өткен оқиғалар мен ұмытылған адамдарды қызықтап, қартайған шағында жазушы қазіргі заман талап ететін міндеттерден сырт айналып кеткені ме?

	Жоқ! Мүлде олай емес.

	1935 жылы Фейхтвангер “мен өзімнің арыма терең бойлап көз жіберіп қарасам, сонау тарихи романдарымда қазіргі заман тақырыбына арналған туындының мазмұнын беруді көздеппін деп айта аламын”, – деген болатыц Сол 1935 жылғы “Тарихи романның мағынасы мен мағынасыздығы” деп ойда жоқ ат қойылған бір сөзінде жазушы өзінің тарихи романға деген көзқарасын егжей-тегжейлі баяндап береді. “Тарихи роман” деген сөз, – дейді Фейхтвангер, – бұл күнде жағымсыз ассоциация туғызады. Көз алдыңа шырғалаң оқиғалар, қиян-кескі қырқысулар, көне үлгідегі киімдер, алуан түсті ала шұбар бояулар, патетикаға толы сөздер, өзара тоғысып араласып жатқан махаббат пен саясат, адамның басындағы ұсақ тіршіліктің мүддесіне қарай жасанды түрде ойыстырылған үлкен оқиғалардың сілемі келеді”. Тарихи шығармаға деген мұндай көзқарасқа қарсы шыға отырып, Фейхтвангер алдыңғы қатарлы суреткерлердің тарихи тақырыптағы романдарына талдау жасағанда, солардың әрқайсысында автор өзінің қазіргі заманға деген көзқарасын, дүниені тарихи тұрғыдан емес, өзінің ішкі түсінігі тұрғысынан қалай көрінетіндігін байқатуды көздейді деген қорытындыға келгенін айтқан.

	Қайткенде де басы ашық бір нәрсе – Фейхтвангер тарихты тарих үшін жазбаған, оны өз аузынан мойындайды. Оны көне дәуірдің қырқысқан күрес– тартысы, шырғалаң оқиғалары, қызылды-жасылды киімдері қызықтырған жоқ. Оның шығармашылығының түпқазығы адамзат тағдырының аса маңызды мәселелері шешілген кезеңді белестері болды. Өткенді суреттей отырып, Фейхтвангер шын мәнісінде бүгінгі күннің нағыз өзекті жазушысы болып қалды.

	“Испан хикаясының” неміс тіліндегі бір басылымына жазған қысқа ғана соңғы сөзінде Фейхтвангер көне Испан хроникасынан алынған, бұған дейін де талай ақын, жазушыға шабыт берген осынау романның сюжетін өзінің ондаған жылдар бойы ойластырып келгенін айтады. Алайда, Альфонсо мен Ракельдің махаббатына арналған шығармаларды, оның ішінде өзі өте бағалайтын Лопе де Веганың “Толедоның еврей қызы” пьесасын, Грильпарцердің сол аттас пьесасын қайта-қайта оқи отырып, Фейхтвангер (өзінің сөзі бойынша) бұл туындылардың авторлары аса маңызды, аса бағалы бір жайтты ескермей тастап кеткенін байқаған көрінеді. Ол қандай жайт?

	Мұның жауабын Фейхтвангер әлгі соңғы сөзінде береді. “Бұл тақырыптың әдеби өңделген нұсқаларының бәрі туралы айтар болсам, – деп жазады Фейхтвангер, – солардың бірде-бірінде оқиға жүріп жатқан кездегі елдің тарихы сөз болмапты. Ал шынында бұл екі ғашықтың тағдыры елінің тағдырымен тығыз байланысты. Сол кездегі Испанияның тарихына зерттеуші неғұрлым көбірек үңілсе, ол Ракель мен корольдің тарихына терең бойлап, мағынасын аша түседі”.

	Сол кездегі Испанияда қалыптасқан тарихи жағдай қандай еді? Ең бастысы – Кастилия королі мен еврей қызының арасындағы махаббат туралы аңызға жазушының жаңа бір тұрғыдан қарауына сол тарихи жағдай қалайша көмектесті және ондаған жылдар бойы толғандырып жүрген сюжетті сындарлап жарыққа шығару үшін қолға қалам алуға жазушыны қалай итермеледі?

	“Испан хикаясында” сөз болатын Кастилия XII ғасырда Пиреней түбегіндегі бес христиан мемлекетінің бірі болатын. Христиандардың қолында Кастилиямен қатар Арагон корольдігі, Наварра, Леон, Португалия болды. Ал Испанияның оңтүстігінде жартылай тәуелді он шақты мавритан князьдіктері мен эмираттары жатты; олардың бәрі 1147 жылы Испан мавритандарын жаулап алған алмохадтардың, (демек, африканың) сұлтандарына бағынатын. Мұсылман Испаниясы экономикалық жағынан христиандар жайлаған Испаниядан артық болды, олардың мәдениет дәрежесі христиандардан анағұрлым жоғары деңгейде тұрды, XI ғасырдағы мавритан әміршілеріне қарағанда әлмохадтардың билеушілері қатал болып шығып, ғалымдар мен философтарды қуғынға ұшыратқанына қарамастан осындай биікке көтерілді. Испанияға келген араб мәдениеті бүкіл батыс Еуропаға игі ықпалын тигізді. Көзі ашық білімді еуропалықтар араб математиктерінің, астрономдарының, дәрігерлері мен философтарының еңбектерін оқыды.

	“Испан хикаясында” суреттелетін оқиғалардың алдында, XI ғасырдың екінші жартысында реконкиста, яғни Пиреней түбегін испандықтардың арабтардан қайта жаулап алу басталды, одан испандықтар сонау сегізінші ғасырда айырылып қалған-ды. Бірақ христиан Испаниясының өзі біртұтас емес еді. Маврларға жасалған жорықтардың ара-арасындағы үзілістерде Испанияның ауыздықсыз асау феодалдары, мысалы, аты аңызға айналған Сид сияқтылары, бір-бірімен немесе королімен жауласып, қажет деген жерде маврлармен одақтасуға дейін барған. Жоғарыда айтылғандар сол кездегі Испанияда шиеленіскен күрделі жағдайдың болғандығын көрсетеді. Түбекте діні, дүниетану көзқарасы, әдет-ғұрпы басқа-басқа халықтар тұрды, елдің ішінде соғыс өрті лаулап жатты. Сөйте тұрса да Испанияның мұсылман мемлекеттері мен христиан мемлекеттері өзара сауда-саттық жүргізіп, бір– бірімен экономикалық, мәдени байланыс жасап тұрды.

	“Испан хикаясының” алғашқы беттерінен бастап Фейхтвангер бізді Альфонсо сегізінші билеген замандағы Кастилия жағдайын сипаттайтын қат– қабат саяси оқиғалармен таныстырады. Король мұсылмандар мекендеген Севильямен соғысып жеңіліп қалыпты, халық жоқшылық көреді, елдің шаруашылығы күйзеліске ұшыраған. Бұл ел ең алдымен жеңілістің зардабынан айығып, өзіне-өзі келуі керек. Сегіз жылға дейін корольдің соғыс ашуға қақысы жоқ, Альфонсоның Севильямен жасасқан бітім-шартының басты тармағы осыны міндеттейді. Сол сегіз жылды қолөнершілер мен шаруаларға, көтеріліп келе жатқан қалаларға көмектесіп, елдің байлығын молайтуға халықты езіп отырған әрі корольдің билігіне нұқсан келтіретін феодалдарды ауыздықтауға жұмсауға болады. Бірақ Кастилияның алдында тағы бір жол бар – жаулап алу соғыстарының жүргізу жолы, қантөгіс, жанжал туғызып, көршілес бай мемлекеттерді тонау жолы. Ендігі жерде не істеу керек деген мәселе корольді де, оның ақылшылары мен министрлерін де, Кастилияның болашағын ойлаған барлық жандарды да толғантады. Енді қай жолмен алға бастау керек? Үзаққа созылатын бейбітшілік жолымен бе, әлде жаңа соғыс жолымен бе?

	Міне, осындай жағдайда кітаптың барлық кейіпкерлері қарама-қайшы екі жікке бөлініп шыға келеді. Қайсысының қай лагерьге жататындығы олардың саяси көзқарасына, басқаша айтқанда, соғыс пен бейбітшіліктің қайсысын жақтайтындығына байланысты, “Испан хикасындағы” кейіпкерлердің ажырасатын жол айырығы да осы. Бұл жолдың біреуінде Кастилияның королевасы Леонор, архиепископ Мартин, ерсері де Кастро, орта ғасырдың көрнекті ақындарының бірі Бертран де Борн тұр. Бұлараға қарсы жолда жазушы өзі “бейбітшіліктің адамдары” деп атаған министр Иегуда, оның қызы әрі корольдің сүйген жары Ракель, Иегуданың досы Мұса, корольдің рухани әкесі каноник Родриго бар. Жаулап алу соғысының терістігін түсіну дәрежесіне бұлардың әрқайсысы өз жолымен, қайсыбіреуі қайшылыққа толы күрделі жолмен көтеріледі.

	“Испан хикаясында” баяндалатын барлық оқиғалардың тоғысатын түйіні – Иегуданың қызы Ракельге Альфонсоның ғашық болуы. Соңғы сөзде Фермозаны сүйген Альфонса корольдің қайғы мұңға, қасіретке толы махаббатының тарихын баяндап жатудың қажеті жоқ. Бұл жерде Фейхтвангердің жас кезде жазған романдары көбінде ойдағыдай шығара алмаған нәрселерін егде тартқан шағында жазған осы романында сәтті шығарғанын атап өткеніміздің өзі жеткілікті сияқты. Атап айтқанда, ол мұнда махаббатты асқан бір лирикалық сезімге толы үлкен жылылықпен жырлаған, махаббат сезімін сан қилы жеткізіп бере білген. Ракель бейнесі жазушы жасаған әйел образдарының ішіндегі ең бір тартымдысы.

	***

	“Испан хикаясының” жазылу жайын сөз қылғанда, Фейхтвангер ерсерлікке тән жауыздықты әшкерелеу романның негізгі тақырыбының бірі екенін баса айтқан болатын. Оның үстіне жазушы дәл сол орта ғасырдағы ерсерілік салты туралы тақырып Альфонсо мен Ракельдің тарихын бүгінгі күнге керекті өзекті мәселеге айналдыратынын айтады. Бір қарағанда, онысы көңілге қонымсыз сияқты. Шынында да, сауыт киіп мұздай темір құрсанған ерсері мен біздің заманның мәселесі арасында қандай байланыс болуы ықтимал? Алайда, Фейхтвангердің романынан бұл сұрақтың да жауабын таба аламыз. Фейхтвангер үшін ерсерілік деген сөз – варварлық, соғыс құмарлық, авантюристік, аморальдық деген сөздердің синонимі. Ол ерсеріліктің идеологиясы – зорлықшылдықтың, тонаушылықтың идеологиясы екенін, ерсеріліктің тәжірибесі – қырғын соғыс, материалдық, мәдени мұраларды қирату екенін көрсетеді.

	“Испан хикаясында” Фейхтвангер, былайша айтқанда, ерсері қауымына үш бағыттан шабуыл жасайды. Ең алдымен олардың іс-әрекетінің саяси тұрғыдан қате екенін көрсетеді.

	Ерсері феодалдар бүкіл мемлекеттің мүддесіне нұқсан келтіріп, елді бір орталықтан басқарғысы келетін корольдің билігіне қарсы күреседі. Альфонсо мен грандтардың арасындағы қақтығыстар феодалдық жеке жайылу– шылыққа қарсы корольдің жүргізген күресін бейнелейді, бұл жайт сол замандағы бүкіл Еуропаға тән.

	Екіншіден, ерсері қауымының идеологиясы халық мүддесіне мүлде қайшы екенін Фейхтвангер айрықша баса көрсетеді. Тонаушылық жорықтарын арман ететін сарай төңірегінің ақсаусақтары “сайыс тәсілдерін біле бермейтін, жеңсек болды деп қана шайқасатын”, ұрыстың салтанатты қызығын көріп шаттыққа бөленбейтін “қара тобырды” жек көреді. Бертран де Борн шаруаларды, саудагерлерді, қолөнершілерді жақтырмайды. Сыңғырлаған сындарлы өлеңдерінде бағынғысы келмейтін қарапайым халықтың сүйегін сындыруға шақырады.

	Үшіншіден, бұл романда Фейхтвангер ерсерілердің діни фанатизмін әшкерелейді. Үш діннің – христиан, мұсылман, иудей дінінің – қайсысының артықшылығы қай жерде деп Родриго, Иегуда, Мұса үшеуінің философиялық пікірталасын жүргізетін жері Лессингтің “Ақылгөй Натан” драмасындағы Саладдин сұлтан мен Ақылгөй Натанның және Тамплиер ордені ерсерісі үшеуінің әңгімесін, әсіресе үш сақина – үш дін XII ғасырдың қарсаңында пайда болған хикаяны еске түсіреді; бұл хикаяны немістің ұлы ағартушысы Лессинг шығармасында шебер пайдаланған. Лессингтің кейіпкерлері сияқты “Ислам хикаясының” қаһармандары да халықтар дін үшін бір-бірімен жанжалдасуы керек, арадағы ала ауыздықты, келіспеушілікті қару-жарақтың күші шешпеуге тиіс деген қорытындыға келеді.

	“Испан хикаясында” жазушы корольдердің кесір-кесапаты да, сарай әкімдерінің қателіктері де, жұртшылықтың адасушылығы да, тіпті аласапыран заман туғызатын соғыс авантюрасы да тарихтың алға басқан қадамын тоқтата алмайтындығын жеткізуге тырасады. Бейбітшілік жылдары мен соғыс уақытында көп нәрсе өзгерді. Кастилияның халқы да, король мен оның достары да өзгерді. Орта ғасырдағы Испанияның қара түнегінде жылтыраған жарық сәуле пайда болды. Родриго мен Мұсаның шәкірті Вениамин: “Сол жарық сәуленің сөнбейтіндігіне, қайта оның лаулай түсетіндігіне мен кәміл сенемін”, – дейді. Одан ары тағы да: “Титтей ғана бейбітшілік, корольдің бойына қонған титтей ғана ақыл қараңғы түнек ішінде сәл жылт еткен жарықтың ұшқыны ғана, бірақ ол жаңа бір сәуленің ұшқыны болып жарық беріп тұр”, – дейді.

	Міне, Фейхтвангер романының түйіні тұжырымдалған қорытындысы осындай. Адамзаттың болашағына сену, адамның бойына біткен зор махаббатына, жарық ақылына, ең бастысы тарихтың прогресс жолымен алға басатындығына сену “Испан хикаясына” аса жоғары оптимистік сипат береді.

	Фейхтвангердің “Испан хикаясы” романында тарихи ауытқушылықтар да жоқ емес. Солардың кейбіреуін атап өтсек те болады. Шынында король Альфонсо VIII мен оның сарайы Арагонмен емес, Леонмен одақтасуды іздеді. Кастилия королінің мұрагері болатын қыз Аргонның короліне емес, Леонның короліне ұзатылған. Романда айтылатын франк еврейлерінің Кастилияға қоныс аударуы Альфонсо VIII кезінде емес, Альфосо VII заманында болған.

	Мұнымен қатар ерсері идеологиясының халыққа жат екенін баса көрсету үшін Фейхтвангер Кастилия реконкистасының сипатын біржақтылау бейнелейді. Реконкиста біржағынан шаруалар қозғалысы болса, бір жағынан езілген қала халқының қозғалысы болатын, сондықтан XII ғасырдағы Кастилияда соғыс пен бейбітшілік мәселесі дәл Фейхтвангер суреттеген тұрғыда шешіле қоймаған болса керек. Бірақ мұның бәрі басты нәрсе емес. Ең бастысы – “Испан хикаясында” Фейхтвангердің прогресті, гуманистік биік адамгершілікті жеріне жеткізе мадақтануында, діни араздық пен агрессияны аяусыз әшкерелеуінде. Сан түрлі діни наным-сенімдегі, әр алуан көзқарасты, әрқилы саяси жүйедегі адамдар бір ғаламды мекендеп, еркін өмір сүре алады, халықтар өмірінің негізі жаулап алу соғыстар мен ұрыс– жанжал емес, бейбіт еңбек болуға тиіс. Екі ғашықтың жан тебіренткен тарихын баяндайтын бұл романында жазушы осындай қорытындыға келеді.

	А.ЧЕРНАЯ.





	https://t.me/kzkitap





Notes


	[←1]

Ақылгөй Альфонсо – Кастилия мен Леонның 1252-1282ж. Королі Альфонсо VIII.





[←2]

Мұхаммед пайғамбар 570ж. 4 ақпанда туылып, 632ж. 8 маусымда өлген. 711ж. Арабтар пиреней түбегін жаулап ала бастады.





[←3]

Пиреней түбегін орта ғасырда осылай атаған.





[←4]

Сөз XII ғасырда пайда болған араб мылтығы модфе туралы.





[←5]

Ерсері – рыцарь (I. Жарылғапов сөздігінен).





[←6]

Көне араб жазуының бір түрі.





[←7]

Арабеск – геометриялық фигуралар мен әсірелеп салынған гүл, жапырақтар тәрізденген ою-өрнектің ерекше түрі.





[←8]

Сюзерен – орта ғасырдағы батыс Еуропада крепостник-феодал – белгілі бір территорияның жоғарғы сеньеоры (королі, герцог,князь), өзіне тәуелді вассалардың әмірші әкімі.





[←9]

Вассал – орта ғасырдағы Батыс Еуропада жоғарғы феодалға, сеньорға белгілі дәрежеде бағынышты, феодал.





[←10]

Қадар – қабілет, икем мүмкіндік, ҮІІ-ҮІІІ ғ. адамның не істесе де ерікті екенін және сол үшін Алла алдында жауап беретіндігін мойындауға негізделген қадариттердің діни– философиялық ілімінің аты осы сөзден шыққан.





[←11]

Иосафат – Иерусалим маңындағы жазық. Тәурат бойынша, қиямет-қайымның азабын тартқызатын жер.





[←12]

Абеляр (1079-1142) – француздың діни философы.





[←13]

Құдайдың қаһарына ұшырап, Кастилия королевасы болған жанмын (латынша)





[←14]

Дебора – тәураттың “Қазылар кітабындағы” қазы, сәуегей әйел. Ол ханнан қолбасшысы Сисараға қарсы еврейлердің күресін басқарған. Жеңіс құрметіне шығарған жырында Сисараны өлтірген Иаиль деген әйел мадақталады.





[←15]

Якуб әл-Мансур – солтүстік Адрина мен Испания мұсылман мемлекеттерінің халифы (1184-1199).





[←16]

Аларкос түбіндегі шайқас 1195 жылы болған.





[←17]

Египеттің Саладдин (Салаһ-ад-дин) атанған сұлтаны Юсуп (1138-1139) Палестинада Хиттин (әл-Хиттин) маңындағы Тивериада көлінің жағасында 1187 ж. кресшілердің қолын талқандаған, сөйтіп Иерусалиді (Құддысты) алған.





[←18]

Салака түбіндегі шайқас – эмир Юсуп 1086 ж. король Альфонсо 6-ны талқандаған.





[←19]

Әл-Гацали (1058-1111) – араб философы, діннің ақылдан артықшылығын қуаттаған.





[←20]

Әл-Хорезми, Мухаммед ибн Муса – Орта Азия түркі халықтарынан шыққан ұлы математик (9 к.)





