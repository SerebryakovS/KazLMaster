	ББК 84 Қаз 7-44

	H 86

	H86 Нұрмағамбетов Т.

	Бөрібайдың тымағын ит алып қашқан қыс. – Алматы Атамұра, 2006. – 216 бет.

	ISBN 9965-34-330-6

	Белгілі жазушы Т. Нұрмағамбетовтың бұл кітабына соңғы жылдары жазылған әңгімелері топтастырылған. Кейіпкерлерінің болмысы мен көркемдік табиғатынан мезгіл лебі анық сезілетін дүниелер оқырмандарының ыстық ықыласына бөленері даусыз.

	Жинақ көпшілік оқырманға арналған.



	© Нұрмағамбетов Т., 2006

	© «Атамұра» баспасы, 2006





АТА ҚОНЫС


	Аймүйіз бошалап кетіпті.

	Мұқа қарт оны әуелі ауыл маңынан іздестірді. Сай-сала, жықпыл-жыра көзден таса қалмады. Жоқ. Бiлдей совхоз директорының әкесі сиыр қарап, жер кезіп жүргенде, көрші-қолаңдары да қол қусырып, үйлерінде отыра алмады. Бірі қырға, бірі ойға шапқылап іздестірген болды. Екі күн өтті. Үш күн өтті. Жоқ...

	Аймүйіздің бошалап кететін әдеті үй ішіне әуелден белгілі. Сондықтан оны желіні біліне бастасымен-ақ үй маңына арқандап, байлап ұстайтын. Биыл да солай еткен. Шөбі мен суын үзбей, Мұқаның сиырды есік алдындағы ашық қораға баққанына екі жеті болып еді. Аяқ астынан жас әйелінің тас-талқан болып ашуланғаны: «Құдай-ау, осыны Қыстай баққанымыз аздай-ақ, жаз ортасында бұл не сұмдық? Басына жастық, астына төсек боп. Үйдің маңайы кiсi жүргiсiз қоқыс, сасық. Әйда, босат... Бошаламаса, неге қаңғып кетпейді».

	Жай ашуланып қана қойған жоқ, шапылдап ұрсып жүріп сиырды босатып, арқанын жиып алды. Мұқа шал ерке әйеліне: «Бәтiр-ау, мұның не?» деп бір-екі ауыз сөз де айта алмады. Бар болғаны қайта-қайта сақалын сипай берді. Сонан соң қолына шыбық алып, сиырын таңертең табын беттеген жаққа қарай айдап салды.

	Содан қайтып Аймүйіз қораға оралған жоқ.

	Аймүйіздің төрт жыл бұрын осылай бошалап кеткені бар. Онда да оңды-солды шапқылап, ақыры Шашубай деген көршісі ат сабылтып жүріп, Шырағданның арғы бетіндегі ескі жұрттан жаңа туған бұзауымен тауып әкеп берген. Аймүйіздің сол қылығын естігендер: «Ойпырым-ай, мына жануардың жершіл, итжандылығын-ай! Тіпті күндік жерге кеткені несі?» деп таңырқасқан.

	Мұқа шал бұл жолы да Аймүйізді сол ескі жұртқа тартқан болар деп жорамалдады.

	Төртінші күн дегенде шал торы жорғасына ер салды. Әуеліде ерке әйелінің: «Директiрдiң әкесі сандалып сиыр қарап жүр екен» деген жақсы атақ дейсің бе? Мына, маңайдағылардың біреуін жібермейсің бе?» – дегеніне де малданып: «Тағы да Шашубайды жібергенім жөн бе екен», – деп бір ойлап тұрды да, онысынан қайта айнып, өзі жинала бастады. Он жылдан бері ат ізін салмаған сонау қияндағы ата қонысы Талтоғанды бір көріп қайтуға көңілі соқты ма, қалай...

	***

	Мұқа шалдың жастық шағы осы Талтоғанда өткен. Әкесі Құрақ марқұм: «Алты атамыз түгел осында ғұмыр кешкен екен, біздің де сүйегіміз осында қалар. Сендерді бір құдайымның өзі білсін», – деуші еді. Сонда Мұқа отырып: «Бұл жерді тастап, қайда баруымыз мүмкін? Осы кісі не біліп, не сезеді?» – деп ойлаумен болатын.

	Әкесі дүние салды. Онан кейін де қанша уақыт өтті. Бұрқ-сарқ етіп соғыс басталды. Мұқа да көппен бірге майданға аттанды. Сонда ол: «Әкем марқұм осыны айтқан екен-ау. Енді мына алапат майданнан қайта оралу жоқ шығар», – деп ойлаған. Жоқ, оралды. Тіпті аман-сау келді.

	Үш баласы ер жетті. Үшеуін де оқытты. Балаларының бағы жанып, бірінен соң бірінің қызметі өсіп жатты. Тіпті, екі баласы совхоз директоры болған кезде шалдың есі шығып кетті: «Астапыралла-а, мыналар кәйтеді-әй. Мен осыларға бәрің бірдей директор бол деп пе екем? Ал ендеше!.. Әй, бұлардан әлі талай бәле шығар...»

	Шал оңашада сақалын тарамдап отырып, өз-өзінен күлетін. Мақтанышы кеудесіне сыймайды. Араға үш-төрт жыл салып, үлкен ұлы Ержігіт аудандық атқару комитетінің председательдігіне көтерілгенде, шал таң-тамаша болды. «Мәсаған-н... Мына неме қайда барады-әй?.. Бұл мына қарқынымен енді бір бес жылда қайда отырады деші... Қой, мен барып: «Осымен біраз тоқта, шырағым, демесем болмас. Тіл-сұқ та жаман. Бұл бала бір күні қалпақтай түсер», – деп, кемпiрiмен ақылдасқан болды. Әрине, бергі жақтарымен ғана айтқандары болмаса, іштері жек көрмейді.

	Бірақ Мұқа шал «бір күні Талтоғаннан көшуіміз мүмкін-ау» дегенді ойлаған емес. Тіпті жұрт жаңа совхозға кеттік деп үдере көшкенде де тырп еткен жоқ-ты.

	Бәлкім, солай отыра да берер ме еді, кім білсін, ойда жоқта кемпірі Дәнекер ауруға шалдықты. Төсек тартып көп те жатқан жоқ, бас-аяғы екі жетіде дүние салды. Сонан соң барып Мұқадан билік кетті. Ортаншы баласы Белжігіт қолына көшіріп алатын болды. Шалдың көнбеске шарасы жоқ. Дәнекердің жылын беріп болған соң: «Дәрет су жылытып беретін бір ақ жаулықты тауып берейік, әрі шешеміздің орнында үйге ие болып отырсын», – деп балалары әйел қарастырды. Шал қарсы болмады. Сөйтіп жүріп олар осы күнгі жас әйелі Торғынды тауыпты. «Несін айтасың, балалары шетінен дөкей. Қолыңды жылы суға маласың да отырасың. Би де өзің, хан да өзің», – деген соң, Торғын да оңай көніпті. Бірақ «Мені алысымен орталыққа көшетін болсын. Тау-тасты аралап жүре алмаймын. Даңғыраған ақ үйде, қалың көптің ортасында отырамын», – деп көрмейбілмей жатып-ақ сәлем айтыпты. Шал айтқанына көнді. Көндіріп қана қойған жоқ, омырауынан әтір иісі бұрқыраған жас келіншек алпысқа иек артқан ақ самай шалды ай-шайға қаратпай үйіріп әкетті.

	Торғынды алысымен Мұқа көп ұзамай Талтоғаннан көшті.

	Содан бері он жыл өтіпті. Әуелгіде бауыр басқан ата мекенді қия алмай, қайта-қайта барып тұрармын деп ойлайтын. Солайына солай да сияқты еді. Бірақ жаңа ортаға, өзін қоршаған у-дуға, қошемет-құрметке де үйреністі. Көңіл тоқтығы көп нәрсені ұмыттырады екен. Мұқа шал ата қонысқа қайтып соға алмады.

	...Торы жорға жолды өндіріп тастады. Қызуын мол жайып, жазғы күн де арқан бойы көтеріліп қалған. Шал жолға таңертең костюмінің сыртынан барқыт шапанын киген. Ыссылай бастады. Бірақ шешінген жоқ. Шырағданнан асарда жанға жайлы салқын самал соғып, Мұқаның бойы сергіп қалды. Торы жорға да сол қарқынынан таяр емес. «Таудың етегіне түсе бере бұлақ басына ат шалдырып, демалып, ары қарай жүріп кетсем, бесін ауа Талтоғанға жетіп қалармын», – деп ойлады шал. Қазір ол бетте елдің жоқ екенін Мұқа жақсы біледі. Жалғыз сиыр фермасы бар еді. Оны да өткен жылы көшіріп әкетті. Бұл жайды осы фермаға қожалық ететін ұлы Белжігіттің аузынан шал анық естіген. Әрине, жаз жайлап жүрген бірлі-жарым үй болған күнде де, шалдың ат басын бұрар ойы жоқ. Өйткені жас әйелі жолға жетерлік етіп тамақтарын көнелеу қара сөмкеге салып жатып: «Кездескен үйге ассалаумағалейком деп бас сұға берме. Тамақтарынан ұшынып қалып жүрерсің», – деп дайындағаны тағы бар.

	Мұқаның ойы Аймүйізді тауып ала сала суыт қайту. Тап қазіргі ойы, зәуіде, Аймүйіз алдынан шыға қалса, ескі жұртқа соқпай-ақ, қайтып кетуге де бар. Расында, ол жан-жағына қарағыштап, жүрген жолын шолып та келеді. Әлдебір нәрселер қарауытқанға, жолдан шығып, жақындап барып қараса, жайылып жүрген бір үйір жылқы екен. Қайта бұрылып келіп, жолына түсті. Әзірге тіпті сиыр атаулы көзге түсер емес.

	Мұқа өзі ойлағандай бесін ауа Талтоғанның шетіне құлады.

	Алдымен қарауытып бау ағаштары мен ескі тамдардың тұлғалары, сонан соң ауыл іргесінен бұраңдап ағып жататын жіңішке өзен көрінді. Ауылдың түстігіндегі жусанды беткей... Осы көріністер шалдың көзіне ыстық ұшырады. Сондықтан болар, ол қалжырап, жүрісі бәсеңдей бастаған атын тебіне берді...

	«О, тәңірі, бәрі де орнында тұр», – деп күбірледі Мұқа іштей, ескі жұрттан көзін алмай келе жатып. Торы жорға жіңішке өзенді кешіп өтті. Өзен тайыздап қалыпты. Аттың толарсағынан ғана келді. Бірақ ағып жатыр. «Ағып жатыр», – деп күбірледі шал сағыныш пен қуаныш аралас үнмен.

	Ескі тамдардың ара-арасымен жүріп келеді. Есік, терезелерінің орны опырайып, мүжіліп құлай бастаған қабырғалар. Мал, отын қоралардың орны. Көпшілігінің бұтақтары қурап, сына бастаған бау ағаштары. Өзге тіршілік белгісі білінбейді. Осының бәрі де тіпті бөгде кісіге сұп-суық болып көрінердей. Осы жерде бұрын ауыл болмаған сияқты. Бірақ болған! Ақиқат болған-н...

	Әне, анау өзгесінің бәрі құлап, бір қабырғасы ғана қалған, марқұм Жетпісбай етікшінің тамы. Екі бөлмелі тамның түкпір бөлмесінде, ұзын темір пештің жанында марқұм үнемі тық-тық еткізіп, етік шегелеп немесе былғары пішіп отырушы еді. Бұл ауылда Жетпісбай тіккен етікті кимей өскен жан жоқ. Ауыл арасындағы мына жолдарда Жетпісбай тіккен етіктің айқұш-ұйқыш іздері жататын. Мынау – Бидайгүл кемпірдің отын қорасының орны. Жұдырықтай болып алып, екі аяқтының пысығы еді. Шаршау дегеніңізді білмейтін. Осы қорасын отынға елден бұрын толтырып алатын. Жұрт: «Осы кемпірдің өкпесі жоқ шығар», – деуші еді. Өлерінде де ол созылып ауырған жоқ, күз бойы әдетінше тырбаңдап отын жиюмен болды. Мына қора жусанға, өзен бойының кебу ағаштарына толып кетті. Жұрттың: «Япыр-ау, мына кемпірдің не білгені бар? Мына отын бір үйді емес, бір ауылды қыстан шығарар» деген сөзіне Бидайгүл елең етпей, домаланып жүріп қорасын отынға толтырып болған күні аяқ астынан ауырып қалды. Төсек тартып бір жеті ғана жатты да, дүние салды. Бұл жұрт дегенді қойсайшы. Өңшең көріпкел ме әлде дуалы ауыз балгер ме? Не дерсің бұларды? Сол қыста ауыл түгел Бидайгүл жиған отынды жағып шықты. Бидайгүлдің отыны көктем шығып, жер дегдiгенше, жер дүние күннің мол шуағына малшынғанша бәріне жетіп жатты.

	Мұқа тағы бір бұзылған тамның жанына келді. Небәрі екі бөлмелі бастауыш мектеп үйінің қабырғалары... Ержігіт, Белжігіт, Сайранбектер осы қабырғалардың ортасында оқып, ер жетті. Азамат болды. Олар күнде таңертең Жетпісбай тігіп берген бір-бір етікті тепкілеп киіп, сөмкелерін асып алып, осы қабырғаларға қарай жөнелетін. Осы қабырғаларға жетуге асығатын. Олардың көңілді дауыстары мына шағын екі бөлмеге сыймай, далаға, маңайға түгел естіліп жатушы еді.

	Енді, міне, шалдың алдында мелшиген қабырғалар ғана тұр.

	Мұқа өз тамының жанына да келді. Әзірге тамның бір қабырғасы ғана құлапты. Оның есесіне барлық қабырғалардың сылағы түсіп, жіктері ырсиып, ажырай бастаған жалаңаш кесектер мүжіліп те бітіпті. Ендігі жауған екі-үш төгін жауыннан кейін қалған қабырғалардың да гүрс-гүрс құлайтынына шүбә жоқ. Шал дәл есігінің алдына келіп, атынан түсті. Атын шылбырынан жетектеген күйі тамын бір айналып шықты. Ол осы үйде туды. Осы үйде өсті. Тіпті осында қартайды да. Жұрт бұл тамды әуелде Шілдебектің тамы дейтін. Кейіннен Мұқанікі дейтін болды. Енді Ержігіт пен Белжігіттің немесе кенжесі Сайранбектің тамы аталынуы тиіс еді. Олай болмады. Иесіз ескі жұрт қана болып қалды.

	Шалдың көңілі босай бастады. Арбиған етсіз кәрі саусақтарымен мүжілген босағаны сипады.

	Мұқа көп бөгелген жоқ. Негізгі шаруасы Аймүйізді табу екенін есіне алып, атына қайта мінуге ыңғайланды. Көптен бері атпен ұзақ жол жүріп көрмегендіктен болар, тұла бойы дел-сал. Үзеңгіге де аяғын әзер салды.

	Жусанды беткейге шыққанда шалдың көңілі сергіп қалды. Бала кезінде талай ойнаған, жігіт кезінде сан рет көкпар тартқан жерлерін жазбай танып, жан-жағына сүйсіне қарады. Мұрнына көк жусанның ашқылтым иісі келді. Биыл жусан да бітік шыққан екен. Көктемде бұл маңайда төгін жауын болғанын шал көзімен де, көкірегімен де сезіп тұр. «Жер өзгермейді екен ғой». Шал күрсініп қойды. «Тіпті сол күйі жатыр. Жер де, жусан да... Бәрі де бұрынғыша»...

	Сиыры табылса, осы бетімен кештетіп болса да қайтып кетпек болған шал әбден болдырғандықтан жорғасы божырай бастаған атын анда-санда тебініп қойып, жан-жағына жіті қарап келе жатты. Жоқ. Тіпті жан-жануардан ештеңе көзге түсер емес. Бұл жай шалдың маңдайын тырыстырайын деді. «Бәрі де қаңырап, бос қалған екен, – деді ашулы күбірлеп. – Бос қалмаса неге ештеңе көрінбейді? Әлде менің көзім көрмей келе ме?»

	Шал жоталарды кезіп, ұзақ жүрді. Өзі де шаршады, аты да болдырды. Ол енді атының басын қайтадан ескі жұртқа бұрды. Бір түнеп шығуға амалсыз мойынсұнды.

	Үйінің жанына келіп аттан түсті. Атын талдың бұтағына байлады да, бір қолына қамшысын, бір қолына ішіп-жейтін заттары салынған қара сөмкені ұстап, бұзылған ошақтың жанындағы тақырға келіп жайғасты. Жерге шапанын шешіп төсеуге оқталып тұрды да, сөмкесінен газет алып жайып, соның үстіне отырды. «Әзірге аттың белі суый тұрсын, жатарда ерін алған кезде тоқымын астыма төсермін», – деп ойлады. Сөмкеде біраз нәрсе бар екен. Жылқының сүр еті, бөтелкеге құйылған айран, нан, жуа. Шал іштей көңілдене күліп қойды. «Құдай-ау, мынаның бәрі маған бір күн емес, бір жетінің азығы ғой». Майлы етті нанға қоса қарбыта жеп, айраннан сімірді. Қарны ашып та қалған екен, көптен бері сүйсіне тамақ жегені болды.

	Қалған тағамдарын жиыстырып, қара сөмкеге қайта салды. Орнынан тұрып, көк жиекке көз салып еді, күн батып барады екен. Тамды айналып, өзен жақ беттегі бауға қарай жүрді. Күні бойғы жүрісті ауырсынып қалыпты. Екі аяғын әзер қозғап, ілбіп басып келеді.

	Шеңгелмен қоршалған кең қораның іші бір кезде самсаған өрік ағаштары болатын. Бірақ күтімсіздіктен, бұлар көшпеген кездің өзінде-ақ көбі бүршік салмай, қурап қалған еді. Шал: «Ендігі ол бау түгелімен жойылып, оталып тынған шығар», – деп ойлайтын. Өйткені ұзынқұлақтан: «Сіздің бауда бәленше деген сиыршы немесе түгенше деген қойшы жайлап отыр екен», – деген сөздерді жиі еститін де: «Солар бауды отын етіп-ақ бітірген болар», – деп жорамалдайтын.

	Бірақ бау соншалық құрып кетпепті. Отынға қурағандарын ғана кесіпті. Шал бауды асықпай жүріп аралады. Көңіліне, көзіне таныс әрбір түп өрікке асықпай назар салды. Мына бір талды Дәнекер мен екеуі алғаш үйленген жылы отырғызып еді. Жап-жас солқылдақ шыбық болатын. Мұқа өзен бойынан кесіп әкелді де, Дәнекер мен екеуі кетпенмен жерді шұқып жіберіп, жас шыбықты отырғызды. Он шақты күнге дейін шыбықта тіршілік белгісі білінбеді. Дәнекер: «Сен отырғызған шыбық қайдан жайқалып кетсін?», – деп сылқ-сылқ күледі. Онда Дәнекер – кісі бетіне тіктеп те қарай алмайтын ұялшақ келіншек. Мұқаның өзімен де енді-енді үйренісе бастаған кезі. Сөйтіп жүргенде шыбыққа жан кіріп, әр жерінен бүршіктер көріне бастады. Тіпті күзге дейін оқтай болып, кісі бойы өсіп те кетті. Енді міне сол шыбық қартайыпты. Діңінің жуандығы бір құшақ дерлік. Баз бір бұтақтары қурап та қалған.

	Тағы бір өрік ағашының түбіне келгенде Мұқа аялдап қалды. Кенже ұлы Сайранбек туардан бір жыл бұрын егілген еді.

	Сол жылы жазда Ақұйіктің бауынан қоржынның екі басын толтыра өрік әкеліп, бүкіл ауылды тойғызғаны бар. Дәнекер де өрікке құмар-ақ еді. Әлде өрікке жерік болды ма-ау, немене? Әйтеуір, өзіне деп алып қалған өрікті көпке дейін жеп жүрді де, бір күні Мұқаға орамалға түйілген бір уыс тәшекті берді. «Мүндай дәмді өрікті бұрын-соңды жеген емен. Дәнегi де тұщы екен. Қораға егейікші», – деді. Сол жылы күзде Мұқа қораның ортасын кетпенмен шұқып, бес-алты тәшекті тастай салған. Көктемде солардың біреуі ғана қылтиып өсіп шығыпты. Дәнекер бекерге мақтамаған екен. Өpігі расында да дәмді болды. Оның үстіне, салғыштығын айтсаңшы. Жыл құрғатпай салатын. Тіпті өздері осы жерден көшіп кеткенше өрігін жеп жүрді.

	«Осы қазір де салмас па екен» деген оймен Мұқа ағаш басына қарап еді, алакеугiммен жөнді ештеңе көріне қоймады. Сонан соң жақындап келіп, ағаштың бір бұтағынан ұстап ақырын ғана сілкіп еді, бірдеңелер жерге түсіп жатты.

	«O, жарықтық, әлі де салады екен-ау». Мұқа түртінектеп жүріп жерге түскен өріктерді тере бастады. Қос уыстайын теріп алды.

	Белін буып жүрген үлкен орамалын жерге жайып жіберіп, әлгi өpіктерін түйіп алды.

	Бұл кезде төңіректе қою қараңғылық орнап алған. Шал енді кері қайтып, әуелгі жайғасқан ошақ жанындағы тақырға келіп, өрік түйілген орамалын сөмкесінің жанына қойды.

	Торы жорғаның ерін, жүгенін сыпырып, өзен бойына арқандап келді де, тоқымды астына төсеп, ерді басына жастап, шапанын жамылып қисая кетті. Шал: «Әбден қалжырадым ғой, бірден ұйықтап кетермін» деп ойлаған. Бірақ ұйқысы келмеді.

	Көзі жұмылар емес. Жым-жырт тыныштық пен қараңғылық шалдың көңіліне үрей әкелгендей. Сәлден соң Мұқа орнынан қайта тұрды. Ескі ошаққа от жағуды ойлады. Қалталарын сипалап көріп еді, костюмінің оң қалтасынан оттық шықты. Ошақ маңынан кепкен бұтақтар да табылды. От жақты. Лапылдап жанған отпен төңірек жап-жарық болып кетті. Шалдың көңілі әлгі бір елегзуден арылайын деді. Кебу отынның лаулаған жалынынан көз алмай отырып, ол тағы да өткен күндерін есіне алды.

	...Осы ошаққа Дәнекер қанша жыл от жақты. Өмір-ай, өтіп кеткен соң көрген түстей болып қала береді екен-дағы...

	Ондайда Мұқа: «Төсегіңді де ошақтың басына салып алсаң болады ғой» деп әзiлдеуші еді.

	Кейде екеуі қатар, дәл осылай от жалынынан көз алмай отырып өткен-кеткенді айтып, әңгіме тиегін ағытушы еді-ау... Бірақ онда қазіргідей жым-жырт күй әсте болмайтын. Сиырлардың мөңірегені, қорадағы қойлардың пысқырғаны, әр тұстан иттердің үргені, ана үй, мына үй жақтан естілетін көршілердің дабыры. Әйтеуір, тіршілікке тән сол бір дыбыстар жаныңда серік боп отыратын. Қосыла сырласатын...

	Сайранбек оқу бітіріп келген жылы кемпiрiмен екеуі осындай бір кеште ошақты қамаласып кеп отырып, балаларын әңгіме етісті. Ержігіті мен Белжігіті екі жерде совхоз директоры боп дүрілдеп тұрған кез. Тек Мұқа мен Дәнекер ғана емес. Оларды бүкіл ауыл әңгіме етісетін.

	Мұқа отырып: «Бала тумапсың, өңшең деректір туыпсың ғой. Сайранбек те көп ұзамайтын шығар. Деректір болар» деп әзілдеді. Дәнекер әуелі кеңкілдеп көңілдене күліп алды. Сонан соң: «Бәрін де деректiр болсын деп тудық та. Өңшең деректір тудың деп ешкім абақтыға жаппас» деді.

	Екеуі қосыла күлді. Араға екі жыл салып, Сайранбек мектеп директоры болып кетті. Сонда Мұқа мен Дәнекер өздерінің сол бір әзіл-күлкілерін естеріне алып, тағы да күліскен.

	Енді міне соның бәрін ойлап, Мұқаның жалғыз өзі отыр. Дәнекер қазір де жанында болса, соның бәрін де қайта еске алар еді. Күлісер еді. Сырласар еді... Бірақ Дәнекер осыдан екі шақырым жердегі молада, атасы мен енесінің жанында жатыр. «Уа, дүние-ай, – деп Мұқа күрсініп қойды. – Ескі жұртқа келмегенімде ғой, осының бәрі еске түспес еді. Тіршіліктің күйбеңімен у-дуымен ілесіп жүре берер едік. Бұған да тәуба. Келдік. Еске алдық. Ертең аруақтардың басына соғып дұға оқып қайтсам, сауап болар еді».

	Ошақтағы от өше бастады. Бірте-бірте әлсірей бастаған оттың жалынына қарап отырып, Мұқа да қалғып кетті.

	Қысқа таң тез атты. Ол ұйқысынан ояғанда күн шығып, төңірек ай-жай болып қалған екен. Апыл-ғұпыл киініп, жинала бастады. Өрік түйілген орамалын беліне бос байлай салды. Атын әкеліп ерттеді. Өзен суына қолы, бетін асығыс жуып келді де, кешеден қалған бөтелкедегі айранды түрегеп тұрып сіміріп, босаған бөтелкені лақтырып тастап, атына мініп, жүріп кетті.

	Бұл жолы өзен бойлай жүрді. Тұла бойы дел-сал. Тақымы алдырмай қалыпты. Өзі шаршаса да, аты тыңайып, қалған екен, бірден тайпалып өзінің кәдуілгі жайлы жорғасына салды. «Сәскеге дейін сиырды тауып алсам жарар еді-ау» деп ойлады шал. – Сонда кешке дейін ауылға жетіп те қалар едім. Ал табылмаса қайттім? Қарасан келтірді жер жұтып кеткен шығар».

	Кешеден бергі іштегі булыққан ашу мен ыза енді сыртқа тебе бастады.

	Өзен бойы да шал көңіліне жұтаң көрінді. Бұрынырақта екі жағасына тұтаса өскен ағаш, құрақтан көз тұнушы еді. Енді жамбастай өскен иір-иір бұтақтар әр жерден бір ұшырасады. Көгерісінің де сәні шамалы. «Ел болмаған соң, өзен бойы да азып біткен екен» деп ойлады шал көңілі толмай.

	Бәрінен бұрын Мұқаның ойынан Аймүйіз кетер емес. Қарайғанның бәріне көңіл аударады. Қайсыбіріне ат басын бұрып та барады. Жоқ. Тіпті әзірге төрт аяғымен жайылып жүрген мал баласын көре алмады. Өзен бойынан ұзап, жоталарға шығып та, алақанымен маңдайын қалқалап, әрі-бері қарады кеп... Жоқ...

	Қуыстан шыға келетіндей көрініп: «Аймүйіз, ау-ahy, ау-аһу» деп айқайлап та көрді. Бәрібір жоқ. Тау-тасқа жаңғырығып өз дауысы өзіне қайта естіледі.

	Күн сәске болды. Бүгін тым ыстық болатын түрі бар. Әлден-ақ жер дүниені балбыратып, ерітіп барады. Шал қатты түтігіп, ашулана бастады. «Мұндай да қаңғыбас мал болады екен-ау. Ау, осынша жерге сандалып келгенде, алтын бұзау туа ма екен? Сірә, алтын бұзау туатын шығар, қарасан келгiр. Осыдан көзіме бір түссінші. Көрсетермін оған бошалап кеткеннің қандай болатынын».

	Әрі-беріден соң шал: «Сол сиырдың осында келуіне күмәнім бар. Ол, сірә, ауыл маңында жүрген шығар. Өзіміз қара басып, таба алмаған болармыз деп те ойлады. Тіпті осы ойына өзі едәуір иланып: – Балықты бауға дейін барып қайтайын, онда да болмаса, қайтып кетермін» деген ниетке ойысты.

	Күн түске тырмысты. Мұқа ыссылап, қарадай абыржып та келеді. Кенет өзен бойына өскен бір топ сәмбінің арасынан әлдененің басы қылт ете қалғандай болды. Мұқа атының сауырын қамшылап, жеделдете жүрді. Бұзау екен. Басын кегжите қарап, біраз тұрды да үрке бұрылып, әлжуаз аяқтарымен маймаңдай басып, қалың сәмінің арасына кіріп кетті. Ар жағында маң-маң жайылып, Аймүйіз жүр. «Асықпауын көрдің бе? – деді Мұқа шытынай күбірлеп. – Осында төркіндеп келген сияқты. Жә, мен сенімен тілдесіп көрейін енді».

	Таяп келгенше бұған Аймүйіз назар салмады. Бұрынғыша маң-маң жайылып, жүре берді. Жанына келе беріп, «а, қарасан-н» деп, иесі қамшысын көтере айқайлаған кезде барып, басын жерден жұла көтеріп, Мұқаға қарады. Мұқа әні-мініге қаратпай сиырды қамшысымен екі-үш рет салып өтті. Қамшының іздері білеудей-бiлеудей болып, сиырдың қыр арқасында қалып та қойды. Сиыр мөңки жөнелді.

	Мұқа онысымен де қоймады, қуып жүріп сабады. Соңдарынан маймаңдай басып, жас бұзау еріп келеді.

	Түтеген ашуы басылған кезде барып Мұқа бұрылып соңына қарады. Жас бұзау біраз жер қалып кетіпті. Әлжуаз денесін қисаңдатып, жортқан болады. Онымен жүрісі өнетін емес. Оған шалдың көз тоқтатып зер салғаны да осы еді. Бұзау әлі тым жас екен. Буынын енді-енді тіге бастағандай. Туғанына бүгін екінші күн бе екен? Әлде үшінші? Бұзаудың мына жүрісіне қараса, ауылға бір күн емес, үш күнде әзер жетер. Бұл жай Мұқаңның тағы да зығырданын қайнатты. Не істерін білмей, әрі-сәрі ойменен біразға дейін бұзауды күш-күштеп айдаған болды.

	Митың жүрістен құтылудың енді бір-ақ жолы бар еді, ол – бұзауды алдына өңгеріп алу. Сонда Аймүйіз өз-өзінен еріп отырады.

	Өзен бойынан ұзап шыққан соң Мұқа атынан түсіп, бұзауды ұстамақ болып еді. Адам көрмеген жануар Мұқадан қисалаңдап бір қашты дейсің. Тіпті ұстатар емес. Қайта ашуға мінген шал шапанының етегіне сүрінердей далбалақтай қуып келе жатып, қолындағы қамшымен бір ұрғанда, бұзау омақаса құлап еді, Аймүйіз анадайдан мөңіреп келіп, кирелеңдеп қайта тұра бастаған бұзауының үстіне түсердей. Жалап жатыр. Бұзау дір-дір етіп енесінің бауырына тығылды. «Қарай гөр өздерінің бауырмалын, түге!» Мұқа бұзауды енесінің бауырынан жұлып ала, атына қарай жақындай беріп еді, ойда жоқта торы жорға сыр берсін. Тулап, бұзауды маңына да жолатпай қойды.

	«Енді қайттім...» Шалдың жүзі өрттей түтігіп кетті. Қалай болғанда да, енді тек қана сиырды айдай беру қалды. Мүқа атына қайта мінді. Жас бұзауын ертіп Аймүйіз алдына түсті. Жол өнетін емес. Оның үстіне, ыстық күн шекеден өтіп барады. Таңертеңгі бір сімірім айраннан кейін нәр татқан жоқ. Қара сөмкеде аузы тығындаулы екінші бөтелкесі тағы болатын. Соны алу үшін ерінің басына қарап еді. Сөмкесі жоқ. «Құданың құдіреті!» Шал сасқанынан ерінің басына бір, жүріп келе жатқан жолына бір қарай берді. Беліне байланған өрік түйілген орамалын іздеп, саусақтарымен сипалап еді, онысы аман екен. Ішіп-жем тамағынан айрылуы шалды қатты күйзелтіп кетті. Атының басын іркіп,бір ауық жол үстінде үнсіз тұрды. Шамасы, топ сәмінің маңында қалған болды. Қайта бұрылуға біраз жер ұзап кетті. Ал жүре берейін десе, нәр татпаған күйі ауылына жету тіпті мүмкін емес. Әрі-сәрі ой шалды тiптi жүдетіп тастады. Ақыры тәуекелге бел буып, неде болса алға жылжи бергенді жөн көрді де, өзінен ұзап бара жатқан бұзаулы сиырының соңынан ерді.

	Жас бұзау қалжырай бастады. Аяқтары шалынысып, бұларға ере алар емес. Мұқа қамшымен түрткілеп қаттырақ жүргізген болады. Онысы да ұзаққа созылмайды. Бұзау ақыры біржола жүрістен қалды. Бір кезде сымдай аяқтары мамиып, жол жиегіне құлай кетті.

	Мұқа қарадай шаршады. Атынан түскен күйі, жол жиегінде өкпесі сырылдап жатқан жас бұзауға ұзақ қарады. Аймүйіз бұзауының үстіне түсіп өлетін түрі бар. Емірене ыңырсып, бас салып жалап жатыр. Бұзаудың денесінде оның тілі тимеген жер жоқ шығар...

	Сәлден соң жас бұзау қалқиып, қайтадан тұрды. Енесін еміп әлденгендей болды. Мұқа енді атының мойнынан қыл арқанды шешіп алды да, бұзаудың мойнына байламақ болды. Шаршап тұр десе де бұзау денесіне Мұқаның кәрі саусақтары тигенде қатты тулады. Тіпті бір-екі рет қолынан шығып кетіп, шал оны қайта ұстады. Мойнына тым дөрекі арқан байланған жас бұзау енесіне еріп, қайта жүре бастады.

	Түс ауа күн тіпті алаулап кетті. Шалды шөл қысты. Жетер жерде бұлақ та жоқ. Тамағы кеберсiп, төбесінен күн шақырайған шалдың халі тым-ақ аянышты еді.

	Мұқа үшін ең қиыны бұзаудың жүріске жарамағандығы болды. Бұзау сәлден соң-ақ тағы да аяқтары майысып, кирелеңдей бастаған. Шал енді оны аямады. Тіпті жүре алмай қалған кезінде сүйрей жөнелді. Өзін қысқан шөл мен аштық оны тым қатыгез етіп жібергендей. Ол «мына бұзау өліп қалады екен-ау» деп қорыққан жоқ. Тіпті ойлағысы да келмеді. Жусан басып кеткен жалғыз аяқ көне жолдың үстінде жас бұзаудың денесі сырылдай сүйретіліп келе жатты.

	Бұл көрініске шал шыдаса да, Аймүйіз шыдамады. Өкіре мөңіреп кеп, бұзауының асты-үстіне түсті. Мұқа тағы амалсыз аялдады. Дәл қазір жол езуінде басын көтере алмай жатқан жас бұзаудың ғана емес, Мұқаның да халі мүшкілтін. Шөл шыдатпай бара жатқан шал алақанымен маңдайын қалқалап, жан-жағына қарай бастады. Ақ сағымнан көзіне жөнді ештеңе көрінер емес. Дегенмен, Мұқа туып-өскен өңірін жақсы болжады. Ана бір қырқаның астында өткен жылға дейін сүт фермасы болған. Әрине, ел бола қоймас. Бәрі де көшіп кеткен болар. Бірақ сол жерде бұлақ бар. Мына қалпында мұп-мұздай судан бір жұтудың өзі шал үшін арман еді.

	Бұзауын қамшысымен түрткілей айдап, шал қырқаға қарай бет түзеді.

	Қырқаның төбесіне шыққанда сүт фермасының орны көрінді. Ұзын сиыр қора, цемент астаулар... Жеті-сегіз там. Баз бірлерінің есік-терезесі, шатыры алынып, үңірейіп қалған. «Ел қалмаған екен. Бәрі де көшіп кеткен болды» деп ойлады шал жүдеу күйде. Бірақ ойда жоқта ескі астаудың көлеңкесінен бұларға қарай ит үріп шыға келді. Ит деген аты ғана. Қасқыр дерсің... Келе жатқан екпінінен, арсылдаған дауысынан Мұқа қарадай шошынды. Сөйткенше шеткі оқшау тамның есігі ашылып, іштен ақ жаулықты кемпір шықты. Айқайлап, итін шақырды. «Үй бар екен. Я, шарапаты мол Құдай тағала» деп, шал іштей балаша қуанды. Ол енді бұзауы мен сиырына да қараған жоқ. Атының басын бұрып, шеткі тамға қарай жүрді. Жақындай бере әлгі кемпірді шырамытқандай болды. «Сағыммен қателесіп тұрған жоқпын ба, – деп көзін уқалап-уқалап қайта қарады. – Сол.... Бәтiр-ау, мынау Шынаркүл ғой. Өзіміздің Шынаркүл-л... Бұл әлі осында екен-ау». Таңдану мен қуаныш аралас күйде Мұқа қалт-құлт етіп атынан түсіп жатты.

	Шынаркүл бұған ұзақ қарады. Танымаған болар. Бұл атын қазыққа байлап болғанша селт еткен жоқ. Мұқа үйге жақындай бергенде барып шырамытты білем, көйлегінің кең етегіне сүрініп құлардай адымдап қарсы жүрді. Қуаныш оты жылтыраған шүңірек көздерін Мұқадан тайдырар емес.

	– Осы сен Мұқамысың? Құдайым-ау, өңiм бе, түсім бе? – Шынаркүл шалдың қолынан ұстай алды.

	– Амансың ба, Шынаркүл? – деді Мұқа шаршау күйде, ақырын ғана. Мұқаның сөзiне Шынаркүл мəн де берген жоқ.

	– Ақыры келдің бе? Мені есіңе алдың ба, әйтеуір... Бәрі де ұмытқан шығар деп жүр едім. Құдайға шүкір... Мың хата шүкір! Мені іздеп сен келдің.

	Екеуі үйге кірді. Мұқа төрге шықты. Сол қашық отырса айрылып, адасып қалатындай Шынаркүл де Мұқадан төмен дәл жанына отырды.

	Мұқа осыдан төрт-бес жыл бұрын Шынаркүлдің жалғыз баласының тракторы аударылып, содан қайтыс болғанын естіген. Енді Шынаркүлге жүзін бұра отырып, көңіл айтты.

	– Қайыпбегіңнен айрылып қапсың, Шынаркүл. Қайырлы қаза болсын. Қайғыңа ортақпыз.

	Шынаркүл ұзақ қарады. Жанары суланып отыр.

	– Мұқа-ау, Қайыпбегімді айтып отырсың ғой, шамасы. Одан басқа не айтайын деп едің... Байқап отырмын. Мен сорлап қалдым ғой, Мұқа-ау. Айрылып қалдым...

	Шалдың қолынан қатты қыса ұстаған күйі Шынаркүл еңіреп қоя берді.

	– Есітіп отырғам жоқ сөзіңді. Екі құлағым тас болып бітеліп қалған. Менің ең соңғы естіген сөзім: «Қайыпбегің енді жоқ» деген сөз. Бұл дүние маған одан өзге ештеңе есіттірмей қойды. Тіл қатпайды. Жым-жырт. Жоқ-қ. Менің өзім естімей қойдым. Бұл дүниенің у-дуын одан әрі тыңдағым келмеді. Не деп тыңдаймын? Неме керек ол у-ду? Бәрібір ол у-дудың ішінде Қайыпбегімнің үні жоқ қой. Күлкісі жоқ қой. Аяғының тықыры да естілмейді. Мені саңырау қылған Құдайға мың да бір рақмет.

	Көкірегі шерге толып-ақ қалған екен. Шынаркүл армансыз-ақ аңырады.

	***

	Шынаркүлдің күйеуі Қаулен Мұқамен екеуі түйдей құрдас еді. Бала кезден тату өскен достар болатын. Екеуі де қатар үйленді. Қатар балалы болды. Тіршілік сыйлаған бақыттың бал дәмін қатар сорып келе жатқан-ды. Кенет соғыс деген пәле басталды. Соғысқа да екеуі қатар аттанып, әуелде бір майданда болып еді. Кейінірек бөлініп кетті.

	Соғыс бітерден бір жыл бұрын Мұқа иығынан жараланып, елге қайтты. Жаз ортасы болатын. Аудан орталығынан поездан түсе сала, көлік күтіп жатуға шыдай алмай, ауылына жаяу тартып кетті. Жондағы бидайға орақ түсіп жатыр дегенді естіген соң, жолай сонда соқты. Сөйтсе, Дәнекер мен Шынаркүл орақта жүр екен. Екеуі жарыса жүгіріп, алдынан шықты. Дәнекердің қуанышында шек жоқ. Күйеуінің мойнынан тас қып құшақтап алған. Жіберер емес. Шынаркүл сақ-сақ күліп тұрып: «Әй, біз де құшақтайықшы, тұршы былай» десе де болар емес. Өлердей сағынып қалыпты. Сол жолы да Шынаркүл Мұқаның кеудесіне басын сүйеп: «Біздің Қауленді қайда тастап кеттің? Кімге тастап кеттің, Мұқа-ау?» деп егіліп еді. Өзі ғана емес, бүкіл жұртты жылатқан.

	Ол Қауленді сарыла күтті. Соғыс бітіп, майданға кеткендер оралған соң да Шынаркүл үмітін үзген жоқ. Есіктің тықырынан да, иттің бейуақытта үрген дауысынан да үміт етті. Хат тасушының жолын тосты. Жоқ. Қаулен келмей қалды. Тіпті хабарсыз кетті.

	Соғыстан кейінгі жылдары да Талтоғанда бірге отырды. Шынаркүл көпшіл, ақжарқын еді. Оны бүкіл ауыл сыйлайтын. Әсіресе Дәнекермен екеуі сырлас, тату болды. Үйде де, түзде де көбіне тiзiлiп бірге жүретұғын. Біріне бірі көмектесе салатын, біріне бірі әзілдей қоятын. Бірінде жоғы екіншісінен табыла қоятын.

	Бейнетқорлығы да жұрттан ерек еді. Шынаркүл колхоздың жұмысын да әкесінің жұмысынан бетер атқаратын. Үнемі екпінді болып жүруші еді.

	Сөйтіп жүріп Қауленнен қалған жалғыз ұлы Қайыпбекті өсірді. Ел қатарына қосты. Дәнекер өлетіннен біраз бұрын Қайыпбек осы сүт фермасына тракторшы болып орналасты да, бұлар біржола көшіп кетті. Сонан соң Мұқа Шынаркүлді Дәнекердің өлімінде ғана көрді. Қатар өскен қимас замандасын жоқтап, көз жасын көл еткендердің бірі осы Шынаркүл еді. Қайғы-қасіретті өзгелерден көп көргендіктен бе, әлде табиғат солай жаратқан ба, әйтеуір Шынаркүлдің дауысы өте зарлы болатын. Көзіне жас алмайтын мұз жүректердің өзін ебіл-дебіл етіп жіберуші еді.

	Мұқа Талтоғаннан көшкеннен кейін Шынаркүлді көрген жоқ. Көрмек түгілі, ол туралы көп естімейтін де еді. Өйткені ендігі жерде бұлар араласатын жандардың тобы өзгеріп кетті. Өңшең төрт құбыласы сай, көңілі жай жандармен дәмдес болды. Өткеннің бәрі ұмытыла бастады. Мұқа ұмытайын деген жоқ-ау. Өзгелер ұмыттырып жіберді.

	Енді міне араға он екі жыл салып, Шынаркүлмен қайта ұшырасып отыр.

	***

	Шынаркул ұзақ жылады. Жылай отырып, көңіліндегі қапасын түгел айтты. Қалдырған жоқ. Мұқа басу айтып жұбатқан болды. Жұбата отырып, өзі де көзіне жас алды.

	Сәлден соң Шынаркүл жаулығының ұшымен көзін сүртіп, орнынан тұрды. Әуелі құман мен шылапшын әкеліп, Мұқаның қолына су құйып, қолына сүлгі ұстатты. Дастарқан жайды.

	Енді Мұқа шешіне бастады. Басындағы бөркін алып, іргеге қойды. Шапанын да шешпек болып, беліндегі орамалын ала бергенде, арасынан түйілген өріктер сау етіп көрпешенің үстіне төгілгені. Біразы езіліп қалыпты. «Көрпешені бүлдірдім-ау» деп Мұқа өріктерді жинай бергенде, жанына Шынаркүл жетіп келді.

	– Құдайым-ау, мынау сіздің үйдің бауының өрігі емес пе? Алда, жарықтық-ай... Әлі салып тұр екен-ау, ә?.. О, садағаң кетейін дән... жеміс... Табиғаттың ризығы, сен өлмейді екенсің ғой. Құдайым-ау, әлі азбапты. Әрқайсысы баланың жұдырығындай... Сап-сары. Сары алтын дерсің. – Шынаркүл өріктің біреуін аузына салды. – Дәмі де сол күйі. Бал татиды. Мұқа-ау, жеп көрдің бе өзің? Бірақ сен тойғаныңша жеп қайтқан шығарсың. Әй, құмарыңнан бір шықтың-ау...

	Шынаркүл өрікті қуана, тоймас құмарлықпен шайнады. Жүзі жайнап, қайғы орнап алған кездері де бір сәт нұрланып кеткендей болды.

	Мұқа да бір өрікті алып, дастарқанның шетіне сүртіп жатыр еді, Шынаркүл:

	– Өрікті сүрткені несі? Өрікте кір болмайды. Баяғыда біз Дәнекер екеуміз үнемі осылай, дәмі кетіп қалады деп, жумай жейтінбіз, – деді.

	Мұқа өрікті аузына салып еді. Анау айтқан дәмі байқалған жоқ. Аузы су татып кеткендей болды. Бірақ Шынаркүлге сыр берген жоқ.

	– Дәмді екен, – дей салды.

	– Баяғыда келіншек күніміз есіңде ме, Мұқа? Дәнекер екеуміз талдың көлеңкесінде күні бойы тапжылмастан тәшек шағып отырушы едік қой. Сонда Қаулен екеуің бізге: «Сендерді тәшек шағып отырсын деп алғанымыз жоқ» деп ұрсатынсыңдар. Бірақ сол ұрысқандарың бізге айналғаннан бетер болушы еді. Біз ашуланудың орнына сықылықтап күлетінбіз. Шіркін-ай, сол кезде қандай бақытты едік біз... Көңілді жүретінбіз. Уайым-қайғы дегеннің не екенін білмеуші едік. Бұл өмір солай өзгермейтін шаттық, шадыман күлкі деп қана ойладық-ау. Алда, заман-ай...

	Шынаркүл шын көңілімен елжірей сөйлеп отыр. Аузына салған өрігін де бірден жұта салмай, «дәмін таңдайыма сіңіріп қалайын» деген кісіше, ұзақ талғап барып, ақыры тамсана, талмап жұтты. Жұтты да, тағы бір өрікті аузына салып жатып:

	– Мұқа-ау, қалғанын түйіп ал. Балаларыңа апарып бер. Түгел ауыз тисін. Келіншек алғаныңды естігенмін. Құтты болсын! Одан да бала сүйіп отырған көрінесің. Иә, түйіп алып, апарып бер, ата қоныстарының өрігі ғой, – деді. Өзі ішкі бөлмесіне кіріп, басқа ұсталмаған ақ мата әкеліп берді. Қалған өрік көп те емес болатын. Сондықтан шалдың көңілінде: «Мұны ауылға несін апарамын?» дегендей ой да болды. Бірақ Шынаркүлдің мынадай ықыласынан кейін, олай деу мүмкін емес еді.

	Шынаркүл берген ақ матаға Мұқа қалған өрікті түйіп алып, шапанының қалтасына салып қойды.

	Сәлден соң шай келді. Әбден шөл қысқан Мұқа шайды терлеп-тепшіп ұзақ ішті. Дастарқанға қойылған сиыр майы мен жұмсақ таба наннан да біраз жеді. Шөлі қанып, ішіне де ел қонған соң, көңілі серги бастады. Шынаркүлден оны-мұны сұрап әңгіме ұзартқысы келді де, естімейтіндігін ойлап қана үнсіз отырды.

	Оның есесіне әңгімені Шынаркүлдің өзі айтты:

	– Жалғыз үй қалдым, Мұқа-ау. Өткен жылы сенің Белжігітің бүкіл ауылды көшіріп әкетті. Мына жақта екі қырдың астында көрші совхоздың учаскесі бар. Егін егеді. Сонда барып тұрам. Қант-шайды да сонан әкелемін.

	Мұқа бас изеп, мақұлдаған болды.

	– Қайыпбектің жылын берген соң, келін төркініне кетіп қалған. Қайтейін, тоқта деуге шара болмады ғой менде. Қайыпбектен бала көтермеді. Көтергенде осы босағада қалып та қояр ма еді, кім білсін. Маңдайыма жазылғаны осы шығар. Не дейін? Жылап-сықтап қала бердім. Тастап кеттің екен деп қарғағаным жоқ. Ақ батамды бердім. «Алғаш аттаған босағаң ғой, құлыным, ұмытпай жүр» дедім. Ол да жылап қоштасты. Қайтсін. Ол да кетейін деп кетті ме, бұл босағада ол қызығатын ештеңе қалмады ғой. Барсын. Бетінен жарылқасын. Құдай ендігі жолын оңғарсын.

	Ол кеседегі шайын бір ұрттап қойып, әңгімесін жалғай түсті:

	– Сөйтіп, бір ауылды күзетіп Алыпсоқ екеуіміз ғана қалдық. Алыпсоғымды әлгінде көрдің ғой. Ит емес ол. Ит бейнесіндегі адам. Құдай біледі, солай. Мені тастап қаңғырып кетсе, не дер едім? Не деуші едім, аңырап қала берер едім де... Бақытсыз басым не көрмей жүр. Көнер едім де бәріне... Жоқ. Ол тастап кетпес. Құдай біледі, тастап кетпейді. Мен өлген күні қырқаның басына шығып алып, ұлып отыратын шығар. Көрерсіңдер, ол сөйтеді. Көңілім сезеді...

	Мұқа дастарқанның шетін бір бүктеп, бір жазып отырып, Шынаркүлді үнсіз тыңдады.

	Шай ішіліп болған соң, Мұқа тысқа шықты. Күн еңкейіп қалған екен. Аптап басылып, салқын түсе бастапты.

	– Бүгін демалып, ертең ертемен шығып кетесің ғой. Көлеңкеге төсек салып қоямын, тынық, – деді Шынаркүл босаған самауырды көтеріп бара жатып.

	Мұқа келіскен рай танытты. Аймүйіз де бұзауымен үй жанындағы ескі қораның көлеңкесінде тұр екен. Бұзауы солпылдатып еміп жатыр. Енесі өзіне оңаша тиіп, рақаттанып-ақ қалыпты. Жанына келген Мұқаны да елеген жоқ. Емшектен бас алар емес. Аймүйіз ғана бұрылып, Мұқаға қарап алды. Анадайдан сөйлеп, сәлден соң Шынаркүл де келді:

	– Жарықтық, баяғы Ақсиырдың тұқымы ғой. Қандай сүтті еді, шіркін. Бір сауғанда, Дәнекер шелекті үйге шiпілдетіп әкелетін. – Шынаркүл Аймүйіздің сауырынан, арқасынан сипады. – Дәнекер Аймүйізді сауа алды ма өзі? Айтпақшы, біз Дәнекердің қырқына барғанымызда бұл бірінші бұзауын туып тұр еді ғой. Алда, жануар-ай... Емшегіңе Дәнекер қол тигізіп те үлгере алмады-ау. Аймүйізім де Ақсиырдан кем болмайды, қайта одан да сүтті болар деуші еді.

	Шынаркүлдің алақаны терісіне жұп-жұмсақ тиген болар Аймүйіз бұрылып, оған ұзақ қарады. Тырп етіп қозғалған жоқ. Бір кезде Шынаркүлдің көзі бұзауға түсті.

	– Ой, тәлтиген әукешiм. Қарай гөр өзін, бас алар емес. Мынау қайтеді-әй, енесінің емшегін жұлып жей ме? – деп, оған қол тигізе беріп еді, бұзау басын жұлып алып, асаулық көрсете кейін шегініп кетті.

	– Мұқа-ау, мына бұзаудың мойны қиылып кете жаздапты ғой. Құдайым-ау, жаңа туған бұзауға да кісі осынша зәбір көрсетер ме? Мойнына қыл арқан салғаның не? Алда, жануарым-ай. Бейкүнә тентегім-ай. Енді қайттім? Ойбай-ау, өлтіре жаздапсың ғой. Енді болмаса өліпті ғой. Шынаркүлдің жан дауысы шығып, саңырауға сөйлегендей шаңқылдап жүр. – Қой, мен бұған ноқта тігіп берейін. Ата қонысынан ноқта тағып қайтсын.

	Мұқаның мына ісіне наразылық білдіре, күйіп-пісе сөйлей жүріп, Шынаркүл үйге қарай кетті.

	Мұқа атын жайлады. Бой сергітіп, олай-бұлай жүрген болды.

	Үйге келді де, есік алдындағы талдың көлеңкесіне салып қойған көрпешенің үстіне жантайды. Екі күнге созылған жүріс қалжыратып-ақ тастаған екен. Жастыққа басы тиісімен-ақ көзі ілінді.

	Шал көлеңке әбден ұзарған кезде барып оянды. Кәдуілгі әдетімен кешке қарай таудың ауасы салқындап, терiстiктен самал тұрыпты. Мұқа жастықтан басын көтерді. Едәуір тыңайып қалыпты. Шынаркүлдің де тамағы әзір болып қалған екен.

	Қол жуып, екеуі асқа отырды. Ортаға қойылған үлкен табақ бір кісі емес, бірнеше кісіге арналғандай. Етті көл-көсiр етіп салыпты.

	– Мал союым керек еді, Мұқа. Аз ғана тұяқты әлгінде айтқан көрші ауылдың малына қосып жіберіп едім. Қапелімде аяғым жетпей отыр. Саған соймағанда, кімге соямын. Мен үшін өзіңнен артық қонақ жоқ. Құдайым-ау, айлап, жылдап тостым емес пе жолыңды... Күдерімді үзген емеспін. Жақсылық, жаманшылықты бір көрген замандас қой, неғыпты, мен өлгенше бір соғар деп жүр едім. Құдайға шүкір, ақыры соқтың. Мұқа, тамақ ал. Жас кездерінде Қаулен екеуіңе бір табақ ет жұқ та болмаушы еді ғой. Сендер тоймай қалсаңдар, біз Дәнекер екеуміз іштей жүдеп қалушы едік. Әрине, тапшылыққа, жоқшылыққа налитынбыз. Құдайға шүкір, қазір ит басына іркіт төгілген заман ғой. Ал, Мұқа... Сол жас кезіңдегідей жеші бір... Сөйтші. Мен Қауленімді есіме алайын. Өзіңмен қатар отыр, табақтас болып отыр деп есептейін.

	Расында, Мұқа ашығып-ақ қалған еді. Сондықтан етті өзінше қарбытып жеген болды. Бәрібір, жетпіске келген шалдың тамақ алғаны қайсыбір мардушы еді. Тауыспақ түгілі, екеуі жабылып, табақты орталай да алған жоқ.

	Еттен кейін екеуі отырып шай ішті. Сонан соң Шынаркүл есік алдындағы сөреге Мұқаға төсек салып берді.

	Төңірек қою қараңғылық құшағында мүлгіп тұр. Төсекке жатқаны болмаса, Мұқа ұйықтамады. Кешегі үрейдің жұрнағы да жоқ.

	Аспанның шыңырау түбін тесіп шыққан жұлдыздар да, шырылдап ұшып ұяларына келіп қонақтаған құстар да, қараңғылықтан көлбеңдеп тұлғалары қарауытқан иесіз тамдар да – бәрі де Мұқа үшін бүгін көңілге медеу, ес тұтар жанды бейнелерге айналып кеткендей.

	Шынаркүл үйге бір кіріп, бір шығып, тыным таппай жүр. Су әкелді. Ыдыс-аяғын жуып болып, үй маңына су септі, сыпырды. Бәрі де баяғы жас кезіндегі әдеттері. Көз түсер жерге қыл жуытпай, қашанда да мұнтаздай боп, жүрген жерін де таза ұстаушы еді.

	Бір кезде Шынаркүл Мұқа жатқан сөренің шетіне келіп отырды.

	– Ұйықтап қалдың ба, Мұқа?

	Мұқа әлі ояу жатқанын білдіріп, бір қозғалып қойды.

	– Туған жердің ауасы жаныңа ем-дәрідей болған шығар? Рақаттанып жатқан боларсың? Айтпақшы, Дәнекердің... ата-бабаларыңның басына барып құран да оқыған шығарсың... Осы сапарыңдағы ең үлкен ісің де сол емес пе?

	Мұқа үнсіз, іштей тынып қалды. Талай жыл бірге отасқан қосағы мен ата-анасының басына барып, құран оқуды ойлауын ойлады-ау, бірақ бар алмай кетті. Сонысына өзі қазір қатты қысылды. Әйтеуір, қою қараңғылық болып, ұяттан қып-қызыл болып жерге қараған жүзін Шынаркүлге көрсеткен жоқ. Құдай да кейде қараспайтын жерде қарасады-ау... Шынаркүлдің саңыраулығы да Мұқаның пайдасына шешілді. Шалдың жауап беруін күтпей-ақ, ол сөзін қайта бастап кетті:

	– Өткен жылы көктемде біреулер: несін айтасың, деректiр келетін бопты деді. Белжігітің осы совхозға деректір екенін білемін ғой. Құдайлығымды айтайын, жүрегім жарылардай қатты қуандым. Қайыпбек пен екеуі түйдей құрдас еді ғой. «Айналайын, Қайыпбектің орнына келейін деген екен. Қайтсін, асыр сап ойнап-күліп өскен бір жылдың төлдері ғой» деп ойладым. Соятын мал алдырдым. Бала кезінде біздің Қайыпбекпен екеуі отқа көмген күлшеге көп таласушы еді. Соны есіне салайыншы деп Белжігітке арнап, күлше де пісіріп қойдым.

	Бір кезде бір топ адам «деректiр келді, кеп қалды» деп үйдің тұсынан топырласып өтті. Мен де сыртқа шығып, мойнымды созып қарап едім, сиыр қораның жанында мәшинесінен түсіп жатыр екен. Таныдым. Балаларыңның бәрі де өзіңе тартқан кеуделі, бойшаң болып өсті ғой. Жазбай таныдым. Мәшинесінен түсе сап біздің үйге қарай жүргендей болды. Мен асығыс үйге кіріп кеттім. Дәнекер Белжігітін Белжан деуші еді. Белжанды өз үйімнің босағасынан күтейін; тел өсiп едi, тебісіп өсіп еді, омырауына Қайыпбекжанымның иісі сіңді ме екен, иіскейін, кеудеме армансыз басайын дедім. Күттім. Әрі күттім, бері күттім. Жоқ. Келмеген соң, тысқа қайта шықтым. Шықсам әлгіндегі топырлап өткендер қайтып барады екен. Дауыстап: «Белжан қайда?» деп едім, біреуі: «Белжаны кім? Директор ма, ол кетіп қалды» дегені. Кеудеме мұз қатқандай болды. Үйге қайтып әзер кірдім. Мұнан өткен азап, қорлық болмайды екен, Мұқа. Ал кеп жыла... Мұқа-ау, мен бейбақ қалайша жыламаймын енді, өзің айтшы...

	Сөйтсем, ол маған көңіл айтуға емес, ферманы көшіруге, сөйтіп мына мені жалғыз тастап кетуге келген екен.

	Мұқа мұндай қысылмас. Сасқанынан көрпесін бір иығына жамылып, түрегеп отырды. Шынаркүл ішіндегі бар қапасын ақтарып, көңіліндегі көк мұзын ел-сел етіп ерітіп жатқанда, шалжайып жатуын ерсі көрді.

	– Осында алғаш көшіп келген жылдары өздеріңді қатты өгейсіп жүрдім. Ел іші емес пе, бірте-бірте үйреністік. Қайыпбегім келіншек алды. Әліміздің жеткенінше той жасадық. Ел-жұрт ойнап-күліп, жақсы тілектерін айтты. Енді ойлап қарасам: жалпақ жалғандағы көрген оймақтай бақытым сол бір күндер екен. Ол да біраз ғана дәурен бопты. Мен жүрегім жарылардай қуанып жүрдім. Бірақ іштей шүкіршілік еткенмін. Бұл құдайға тойымсыздығымнан жазган жерім жоқ...

	Қайыпбегімнен айрылып, қабырғам қайысқан шақта, неге екенін білмеймін, өздеріңді қайта іздедім. Іштей Дәнекерді ойладым. Сені ойладым. Бұл Мұқа неге келмей жатыр деп алаңдаумен болдым. Япырмай, есітпеді ме екен? Неге есітпейді? Бұл жұрттың бәрі менің қайғымды әңгіме етпейтін, көрдік-бiлдiк демейтін қаскөй, қатыгез болып кеткенде де, аңыраған даусым арылдап соққан желмен ілесіп жетпеді ме? Сәуірдің ақ жауыны боп менің көз жасым терезеңнің әйнегін қақпады ма? Жеткен де шығар-ау... Қаққан да шығар-ау...

	Сонда қалайша селт етпедің сен? Неге келемедің, Мұқа?.. Неге келе салмадың, Мұқа?.. Неге? Бір күндік жер ғой. Құдайым-ау, тіпті балаңның мәшинесімен сүт пісірім ғана уақыт емес пе? Мен бейбақты бір жұбатып кете салсаң ғой. Жарайды, менің қайғымды да былай қояйық. Жұмыр басты бір пенде өлді, кетті...

	Осы біз бір-бірімізді қалайша ұмытып кеттік? Неге ғана өзгердік? Баяғы елжіреген жүрегіміз қайда? Бір-бірімізсіз тұра алмайтын көңіліміз қайда? Мұқа-ау, біз оларды қайда көміп кеттік? Қалай ғана жоғалтып алдық?

	Мұқа үнсіз отыр. Отырғаны құрысын, жердің оймақтай тесігі болса, кіріп-ақ кетер еді. Сол тесікті таба алмай шерменде.

	Шынаркүлдің аз ғана үнсіздігі Мұқа үшін жылға созылғандай. Ол неде болса Шынаркүлдің келесі сөзін тезірек бастауын тағатсыз күтіп отырды.

	– Дәнекер болса, келер ме еді, келмес пе еді? Құдай біледі, келер еді. Мені бүйтіп зарықтырмай, аңырап әлдеқашан жетер еді-ау. Жоқ. Ол арамыздан тек кетпеген екен, Мұқа. Біздің бәрімізге ортақ, киелі қасиетті өзімен бірге ала кетіпті. Бұрынғылар осындай бір ерекше жандар болады деуші еді ғой. Солардың бірі Дәнекер шығар. Ақиқат сол. Соңы да сол Дәнекер болмаса қайтсін...

	Шынаркүл тағы да үнсіз қалды. «Армансыз аңырады-ау, – деп ойлады Мұқа іштей. – Аңырады-ау... Көз жасың да жүзіңнен қырық тарау жол салып сел болып ақты-ау... Қайда кетіп жатыр соның бәрі? Көл болатындай болды ғой. Соның бәрі мына сəкінің үстінен құлай ағып, қара жерге сіңіп жатыр ма? Жұтып жатыр ма? Сөйтіп жатса, қара жер де сенің көз жасыңа жерік екен, Шынаркүл»...

	Мұқаның көзінен де жас моншақтай төгілді..

	– Жарайды, енді демал. Таңертең ерте тұрасың ғой, – деді Шынаркүл Мұқаға бұрылып. – Оны-мұны айтып басыңды қатырдым білем. Сен болған соң айтып отырмын. Әйтеуір, кеудемдегі тұтасқан шер мен арманды біреуге айтуым керек қой. Құдайға шүкір, айтып тындым. Енді ұйықтай ғой, Мұқа.

	Мұқа амалсыз қисайды. Қазір мына дүние жап-жарық болса, Шынаркүлдің бетіне тура қарай алмас халде еді. Түн болғанына шүкіршілік етті.

	Шынаркүл еңкейіп кеп көрпесін дұрыстап жауып, жан-жағын қымтап жатқанда көңілі босап, елжіреп кетті. Көз алдына өзінің Дәнекері елестеді.

	***

	Мұқа торғайлардың шырылынан оянды. Таң атып қалған екен. Шынаркүл әлдеқашан-ақ тұрған секілді. Шай қайнап қалыпты. Асыға киініп, жуынды.

	Шынаркүл сəкінің үстіне дастарқанын жайып, самауыр әкелді.

	– Аймүйізді саудым. Уызын ішіп көр, – деп Шынаркүл табақ толы уызды ортаға қойды.

	Уыз сұйылып қалған екен. Сонысына қарап, шал: «Аймүйіздің туғанына бүгін үшінші күн екен» деп ойлады. Бірақ тіл үйірердей дәмді. Мұқа біраз ішкен соң, табақтағы уызды Шынаркүлге қарай ысырып қойды.

	Жүруге жиналды. Шынаркүл үйден шапанын, қамшысын, ақ шүберекке түйілген кешегі өрігін алып шықты.

	Екеуі қатар жүріп, қора жаққа қарай беттеді. Мұқа атына ер салды. Шынаркүл тіккен ноқтасын бұзауға кигізбек болып, оны ұстау үшін ұмтылып еді, бұзау енесінің бауырына тығылды. Бірақ одан әрі қашқақтаған жоқ. Шынаркүл ноқтасын кигізіп жатқанда денесі дір-дір етіп, танадай көздерін Шынаркүлден айырмады.

	Мұқа атына мінді. Аймүйіз маң-маң басып алға түсті. Ұзап шыққанша Шынаркүл бұзауды өзі жетелеп жүрді. Ауыл сыртындағы қырқаның үстіне шыққан соң барып, бұзауды қоя берді. Ол Мұқамен қол алысып қоштасты:

	– Есен бол, Мұқа. Қайта айналып келесің бе, келмейсің бе? Есен бол... Мені сұрағандар болса, Шынаркүл жалғыз отыр екен деме. Ата қонысты қия алмай жүр екен де. Солай де, Мұқа.

	Шынаркүл бұл жолы қайсарлық танытты. Жылаған жоқ. Даусы ғана дірілдеп, толқып шықты.

	– Қош бол, Шынаркүл, – деді Мұқа да дауысы қалтырап. Одан өзге тағы бірдеңелер айтуға батылы да жетпегендей.

	Мұқа атын тебініп жүріп кетті. Біраз ұзаған соң барып бұрылып қарап еді, қыр басында Шынаркүл әлі тұр екен. Бұлардан көз алар емес. Туған жердің қоңыр самалымен ақ жаулығы желбірейді.

	Кешегідей ауылға пәлен уақытта жетемін деп Мұқа мөлшерлеген жоқ. Тіпті, сол ауылға жетуге асықпайтын да секілді. Екі-үш қадам алда Аймүйіз кетіп барады. Ноқтасының бауын сүйреткен жас бұзау бұл жолы енесінен қалысар емес.

	Олар да асықпайды...

	Мұқа алдағы күндерін емес, өткенді ойлап келеді. Есіне жастық шағы түсті. Кешегі өзі болған ескі жұрты Талтоған... Сосын Шынаркүл.

	«Күзге қарай Талтоғанға соғып, өріктерді суарып қайтсам деп ойлады шал. – Жеміс қой. Көгеріп тұра берсін. Елсіз мекеннің ендігі тіршілігі ғой. Өлмесін. Шынаркүлді де балаларыма айтып, қысқа қарай көшіріп алмасам болмас. Қалайда көшіремін... Мен үшін ендігі парыз осы болар...»

	Мұқа сәскеде Шырағданның етегіндегі кешегі өзі соғып өткен бұлаққа құлады. Осы жерде атынан түсті. Бұлақтан өзі де, малдары да су ішті. Шал тіпті асыққан жоқ. Атының жүгенін сыпырып, бұлақ маңындағы құраққа жіберді. Жас бұзау енесінің бауырына бас қойды. Ол екеуіне кешегі көрсеткен зәбірі есіне түскенде, шал өз-өзінен қысылды. Әсіресе бұзауды шылбырмен сүйреткені есіне түскенде, оны тіпті аяп кетті. «Құдай-ау, қалайша батылым жетті? Неткен мейірімсіз едім! Осы болмаса ғой, бұл өңірге соқпауым да мүмкін еді. Иә, біржола ұмытар ма едім? Осы ғой мені жетелеп келген... «Өй, сотқар тентек»...

	Шал орнынан емпеңдей түрегеліп, енесін еміп болып, күнге қарап керіліп тұрған жас бұзаудың арқасынан сипамақ болды. Бұзау енесіне қарай бұрылды, бірақ қашқан жоқ. Шалдың арбиған саусақтары денесіне тигенде басын кекжитіп тұра қалды. Көзінде шошынудың белгісі жоқ. Таңырқау мен менменсу ғана бар.

	«Мұның өркөкірегін қарай гөр, әй. Ой, тентек. Өзінен басқа мақұлық жоқтай». Шал бұзаудың мойнынан, ноқталығынан сипады.

	Жас бұзау құлағын қайшылап едірейіп тұр.

	Таудан асарда Мұқа атына мінген жоқ. Бір қолымен атының шылбырын, екінші қолымен бұзаудың ноқта жібінен ұстай жүрді. Қияға енді тырмыса бергенде күн көзін бұлт басты. Шал бұған қуанып қалды. «Күн ыстықта таудың басына шығу қандай қиын болар еді. Әсіресе, мына жас бұзауды айтсайшы. Өкпесінен не қалмақшы. Бұл да Құдайдың қарасқаны шығар...»

	Расында да, өрге қарай жүру жас бұзауға оңайға соқпады. Сәлден соң-ақ қисалаңдап, жүрістен қалды. Бұзауына алаңдаймын деп Аймүйіздің де жүрісі өнбей қойды. Сондықтан Мұқа аздап демалып алуды жөн көрді. Бұл жүріс шалдың өзіне де оңайға соғар емес. Көптен жаяу жүрісті көрмегендіктен, тұла бойы тершіп, ентігіп келе жатқан. Шапанын шешіп, атының үстіне салды да, өзі жол жиегіндегі тас үстіне отырып, біраз демін алды.

Бұл кітап https://t.me/kzkitap алынды.



	Сәлден соң орнынан тұрды. Бұзау да біраз әлденген сияқты. Сөйтсе де ол енесінің бауырынан шығар емес. Аймүйіз де ұзын тілімен жалап-жұқтап жатыр. Енесінің мейіріміне елтігендей жас бұзау басын төмен салып, қимылсыз тұр. «Неткен балажан, қызғаншақ еді?» деп ойлады Мұқа сиырдан көз алмай отырып.

	Бұлар тағы да ілгері жылжыды. Тау басына шығу оңайға соққан жоқ. Митыңдап ұзақ жүрді. Қайта-қайта демалумен болды. Өзінің өкпесі сырылдап жүріп, Мұқа әлсіреген қолдарымен жас бұзауды әлсін-әлсін демеп те қояды.

	Аспанды басқан бұлт бірте-бірте қоюлана түсті. Сәлден соң жауын тамшылай бастады. Шал енді: «Нөсер жауын болып кетпесе етті. Жақын жерде паналайтын да ештеңе жоқ» деп уайым жеді. Бірақ шалдың тілегі бола қоймады. Сәлден соң-ақ жауын сатырлап құйып берді. Жауын болғанда қандай... Сап-салқын. Әр тамшысы денеңе дүрс-дүрс тиеді. Жас бұзау бүрісіп, енесінің бауырына тығыла түсті. Сөйтсе дағы бұлар алға жылжумен болды. Әрі-беріден соң шал атын өзінше жіберіп, тек қана жас бұзаумен болып кетті. Бір қолымен ноқта жібінен ұстап, бір қолымен демеп, өрге қарай тырмысып-ақ келеді. Жол бойымен төмен қарай аққан жауын суы да жүрісті ауырлатты. Бір рет бұзаудың аяғы тайып кетіп, омақасы құлап түскені. Оны ұстаймын деп Мұқаның өзі де жауынның лай суына бір аунап тұрды.

	Өстіп жүріп бұлар тау басына да таянды. Жауын тіпті үдеп кетті. Кәдімгі ағыл-тегіл нөсер... Шелектеп құйып жатқандай. Жас бұзау тіпті бүрісіп барады. Аймүйізді де аяп кетті. «Кеше ғана туды ғой. Ауырып қалмаса етті» деп ойлады. Ал жас бұзауды тіпті өліп қалмағай еді деп қорықты.

	Жалма-жан ерінде келе жатқан шапанын алып, Аймүйіздің үстіне жапты. Сонан соң бұзаудың жанына келді. «Сен әлі кішкентайсың. Тентексің. Міне, саған осы да жетіп жатыр» деп шал сөйлей жүріп костюмін шешіп алып, бұзаудың үстіне жапты. Костюмінің екі жеңі салақтап жерге тиіп келе жатыр. Мұқаның өзі жауын суына әбден малшынды. Қалтырап жаурай да бастады. Осы сәтте оның есіне Торғын түсті. Ол Мұқаның мына ісін көрсе ғой, екі аяғын бір етікке тығар еді. Костюмдi үстінен сыпырып алып, бәлкім, жас бұзауды өлгенше ұрар еді.

	Тау басына шыққан соң Мұқа бұзауын, атын жетелеп, биік жартастың ығына келіп тұрды. Жауын әлі құйып тұр. Төңіректен ештеңе көрінер емес. Шал мынандай жауында жол жүріп те береке таппасын жақсы білді. Неде болса ол жауынның толастауын күтті. Әбден қалжыраған жанның олай етпеске де мұршасы жоқ-тын.

	Ақыры жауын да басылды. Күннің көзі шығып, төңірек ай-жай болды. Сол жауынның белгісі болып, әр жерде көлкіген су мен шөп басында жылтылдап шық қана қалыпты. Мұқа сиырға жапқан шапаны мен бұзаудың үстіндегі костюмін алып, тастың бетіне жайып қойды. Өзі көйлегін шешіп алып, сығып, қайта киді.

	Күн көзі шығысымен-ақ шалдың денесі жылына бастады. Бұзаудың да бойы сергігендей. Сілкініп, жусан басын шалған енесіне еріп, олай-бұлай жүре бастады.

	Шал төмен қарай құлдырап аққан жауын суларымен жарқырап көрінген әлгінде митыңдап өздері жүріп келген қиядағы жолға көз салды.

	Дәл осы жолмен осыдан он жыл бұрын көшкені есіне түсті. Онда Мұқаның көңілі ересен қуанышта еді. Жанында жаңа қосылған жас келіншегі, басына құндыз бөрік киіп, жеңіл машинаның кабинасында отырған. Екі жүк, екі жеңіл машинамен көшіп, дәл осы Шырағданнан асып еді-ау.

	Өзгелер сонда Мұқаға қызыға қарады. Тамсана әңгіме етісті. Мұндай бақытты көш одан бұрын болмаған да еді. Сонда Мұқа шал жеңіл машинаның терезесінен жан-жағына паңдана қарап отырып: «Жұртта есік-терезелерім қалып кетіпті-ау. Жарайды, біреуді жіберіп алдырармын деп ойлаған.

	Енді ойлап қараса, сол жолы ескі жұртта есік-терезесі ғана қалмапты. Есік-терезе деген не, тәйірі... Қалған дүниеде есеп жоқ екен... Не қалдырғанын өзі де сезбепті. Сезсе, бұл шал жоғын іздеп содан бері бұл жаққа мың сан рет соқпас па еді... Мұқа ата қоныста не қалдырғанын кешелі-бүгін ғана білді...

	Шалдың көңілі толқып кетті. Қия жолдан әрі қарай Талтоғанға, Шынаркүл отырған қойнауға көз салып еді, бұлдырап көрінбеді. Әлде олардың көрінгісі келмеді ме екен? Баяғыда көрінуші еді ғой... Дәл осы Шырағданның үстінен Талтоғанды, қарайған әрбір үйді, бұраңдап аққан өзенді, өз үйінің көк жасыл бауын – бәрі-бәрін де көруші едік ғой.

	Шалдың көзіне жас іркілді. Ол өмірінде дәл осылай торыққан емес. Торығамын деп ойлаған да жоқ-ты.

	Шалдың ойын Аймүйіздің мөңiреген дауысы бөліп кетті. Оның дауысы Мұқаға тым мұңлы күйде естілді. Өзі, мүйізі күнмен жарқырап ескі жұртқа қарап тұр екен.

	– Мөңіре... Аймүйіз, мөңіре... Немене, сен де өткенді, кеудеңе жамаған күнәңді ойлап тұрсың ба? Жоқ. Сенің күнәң жоқ, Аймүйіз. Сен тазасың. Сен бұл жұртты еш уақытта да ұмытқан жоқсың. Тағы да бір төліңді сен өзiң өскен жерден аяқтандырып қайттың...

	Аймүйіз тағы да мөңіреді. Шал аяқтарын сүйрете басып, сиырдың жанына барды.

	– Жетер енді. Немене, қимай тұрсың ба? Аман болсаң, келерсің тағы да. Мен тірі жүргенде келіп қал. Келе бер.

	Жарайды. Көңілімді босатпашы, Аймүйіз. Құйқа тамырымды шымырлатпашы.

	Мұқа сиырдың самайынан, арқасынан сипап тұрып, оның көзінен жас көрді. Бәлкім, ол әлгінде ғана басылған жауынның тамшылары шығар. Шал Аймүйіз жылап тұр екен деп ойлады.

	Сиыр үшінші рет тіпті ұзақ мөңіреді.

	– Доғар енді!

	Шал қамшы ұстаған оң қолын қалай көтергенін де аңдамай қалды. Бірақ ұрған жоқ. Қамшы ұстаған қолын кілт қайта түсірді.

	– Қолым сынсын, Аймүйіз. Сені ұрмақ болдым-ау. Қолымды шынымен-ақ көтердім-ау. Таңертең ғана уызыңды іштім. Алпыс екі тамырыңды иіп, қуалап шығар нәріңмен сен бізді он жыл асырап келесің. Он жыл. Ал мен сені ұрмақпын! Біздер қандай опасызбыз? Аймүйіз, кешіре гөр... Бізді Құдай тағала дүниедегі ең мықты, сонымен бірге ең осал мақұлық етіп жаратыпты.

	Қолым сынсын деймін-ау. Кім сындырады менің қолымды? Өңшең деректірдің әкесінің қолын сындырып бұл жұрт өле алмай жүр ме?! Көрге түскенде саған көтерген оң қолым алдымен шірісін, Аймүйіз. Жетер енді... Сен де тым қатал екенсің. Үшінші рет несіне мөңіредің? Неге? Кісіні аясаң етті...

	Шал жас бұзауға қарады. Ол да алғаш жамбасы жерге тиген өңірден көз алар емес.

	– Немене, сен де қарап тұрсың ба? Бәлкім, келер жолыңды барлап тұрған шығарсың? Таба алмаспын деп қиналма. Табарсың. Желінің жер сызып, тау мен тасты жаңғырта мөңіреп, сен де Шырағданнан асып барып сол өңірге бұзауларсың. Бұзауыңды ертіп алып, өзен бойлап, ескі жұртты кезіп жүрерсің. Бірақ артыңнан ат сабылтып сені іздеп барар жан болар ма екен? Жас бұзауыңның басына ноқта кигізіп жіберер жан қалар ма екен? Әй, қайдам... Сенің қасіретің сол болар, бұзауыңды ертіп, жер кезіп әрі жүрерсің, бері жүрерсің де, сонан соң тағы да тау-тасты күңіренте мөңіреп желінің жер сызып кері қайтарсың. Сонда осы бір күніңді көзіне жас парлап тұрып есіңе аларсың-ау.

	Шалдың бетін жас жуып кетті.

	***

	Мұқа үйіне сол күні кешкісін жетті. Жас әйелі көршілерімен бірге үй сыртынан күтіп алды. Әншейінде мезгілімен қырынып, мұнтаздай киініп, қарттығын жасыра, бойын да тік ұстап жүретін Мұқаның халі бұл жолы кісі танығысыз еді. Шалы жақындай бере-ақ, Торғын жанында тұрғандарға сөйлей бастады:

	– Құдай-ау, мына шал өлуге айналыпты ғой. Қараңдаршы. Әншейінде қауқылдасып үй маңынан шықпайтындар сиыр қарауға келгенде жым болды. Бұғып-бұғып жатып алды.

	Бір-екі көрші Мұқаны ат үстінен демеп түсіріп алмақ болып, таяй беріп еді, шал «өзім-ақ» деген ишарат білдірді. Әбден қалжыраған денесі былқ-сылқ етіп аттан өзі түсті. Белі бүгілген. Бетіндегі әжімдері де көбейіп, тереңдеп кеткен. Ол жетпіске келген шалға бүгін ғана ұқсап еді. Бір қолында атының шылбыры, бір қолында жас бұзаудың ноқта жібі, жаңада сырланған үлкен жасыл қақпадан аулаға өзі кірді.

	– Айттым ғой, бармай-ақ қой деп. Осы сиыр бұзауымен қоса қаңғып кеткенде иттің көңілі қалар ма еді? Өзіңді іздемеген адам жоқ. Үлкен балаң екі рет, кіші балаң үш рет келіп кетті. Іздетіп жеңіл машина жіберген. Кездескен жоқ па?

	– Жоқ.

	Өзгелерге сенбегендей шал атын өзі байлап, сиыр мен бұзауды ауланың төр жағына қарай өткізіп салды. Асфальт жолға тұяғы тық-тық тиген жас бұзау осы жолы екі күн жолдас болған өз иесіне бөгде ортаны жатырқағандай жаутаңдай қарады.

	Шал үйге кірді.

	– Көрші ауданнан бір сыйлы кісі үлкен баламен қоса бізді де қонаққа шақырған екен. Өзің болмаған соң, кейінге қалдырдық, – деді Торғын шалдың осы кешігуін жаратпаған пішінде.

	Мұқа үн-түнсіз бірден түкпір бөлмеге өтіп кетті. Шешіне бастады. Костюмін шешіп Торғынға ұстата бергенде, ол ыршып түсті:

	– Ойбай-ау, мына костюм не болған? Су ма, балшық па? Немене? Мұның құны сол бұзаулы сиырыңның құнына пара-пар екенін білесің бе? Екі жүз сомға алдырғанмын. Екі жүз сом...

	Шал оған жауап қатқан жоқ. Кенет ойына әлдене түскендей әлгінде ғана шешкен шапанының қалталарын қарай бастады. Оң жақ қалтасынан Шынаркүл ақ матаға түйіп берген өрік шықты. Біразы езіліп кетіпті.

	– Әлгі балалар қайда жүр? – деді шал Торғынға жадау үнмен.

	– Немене, балаларың таудың жабайы өрігіне қарап отыр ма еді? Өрік керек пе саған? Анда екі жәшігі тұр. Кеше үлкен бала әкеп тастаған.

	Торғын шал ұсынған түюлі матаны қағып жібергенде түйін шешіліп кетіп, өріктер шашылып қалды.

	Торғын аяғын долдана басып, сыртқа беттеді. Қарап кетпеді, әлгі шашылған өріктің біразын езіп кетті.

	Мұқа аман қалған үш өрікті әр жерден теріп алды. Жанында тұрған кресло, орындықтарға бас ұрмай, еденге молда соқынып отыра беріп, әлгі өріктің біреуін аузына салды.

	Бұл жолы жуып та, сүртіп те жеген жоқ. Тіпті олай ету ойына да келмеді. «Рас, шаң дәмі бар екен, – деп ойлады шал өрікті ұзақ шайнап отырып. – Бірақ менің кеудемдегі кірден әлдеқайда таза ғой. Шаң деймін-ау, қайдағы шаң? Желмен ұшып келіп қонған туған жердің топырағы емес пе? Ол топырақты ем дәрідей түйіп әкеп, мына мен күніге бір жалап тұрсам, кім сөкет дер еді?!

	Дәмі қандай десеңші... Япырмай, қалайша аңдамағанмын. Айтпақшы, мен таңдайымның дәм айырудан қалғанын неге ойламағанмын? Алда, пендешілік-ай. Кінәні өзімнен іздемеппін-ау. Болмаса, мына өріктің дәмі бұрынғыша, бәз-баяғыша ғой.

	Кеше су татып тұр деп ойладым-ау... Рас, су дәмі де бар. Су татыса ше... Өзіміздің Талтоғанның суының дәмі емес пе? Сол судың бір шәйнегін әкеп, ем дәрідей етіп күніне бір ұрттап тұрсам, кім сөкет дер еді?».

	Шал өріктің екіншісін аузына салды. Тап бір қолынан біреу жұлып әкететіндей асығыс салды да, сүйсіне жей бастады.

	Үшіншісі алақанында қалды. Ата қоныстан ілесіп келген сары алтындай сары өрік...

	Мұқа енді оны жеуге де қимады.





СУШЫ


	Аласа ғана таудың бір бауырын тесіп шығып, көл-көсір боп ағып жатқан бұлаққа ентелей қоныс тепкен Қайрақ ауылы қай кезде де су тапшылығын көрген емес. Ауылды қақ жарып өтетін арықтағы бұлақ суы қашанда ернеуінен асып, құладүзге бет алды ағып жататын. Жұрт шарбағындағы егінін суарады. Кесек құю, там сылау үшін көрінген тұстан жырып алып, біреулері уақ малдарын топырлатып әкеп арыққа тоғытып жүреді. Обалы не керек, бұлақ суы соның бәріне жетіп, артылып жатқаны... Су молшылық болған соң, ауылда үйрек, қаз да молайып кеткен-ді.

	Осыдан бес жыл бұрын совхоз басшылары осы ауылдың етегіндегі жазыққа мал азығы үшін деп жоңышқа егуді ұйғарды. «Онсыз да далаға кетіп жатқан бұлақтың суын пайдаланбақ болғандары жөн екен» деп жұрт қайта басшыларға риза болып қалды. «Жоңышқаға Жаманқұл сушы болыпты» деген хабарға да ешкім селт ете қойған жоқ. Бәрі де: «Е, болса, болсын, Жаманқұл сушы болмағанда, совхозға директор болар деймісің?» деп енжер ғана қостаған-ды.

	Алғашқы жылы жоңышқа ересен бітік шықты. Жоңышқа болғанда қандай! Иісі бұрқыраған көк майсаға қарап тұрып, мал түгілі, адам қызығады.

	Жоңышқа қара күзге дейін төрт рет орылды. Ферма шөптің астында қалды. Жаманқұлдың да қол-аяғы жерге тимей, қашан көрсең де шырт киініп алып, автобусқа шығып тұрғаны.

	Бірде совхоз орталығына, бірде ауданға жиналысқа бара жатады. Суреті аудандық газетке қайта-қайта шығатын болды. Жұрт Жаманқұлдың бағы жанды деп ойлады. Бірақ оның бағының жануын ешкім қызғанған жоқ.

	Іс келесі жылы барып қырсықты. Ойда жоқта бұлақтың суы тартылып қалды. Бұрын ернеуінен асып жататын арық енді орта толып қана ағатын күйде еді. Мұндайда жұрт қарап қала ма, күңкілдеп өзара сөз етті. Біреулер: «Бұл басшылардың ниетіне көрінді, болмаса, алақанның аумағындай бұлақтың суына малданып көл-көсір жоңышқа екпесе де, осы ферманың малы қырылмай жүр еді ғой» деді, тағы біреулер: «Басқасын білмеймін, Жаманқұлдың ниетінен көрінді. Ол өткен жылы жиналыстарда келесі жылы жоңышқамды бес рет орамын депті... Ау, төрт орым жоңышқа оның несіне жетпеді? Ауыз менікі екен деп, кісі осылай беталды бөсе бере ме екен? Қанағат қайда? Ал енді неше рет орар екен, көріп тұрайық» деп қызынды. Неде болса, бұл қайрақтықтар үшін күтпеген жай еді.

	Жаманқұл өзімен өзі болып жүрді.

	Ерте көктемнен-ақ жоңышқалықтың маңынан шықпайтын болды. Арықтарын тазалайды, атыз жаптарын соғады. Жоңышқасы біркелкі, жақсы көктеп шықты.

	Жердегі ылғал кеуіп, жоңышқаға алғашқы су берілгенше Қайрақта су жөнінде дау-дамай болған да жоқ.

	Бар пәле сол алғашқы судан басталды. Жұртты әуелгі шошытқан нәрсе: Жаманқұлдың төс қалтасынан шыққан сыртқы қабы иленген терідей жылтыр қара блокнот еді. Ауылдағы үлкен-кішінің басы қосылған бір шалдың құдайысында Жаманқұл арқасын қабырғаға сүйеп отырып, сөз бастады. Қолында иленген терідей жылтыр қара блокнот...

	– Осы блокнотта бар үйдің тізімі бар. Енді осы тізім бойынша егіндеріңді суарасыңдар, – деп Жаманқұл блокнотты төбесінен асыра көтеріп, жұртқа көрсетіп қойды. – Бұрынғыдай көл-көсір су жоқ. Сондықтан кезек әр үйге айына бір-ақ рет келеді. Айына бір-ақ рет келеді екен деп, суды есіктеріңнің алдына жарқыратып жайып отыратын заман тағы жоқ. Су бір сағатқа беріледі. Сол бір сағатта суарсаң – cуардың, суармаса – қалдың. Міне тәртіп! Жаңылмас үшін, дау-дамай болмас үшін, міне сағат – деп Жаманқұл беті кішігірім кесенің аумағындай шынжыр баулы сағатын костюмінің төс қалтасынан суырып алып, жоғары көтеріп қойды.

	Жұрт тіксініп қалды.

	Бұл – бұл ма, Жаманқұлдан көрер құқайлардың көкесі алғашқы судан кейін шыға бастады. Жаманқұлдың жыны әуелі арық бойлап жүзіп жүрген үйрек-қаздарға түсті.

	– Жоңышқаға грәзни суды жіберуге болмайды. Ол кінəмшіл дақыл. Сондықтан мына үйрек-қаздарыңа иелік етіңдер, – деді.

	Жұрттың Жаманқұлды тыңдамасқа шарасы қалмады. Сонан соң ауыл жаппай үйрек-қаздарын топырлатып соя бастады. Ауылда тап бір үйрек-қаз сою айлығы жарияланғандай болды. Бұдан ешкім зиян да тапқан жоқ. «Көпжасағыр Жаманқұл-ай, ауылды бір тойындырдың-ау» деп өзара күлісіп, бір айдай құс етін жеп, бәрі де мәре-сәре болысып қалды.

	Ауыз суды ерінбей барып бұлақтың көзінен ғана алып келетін кербез қатындар да Жаманқұлға ұнай қоймады.

	– Хордың қызындай бұлаңдап барып, суды бұлақтың көзінен алуды қоясыңдар. Сөйтіп жүріп онсыз да желеу таппай сығырайып жатқан бұлақтың көзін біржола бітеп тастасаңдар, кім жауап береді? Бұдан былай бұлақтың басында шелектеріңді даңғырлатпайсыңдар, – деді.

	Қатындарды да Жаманқұлдың мысы басты. Әншейінде суырылып тұратын, тілдері сала құлаш сабаздарың теріс қарап, күңкілдескен болды да қойды.

	Не керек, Қайрақтағы елу үй су жөнінде Жаманқұлдың айтқанымен ғана қимылдайтын болды.

	Ауыл ақсақалдары өзгелермен жөн сұрасып қалған жерде: «Біздің «Қайрақты» қазір Жаманқұл сұрап тұр» дейтін болды.

	Жұрт үндемеген сайын, Жаманқұлдың да көзінің еті өсті. Енді әр үйдің босағасында артық тұратын шелектердегі суды көріп, қабағын кiржитетінді шығарды.

	– Ылажы болса, суды жоңышқаға жібергілерің келмейді. Солай ғой, ә... Әр үйде үш шелектен, елу үйде жүз елу шелек су босқа тұр. Ал жүз елу шелек сумен қанша жерді суаруға болатынын білесіңдер ме? Әрине, білмейсіңдер. Бүйте берсеңдер, дүкенге шелек түспейтіндей етіп задание беремін. Сөйтемін. Су құятын ыдыстан жұрдай боласыңдар. Әне, сонда ғана бұлақтың суына тыныштық болатын шығар! – деді.

	Жаманқұл осылай дегенде жұрт, «астағыпыралла» деп жағаларын ұстады. «Мынаның ниетіне бір пәле көрінер, ақыры жақсылық болса етті» деп тіледі. Біреулер есіктерінің алдынан құдық қазып, өздерінше тіршілік етіп кетті.

	***

	Расында да, ақыры жақсылық болмады. Жаманқұлдың да асығы үнемі алшы тұра берсін бе?..

	Арықты жағалап, Жаманқұл бұлаққа қарай өрлеп келе жатқан. Жан-жағына ішіп-жеп қарайды. Қабағы қалың, шүңірек көз адамның жай қарағанының өзі қандай сұсты десеңші.

	Бір кезде осы Жаманқұл туралы «Назары жаман екен. Жанды нәрсеге тура қараса-ақ, жалп ете түсетін көрінеді» деген сөз де шығып жүрді. Осы сөзді алғаш шығарған өзімен көрші отыратын домалақ қара шал. Жаңа туған жас бұзауы өліп, соны әлі күнге дейін Жаманқұлдан көреді. Шалдың сөзіне жұрт кәдімгідей мән береді. Сонан соң Жаманқұл кірген үйде әйелдер балаларының бетіне күйе жағып, болмаса пальтоларының етегімен қалқалап отыратын болды.

	Жаманқұл арықты жағалап бұлаққа таяп қалған кезде әлдекімнің арықтан шарбағына су алып жатқанын байқады. Құлақ арығын ашып қойыпты. Бұрын Жаманқұлдың рұқсатынсыз мұндай іс әсте болмайтын. Сондықтан да Жаманқұл жанына жай түскендей таңырқады. «Тапа тал түсте бұл қай басыну! Бұл суды иесіз су деп жүр ме екен?» деп бұрқылдады.

	«Су қай үйдің шарбағына барып жатыр?» деп зер сап қарап еді, Мұртташ деген тракторшы баланың үйі екен. «Кетпенімді жалаңдатып үйіне жетіп барсам ба екен?» деп бір ойлады да, Жаманқұл сабырлылық жасады. Шақыртып алғанды жөн көрді. Оңашалап тұрып жер-жебіріне жетіп кейiмек болды. Әрі: «Жаманқұл басыммен жаман Мұртташтың алдына барғаным өзгелерден ұят» деп түйді.

	Үй сыртында ойнап жүрген балаға: «Әй, бала, Мұртташты шақырып жібер. Жаманқұл шақырып жатыр де» деді. Сөйтті де, өзі арықтың жағасында кетпенінің басына сүйеніп, күтіп тұрды. Мұртташ деген көрер көзге қораштау, мықыр жігіт еді. Үйінен асықпай, аяғын салмақпен басып шықты. Тіпті, оның мына жүрісіне қарағанда, кінәлі Мұртташ емес, Жаманқұл сияқты. Жаманқұлдың жынын оның осы жүрісі-ақ қоздырды. Әлгінде ғана сап-салмақты боп тұрған Жаманқұл аяғын мамырлап басып келе жатқан Мұртташты көре салаақ: «Әй, сен мамырлама. Білдің бе? Құрттай болған неме, суды неге аласың? Ондай правоны кiм берді?» деп, тұра ұмтылғаны.

	Мұртташ та Жаманқұлды ұмтылды екен деп ығыса қойған жоқ. Шақылдап қарсы сөйледі:

	– Немене, сенің әкеңнен қалған бұлақ па еді? Шарбағымдағы көгеріс біткен қурап жатса, суармай қайтемін?! Мен бір жақтан ауып келгенім жоқ. Су алғым келген екен, аламын, суарамын, – деді.

	Жаманқұл тіпті шатынап кетті:

	– Ойбай-ай, мына құрттай неменің сөзінің үлкенін-ай. Мен саған қалай суарғанды көрсетейін, ендеше.... Алманың сабағындай болған мойныңды жұлып алып, жағыңды уатып жіберейін, – деп, қарсы алдына келе берген Мұртташты бас салды. Әуелде: «Құрттай болған немені бойыммен бассам да бірдеңе етермін» деп ойлаған. Ол ойы болмады. Мұртташ құрттай болса да, төбелеске пәле болып шықты.

	Жаманқұл көзін ашып, жан-жағына қараса, серейіп жерде жатыр екен. Жерде жай жатса да абырой болар еді... Мұртташтың астында жатыр. Оның мұндай төбелесқор екенін Жаманқұл бұрын-соңды білсеші. Денесіне қол батпайды. Жаманқұлдың жұдырығын жұқ көретін емес. Өзі Мұртташтың астында жатса да, Жаманқұл тілін тартпай, айқай жағынан басым түсіп жатты.

	– Иттің ғана күшігі, алманың сабағындай болған мойныңды үзіп алып, жағыңды қаусатып, ұн қылып жіберейін бе осы?! – деді.

	Барқыраған ащы даусы тіпті алысқа кетіп жатты.

	Әне-міне дегенше жұрт жиналып, екеуін айырып жіберді. Бүйтіп айырғаны құрысын, әншейінде бүкіл ауылды бір шыбықпен айдап жүрген білдей Жаманқұлдың Мұртташтан таяқ жегені ұят-ақ болды. Ажыратқан жұртқа: «Жібер мені, жіберші...» деп біраз екіленіп еді. Жібермеді.

	Жұрт екеуін екі жаққа алып кетті.

	Жаманқұлды екі жігіт үйіне әкеліп салды. Үйіне келген соң да ол оңайлықпен басыла қойған жоқ.

	– Көрсетермін оған... Ендігі ісім Мұртташпен болсын. Темір решеткінің ар жағынан бір-ақ шығарайын, – деді.

	Көйлегінің жағасы жыртылып, тамағына Мұртташтың тырнағы тисе керек, аз-кем қан шығыпты. Бұрыннан білегінде қолорақтан жарақаттанған жері болатын. Жаманқұл: «Екі жара, бір жыртылған жағамен милицияға баруға әбден болады» деп ойлады.

	«Мұртташ сушыны сабап тастапты» деген хабар ымырт үйіріле-ақ ауылға тарап кеткен.

	Жаманқұл күйгенде, ауылдың майда-пашақ балаларынан күйді. Жерден жеті қоян тапқандай, бір-біріне анадайдан айқайлап: «Мұртташ сушыны ұрып кетіпті» дейді. Онысы аздай, біреулері: «Өлтіріп қоя жаздапты» дегенін қайтерсің. Бір-біріне ысқырып-қышқырып, қараңғы түскенше есік-тесіктен сығалап, Жаманқұлдың үйінің маңынан кетпей қойды.

	Жаманқұл төсегіне жатқан кезде барып сабасына түсті. Өзiне келер пайда-зиянды сарапқа салды. «Жарайды, милициялар да ақымақ халық емес: «Әуелі үмтылған кім? Соны айтыңызшы?» десе, қайтемін? Құдайдың атқаны деген сол болмай ма? «Бастаған өзім едім» десем, қарқылдап күлмей ме маған? Оның үстіне, жол шығыны тағы бар. Баруың бір сом жиырма бес тиын. Қайтуың бір сом жиырма бес тиын. Екі сом елу тиын ақша емес деп кім айтады. Екі килә қант пен бір әшiмүшке шайдың құны»...

	Жаманқұл ойланып қалды:

	«Бір барғаныңда ісің оңға басып, біте қойса жақсы, Ертең кел... Бүрсiкүні кел... болып кетсе ше? Күніге екі сом елу тиынды далаға шашып, екі ортада сандалып жүрсем...

	Екі сом елу тиынмен құтылсам жақсы-ау... Онда барған соң ораза тұтпаспын. Тамақтанармын. Бір жастықты қолтыққа қысып қисая кететін онда әкемнің үйі жоқ. Асханаға барамын. Асханаң да кісіні тиындап соратын жер».

	Ол көзі ілініп бара жатып өз ойын: «Сірә, бармай-ақ қоятын шығармын» деп түйіндеді.

	Таңертең де төсегінде бүк түсіп жатып алып, ұзақ ойланды. Кешегі айқай-сүргіннен кейін су сепкендей басылып қалуы да жұрттан ұят секілді. Амал жоқ, тұрып жуынды. Түрегеліп тұрып, бір кесе айран ішті. Сонан соң әйеліне сандықтан балағы тобығына жетіңкіремейтін боз шалбары мен жеңі шолақ қара көйлегін алғызды. Аяғына eтiк кисем бе деп бір ойлады да, босағадан көнелеу бәтеңкесін іздестіре бастады. Кешегі жағасы жыртылған көйлекті бүктеп, орап алды. Бір күнге жетерліктей етіп қана қалтасына ақша салды. Содан соң аяғын еріне басып, автобус аялдамасына қарай жүрді. Кешегі: «Кетемін! Жаптырамын!» деп алып-жұлып тұрған көңіл тіпті жоқ. Іштей: «Автобусы түскір бүгін келмей-ақ қойса да болар еді» деп ойлады. Мұндайда қас қылғандай автобус келмей қалушы ма еді?! Зыр етіп жетіп-ақ келді. Тіпті күндегі уақытынан он бес минут ерте келіп, аялдамада көлденеңдеп тұрып алды. Жаманқұл автобус шоферіне ала көзімен бір қарады да, амалсыз билет кассасына қарай аяңдады. Кассаның аузына тақай бергені сол еді, ойда жоқта Мырзабек шалдың жетіп келгені. Жанында кешегі Жаманқұлды үйіне жеткізіп салған екі жігіт.

	– Ау, Жаманқұл, жол болсын?

	– Ауданға барамын, – деді Жаманқұл күңкілдеп теріс қарап тұрып сөйлеп,

	– Иә, жайшылық па?

	Мырзабек Жаманқұлдың алдын орай тұрды.

	– Милицияға...

	– Бәрекелде-е... Жігіт болғаныңа сенің... Құрттай Мұртташпен төбелестім деп... Сонымен соттасып... Ойбай-ау, Жаманқұлжан-ау, Мұртташ кім, сен кім? Мұртташ деген – бір мұрынбоқ бала. Ал сен, құдайға шүкір, осы ауылдың тәуір жігіттерінің бірісің. Оны былай қойғанда, Мүртташ деген өзіңнің інің емес пе? Айтшы, бөтен бе? Ал енді жаман ініңді соттатып, өзің бұлақтың басында талтайып отыр... Сонда не қызық болады? Жұрт: «Жаманқұл азамат екен!» дей ме? Жаманқұлжан, балалық жасама. Ауданыңды қой. Ана, Мұртташ інің, өзіңнен кешірім сұраймын деп, мал сойып отыр. Малын мына тұрған екі жігіт жаңа ғана бауыздап берді.

	Осы кезде автобустың есіктері жабылып, моторы от ала бастады. Жаманқұл да оңайлықпен беріспейiн дегендей өлермендікпен автобусқа қарай ұмтылып еді. Екі жігіт те осы сәтті аңдып тұрғандай:

	– Айналайын көкежан, бір ашуыңызды бізге беріңіз, – деп екі жақтап кеп Жаманқұлды құшақтай алғаны.

	Жаманқұл еріксіз күлімсіреді. «Күлімсіремейін, тым болмаса ашуланған болып тұрып келісім берейін» деп іштей ойлап еді. Шыдай алмады. Езуіне үйірілген күлкі, шүңірек көзінде жылт ете қалған қуаныш Жаманқұлды ол ниетіне жеткізбеді.

	– Жарайды, үйге барып шығайын, – деді сәлден соң, ол аздап қана маңызды сөйлеген болып.

	Тобыққа жетпейтін боз шалбардың кең балағын делбеңдетіп, енді үйіне қарай жүрді.

	***

	Бұл жай ептеп Жаманқұлдың сағын сындырғанмен, оның ауыл арасындағы беделіне зәредей де зиян келтірген жоқ. Қайта жұрт одан бұрынғыдан да бетер сескенетін болды. Біреулер Жаманқұлдың ісін немақұл көріп кінәлай бастаса, екіншісі: «Ойбай, пәледен Машайық қашыпты деген... Одан аулақ... Жаманқұлға тиісіп, өле алмай жүрсіңдер ме? Ана Мұртташ деген тиісіп еді. Не болды?.. Бір қойын сойып, айыбына шапанын кигізіп, дау-дамайдан әзер құтылған жоқ па? Дегенмен, тентек те болса, ақылы бар екен. Амалын тапты. Кемі он бес жылға кететін еді. Құдай білсін, Қайраққа қайтып оралмауы да кәдік-тін... Сорлы баланың таудай бағы бар екен. Әйтеуір, аман қалды. Менің тілімді алсаң бар ма, менің ақылымды тыңдасаң бар ма, Құдая Жаманқұлға тиісуші болма» дейді.

	Осыдан кейін Жаманқұлға кім тиіссін! Біраз жұрт қарсы алдынан Жаманқұл келе жатса, жолдан бұрылып кететін болды. Жаманқұл отырған жерге бас сұғуға да тайсақтады. Енді ауыл ақсақалдары өзгелермен жөн сұрасып қалған жерде: «Несін айтасың, біздің ауылдан Жаманқұл деген біреу шықты» деген сөзді кәдімгідей үреймен айтатын болды.

	Жаманқұлдың жоңышқасы екінші жылы да бiтiк болды. Шілде түскенше екі рет орғызды. Ақырында, жоңышқаның орағына техниканы уақтылы жібере алмай, совхоз басшыларының өздері Жаманқұлдан сөз естіп қалып жүрді. Газеттер Жаманқұлды қайта жаза бастады. Үшінші орақты енді бастаймын деп отырғанда, Жаманқұлды сушылардың облыстық жарысына шақырса болар ма?

	Балағы тобығына жетіңкіремейтін боз шалбары мен шолақ жең қара көйлегін киіп алып, Жәмекең жолға шықты. Әуелі ауданға соқты. Аудандық ауыл шаруашылығы басқармасының бастығы қабылдап, Жаманқұлды біраз желпінтіп тастады. «Жоңышқаны қалай суарып жүргеніңді білеміз. Өзіңдей сушы тап қазір бұл ауданда жоқ. Ал енді жарысқа жалғыз бара жатырсың. Жаманқұлеке, намысты қолдан берме» деп арқасынан қақты.

	Сөйтіп, Жаманқұл жарысқа ауданнан жалғыз аттанды. Өзге аудандардан жарысқа келген тоғыз сушыны әділқазылар тобы бастап, облыс орталығына таяу совхоздағы картоп есігіне әкелді. Әуелі жиналыс жасап, әділқазылар алқасы жарысқа қатысушыларды құттықтады. Сонан соң әрқайсысына он бес жүйектен бөліп берді. Бұрын суарып болғандарға бәйге берілетіні бесенеден белгілі.

	Жаманқұл жарысқа білекті сыбана кірісіп кетті. Бәтеңкесін шешіп тастап, боз шалбардың балағын балтырына дейін түрiп алды. «Қара киім ыстық тартқыш болады» деп жеңі шолақ қара көйлекті шешіп, кеуде жағын тіпті жалаңаштап алды. Өзгелердей кез келгенін ұстай салмай, кетпенді де таңдап, байқап біраз тұрды. Арық толы су егісті жағалап сарқырап ағып жатыр. Тек қана жырып алып, жүйектерге салып жіберу керек.

	Кетпені жарқ-жұрқ етіп Жаманқұл іске кірісіп кетті. Арықтан су жырып әкеп, өзіне тиiстi он бес жүйегіне салды. Өзгелер де тым-тырақай іске кіріскен. Су дегеніңіз жүйектерді бойлай құлдырай аға жөнелгенде, қайсыбір сушылар соны да игере алмай әлек. Оларға Жаманқұл: «Бәрекелді, сушы болғандарыңа болайын» деп мырс етіп күліп қойды.

	Он бес жүйекті суару әуелде ойлағандай Жаманқұл үшін оңай іс бола қойған жоқ. Әуелде байқамапты. Егістің жері тегіс емес екен. Сәлден соң-ақ жүйектегі сулар іркіліп, жан-жаққа жайылып кете берді. Жаманқұл биік жерлердің жүйегін тереңдетіп, тазалап, суға жол салған болды. Оның үстіне картоп биылдыққа су көрмеген десе де болғандай. Қураған сабақтары қаттырақ жел тұрса, ұшып кеткелі тұр.

	Жаманқұл: «Ойпырмай, жер бетінде неше түрлі сушылар бар екен-ау», – деп күйінді. – Осыларды суармай қалай жүр екен десеші. Шіркін-ай, өзімен бір-екі ауыз тілдесіп көрер ме еді. Қандай адам болды екен? Әй, кісі сияғы жоқ біреу шығар».

	Дегенмен, Жаманқұл әзірге жұрттың алдында келеді. Өзі де борша-боршасы шығып терледі. Бұрылып соңына қарап еді. Біреулері жүйектеріне суды енді салып, біреулері сала алмай жатыр ма-ау... Жаманқұл тағы да мырс етіп күліп алды.

	Сәлден соң: «Әділқазылар қайда жүр екен» деп мойнын созып жан-жағына қарады. Жарысқа келгендердің ішінде жалғыз келіншек болатын. Бәрі де топырлап соның маңында жүр екен. Келіншек айта қалғандай-ақ сұлу еді: Былқылдаған, қоңды мүсініне күн түспеген дерсің. Аршыған жұмыртқадай болып, сонадайдан көзге ұрып тұр. Жаманқұл оны алғаш көргенде-ақ: «Мынадай да сушы болады екен-ау. Әй, бұл сушы емес, бізге ойын қоюға келген әртіс шығар ә», деп ойлаған.

	Сөйткен келіншегі қазір қолына кетпен ұстап, су cyaрып жүр. Суарып жүр деген аты ғана. Жанындағылар: «Қарындасым, кетпеніңді бере қойшы, мына жүйекті тазалап жіберейін, ана бір тоң кесектерді уатып тастайын» дейді. Келіншек кетпенін ұстата беріп, өзі қарап тұрады. Төбесіне қолшатырын ұстайды. Әділқазылардың біреуі сүрініп-қабынып бір бөтелке лимонад әкеліп еді, оны тағы біреуі жұлып алып, әуелі аузын ашып барып, келіншекке ұсынды. Міне қызық... Жаманқұл амалсыз мырс етіп күліп жіберді. Келіншекке қарап тұрып: «Жер бетінде неше түрлі сушы болады екен-ау» деп күбірледі.

	Күн түстіктен енді ауа бастаған кезде Жаманқұл жүйектерін алдымен суарып болды. Өзі де әбден титықтап шаршағандықтан, кішкене ентігін басып, дамылдап алғанды жөн көрді де, бір түп жыңғылдың көлеңкесіне барып отырды. Боз шалбардың қалтасынан темекісін алып, бір талын тұтатты.

	Өзгелер әлі митыңдап жүр. Әлгі сұлу келіншек қана бітуге таянып қалыпты. Жанындағы топырлап жүргендер оны бітірмеске де қоятын емес. Біреуі келіншекке желпуіш әкеп беріпті. Кетпені тағы да қайдағы біреудің қолында жүр.

	Әбден шаршаған Жаманқұл көзі ілініп бара жатып, «Урра-а!» деп дүр ете қалған жұрттың дауысынан селк ете қалды. Әділқазылар әлгі сұлу келіншектің кезек-кезек қолын қысып, құттықтап жатыр. Өзін әуелде бас әділқазымын деп таныстырған ақ көйлек киген қарынды жігіт келіншекті құшақтап қана қоймай, бетінен сүйіп алды.

	Әуелі мән-жайға түсінбей, мең-зең болып отырған Жаманқұл бір жігіт: «Ур-а, жолдастар, бас бәйгенің иесі анықталды. Ол – мына ортамыздағы ақмаралымыз» дей бергенде барып орнынан атып тұрды. «Әй, мыналар не деп тұр? Естерінен адасқан шығар, түге» деп топқа жақындады.

	Жаманқұл топқа таяй бергенде, екінші бәйгенің де иесі анықталып қалды. Бас әділқазы бір жуан қара жігіттің қолын қысып үлгірді.

	Ашудан жарылып кете жаздаған Жаманқұл шаңқылдап, айқайлап сөйлеп топқа енді:

	– Әй, әділқазы, сенің де Құдайдан үмітің бар шығар. Әділет қайда? Әділет-т! – деп Жаманқұл сымдай ұзын қолын аспанға көтерді. Ақ көйлек киген қарынды жігіт: «Мынау қайсы еді?» дегендей, Жаманқұлға таңдана қарады. Оған ілесе Жаманқұлға жұрттың бәрі де бұрылды.

	– Ана жыңғылдың түбінде қашаннан бері отырғанымды білесіңдер ме? Жоқ па? Мен жүйектерімді суарып болған кезде, мына сұлу келіншектерің бетін желпуішпен желпіп жарым ортада жүрген. Жолдастар, сендер куә болмасаңдар, мына көк аспан куә. Көк аспан-н! – Жаманқұлдың сұқ саусағы көкте шошаңдап тұрды.

	Жұрт абыржи бастады. Оның үстіне, Иманжүзді біреулер: «Мұның жарысқа қатысқан тоғыз адамның бірі екені рас. Жерін суарып болғаны қашан?» деп қалды.

	Бас әділқазы қолындағы тасқа басылған қағазға көз жүгірте бастады. Бір кезде: «Қарақұлов Жаманқұл сіз ғой?» деді салмақпен сөйлеп.

	– Иә, мен. – Дұрыс. Сізге үшінші бәйге беріледі. Жаманқұл қолын тағы көкке көтере беріп еді.

	– Үшінші бәйгеге де жете алмай, мына жұрт сенделіп қалған жоқ па, – деп бір жігіт радиоқабылдағыш пен газетке ораулы тағы бір затты Жаманқұлға ұстата қойғаны.

	Жаманқұл күмілжіп қалды. Әлгі жігіт бір қу екен, радиоқабылдағыштың бір жерін тырс етіп басып қалып еді, радиоқабылдағыш: «Алматыдан сөйлеп тұрмыз. Сушыларға арналған концертімізді бастаймыз» деп сарнай жөнелсе болар ма? Артынша бір күй күмбірлей жөнелді дейсің.

	Дүние деген ит те пәле ғой, әлгінде ғана ашудан түтігіп тұрған Жаманқұл еріксіз ыржиды.

	***

	Жаманқұлдың жаз бойғы әңгімесі сушылардың облыстық жарысы болды. Газетке орап бергендері кеудесінде «3» деген жазуы бар ақ майкi екен. Онысын келісімен-ақ киіп алды. Жаз кезінде көйлексіз, үнемі майкімен жүретін әдет шығарды. Біреу көшеде кездесіп: «Жамеке-ау, кеудеңіздегі «3»-iңіз не?» десе болды, Жаманқұл отыра қалып: «Ойбай-ау, сен әлі мен туралы ештеңе естімеген екенсің ғой» деп сушылардың облыстық жарысын бастап кетеді. Ауылдағылардың да әңгімесі көбіне Жаманқұл туралы болды.

	Сондықтан болар, ол жазды қайрақтықтар әлі де ұмытқан жоқ. Сөз ретінде: «Әлгі Жаманқұл сушылардың облыстық жарысынан бәйге алып келетін жаз да ше?» деп сөйлеуді әдетке айналдырып кетті.

	***

	Күндегі әдетімен ол ерте тұрды. Төсегінің жанында жатқан резеңке етігі мен боз шалбарын кие бастады. Боз шалбар жуыла-жуыла қазір тіпті шолтиып кеткен.

	Балағы тізеден шамалы-ақ төмен түседі. Оның үстіне, екі тізерлігіне де жамау түскен. Кеудесінде «3» деген жазуы бар ақ майкі ғана күтімнің күшімен екі жылдан бері әлі тозбай келеді. Оны Жаманқұл жаз кезінде киіп, күзден әрі қарай сандыққа салдырып тастайды.

	Ол орнынан тұрып, әуелі тамды айналып, олай-бұлай жүрді. Әлі ешкім ояна қоймаған кез. Жаз кезі болғандықтан, жұрттың бәрі де есіктерінің алдында сәкілерінің үстінде жатыр. Жұрттың осылай тым-тырыс ұйқыда жатқандығы да Жаманқұлға ұнай қойған жоқ. «Қарашы, өңшең мұңсыздың пырылдап жатқанын, – деді күңкілдеп сөйлеп. – Мен болсам мынау, құлқын сәріден жоңышқа не болды деп теңселіп жүрмін. Бұлар бар ғой... Бұлар қазір Қайрақты су алып кетсе де білмейді. Бұлақтың көзі біржола бітеліп қалыпты десең де селт етпейді».

	Ойқастап олай-бұлай жүрді де, жерошақтың жанына жүресінен отырып, кетпенін шыңдай бастады. Тап бүгін шыңдамаса да болар еді. Кетпенінің жүзі онсыз да қылпылдап тұр. Әдейі шыңдады. Кетпенінің жүзін төс темірге қойып, балғамен құлаштап ұрғанда, даңылдаған ащы дауыс таңғы тыныштықты бұзып, алысқа ұзап кетіп жатты.

	Әуелі өзінің әйелі мен балалары оянды. Сонан соң маңайдағы көршілері де орындарынан бір-бір аунап түсті. Әлгі «бұзауыма Жаманқұлдың көзі тиіп еді» дейтін шал да көрпесінің астынан басын қалтитып, Жаманқұлға қарап біраз отырды да, тарс бүркеніп қайта жатып қалды.

	Ешқайсысы да Жаманқұлға үн қата алған жоқ. «Біреуі тұрып үн қатса, сонда мен өзіне дүрсе қоя берсем» деп ойлап еді Жаманқұл. Қас қылғандай ешқайсысының ауыз жыбырлатпағанын қарашы. Қасқайып тұрып: «Немене, сенің ұйқың бұзылмасын деп, мен кетпен шыңдамауым керек пе? Менің жоңышқам мен суым не болса, о болсын. Сен көрпенің астында бұйығып жатуың керек қой. Солай ма?» дер едім. Сонда олар Жаманқұлға қалай қарсы жауап қайырар екен. Жауап қайырмақ түгілі, Жәмекеңнің жүзіне тура қарауға батылы жете ме десеші... Әттеген-ай, бір-бірімен ақылдасып қойғандай бірде біреуінің тіл қатпай қойғанын қарашы».

	Ақыры, Жаманқұл кетпенін иығына салып, ауылдан шығып кетті. Әуелі жоңышқалығына қарай тартты.

	Бұлақтың суын күшікке де жалатпай, барын жоңышқаға жіберіп жатқанына екінші күн. Атыздардың басымен олай-бұлай жүріп, біраз аралады. Су ішкен жерлер едәуір көтеріліп қалыпты.

	Жаманқұл көңілденіп қалды. «Әттең сарқырап аққан өзеннің суы болар ма еді, – деп ойлады ішінен. – Сонда жоңышқа суға қандай қанар еді. Әрі біркелкі өседі».

	Ол суды басқа атызға аударып, су ішпеген атыздарды біраз аралады.

	***

	Жаманқұл күн сәске болғанда барып, шай ішіп қайту үшін ауылға қарай аяңдады. Ауылға таяй бергенде, ол қолына кетпен ұстап арық жағалап жүрген ересек баланы көрді. «Бұл кімнің баласы екен?» деп әрі-бері тесіліп қарап еді. Танымады. Баяғы Мұртташтың оқиғасынан кейін Жаманқұл кісімен сөйлесу жөнінде біраз тәжірибе жинақтаған. Сондықтан ол босқа даурықпай, қолын бұлғап, әлгі баланы өзіне шақырды. Жаманқұл бұрын көрмеген кекілі көзіне түскен сары бала әні-міне дегенше жанына жетіп келді.

	– Иә, бала, сөйле.

	Бала ентіккен күйі абдырап сөйлей бастады.

	– Шарбағымыздағы қауынымызды суарайық деп едік... Көкем айтып еді...

	– Сенің көкең кім еді?

	– Қоқанбай ғой. Біз жақында көшіп келіп едік. Бұрын отырған кісі қауынды суармай... Сосын өзіміз суарайық деп едік.

	– Е, сен әлгі жаңадан көшіп келген малдоғдырдың баласы болдың ғой. Ал, енді «едік-едік» деп ежіктей бермей, мені дұрыстап тыңдап ал. Бұл ауылда суды көрінген жерден жырып ала бермейді. Ол үшін алдыменен ұлықсат керек. Ұлықсатты беретін мына біз боламыз, – деп Жаманқұл оң қалтасынан қабы тоза бастаған қара блокнотты шығарды. – Әуелі осы книжкеге тізімге кіру керек. Сонан соң өшіретініңді күтесің. Бұл іске бала-шағаның араласуына тағы болмайды. Сондықтан маған әкеңнің өзі келіп жолықсын. Білдің бе? Солай деп айтып бар. Менің сөзімді пірнәyәйт қылмайды екен де. Бірақ бүгін жолығамын деп тағы әуре болмасын. Ертең... Жаманқұл сол қалтасынан шынжыр баулы сағатын шығарды. – Ертең болғанда, сағат тоғызда. Жоқ... Тоғызда қолым тимейді екен, – деді Жаманқұл әлденені оқыс есіне түсіргендей. – Онда келсін. Иә, тура онда, мен үйде боламын.

	Бала қипақтап, аяғының басына қарады.

	– Солай, балақай. Әкеңе айта барарсың, – деді де Жаманқұл үйіне қарай бұрылды.

	Жаманқұлдың шайды терлеп-тепшіп ұзақ ішетін әдеті еді. Әйелі де қалыспайды. Екеуіне бес литрлік самауырдың суы жұқ болмай қалатын кездері бар.

	Денесі ендi бусанып келе жатыр еді, әйелі отырып:

	– Тілші қайнағаның ортаншы баласы Алматыдан кеше келіншек әкеліпті. Сені әлгінде тойына шақырып кетті, – деді.

	Әйелінің тілші қайнаға деп отырғаны – Мырзабек. Осыдан он жыл бұрын Мырзабектің аудандық газетке оттықтың қорабындай ғана көктемгі қырқым туралы хабары шыққан. Алпыс жыл өмірінің ішіндегі жазған жалғыз хабары. Содан былай Мырзабекті ауыл әйелдері «Тілші қайнаға» атап кетті.

	Жаманқұл әуелі жақтырмаған болып:

	– Немене, сол тойды бүгін жасамаса болмай ма екен? Мұнда кісі борша-борша болып, енді терлеп келе жатқанда, – деп күңкілдеді.

	– Байғұс-ау, сен терлеп отыр екен деп кісі тойын тоқтата ма? Ойдан-қырдан жұрт жиылып жатыр.

	Енді Жаманқұл тіпті қыңырая сөйледі:

	– Осы жұрттың істейтін ісі жоқ қой деймін. Той десе, қарғадай шұбайды да жүреді. Мына өзіміз жоңышқаны тастап, қарға адым жерге ұзай алмаймыз.

	Осы кезде шәпкесі қисайып Мырзабектің кіші баласы кіріп келгені.

	– Жәмеке, Сізді тойға шақырып келдім, – деді қолын беріп жатып.

	– Е, неғылған той аяқ астынан?

	– Алматыдан ағам келіншек әкелген, Жәмеке. Соның тойы. Қазір жұрт түгел жиналып, табақ тартуды өзіңізге қаратып отыр. «Табақ тартуды өзіңізге қаратып отыр» дегені Жаманқұлға ұнады.

	– Ойбай-ау, онда боп қалыпты ғой. Табақ тарту үшін бәрі бірдей мені күтіп отырса, менің шалжайып шай ішіп жатқаным әбестік болған екен, – деп қозғала бастады. Жанында жатқан сүлгімен маңдайының терін сүртті. Сүрткені де қызық. Сүлгіні тарбиған саусақтарымен бүре ұстап, қар күрегендей етіп, оңға бір, солға бір тартты.

	– Бармасам, болмас, – деді көңілдене сөйлеп. – Қазір Жаманқұл келеді деп сонша адамды табақ тартпай бос қамап отырғаны несі?! Барайын, – деп орнынан тұрды. Сонан соң кеудесінде «3» деген жазуы бар мəйкісінің сыртына костюмін желбегей жамылып сыртқа шықты.

	Расында да, жұрт жиналып қалған екен. Мырзабектің ауласы құжынаған адам. Алты бөлмелі тамға сыймағандары баудың көлеңкесіне жайғасыпты. «Жәмекең келді. Жәмекеңді шалдардың ортасына апарамыз ба?» деп біреулер даудырласып қалып еді. Мырзабектің өзі тұрып:

	– Жаманқұлға шалдардың арасында не бар? Ентелегенттерге қосылсын, – деді.

	Жаманқұлдың іші жылып қалды. Мұртташпен арада болған жағдайдан кейін үйіне әкеліп салатын екі жігіт: «Көке, қолыңызға су құяйық» деп екеуі екі құман алып жүгіргенде, Жаманқұлда ес қалмады. Қол жуып болған соң, Мырзабектің өзі оны шарбақтың түкпіріндегі қалың баудың астында бөлек отырған интелегенттерге қарай бастады.

	Жаманқұл Мырзабекке қатты риза болып келеді. «Жаманқұлға шалдардың арасында не бар? Ентелегенттерге қосылсын» деді-ау. Айналайын Мырзекем-ай»...

	Шалдың да іш есебі бар екен. Оңаша ертіп келе жатып:

	– Жаманқұлжан, жоңышқаңды суарып болдың ба? – деді.

	– Мырзеке, таяп қалдым.

	– Біздің мына шарбақтың ішін байқаған боларсың. Суарып алу керек болып тұр.

	Дәл қазір Жаманқұлдың Мырзабектен аяры жоқ. Сондықтан іле:

	– Мырзеке, болсын. Жарайды, – деді.

	Сушы болғалы Жаманқұл бұлай ешкімге жібіп көрген емес.

	***

	Той-думандарда көңілді отырса, жұрт кеу-кеулесе, Жаманқұлдың ептеп жұтып жіберетіні бар. Бұл жолы да солай болды. Бойын билей алмай, ауласына бұлғақтай басып кірді.

	Күн кешкіріп қалған кез. Әйелі Қатыш есік алдындағы сəкінің үстінде шай қамдап жатыр екен. Жаманқұл етігін шешіп, жалаң аяқ, сәкiнiң үстінен төрдегі көрпешеге қарай келе жатып еңбектеп жүрген баласын басып кете жаздағаны. Әйелі баж ете қалды:

	– Байғұс-ау, баланы өлтірдің ғой.

	Жаманқұл да сылтау таппай тұрғандай әйеліне дүрсе қоя берді.

	– Әй, сенің байғұсың не? Соны айтшы. Қайта-қайта байғұс, бай-ы-ғұс-с... Немене, мен бейшара... мүсәпір ме едім? Осы сен мені кім деп жүрсің? Қайрақта менің бетіме қарап сөйлейтін кісі жоқ. Білдің бе? Көйлегіңнің етегіне сүрініп жүріп, сен мені байғұс дейсің. Айтшы, кәне, кім бар менің бетіме қарап сөйлейтін? Мұртташың ба? Әкелші өзін қазір алдыма. Алманың сабағындай болған мойнын үзіп, жағын ұн қылып ұнтап жіберейін.

	Жаманқұл тіпті едiреңдеп кетті. Оның қызу екенін енді аңдаған әйелі де жым болды. Сәлден соң, Жаманқұл көрпешенің үстіне жайғаса беріп еңбектеп жүрген баласына ұмтылды:

	– Әй, сен күшік, неге кісінің аяғының астында жүресің, а? Мына мен саған сүрініп құласам. Сонда не болар еді? Мына әкең сөйтіп мертігіп жатса, Ой күшік, – деп еңкейіп барып баласының бетінен сүйемін деп, қызулықпен мұрнынан сүйіп алды. Оны өзі де байқамай қалды.

	– Ой, мына күшік бетіне не жағып алған өзі? – деп, ерніне жұққан бірдемені костюмінің жеңімен сүртіп жатты.

	Қатыш шай құйып, кесе ұстаған қолын Жаманқұлға қарай созып еді, Жаманқұл кесені ұстаудың орнына әйеліне тағы да ажырая қарады:

	– Әй, сенің әлгіндегі байғұсың не? Соны айтшы... Сен мені осы кім деп жүрсің?..

	– Қойшы енді. Ішіп алсаң, кісінің берекесін алатының не? – деп Қатыш басыла сөйледі.

	Жаманқұл сосын барып кесесін алды.

	***

	Осы Қатышпен екеуін тұздас-дәмдес еткен де Мырзабек еді. Бір ақ жаулықтының сәті түспей, Жаманқұл жүріңкіреп қалған. Бір күні Мырзабек келіп: «Ойбай, Жаманқұлжан, саған бір қалыңдық айттырып келдім» деді. Көріп келдім деген де жоқ, бірден «айттырып» деді. «Ай десең – ауыз, күн десең – көзі. Өзіңе ғана лайық көрдім» дегенде, Жаманқұлдың екі езуі құлағына жетті. Онымен де қоймады: «Қазір барып көріп қайт. Шап. Ұш» деп Жаманқұлдың есін шығарды. Сөйтіп, ойда жоқта Жаманқұл қалыңдық көруге аттанып кетті.

	Бұл барған үйде екі қыз жүрді. Бірі қазанның түп күйесіндей шомбал қара екен де, екіншісі Мырзабек айтқандай ай десең – аузы, күн десең – көзі бар аққудай сылаңдаған перизат екен.

	Шай ішкен кезде шомбал қарасы шай құйып, перизаты кесені Жаманқұлға қарай ұзатып отырды. Жаманқұл іштей: «Мырзекеңнің айтқан перизаты шығар» деп ойлады. Сондықтан оның аңдығаны тек қана перизат болды. Ол кесені бергенде Жаманқұлдың қолы қалтырап, кесесіне иелік ете алмай, әлекке түсті. Сүйір саусақтары аппақ екен. Көздері де мөлдіреп тұр. Әрі-беріден соң қарадай қысылып, Жаманқұл борша-борша болып терледі. Іштей қайта-қайта: «Я, Құдай, әйтеуір, Мырзекеңнің айттырғаны анаусы болмай, осы болса етті! – деп тіледі. – Әй, осы шығар. Осы болмай, кім болсын. Мырзекең кімді келін етуді білетін кісі ғой» деп, өзін-өзі жұбатып та қойды.

	Қайтып келіп, Мырзекеңе есеп берді. «Көрдім. Қаладым» деді.

	Араға ай салмай келіншегін алып та келді. Келген бойда бетін ашып қараса, анаусы... Шай құйып отырған шомбал қарасы. Жаманқұл күйіп кетті. Күйгенде қайтсін. Мырзабекке ептеп өкпесін айтқан болды.

	– Жаманқұлжан-ау, мен көргенде аққұба, ашаңдау сияқты еді. Күйеуге шығатын болған соң көңілі орнығып, толған шығар. Қатар-құрбыларымен қайыр-қош айтысамын деп қыдырғыштап, күн астында көп жүріп, қарайып кеткен шығар-р, – деп Мырзекең міңгір-міңгір етеді.

	Араға бірер күн салған соң үйренісіп кетті. Шомбал қара да жерге тастайтындай емес екен... Мырзабектің де іші қу. Анда-санда:

	– «Жаманқұлжан, әйтеуір, маған өкпелеп жүрген жоқсың ба? – дейді.

	Жаманқұл не десін? Үндемейді. Бар болғаны екі езуі құлағына жеткенше ыржияды.

	***

	– Тойға бардық, – деді сәлден соң Жаманқұл маңдайы жіпси бастаған кезде көңілденіп. – Ентелегенттермен бірге отырдым. «Жаманқұлға шалдардың арасында не бар? Ентелегенттермен бірге отырсын», – деп, Мырзекеңнің өзі сонда ертіп барды. Өңшең жақсы мен жайсаңдар бірге болдық. Мектептің директоры, орталықтан келген глаунай зоотехник, глаунай бухгалтер-р... Құдай-ау, тағы кімдер бар еді?.. Есіме түспей отырғанын қарашы. Әлі-гі-і... Жаман мұғалімдер бізге арақ құйып, сорпа тасып жүрді.

	Бәріміз де қалың баудың көлеңкесінде бір-бір жастықты қолтыққа қысып шалжайып-шалжайып жаттық. Құдай-ау, айтылмаған әңгіме жоқ. Ырқ-ырқ күлеміз...

	Жаманқұл өзі бастап күлген кісіше айрықша шабытпен сөйледі.

	– Мен өзіміздің завфермамен табақтас болдым. Өзіміздің Әлшекең ше? Әлшекең... Сол кісі менімен тізе түйістіріп, дәл қабатымда отырды, – деп Жаманқұл жұдырығымен көрпешенің үстін бір түйіп қойды.

	– Мені кісілерге таныстырғанда: «Мынау отырған Жаманқұл деген аулымыздағы тәуір жігіттердің бірі, – деді. – Жаманқұл ортамызда жүргенде, біз екі нәрседен кенде болмаймыз: шөптен және судан. Жалпы, келешекте Жаманқұлды көтеру де ойымызда бар» деп арқамнан қақты.

	Осы тұста Жаманқұл бірдеңе айтып қостасайшы дегендей әйеліне қарап еді, ол шайын қайта-қайта ұрттап отыра берді. Сонан соң:

	– Әй, мен саған Әлшекеңнің әңгімесін айтып отырмын. «Келешекте Жаманқұлды көтеру де ойымызда бар» деді деймін. О несі екен, шөлден кеуіп қалған кісіше кесені басына көтере бергені! – деп әйеліне ұрса жөнелді.

	– Құлағым сенде, айта берсейші.

	– Айта берсейші... Е, мен радио ма екем? Құлағын бұрап қойса сөйлей беретін. Айтсам, жақсылардың әңгімесін айттым. Тыңдасын деп. Жұрттың өзіңдей әйелдері ғой қаздай тізіліп, күйеулерімен қатар отырды. Сен осы қайда жоғаласың? Мені қалай қарсы алғандарын көзіңмен көрдің. Қояр да қоймай ентелегенттердің ортасына алып кеткенін тағы көрдің. Ал енді осындайда мына менің соңыма еріп неге жүре бермейсің? Аузың ашылып, қайдағы бір бұйырмаған жерде жүресің. Немене, мен сені қолыңнан жетелеп кетуім керек пе?

	Әйелі бұл жолы да тіл қатқан жоқ.

	Әңгіме үзіліп қалды. Шай ішіліп болып, дастарқан жиыла бастады. Жаманқұл сөреден түсуге бет алып, аяғын әр жерден бір басып тұра бергені сол еді, әйелі кеселерді сүртіп отырып:

	– Бүгін дүкенге кремплeн деген таптырмайтын мата түскен екен, – деді.

	Жаманқұл кідіріп, әйеліне бұрылды:

	– Иә, алдың ба?

	– Жоқ, ала алмадым. Жетпей қалды деп дүкенші жолатпады.

	– Жолатпағаны несі? Ойбай-ау, айтпадың ба, былай... Жаманқұлдың әйелімін демедің бе? Өзіңді әуелі таныды ма?

	– Неге танымасын? Есінен танып қалды дейсің бе?

	– Қой қайырып жүріп соға салғандай, мына түріңде барған шығарсың? Құдай біледі, сөйттің ғой. Кірбіжижит көйлегіңді киіп, күлтілдеп бармадың ба? – деді Жаманқұл саңқылдап күйіп-пісе сөйлеп.

	– Көйлегіме қарап бермеді дейсің бе? Көңілі қалағандарға үлестіріп біткен де.

	– Сонда мына мені көңілі қаламайды екен ғой. Әй, ол мені неге бөлектей береді? Әнебір жолы үнді шәйін бермей қойды. Ендігісі мынау... Ойбай-ай, осы жаман дүкеншіден күйдім-ау.

	Жаманқұл дүкеншіге қазір жетіп баратын кісіше, сәкiнiң жанындағы етігіне ұмтылды. Шұлғауын ала беріп, мата метрлеп жатқан кісіше, екі шетін кере тартып біраз отырып қалды.

	– Жаман дүкенші маған осынша неге кергиді? Құдайға шүкір, біздің де алдымызда бір арық су бар. Көңіліміз қалағанға береміз. Қаламайды екенбіз, жолатпаймыз да. Қарға қарғаның көзін шұқымайды деген. Ал мына жаман дүкенші соны неге түсінбейді. Әрине, түсінеді. Бірақ әдейі түсінбеген болады. Өйткені мына менің ел алдындағы абыройымды көре алмайды. Білдің бе? Қызғаныштан іші өртеніп барады. Әйтеуір, бір жаманшылық жасағысы келеді. Білдің бе? Ал жасасын. Не жасаса да мен көріп алайын.

	Жаманқұл шұлғауын аяғына жұлқына орап, етігін киіп жатты.

	– Осыдан көр де түр, мен оған қара күзге дейін су бермеймін. Өлердегі сөзін айтып, жалбарынсын. Бәрібір. Бермеймін деген соң, бермеймін. Егісінің бәрі қурап қалсын. Шарбағының шаңы бұрқырап аспанға шықсын.

	Жаманқұл тап алдында дүкенші тұрғандай едiреңдей сөйлеп, сәкіден төмен түсті.

	– Енді онымен солай сөйлесемін. Жаман дүкеншің Жаманқұлмен ойнап жүр екен әлі. Ойнатамын мен! – деп оң аяғымен жерді бір тепті.

	Жерді бір тепті де, аяғына қарап, аң-таң болды:

	– Әй, Қатыш, мына етікті мен қашан кигенмін? Қалай киіп алғанмын?

	– Қайдан білейін? Өзің дүкеншіге ұрсып отырып, етігіңді киіп жаттың ғой, – деді әйелі ақырын ғана сөйлеп.

	– Астағыпыралла-а, мына етіктің сиқыры бар шығар-ай... Ойпырмай, әлгінде ғана жалаң аяқ, малдас құрып көрпешенің үстінде отырған жоқ па едім? Отырдым ғой. Ал енді мына етік менің аяғымда қайдан жүр? Астағыпыраллаa, – деп ол басын қайта-қайта шайқап, аяғындағы етігіне қарап біраз тұрды.

	Сәлден соң тамын айналып, көшеге қарай шықты. Жиырма-отыз қадам жерде ағып жатқан арыққа қарай жүрді.

	Арықтың жағасына келді. Денесін әзер игеріп тұрып арықтағы суға төніп кеп қарады. Толып ағып жатыр екен. Жаманқұлға арықтың суы бұрынғысынан да молайып кеткендей көрінді. Таңданып, басын шайқады...

	– «Мына арық қалайша толып кеткен-ай... Бұлақтың көзі қайта ашылып кеткен шығар. Керемет-ей, ә, – деп бұлақ жаққа қарады. Төңірек қап-қараңғы. Көзіне жөнді ештеңе көрінбейді. Арыққа құлап түсердей еңкейіп кеп қайта қарады. Жоқ... Сушының денесі мұздап кеткендей болды. «Керемет-ай, ә», – деп күбірлеп жағаға жүресінен отыра кетті. Отыра бергенде аяғы арыққа тайып кетті. Қонышына су толып кеткен етігін әзер дегенде қайта суырып алып, аяғын қорқ-қорқ еткізіп үйіне қарай жүрді.

	Әйелі жерошақтың басында самауырдың күлін түсіріп жатыр екен. Жаманқұл аяғын әзер сүйрете басып, екі қолын бүйіріне қойып, әйелінің дәл жанына келіп тұрды.

	– Арықтағы суды ешкім жырмапты. Ағып жатыр екен, – деді өз-өзінен біреу сұрағандай. Сонан соң тағы да екпіндей сөйлеп кетті. – Жырып көрсін! Кім, кәніки, арықтағы суды жырып алатын? Келіп көрсінші. Арыққа жақындап көрсінші, мен тұрғанда! – деді.

	Сәлден соң сушы сәкінің үстіне салынған төсегіне жатты.

	Ұйқысы да ауыр болды. Мазасыз түс көрді. Түсінде дүкеншімен екеуі арықтың екі бетінде тұрып алып, керілдесіп жатыр екен...





БҰЛАҚ


	Қошқарбай Ертілеуді бала кезінен білетін. Екеуі бір мектепте оқыды. Бірақ етене араласқан емес-ті. Өйткені Ертілеу бір класс жоғары оқитын. Оның үстіне, ол сегізінші класқа жетер-жетпестен-ақ «ақын бала» атанды. Мектептің қабырға газеті Ертілеудің өлеңінсіз шықпайтын болды. Ол – ол ма, Ертілеудің өлеңдері кейде аудандық газеттің жарты бетін түгел алып шығушы еді.

	Ауыл балалары түгел Ертілеуді пір тұтатын. Бәрінің де Ертілеуге ұқсап жүргiсi, күлгісі келетін. Көпшілігі Ертілеу сияқты ақын боламыз деп әрдеңені шатпақтайтынды шығарды. Балалар түгілі, оны мұғалімдердің өзі де сыйлаушы еді. Ертілеудің кейде мектеп директорының өзімен қоридорда терезесі тең адамша сөйлесіп жүргенін көріп, Қошқарбай талай рет таң қалған. Таң қалмағанда қайтсін. Сол директор мектепте Қошқарбай деген баланың бар екенін де білмеуші еді.

	Мектеп бітірерде Ертілеу туралы ауылда әр түрлі сөз гулеп кетті. Біреулер «Ертілеу Алматыға жүрейін деп жатыр екен» десе, енді біреулер: «Несін айтасың, ол Алматыны қойып Мәскеуде ақындардың оқуы бар екен, соған бірақ тартатын болыпты» деді.

	Өстіп жүргенде «Ертілеу Қызылордадағы пединститутқа түсіпті» деген оқыс хабар да жетті. Жұрттың ол үшін елеуреген көңілі басылып қалды. «Түк таппағандай, Қызылордаға барғаны несі екен? Балалық жасады-ау, болмаса Мәскеудің өзіне бірақ тартар еді ғой» деп жұрт өзара күңкілдесіп қалды.

	Мектеп бітірген соң да Қошқарбай Ертілеумен көп араласа алған жоқ. Анда-санда кездескенде (Ертілеу демалысқа келген кездері) сәлемдесіп қана бір-бірінің тұсынан өте шығатындары бар-ды.

	Институтта оқып жүрген кездері де Ертілеу дақпыртсыз болған жоқ. Өлеңдері облыстық газетте, республикалық жүрналдарда бірді-екілеп жарияланып жүрді. Ауылдастары оның бір жол өлеңін де назардан тыс қалдырмаушы еді.

	Қошқарбай болса, «ана оқуға, мына оқуға барамын» деп тыраштанбады. Оныншыны ілініп-салынып әрең бітірген баланың олай алшаңдайтындай халі де жоқ-ты. Аудан орталығындағы киномеханиктер әзірлейтін курсты бітіріп алды да, ешқайда бұрылмастан, қайтып ауылға келді.

	Ертілеу институтты бітірерде ауылдағылар тағы да гуілдесіп, біреулер: «Ертілеу әрі қарай әлі оқиды екен. Солай деп әкесіне хат жазыпты» десе, өзге біреулер: «Оны Алматыда ақын боласың деп шақырып жатқан көрінеді, бірақ Қызылордадағылар «бізге де ақын керек» деп жібермей, сонымен баланың басы қатып, не істерін білмей отыр екен» деді.

	Сөйтіп жүргенде, ойда жоқта Ертілеу келіншегімен екеуі бір күні автобустан түсті. Екеуінің төрт чемоданы бар. Қошқарбай кешкі сеанстың ленталарын әзірлеп қою үшін клубқа бара жатқан. Ертілеуді көрген соң, бұрылып сәлемдесті. Жүктерін көтерісуге көмектесіп, зілдей екі чемоданды мықшыңдай көтеріп, Ертілеудің соңынан ерді.

	Мұндайда ауылдағылар қарап қалсын ба, Ертілеу туралы тағы да гу-гу әңгіме... Сондағы көпшілігінің көңілі толмай отырып айтқаны: «Үш кәрзіңке кітабы бар, бір кәрзіңке киім-кешегі бар, әлгі ақын болады деп жүрген Қалмұраттың баласы келіншегін ертіп, сандалып ауылға қайтып келіпті», – деді.

	Екеуінің жақындасуы Ертілеудің ауылдағы орта мектепке мұғалім болып орналасуынан кейін ғана басталды. Ертілеумен араласатындай ауылда жастар да көп емес-ті. Бар дейтіндердің өздері әр түрлі жұмыстың соңында ойда, қырда жүреді. Мұғалімдер түгел дерлік баяғы өзін оқытып жібергендер. Ауылда жүрген өзі қатарлылардан тек Қошқарбай ғана. Сондықтан болар, екеуі тез шүйіркелесіп кетті. Ертілеу күнде кешке киноға келеді. Кино біткен соң да темекі шегіп отырып, бірге оны-мұны сөз етеді. Үйлеріне де бірге қайтады. Бір-екі рет клубтың ішінде жасырынып отырып, екеуінің бөтелке босатқан кезі де болды.

	Күзге қарай Ертілеуді бір көңілсіздік биледі. Өзі едәуір жүдеп те кетті. Қошқарбай ол туралы ауырып жүрген болар деп ойлады. Өз бетінше сыр ашпаған соң, неге көңілсіз жүрсің деп сұрауға да батылы жетпеді.

	Бір күні ойда жоқта, Ертілеу Қошқарбайға: «Екеуміз Қарабұлақтың басына барып қайтайықшы» деді. Әуелгіде оның бұл сөзі Қошқарбайға тым ерсі көрінді де: «Көктем әлде жаз болса екен, бұлақ басына барып, аунап-қунап, демалып қайтайық дейтін. Қыстың көзі қырауда бұл не дегені?» деп ойлады. Бірақ қарсылық білдірген жоқ.

	– Тоңып қалмаймыз ба? – деді бар болғаны.

	– Қайта жылынып қайтамыз. Тоңғаны несі?! – деді Ертілеу елеурей сөйлеп.

	Демалыс күні болатын. Сәскеде екеуі Қарабұлаққа қарай тартып кетті. Қарабұлақ пен ауылдың арасы төрт шақырым. Жаңа жауған қалың қарды омбылай кешіп, бірінен соң бірі тізіліп келеді. Алда Ертілеу. Соңында Қошқарбай... Ертілеу жұқалау сұр пальтосының жағасын көтеріп алған. Оң қолында қара елтірі құлақшыны. (Ауылдан шыққан бойда-ақ, ол құлақшынын ыстықтаған кісіше қолына алып алған). Көпке дейін екеуі үнсіз жүрді. Ауылдан біраз ұзап шыққан соң барып, Ертілеу қара елтірі құлақшының оңды-солды сілтеп қойып, соңында келе жатқан Қошқарбайға бұрылып, көңілдене сөйледі:

	– Қарабұлақты сен білмейсің ғой, Қошқарбай. Білмейсің ғой... Біз оған барып тұруымыз керек. Жылына... жылына деймін-ау, айына, аптасына бір соғуымыз керек. Білесің бе, ол біздің Үлкен Анамыз ғой. Иә. Үлкен Анамыз... Егер Қарабұлақ болмаса, осы маңда біздің ауыл болар ма еді? Мына біз алшаңдай басып жүрер ме едік? Қыстың көзі қырауда, мына қалың қарға омбылап келе жатқанымыз, әуелі, сол Үлкен Анамыздың арқасы шығар. Өзің-ақ ойлашы. Қарабұлақ Үлкен Анамыз емес деп көрші.

	Қошқарбай ойланып қалды. Ертілеуге не деп жауап берерін де білмеді.

	– Солай. Сен Қарабұлақты жақсы білуге тиіссің. Білерсің де әлі... Мен әлі ол туралы саған көп сыр айтамын. Жыр оқимын.

	Қарабұлаққа таянған сайын Ертілеудің жүрісі үдеп кетті, Қошқарбай оған әзер ілесіп келеді.

	Мынадай аппақ қарда Қарабұлақтың тап қай жерде екенін білу де қиын еді. Бірақ оны Ертілеу жазбай тапты. Ешқайда бұра тартпай, биік шоқының бауырындағы буы бұрқырап жатқан Қарабұлақтың дәл төбесінен түскенде, Қошқарбайдың өзі де қайран қалды. Әншейінде анадайдан көрініп жарқырап жататын Қарабұлақ мұз құрсанып, қар жамылып, бұйығып жатыр екен. Қазан аумағындай жердегі бұлақ көзінің ғана буы бұрқырап, суы мөлт-мөлт етеді.

	– Айналайын Қарабұлақ, қасиетті Үлкен Анамыз, жатырсың ба жалғыз өзің? Жалғызсырадың ба? Мен келдім ғой. Мына Қошқарбай екеуіміз өзіңе келдік, – деді Ертілеу қарға омбылай, асыға басқан күйі бұлақ көзіне жақындай беріп.

	– Иә, Қошқарбай екеуміз келіп қалдық, қасиетті Қарабұлақ.

	Оның мына сөздері Қошқарбайға тым ерсі естілді. Әсіресе, «мына Қошқарбай екеуіміз келіп қалдық» деген кезде, Қошқарбай ұялғанынан қып-қызыл болып кетті. «Ертілеудің мына сөздерін біреу естісе, ұят-ау, – деп ойлады ішінен, – «Кімге сөйлеп жүр? Неге сөйлеп жүр?» дейді-ау». Ертілеудің сөзіне соншалық қысылғандықтан да, Қошқарбай аяғын самарқау басып, кейін іркіліп қалды да, бұлақтың көзінен бес-алты қадам жердегі тасқа отыра кетті. Қошқарбай ол үшін ұяттан өлердей болып жерге қарап отырғанда, Ертілеу ештеңеден асып-сасатын емес.

	– Қасиетті Қарабұлақ, суыңнан дәм татам, – дейді дауысы қалтырап. Сонан соң бұлақ көзіне етпетінен жата кетті де, буы бұрқырап жатқан мөп-мөлдір суға бас қойды.

	Сәлден соң орнынан тұрып, үстiнiң қарын да қақпастан, анадай жерде отырған Қошқарбайға бұрылды.

	– Сен неғып отырсың? Қарабұлақтың суының дәмін тат! – деді Қошқарбайды кінәлағандай әр сөзін қадап.

	Қошқарбай амалсыз орнынан тұрып, бұлақ көзіне қарай кібіртіктеп жүре бастады. Бұлақ көзіне таяу жерге келіп отырды да, қос уысымен су ішті. Бұлақтың суы жып-жылы екен. «Бір ұрттап қоя салсам, Ертілеу реніш білдірер» деп бірнеше рет ұрттады. Сонан соң басын көтеріп, Ертілеуді іздеп еді, ол екі-үш қадам кейін шегініп барып, қар үстіне шалқасынан жата кетіпті. Аспанға қарап жатыр ма, әлде өзгелей бірдеңе ойланып жатыр ма, онысын Қошқарбай біле алмады. Бірақ оның әншейіндегі сұп-сұр сопақша жүзі де мұңлы, өткір көздерінен бір жылы мейірім лебі ескендей.

	Қошқарбай досының жүзінен осындай бір өзгерістерді байқады да, бірақ оның бұлай өзгеруінің жөнiн ұқпаған соң, буы бұрқыраған бұлақ көзіне үнсіз қараған күйі отыра кетті.

	...Ертілеу шабытты күйде жатыр еді. Ол шалқасынан жатқан күйі, майда қоңыр үнмен өлең оқи бастады:



	Жаным менің...

	Мынау жарық дүниеде

	Өзгермейтін не бар екен, білдің бе?

	Алтын арай күннің де,

	Ай қалқытқан түннің де

	Тұрғаны ғой мәңгілік

	Тұрлауы жоқ жаңғырып.



	Қошқарбай ақынның өлең оқығанын бұрын-соңды көрген жоқ-ты. Сондықтан ол Ертілеудің айдалада жатып өлең оқығанын әуелгіде ерсілеу қабылдаса да, келе-келе қызығуы, елiгуi басым болды.



	Жаным менің...

	Биік көктен билеп, ойнап жауған қар

	Қанат қағып қара жерге жетеді.

	Бірақ бұл да баянсыз:

	Көбелек боп келеді,

	Көз жасы боп кетеді,

	Көрген түстей өтеді.



	«Биік көктен билеп, ойнап жауған қар» дейді. «Мынау керемет қой! Қандай әдемі айтты, ә... Мынау Ертілеу шын ақын екен...»

	Расында да, қар биік көктен билеп, ойнап түскендей қыламықтап тұр екен. Және қыламықтаған қар түйірлері өте нәзік-тін. Сұлу-тын...

	Қошқарбай Ертілеуге бір қадам жақындап барып отырды.



	Жаным менің...

	Жадыраған жаз болса,

	Ашық аспан сіркіреп,

	Асау өзен күркіреп,

	Жалын атып жарқын бақ,

	Қаз келеді-ау қаңқылдап,

	...Бұл да көпке бара алмас...

	Ашық аспан бұлттанар,

	Асау өзен мұз болар,

	Жас қызыл гүл сарғаяр,

	Қаздар қайтып жоғалар.



	Қошқарбайдың аузы ашылып қалды... Көз алдында сіркіреген аспан, күркіреген өзен, жасыл бақ, қызыл гүл, қаңқылдап ұшқан қаз... Сонан соң аспанның бұлттануы, өзеннің мұз құрсануы, бақтың сарғаюы, қаздың қайтуы...

	Ол, бәрінен бұрын, мына өлеңнің өзіне осыншалық әсер еткеніне таң қалды. «Бұрын неге өлең оқымағанмын. Ақындардың өлең оқығанын неге тыңдамағанмын?» деп ойлады іштей.



	Жаным менің...

	Жөргектегі бала да,

	Сан жылдарды салып өтсе араға,

	Сақалы аппақ шалға айналып қартаяр.

	Кеудесінен әл таяр,

	Көңіл көлі ортаяр.

	Жаным менің...

	Мынау жарық дүниеден

	Қартаймайтын, ортаймайтын мәңгілік

	Бір-ақ нәрсе көргенім –

	Саған деген махаббатым ол менің!



	Кошқарбай өлеңнің біткенін білді. Сондықтан да ол Ертілеудің өлең оқуды одан әрі жалғастыруын күткен жоқ. Үн-түнсіз ақ көрпе жерге қарады. Көктен билеп, ойнап түсіп келе жатқан қар қылауларынан көзін айырмады. Ұрланып Ертілеуге де назар салып еді: әншейіндегі сопақша жүзі сұп-сұр, көзінен мұң арылмайтын жүдеу жігітті көре алмады.

	Жо-жоқ... Бұл басқа біреу.

	Оның жанында шаттық пен рақаттан жүзі балбыраған, басына үйiрiлген бақыттың алапат сезіміне елтіген басқа... басқа бір ақын жігіт жатты.

	Бәлкім, Қошқарбайға осылай көрінген шығар. Үнсіздік біразға созылды.

	Сәлден соң барып Ертілеу жүзін Қошқарбайға аударып, ұзақ қарап жатты да:

	– Қарабұлаққа неге келгенімді түсіндің бе? – деді.

	Кошқарбай үндеген жоқ. Не дерін білмеді. Бір қуанғаны Ертілеу мұның жауап беруін күткен де жоқ.

	– Өлеңдерім жалғыздықтан жабығып жүр. Соларды ойлаймын деп мен де жүдеумін. Өлеңім де, мен де жабырқап, құлазып кеттік. Өйткені бізді ешкім тыңдамайды. Бізді бар екен деп ешкім ескермейді. Түсіндің бе? Мен Қарабұлаққа өлеңімді жұбату үшін келдім. Ол менің кеудемде ұзақ жүріп кiрлеп кетті. Мен оны оңашада, Қарабұлақтың тұнық суына шомылдыру үшін келдім.

	Ертілеудің айтып жатқан сөздері Қошқарбай үшін аса түсінікті де емес еді. Сонда да тыңдап, Ертілеудің соншалық бір жүдеу халін аяп отырды.

	– Мен өз өлеңімнің даусын өзім естуге іңкәр болдым. Сондықтан да мен сені ертіп, ауылдан əдейі ұзап кеттім. Құдайға шүкір, өлеңімді сен тыңдадың. Аспан, қыламықтап жауған қар, сонан соң Үлкен Анамыз тыңдады. Мың да бір рақмет. Тынысым кеңіп, рақаттанып қалдым. Ақын үшін өлең оқудың не екенін сен білмейсің-ау... Білмейсің ғой... – Ертілеудің даусы дірілдеп кетті. – Мен бақытсыз емеспін. Өзім сүйген пәннен сабақ беремін. Шәкірттерімді де жақсы көремін. Бұдан артық мен үшін не керек? Тек өлеңім...

	Осыдан бір ай бұрын мен өзім жетекшілік ететін тоғызыншы кластың оқушыларына үзіліс кезінде өлең оқыдым. Несі бар, оқығым келді... Оның үстіне, шәкірттерім қандай ықыласпен тыңдады десеңші. Біреуі қыбыр еткен жоқ. Әлгі өлеңді де оқыдым. Бәрі де жақсы-ақ бітетін еді. Ең соңғы партада отыратын бота көз сары қыздың бүлдіргені... Оның жазығы: «Ағай, махаббат туралы өлеңіңіз жоқ па?» деді. Менің бүйірім қызып, махаббат туралы екі өлеңді қатар оқып жіберіппін. Шәкірттерім риза болып қол соқты. Мен де бір айызым қанып, демалып қалдым. Екі-үш күнге дейін көңілді, сергек жүрдім. Іштей тағы бірде шәкірттеріме өлең оқуды жоспарладым. Содан соң не болды дейсің ғой? Мені педсоветке салды. Айыптары: «Оқушыларға махаббат туралы өлең оқыған» дейді. Ал ендеше... Сонда мен өлең кімге оқуым керек? Кімге? Қошқарбай-ау, өзің-ақ айтшы әдiлiн?

	Қошқарбай тағы да күмілжіп төмен қарады. Бір жақсысы, тағы да Ертілеу оның жауап беруін күткен жоқ.

	– Өлең оқылуы керек, – деді өзі саңқылдай сөйлеп, – Өлеңнің жазығы жоқ. Жиналысқа сала берсін. Бәрібір өлең мен мені ешкім бөле алмайды. Білдің бе? Біз осылай бірге қамығып, бірге қуанып жүре береміз.

	Екеуі үнсіз біраз жатты. Бұрын Қошқарбай ойлаушы еді: «Ертілеудің арманы жоқ шығар, дүниедегі бақытты адам шығар» деп. Бүгін ол ойынан жеріді. «Кісі ақын болғанда, осыншалық қайғысы болса, оның күнін итке берсін» деп ойлады.

	Сәлден соң Ертілеу орнынан тұрып, үстiн қақты.

	– Қошеке, енді қайтайық, – деді аса бір мейірімді, жұмсақ үнмен. – Келдік. Мұнымызға Үлкен Анамыз риза шығар. Аман болсақ, екеуміз тізіліп талай келерміз әлі.

	Сонан соң ол қара елтірі құлақшынын қолына ұстап, тағы да алға түсті. Оның жүрісіне әзер ілесіп, омбылай басып, соңында Қошқарбай келеді.

	Биік көкте билеп, ойнап қар әлі қыламықтанып тұр.

	***

	– Көктемгі қарбалас жұмыстарға байланысты клубты жаптыртып, Қошқарбайдың өзін бір отарға көмекке жіберді. Ауылға анда-санда ғана келеді. Ертілеуді де көпке дейін көре алмай жүрді.

	Бұл жолы екеуі ойда жоқта дүкеннің жанында кездесті. Ертілеу кітапханадан шығып келе жатыр екен. Қолында екі-үш кітабы. Өзі көңілді сияқты.

	– Келесі демалыста ауданға барамын, – деді жарқылдай сөйлеп. – Айтматовтың «Ақ кемесін оқып шықтым. Редакциядағы жігіттермен сырласып, пікірлесіп қайтсам ба деймін. Сенің қолың тимейді-ау, бірге барып қайтар едік.

	– Иә, қол... Қол тие қояр ма екен? – деп Қошқарбай міңгірлеп қалды. Шын мәнінде Ертілеудің бұл айтып тұрғандары Қошқарбай үшін бұлыңғырлау жайлар еді.

	Осы кезде Қошқарбай күткен трактор келіп қалды да, екеуі одан әрі көп тұра алмады. Асығыс қоштасып, Қошқарбай трактордың тіркемесіне мінді.

	Араға он бес, жиырма күн салып, Қошқарбай ауылға біржола келді. Кәдуілгі өз кәсібіне кірісіп, клуб ішін реттеді. Сонан соң жұмысына байланысты шаруалармен жолға шыққалы тұрғанда Ертілеумен ұшырасты. Сабақтан үйіне қайтып бара жатқан беті екен.

Бұл жолы ол Қошқарбайға жүдеу әрі көңілсіз көрінді.

	– Ауданға барып қайттым, – деді ол әңгімесін өзі бастап. – Барғаны бар болсын. Батпақтап көшеде әрі жүрдім, бері жүрдім де, кері қайттым. Әлі «Ақ кемені» ешқайсысы оқымапты. Түсінесің бе? Ешқайсысы...

	Ертілеу әлденеден тауы шағылған кісіше біраз үнсіз тұрды. Қошқарбайдың да басы салбырап кетті. Ол тап қазір Ертілеу басқаны емес, өзін кінәлап тұрғандай сезінді.

	– Оқымадық-ау деп күйзеліп те отырған ешкім жоқ. Бір-бір столда шеттерінен керіліп отыр. Мына қоғам туралы, біз туралы жұрт не деп жатыр? Бұл дүниеде не жаңалық, не жақсылық бар деген ой құлақтарына кіріп те шықпайды. Солай, бауырым, ауданға бекер-ақ барған екенмін, таусылып, шаршап қайттым.

	Ол қазір де төңірегіне бейжай ғана көз салып, көңілсіз шаршау күйде тұрды. Сонан соң көп бөгелуге де ықыласы болмаған Қошқарбаймен самарқау қоштасты да, үйіне қарай беттеді.

	***

	Қарабұлақтың басына екеуі келесі жолы көктемде келді. Қыстыкүнгідей ол қазан аумағындай жерде ғана суы бұрқырап жатқан жоқ еді. Жарқырап, көл-көсір боп алыстан көрінді. Жан-жағы көк шалғын.Қызыл-ала гүлдер.

	Мынадай көрініс Ертілеуге ерекше әсер етті.

	– Көрдің бе? Үлкен Анамыздың көктемгі көрінісіне көзің тойды ма? – деді, әдеттегіше бір қадым кейін келе жатқан Қошқарбайға көңілдене бұрылып. Қошқарбай жауап орнына аузы ашылып жан-жағына қарады.

	Екеуі тізіліп кеп, тағы да Қарабұлақтың көзінен су ішті. Су ішіп болысымен Ертілеу көк шалғынға аунай кетті.

	– «Рақат-ай! – деді көк шалғында шалқасынан жатқан күйі, аса бір көңілді үнмен жанына жантая берген Қошқарбайға. Күн де маужырап тұр еді.

	Зеңгір көк аспанда тек тоқымдай ғана ұлпа бұлт қалқып жүр екен. Ерсілі-қарсылы ұшқан көк қанат, ақ қанат көбелектер.

	Екеуі үн-түнсіз ұзақ жатты. Қошқарбай іштей: «Қазір Ертілеу өлең оқитын шығар» деп ойлады. Іштей оның өлең оқуын тағатсыздана күтті де. Бірақ Ертілеу өлең оқыған жоқ. Жатты-жатты да, бір кезде күрсінді.

	– Ақындар деген нәзік халық қой, – деді ол күрсініп жатып. – Олар тым нәзік қой. Өмірдің бұлтарыс, кедергілеріне төзе алмайды. Тіршіліктің көз алдар у-шуына қызықпайды да. Олар майыспайтын, иілмейтін, тек морт сынатын халық.

	Ертілеу әлгі қалқып жүрген ұлпа бұлтқа қарап, тағы да біраз үнсіз жатты.

	– Өлеңім, өлеңім деп өліп-өшіп кеттім. Мен де көп ұзамаспын, – деді бір кезде қамыққан үнмен. – Өлетін шығармын. Солай болар, сірә... Өлім де кез келген адамның қолынан келмейді. Өлу үшін, ең алдымен, өлімнен қорықпау керек. Мен де осы күні қорықпаймын. Ештеңеден де...

	Оның мына сөздері Қошқарбайға соншалық үрейлі естілді. Сасқанынан басын көтеріп, Ертілеудің бетіне қарады.

	Расында, ол соңғы кезде қатты жүдеп кеткен. Бір-екі рет ауырып тұрғанын да Қошқарбай жақсы біледі. Жұрт: «Оқып жүріп арақтан тапқан кеселі бар екен, сонысы асқынып жүрген көрінеді» дейді.

	Осы жайлар Ертілеудің әлгі үрейлі сөздерімен қосылғанда, Қошқарбайдың зәресін ұшырды.

	– Мен өлсем, өлеңдерімді алып, Алматыға барасың, – деді Ертілеу бетін Қошқарбайға бұрып.

	Жүзінде ешқандай күйзеліс белгісі жоқ, жай ғана, болмашы бір бұйымтай тапсырып жатқан кісідей.

	– Қайда-а?

	– Алматыға!

	Бұл тіпті Қошқарбайдың үш ұйықтаса түсіне кірмеген жай еді.

	– Бірден баспаға кіресің. Көп сөздің керегі жоқ. Ертілеу деген ақын өлді, мынау соның өлеңдері еді де. Ар жағын өздері біледі. Сонан соң ауылға қайта беруіңе болады.

	Қошқарбайдың ендігі уайымы тіпті зор болды. «Құдай-ау, тағы да баспа деген пәлесі қайдан шықты, – деді ішінен. – Қайдан тауып ала қойды? Мен онысын қайдан іздеймін енді? Тіпті таба алар ма екенмін өзін? Тапқан күнде, қай есігінен кіремін? Кімге барамын? «Сен өзің кімсің... десе, не деймін? Сол ауылдың киномеханигі едім десем?..»

	Шым-шытырық ойдан сытылып шыға алмаған соң, ақырын ғана Ертілеуге бұрылып: «Өздері келіп, өлеңдеріңді алып кетпес пе екен?» деді. Осылай деп айтарын айтса да: – Ыңғайсыз болды-ау, Ертілеу енді көңіліне алады-ау, – деп іштей мазасызданып еді. Жоқ. Тіпті олай болмады. Ертілеу оның сөзіне ешқандай да таңырқаған жоқ. Бар болғаны: «Ондай заман қайда? – деді күрсініп. – Ақынның өлеңдерін теріп әкететін адам қайда?»

	Қошқарбай үнсіз қалды. Іштей: «Алматыға бәрібір баратын болдым-ау» деп уайымдады. Көз алдына Ертілеудің екі жерден жабылатын үлкен қара сөмкесін әзер көтеріп, поезд күтіп тұрған сәті елестеді.

	– Мен бәрібір бұлай жүре бермеспін, – деді бір кезде Ертілеу жабыққан бәсең үнмен, – Жалғыздықтан жаным жалықты. Бұдан әрiге бәрібір жаным шыдай алмас. Көрерсің, биылғы жазғы демалысымда Рязаньнан бір-ақ шығамын. Есениннің кіндігінің қаны тамған жерге барып, өлең оқимын, Есенин жұтқан ауаны жұтамын. Есенин жырлаған өзеннен су ішіп, ол жырлаған орманды аралаймын.

	Оның даусы қалтырап кетті. «Бәлкім, жылап та жатқан шығар» деп ойлады Қошқарбай. Бірақ оның бетіне тура қарауға батылы жетпеді.

	– Бәрібір ауылға соқпаймын! – деді Ертілеу өршелене сөйлеп, – Соқпаймын! Бірден Семей асып кетемін. Шыңғыстаудың етегіне барып, жатып аламын. Күңірентіп, Абайдың өлеңдерін оқимын. Жидебайдағы шоқының басына шығып тұрып, аңыратып «Айттым сәлем, Қаламқасты» айтамын. Көрерсің... Абайдың әнін, өлеңін тыңдап, Шыңғыстау күрсінетін болады. Абайды көрген, Абайды білетін зеңгір көк аспан көзінің жасын сығады.

	Ақынның өлеңдерін өзінің туған жерінде оқу керек. Сонда ғана өлеңнің шын қасиеті танылады. Көрерсің әлі... Шыңғыстау менімен жылап қоштасатын болады... Көк шалғыны етегіме оралады...

	Сөйтемін... Өзім Құдайдай табынатын аруақтарымды бір-бір тірілтіп қайтамын.

	– Әттең сөйтер-ақ едім-ау,– деді ол біраз үнсіздіктен соң. – Бірақ маған сенiкi жөн дейтін бір жан жоқ. Ешкім де қостамайды. Әкеме айта бастасам-ақ: «Қарағым-ау, сен қашан адам боласың? Есің қашан кіреді? Жасың болса отызға келді» дейді. Ал мен адам емес пе екенмін? Адам болғаным былай тұрсын ақын емеспін бе? Ақын... Осыны ол түсінбейді. Не істермін мен... «Мен өлген соң-ақ жиһанкез боларсың. Әзірге шөбіңді шауып, малыңды қайырып, жұрт қатарлы тіршілігіңді жаса» дейді. Қошқарбай-ау, өзің-ақ айтшы, тағдыр ақын етіп жаратқан соң, ақынша өмір кешуім керек емес пе?

	Ертілеу етпеттей жатып, еңіреп қоя берді.

	– Мен бақытсызбын. Жалғызбын. Өлеңім де, өзім де жалқы... біз бір бейбақтармыз, – деді ол жылап жатып,

	Қошқарбай жұбатпақ болып, қорбаңдап орнынан тұрып, оның иығынан тартқылады.

	– Ертілеу, қойшы енді. Сені бақытсыз бейбақ деп кім айтты? Сендей ақын болсам, менің арманым болмас еді. Қит етсе, көз жасыңның дайын тұратыны-ай осы, – дей беріп, өзінің де танауы қорс-қорс ете қалды. – Өстетініңді біліп едім өзім де. Әй, енді жылайды-ау деп жатыр едім. Ақыры Жылап тындың. Қойшы енді. Қоясың ба, жоқ па? – деді ол табиғатында аңқау, көңілшек адамға тән жуас үнмен.

	Ақыры болмаған соң, танауы қорсылдаған күйі өзі де Ертілеудің қабатына етпетінен жата кетіп, қосыла жылап жатып ол тағы да:

	– Рязаньға баратын болсаң, мен сені кинофикацияның машинасымен поезға шығарып салар едім, – деді.

	Бұл оның ақын досына болысқаны әрі жұбатқаны еді.

	Жазғы демалысында Ертілеу Рязаньға кете алмады. Семей асып, Шыңғыстауға да бармады. Ол ауруханаға түсті.

	***

	– Арада жылдар өтіп жатты. Ертілеу бірде қуанып, бірде мұңайып, бұрынғы кәсібімен жүре берді. Оның еңсесін көтерген бір жай – Алматыға жас жазушылардың жиналысына барып қайтты. Қошқарбай оны кинофикацияның машинасымен поезға шығарып салып, келемін деген күні сол машинамен жалғыз өзі барып күтіп алды.

	Поездан Ертілеу өте көңілді түсті. Тіпті оның төрт-бес күн ішінде осыншалық өзгеріп келгеніне Қошқарбай қайран қалды.

	– Қошеке, несін айтасың, ғажап болды! – деді ол кабинаға жайғасып болған соң. – Күңірентіп өлең оқыдым! Жазушылар одағында, ресторанда. Тіпті бара жатып, келе жатып, поезда да оқыдым. Жұрттың қалай тыңдағанын көрсең... Мен өлең оқыған кезде сілтідей тынады. Ғажап болды! – деді ол Қошқарбайдың арқасынан қағып қойып, – Мен ақын екенімді дәлелдеп қайттым. Қошқарбай-ау, мен жаратылысымда алматылықпын ғой. Мен деген араққа емес, өлеңнің буына мас болып, теңселе басып Алматыда жүруім керек қой. Әттең... кемпір-шалым бар. «Алжығанда баламыз шайыр болды екен деп, соңынан салпақтай алмаймыз. Кететін жағыңа біз өлген соң кет» дейді. Қайтейін. Осылай жүре беремін де... Оларды жылатып кете барғанда, қайда барып жетісемін? Мейлі, – деді ол бір кезде қолын алға қарай бір сілтеп. – Өлеңім аман болсын. Өзім аман болайын. Қалғанын тағдырыма табыс еттім.

	Алматыдан келген соң ол көпке дейін көңілденіп, жарқылдап жүрді.

	Республикалық газет-журналдарға Ертілеудің өлеңдері суретімен басылды. Ауылдағылардың ол туралы пікірі қайта өзгеріп: «Қалмұраттың баласы түбінде маңдайымызға сыймас, Алматыға кетіп тынар» дейтін болды.

	Қошқарбай да өз қызметімен жүре берді. Қызметі өзіне жайлы. Көбіне ауылда болады. Қандай фильм әкелу керектігін көбіне Ертілеуден сұрап алады. Кейде «мынандай фильм әкелсең» деп Ертілеудің өздігінен өтініш білдіретін кездері бар. Ондайда Қошқарбай бара салып, қайткенде де Ертілеу айтқан фильмді тауып әкелуге тырысады.

	Бір жолы Ертілеу: «Табиғат туралы фильмді жаным сүйеді... «Дерсу Узала» дейтін фильм шығыпты, таяуда ол туралы облыстық газетте рецензия басылды. Соны әкелсең болар еді» деді. Қошқарбай қарсы сөз айтқан жоқ. Бірден құп алды да, лып етіп, ауданға баратын автобусқа мінді. Ертiлеу өзіне бірдеңе тапсырғанда немесе Ертілеудің өтінішін орындағанда Қошқарбайдың көңілденіп кететіні бар. Сол әдетімен бұл жолы да автобуста жұртпен даңғырай сөйлесіп, көңілді отырды. «Қайда бара жатырсың?» дегендерге: «Дерсу Узаланы» әкелуге бара жатырмын» деді. Онысына автобустағылардың ешқайсысы түсіне қоймады. Қошқарбай олардың сол түсінбегеніне қуанды. Сақалы кіндігіне түскен бір шал Қошқарбайға ұзақ қарап отырып: «Осы күнгі балалардың білмейтіні жоқ. Бәріне оқу өтіп кеткен. Әлгі сөзді мына бала қайдан үйренді екен?» деп тамсана сөйледі. Жұртқа көріп алыңдар дегендей қолындағы таяғын Қошқарбайға қарай шошайтып қойды.

	Қуаныштан Қошқарбайдың екі езуі құлағына жетті. Әсіресе, оған әлгі шалдың «бәріне оқу өтіп кеткен» дегені ұнады. Өйткені ол Ертілеумен әңгімелескен кездерінде көп нәрседен бейхабар екенін байқап, сонысына өзі қорланып та қалатын. Құдай көңіліңді көтергір, әлгі сақалды шалдың сөзі Қошқарбайға дем берді. «Сол оқу өткендердің бірі, шамасы, менмін-ау» деді ол өз-өзіне риза болып отырып.

	Қошқарбай автобустан көңілді түсті. Түскеннен кейін, әрине, тұп-тура өзінің үйреншікті мекемесіне тартты. «Дерсу Узаланы» бүгін қоюға кештiк етер, ертең кешке үлгерсем де жарар. Ертілеу ренжімес» деп ойлады ол жолда келе жатып. Сонан соң мекемеге таяй бергенде, фильмнің атын тағы бір есіме түсіре қояйыншы деп ойланса, ойында ештеңе жоқ. Күндікке автобуста қайта-қайта айтып қақылдап отырған екі сөзді, қара басып, ұмытып қапты. Аңырып бір орнында тұрған күйі: «Жер су, Жер-су-у» дей береді күбірлеп. Есіне басқа ештеңе түсіре алмай-ақ қойды. Ол күнде, кұнара келгiштеп жүретін мекемесінен он қадам жерде жарты сағат тұрды. Бәрібір «Жер-судан» басқа ойына ештеңе түспеді. Әрі ойлады, бері ойлады... Жоқ...

	Амалсыз басы салбырап, кері қайтты. Ауылға жүретін автобусқа қайта мінді. Келе жатқандағыдай жұртпен даңғырай сөйлескен жоқ. Бұл жолы бір бұрышта шұқшиып үнсіз қалды. Таңертеңгі сақалы кіндігіне түскен шал да қайтып келе жатыр екен. «Сол пәле көріп қоймаса» екен деп, үнемі жүзін бұрып отырды. «Бәрінен бұрын, Ертілеуге не деймін? – деп қиналды. – Атын ұмытып қалдым десем ғой, ол қолын бір-ақ сілтеуі мүмкін. Сөз жоқ, көпке дейін менімен сөйлеспей қояды».

	Ол Ертілеуден фильмнің атын ұмытып қалғандығын жасырмақ болды. Ауылға келісімен Ертілеуді тауып алды да: «Бүгін сәті түспеді, ертең, арғы күндері болып қалар, – деді. Сонан соң күмілжіп тұрып: «Бастығымның пәмиті нашар еді, менің айтқаным есінен шығып кетіп жүре ме, әлгі фильмнің атын тілдей қағазға жазып бере қойшы» деді. Ертілеу кідірген жоқ. Төс қалтасынан қаламы мен қағазын алып, әр әрпін бармақтың үлкендігіндей етіп «Дерсу Узала» деп жазып, астын екі сызып, Қошқарбайдың қолына ұстатты.

	Қошқарбай ертеңіне ауданға баратын автобусқа қайта мінді. Ертілеу фильмнің атын жазып берген тілдей қағаз төс қалтасында. «Енді, қара басып, осы қағаздан айрылып қалып жүрмейін» деп ойлады ол. Жол-жөнекей жұртпен беталды сөйлесіп кешегідей даңғыраған жоқ. Оң қолының алақанымен төс қалтасын анда-санда бір сипап қойып, үнсіз отырды.

	Өзінің кәдуілгі мекемесіне келді. Бұл жолы кібіртіктеп ештеңеден сасқан жоқ. Ертілеу жазып берген қағазға бір қарап алды да, бірден бастығының бөлмесіне тартты.

	Аман-саулықтан кейін, Қошқарбай бірден: «Осылай да осылай, аға, біздің ауылдың адамдары «Дерсу Узаланы» көргісі келеді» деп келген шаруасының жөнін айтты. Бастығы мұны байсалды тыңдады. Тыңдап болды да, столды саусағымен ақырын тықылдатып отырып:

	– Аты не дедің? – деді.

	– «Дерзу Узала!» – Қошқарбайдың даусы сол киноны өз қолымен жасаған кісідей бірден саңқ ете қалды.

	Осы кезде оның оң қолының саусақтары Ертілеу жазып берген қағаз жатқан төс қалтасының маңында жүр еді. Бірақ ол саусақтарының бұл бейбастығын жаратпай, бірден тартып ала қойды.

	Бастығы столды тықылдатып тағы біраз отырды.

	– Өзі қай жақтың фильмі екен?

	Бұл Қошқарбай күтпеген сұрақ еді. Бастықтың сұрағын жауапсыз қалдыруға болмайды. Фильмнің қай жақтікі екенін білу үшін ауылға тағы бір барып қайтуға бет те жоқ. Қысылғаны соншалық, Қошқарбай қарап отырып шып-шып тершіді. «Құдай-ау, неткен жолым ауыр бейбақ едім?» деп ойлады ішінен. Ақыры, неде болса, тәуекелге бел байлады:

	– Индиянiкi...

	– Ә, Индиянікі де. Онда ол бізде жоқ. Бізге Индияның фильмі келмегелі қашан...

	Қошқарбай төмен қарап, тырнағын шұқылап қалды.

	– Бәлкім, облыс орталығына барып қайтарсың? – деді бір кезде бастығы мұның көңілін жыққысы келмегендей. – Оларда болып қалуы мүмкін.

	Бастығының сөзін медеу етіп, Қошқарбай қыстың көзі қырауда түскі поезбен облыс орталығына тартты. Бәрібір, ауылға құрқол қайту, Ертілеуге «жоқ екен» деп айту тіпті ұят сияқты.

	Облыс орталығында Қошқарбай әрі-бері жүріп, облыстық кинофикация мекемесін әзер тапты. Бұрын да бір көргені бар-ды. Бірақ ұмытыңқырап қалыпты. Ертілеудің жазып берген қағазы молданың берген iшiрткiсiндей боп төс қалтасында сақтаулы жүр. Анда-санда суырып алып, қағазға үңіліп қарап қояды.

	Қошқарбай үлкен бастыққа кіруге бел байлады. Бұрын бір-екі баяндамасында «жұртқа үлгілі қызмет етеді» деп мақтағаны бар. Сонысын демеу етіп: «Қарабұлақ» совхозынан келдім десем, өзі де білер» деп ойлады.

	Расында, үлкен бастық жақсы қарсы алды. Басындағы қара елтірі құлақшынын қолына ұстап отырып, Қошқарбай: «Осылай да осылай, аға, біздің ауылдың адамдары «Дерсу Узаланы» көргісі келеді» дегенде, ол көңілденіп кетті.

	– Міне, мынауың керемет! – деді мол денесін әзер қозғап қойқақтап, орнынан тұра беріп. – Олардың тілегі орынды. Дұрыс. Дұрыс... Міне, осылай қызмет ету керек.

	Сәлден соң ол телефонға жармасты. Әлдекіммен ежіктеп біраз сөйлесті. Сонан соң трубканы орнына қоя беріп:

	– Бала, екі күн күтетін болдың. Лентаны көрші ауданға берген екен. Екі күннен соң әкелуге тиіс. Көлікті де өзіміз тауып береміз, – деді.

	Қошқарбай столдан ербиiп тұра беріп: «Жарайды, аға...» деді. Сөйтіп, қыстың көзі қырауда Қошқарбай Ертілеу үшін «Дерсу Узаланы» күтіп облыс орталығының қонақ үйінде екі күн жатты.

	Ақыры «Дерсу Узаланы» алып, Қошқарбай ауылға келді. Бәрінен де ол Ертілеудің өтінішін орындағанына қуанды. Сондықтан болар, ол фильмнің ленталарын клубқа жайғап болысымен Ертілеуге жетуге асықты. Мектепке келсе, Ертілеу сабағына кіріп кеткен екен, Қошқарбай сұқ саусағының ұшымен ғана «9 класс» деген жазуы бар есікті қақты. Ертілеу кәдуілгі әдетінше тебірене сөйлеп, шәкірттеріне сабақ түсіндіріп тұр екен. Сәлден соң кластың есігі ашылып, іштен Ертілеу шықты. Сәлемдесуден де бұрын, Қошқарбай жарты қап алтын арқалап келгендей, екі езуі құлағына жетіп тұрып: «Ереке, әкелдім!» деді. «Ризамын» дегендей Ертілеу есі шыға күлімсіреп тұрып басын изедi...

	Ертеңіне кешкісін «Дерсу Узала» қойылды. Фильм әлі қазақшаға аударылмаған екен. Сондықтан келушілер көп болмады. Түсінбегендіктен, келгендердің біразы фильм бірінші бөлімі бітпей-ақ шығып кетіп те жатты.

	Фильмнің екінші бөлімі кезінде Қошқарбай өзі отыратын бөлменің кішкене тесігінен клубтың ішіне көз салса, клубта бес-ақ адам отыр екен. Ертілеуден өзгелері: мектепте тілінен сабақ беретін оқытушы қыз, әйелімен келген ферма зоотехнигі, бесін бесіншісі оқушы бала екен: алдындағы столға жармасқан күйі қалғып кетіпті.

	Соңғы кезде Қошқарбай айлық жоспарын орындай алмай сол үшін бір-екі рет бастығынан ескерту алған да жайы бар. Сондықтан да клуб ішінде тарыдай шашырап отырған бес адамды көргенде көңілі ортайып қалды. «Қыстың көзі кырауда сонша жерден екі бөлімді фильм әкелдім. Ал оны бес-ақ адам көреді. Бесеу-ақ... Оның да біреуі қалғып отыр». Қошқарбай кәдімгідей жабырқап қалды. «Осының не кереметі бар екен? Көрейінші...» деп әуелде бұл да фильмге біраз үңілген. Қалың орман ішінде әрлі-берлі шұбаған бір топ адам. Арылдаған боран... Бұлар Қошқарбайды онша қызықтырмады. Сонан соң өзінше күңкілдеп, іштей: «Осы біздің Ертілеу де қызық-ау» деген.

	Қошқарбайдың көзі тағы да Ертілеуге түсті. Ол клубтағылардың бәрінің алдында, бесінші қатарда отыр екен. «Балалардың отыратын жеріне отырғаны несі?» деп ойлады Қошқарбай. Бірақ оның отырысы ұнады. Қара елтірі құлақшынын қолына алып апты. Шашы дудыраған басын кегжитіп, экраннан көз алмай отыр. Өзге дүниеде ісі де жоқ.

	Фильмді Ертілеудің бар ынтасымен қарап отырғанын сезген соң барып, Қошқарбайдың көңілі орнықты. «Ертілеу үшін әкелдім емес пе? Сол риза болса, болды» деді өзінше.

	Фильм де аяқталды. Жұрт орындықтарын сарт-сұрт еткізіп, орындарынан тұра бастады. Ұйықтап қалған оқушыны орыс тілінен беретін оқытушы қыз жұлқылап әзер оятты, Қошқарбайдың аңдығаны Ертілеу еді. Ол асықпады, фильм біткен соң да ештеңеге алаңдамастан, тіпті қозғалмастан, бұрынғыша экраннан көз алмай біраз отырды. Өзгелер клубтан шығып кеткен соң барып, ол қара елтірі құлақшының қолына қыса ұстаған күйі орнынан тұрды.

	***

	Екеуі ауылға қарай бірге жүрді.

	– Керемет болды! – деді былай шыға бере-ақ Ертілеу Қошқарбайдың арқасынан қағып. – Сен азаматтық жасадың? Жанымыз байып, бойымыз бір сергіп қалған жоқ па? Қошеке, мен саған өлең арнаймын... Саған бір емес-ау, қырық өлең арнаса да аздық етпейді.

	– Қайдағы өлең? – деді Қошқарбай жаураған қолдарын қайда тығарын білмей келе жатып. – Маған өлең неме керек? Үш ай болды, жоспарымды орындай алмай жүрмін.

	– Жоспар-моспарыңды қайтемін сенің? Маған сенің жаның... жүрегің қымбат! Сен жасаған жақсылықтың өтеуін мен еш уақытта да қайыра алмаспын. Қошеке-ау, сен бар ғой... Сен деген ұлы адамсың. Сенің жүрегің... сезімің ұлы. Өзге жұрт қалай түсінсе, олай түсінсін.

	Қошқарбай өзіне Ертілеудің тым артық баға бергенін сезді. Бұл ауылда әлі күнге дейін біреуді біреу ұлы деп көрген жоқ еді. Сол сөздің алдымен өзіне айтылғандығына тосырқап әрі іштей қуанып қалды. «Артық болса да, кем болса да, әйтеуір, айтсыншы, – деп ойлады ішінен: – Бәрібір мені Ертілеуден басқа кім мақтап жатыр?

	Сәлден соң Ертілеу әлгі фильм жайлы сөйлеп кетті:

	– Міне, өнер деген осылай жасалуы тиіс. Фильмді жасаған жапон ба, орыс па, оған алаңдамаған жөн. Ең бастысы, адамзатқа қажет, игілікті іс тынды! Одан артық не керек?

	Ол аяз сіңген қарды қарш-қарш басып келе жатып: «Шіркін-ай, Акира не бiр борандарда операторлары мен артистерін ертіп, жорықта жүрген жауынгерлердей тайганы талай кезді-ау... Иә, кезді ғой. Тайгада Акираның ізі қалған шығар. Ол із өшпес те, сірә... Біз табиғатты сол Акира Курасаваша сүюіміз керек. Табиғаттың перзентіміз ғой. Оны анамыздай аялауға тиіспіз. Қошқарбай-ау, мен Қарабұлақты неге жақсы көремін, білесің бе? Ол да мен сияқты... Жо-жоқ... Қателесуімді қарашы. Мен Қарабұлақ сияқтымын ғой. Дүниеде Қарабұлақ деген мөлдір суы бар бұлақтың барын бізден басқа кім біледі? Өзің-ақ айтшы... Ешкім де білмейді. Өйткені ол ешқайда қосылып жатқан жоқ. Бір ғана ауылды көгертіп, өсіріп, өзінше жатыр.

	Ал Ертілеу деген ақынды кім біледі? Ешкім де білмейді. Құдай біледі, менің шын ақын екенімді өзіңнен басқа ешкім мойындамайды да. Өйткені мен де өзімше бөлекпін. Өлең атты үлкен өзенге қосыла алмай, жете алмай жүрмін.

	Біз Қарабұлақ екеуіміз перзентінің анасына аумай тартқанындай өте ұқсаспыз. Қарабұлақтың басына барғанда мені неге тебіренеді, неге жылайды деп ойлайтын шығарсың? Мен өзімнің оған соншалық жақын екенімді сеземін. Сондықтан болар, мен оның алдында дәрменсізбін. Ет-жүрегім елжіреп, езіліп кетеді. Оған деген сағынышым, махаббатым көз жасым боп тамшылайды»

	Аяз тым қатты еді. Әбден жаураған екі қолын қойнына жіберген Қошқарбай Ертілеудің жүрісіне әрең ілесіп келе жатты. Аязды түнде оның саңқылдай шыққан даусы ғана анық естіледі.

	– Бәрібір Қарабұлақ екеуіміз бұлай белгісіз болып қала бермеспіз. Біз де жұлқынып шығармыз бір күні. Жұрт әуелі мені... Мен арқылы Қарабұлақты естір. Көрерсің әлі-ақ...

	Әкем маған рұқсат етті. Кеше маған жылап тұрып ақ батасын берді. «Буындырып өлтірмесең, біздің әлі жүре беретін түріміз бар. Бетіңнен қайтарайын деп пе едім, сенің... жазығың жалғыздығың... Бара ғой Алматыңа. Сен де Тәңірі айдаған соқпағыңа түс. Бара ғой, құлыным. Енді бізге тек бір уыс топырағыңды бұйыртсын» деді.

	Амандық болса, жазда екі баламды қолтығыма қысып, әйелімді жетелеп Алматы кетемін. Сөйтемін... Ішқұса болып қашанғы жүрейін, бұдан әрі шыдай алар түрім жоқ. Өлең атты үлкен өзенге қосылу дертім еді. Енді қосылармын. Асау толқын болып, көбіктеніп көкке атылу арманым еді. Енді атылармын. Атыла алмасам, обалым өзіме, көп тамшының бірі болып кете барамын да...

	Ертілеудің даусы дірілдеп кетті. Аяғын басқан сайын қарш-қарш еткен мына бір мазасыз дыбыс та оның қазіргі алапат сезімінің сырын шерткендей.

	– Сені де ала кетемін Алматыға, – деді ол бір кезде Қошқарбайға бұрыла беріп. – Тастамаймын. Жанымды ұғар жалғыз досымды тастап, Алматыға не деп барамын?

	Қошқарбайдың зәресі ұшып кетті. Алматы деген үш ұйықтаса түсіне кірмеген жер. Оның үстіне, биыл там саламын ба деген талабы бар еді. Біраз материалдарын әзірлеп те қойған. Ертілеудің жоқ жерден шығарып отырған әңгімесі мынау. «Мен Ертілеуге еріп, Алматыға кетсем, там да, басқа да жайына қалады-ау» деп уайымдады ол.

	– Ертілеу, мен там салсам ба деп ем... – деді бір кезде міңгірлей сөйлеп.

	– Там деген не ол?.. Өлең – там, өлең – от, өлең – жол!.. Одан артық не керек бізге? Ештеңеден қорықпа! – деді Ертілеу өктем үнмен.

	– Ереке-ау, мені жүмыстан да босатпас...

	– Hеге босатпайды? Босатпай көрсін... Немене, киномеханиктер де жетпей қалып па?

	Қошқарбай қатты абыржыды. «Не десем екен бұған? Қалай құтылсам екен? – деп ойлады ішінен. – Бармаймын десем ғой, өкпелейді. Өкпелеп қана қойса да жақсы ғой. Бұл Ертілеудің бірдеңеге ұрынуы да кәдік...»

	Қошқарбай не дерін, не істерін білмей, іштен қиналып келе жатқанда Ертілеу өзінен өзі: «Жарайды, сен осында қала ғой», дегені. Қуанғанынан Қошқарбайдың көзінен жас ыршып кетті.

	– Айналайын, Ертілеуім-ай, садағаң кетейін-ай, қала ғой дедің бе? – деді кемсеңдеп.

	– Иә, қала ғой. Екеуіміз бірдей кетсек, Қарабұлақ жалғызсырап қалар. Үлкен Анамыз ғой, бізді өгейсіп жүрер. Сен мұнда босқа қалмайсың. Мені жоқтатпай, Қарабұлақтың басына барып тұрасың. Көктемде, қыста... Екі рет соқсаң жетеді.

	– Ертілеу, садағаң кетейін, мен жылына Қарабұлаққа екі рет емес, төрт рет соғайын. Төрт рет... – Қошқарбай кемсеңдеп келе жатып, суықтан әбден тонған оң қолының бармағын бүгіп тұрып, қалған төрт саусағын көкке шошайтты.

	Ертілеуге ол мұндай риза болмас.

	– Айналайын, Ертілеуім-ай, мені-ақ қорқытасың да жүресің. Ана жылы ғой: «Мен өлсем, кітабымды баспаға апар» деп бір зәремді алдың. Ендігің мынау... Садағаң кетейін-ай, – деді ол екі қолын қайтадан жылы қойнына тыға беріп. – Әйтеуір, өлмейтін болдың ғой енді. Баспаға да кітабыңды өзің апарасың.

	– Өлмеймін! – деді Ертілеу сенімді күйде. – Өлмеймін мен... Мен өлгеннен кейін мына дүниенің не болатынын білесің бе? Қарабұлақ тартылып қалады. Көктем сайын біздің ауылдың үстімен тырналар тізіліп ұшпайды. Мен өлген күні мына зеңгір көк аспан қабағы ашылмай, көз жасын тия алмай, тамшылап тұрып алады. Сөз жоқ, сөйтеді. Ақын табиғаттың төл перзенті ғой. Ақынынан айрылған күні дүние не жетісіп қалар дейсің...

	Қошқарбайдың жүрегі суылдап кетті. Тіпті Ертілеуге бірдеңе деп сөйлеуге де қорықты. Ертілеу оған ет пен сүйектен жаралған адам емес, әлдеқайда бастап келе жатқан бір құдіретті күш боп... қара түнді қақ жарып, өзіне жеткізбей келе жатқан қасиетті от боп көрінді.

	Жерді қарш-қарш басып келе жатып, бір кезде Ертілеу құйқаны шымырлатқандай тебіренген үнмен:

	– Мен көктемді сағынып жүрмін! – деді. – Көктемді өлердей сағындым. Көктем дүниенің көркі ғой, шіркін! Егер көктем болмаса, ақын болмаса мына дүниенің түк те қызығы болмас еді.

	Көктем шыққан соң екеуміз тағы бір Қарабұлаққа соғайықшы... Алматыға кетерде мен оған соқпай кетуім күнә ғой.

	– Ереке-ай, тағы да жылайсың-ау, – деді Қошқарбай оны аяған үнмен.

	– Жоқ, жыламаймын. Менің Қарабұлақ туралы қандай жырлар жазғанымды сен білмейсің ғой. Білмейсің... Мен сол жырларды оқимын. Көрерсің, Қарабұлақ ағыл-тегіл болатын шығар. Шалғыны етегіме оралып, мені жібермес. Сен де жыларсың. Көз жасыңды көйлегіңнің етегімен сүрткізермін әлі!..

	Ертілеу оң қолындағы жиектері желіне бастаған қара елтірі құлақшынын көкке өршелене сермеп, өлең оқи жөнелді:



	Ақындай сырлы толғанып мынау тылсым бақ,

	Төгілтіп жатыр, төңірегінде жыр шулап.

	Жәннат бір көктем,

	Қанатты көктем келеді,

	Көкторғын аспан-көкөрай толқын сусылдап.



	...Өлең оқыса-ақ есі шығып кететін кәдуілгі әдеті. Ертілеудің сұр пальтосының түймелері ағытылып кетті. Мойыншалғысы пальтосының сыртында салпылдап жүр.

	Қошқарбай оған таң қалып, әрі аяп келеді.

	– Құдай-ау, қайдағы көктем... Сары аяздан қара жердің қарс айрыла жаздап тұрғанын білмей келесің бе? Тоқтай тұршы! Сәл ғана сабыр етші. Ереке-ау, мойыншалғыңды түзеп жіберейін. Пальтоңның түймесін салып берейін... Тоқтай тұршы... Сен аурусың ғой, өзіңді өзің аясаң нетті.

	Қошқарбай булыға жылап келе жатып, осылай деді.

	Бірақ оны Ертілеу тыңдамады. Естімеді де... Ақпанның сақылдаған сары аязында ақын жігіт тағы да аңыратып, көктем туралы жыр оқып келе жатты.





ҚОРАШЫЛАР


	Кеше кешкісін төртеуі де дүкеннің жанында кездесіп қалып, қора соғуға ертелеп кетуге уәде етісті. Бригадирлері тракторшыға да осылай деп сәлем айтып, бала жүгіртіп жіберген.

	Жақып уәде бойынша ерте тұрды. Айырын қайта caптап, кетпенінің шүйдесіне шыңға қақты. Балтасының да басы босап қалған екен, біраз уақыт суға салып қойды. Тамағын да асығыс ішті. Тамақ дегендегісі бір кесе айран мен бір жапырақ нан ғана, сонан соң әзірлеп қойған құрал жабдықтарын иығына салып алып, дүкенге қарай беттеді.

	Жылқайдар «дүкеннің жанына жиналыңдар» деген жоқ. Бірақ бұлар сонда жиналу керек екенін өздері біледі. Өйткені бригадирлердің үйі дүкеннің тап жанында.

	Әдетте, бұлар біртіндеп тап бір таң атпай аласылары бардай дүкеннің алдына тұс-тұстан жинала бастайды. Әлбетте, алдымен құрал-жабдықтарын сықырлата иығына салып, алдымен Жақып келеді. Сонан соң Ертай деген мектепті таяуда бітірген жас бала... Бұларды біраз күттіріп барып, далада түнеп шыққан кісідей үсті де, беті де быж-тыж болып Ораз жетеді. Өзгелерден бір ерекшелігі, ол көбіне құрал-жабдықсыз құр қол келеді. Сондай ұмытшақ әдеті бар. «Беларусін» дарылдатып, бір кезде Сунақбай деген жігіт те төбе көрсетеді. «Беларусь» тоқтай салысымен-ақ бұлар жапырласып, тіркемеге міне бастайды. Өйткені трактор келіп тоқтасымен Жылқайдар көп ұзамай үйден шығады. Ол үйден шыққан кезде бұлар ұйлығысып тіркеменің үстінде отырулары керек. Бұл әдетті Жылқайдар үйретті ме әлде Жылқайдарға өздері үйретті ме, ол жағын пайымдаған ешкім болған жоқ.

	Жылқайдар үйден шыққан бойда аяғын баппен басып тіркеменің жанына келеді. Егер көңілі көтеріңді болса, тіркеменің жанына таяп кеп, бұлармен жағалай қол алысып амандасады. Қол алысып қана қоймайды. «Жақсы жатып, жайлы тұрдыңыздар ма? Үй іштеріңіз... бала-шағаларыңыз... Қора-қопсыларыңыз...» деп Меккеден кеше келген кісіше шұбыртып ала жөнеледі. Ал енді көңілінің қошы болмаса, үйінен шыққан бойда аяғын алшаңдай басып тіркеменің тұсына келгенде сұп-суық жүзін бастары қылтиып-қылтиып тіркеменің жақтауына жармасып отырған бұларға бұрады. Бұрады да: «Немене, түгелденіп болдыңдар ма, түге?» дейді. Дауысы да сұп-суық естіледі. Бұлар жарыса жамырасып, «түгелміз-з» дейді. Артық ауыз сөзге батылдары жетпейді. Жүзін ғана бұрғаны болмаса, Жылқайдардың өзі бұрылмайды. Сол бетімен барып «Беларусьтың» кабинасына жайғасады.

	***

	Бүгін де Жақып дүкеннің алдына өзгелерден бұрын келді. Кетпен, айыр, балталарын сықырлатып иығынан алып, дүкеннің жауын суымен саржағалданып қалған қабырғасына сүйеді. Анадай жерден Жылқайдардың үйі көрініп тұр. Сары самауыр далаға енді шығыпты. Жақып: «Барып Жылқыайдармен әңгімелесіп отырып, шай ішіп шықсам ба екен?» деп те ойлады. Бірақ олай етуге батылы жетпеді. Жылқайдардың ондай әдетті кейде жақтырмайтыны бар. Көңілінің қошы болмаған кезде, дүкеннің алдына Жақып тым ерте келсе: «Көкнәр іздеген кісіше таң атпай тықырлап, бұл не жүріс?» деп, ал ілкіде бір кешігіп қалып, өзгелерді күттіре калса: «Жақа-ау, төсекте шалжайып тал түске дейін жатасыз, осы жеңгемізбен екеуіңіздің қызықтарыңыз басылмай жүр білем» деп бұрқылдайды. Сөйтетін Жылқайдарға не дауа?

	Мұның үстіне, қазір Жылқайдар көңілсіз жүр. Жуырда ғана облыстық газетке: «Жылқайдар Нұқышев басқаратын бригада сапасыз қоралар салып жүр» деп біреу фельетон жазыпты. Жазғанда да, жай ғана жаза салса бәрекелді ғой. Тап жанына ұсқынсыз етіп Жылқайдардың суретін салыпты. Сөздері тұп-тура мірдің оғындай. Екі-үш ауыз әжуа өлеңі тағы бар. Сонымен, газетке шыққалы Жылқайдардың жүні жығылып қалған. Бұл жай есіне түскенде, Жақып Жылқайдардың үйіне бару туралы ойынан: «Құдая шайы құрысын» деп, азар да безер болды.

	Жақып дүкеннің алдында алай-бұлай жүрді. «Азанымен сенделіп жүргенім ұят-ты» деп, біраз уақыт дүкеннің қарауылы паналайтын кішкене ағаш күркенің ішіне кіріп отырды. Өзгелері келер болмады. «Ойпырмай, бұларға не болды?» деп, Жақып күркеден шығып, алақанымен маңдайын қалқалап, жан-жағына қарағыштап жүргенде, бір бұрыштан иығында айыры, көзін қайта-қайта уқалап, Ертай шыға келді. Ол да болса көңілге медеу әрі екеуі біріне бірі серік болып, оны-мұны әңгіме етісіп отырды.

	Әлден уақытта құлақшынының бауы селтеңдеп, ентіге басып, Ораз да жетті. Қораға баратын кісі сияқты емес, «Жол-жөнекей дүкенге соға кетейікші» деп бас бұра салғандай. Бұлар «сенің құрал-сайманың қайда?» деп сұраған да жоқ. Өз-өзінен отырып бір кезде: «Кеше Жауынбайдың сиырын ұрамын деп айырымның сабын сындырып алғаным. Ұрайын деген де ниетім жоқ еді, қарасан келгiр, жаздай бір талдап жинаған шөбімнің бір шетін кеулеп тастапты. Ал енді сөйткен сиырды қалай ұрмассың? Жақа, өзіңіз-ақ айтыңызшы, ұруға бола ма, жоқ па?» деп Жақыпқа қарады. Ораздың едәуір тентектігі бар. Қазір де Жақыпқа емес, Жауынбайдың сиырына қарағандай көзі қанталап кетіп еді. Жақып сонысынан сескеніп, қанталаған көзін өзінен тайдырмай отырған Оразды көп күттірмей: «Болғанда ше? Ондай сиырды неге ұрмасқа?» дей салды. Мынадай жауапқа көңілі жайланған Ораз енді әлгінде ғана ашылған дүкеннің есігіне қарады:

	– Шіркін-ай, бір бөтелкені қойныңа тығып апарып, қораның басында, ашық аспанның астында, бір түп жусанды жастанып жатып, қырлы стаканға лық-лық құйып, қылғытып бір жұтсаң ғой, ә...

	Бұлар Оразға жауап қата қойған жоқ. Жақып оның әңгімесін жаратпаған сыңай танытқан соң, Ораз дүкеннің қабырғасына арқасын сүйей отырған Ертайға қарай ысырыла отырды:

	– Әй, бала, қалтаңда артық-ауыс жүрген бір-екі сом жоқ па?..

	Ертай төмен қарап отырып күмілжіді. Шамасы, «жоқ еді» деген болуы керек. Ораз теріс айналып кетті. Жақыптың қалтасында бес-алты күміс теңге жүретін. «Мына қызыл көз пәле сұрай қалса, беріп құтыламын ба, қайтемін?» деп мазасызданып отыр еді, ол теріс айналып кеткен соң, көңілі орныққандай болды.

	«Беларусін» дарылдатып осы кезде Сунақбай да жетті. Трактор тоқтасымен Ораз Сунақбаймен де «келіссөз» жүргізіп көріп еді, одан да ештеңе шықпады білем: «Осыларды да жігіт дейді-ау, түге» деп күңкілдей сөйлеген күйі тіркеменің үстіне шығып, алдымен жайғасып алды.

	Жақып пен Ертай да құралдарын қолдарына алып, қозғала бастады. Әуелі құралдарын кезек-кезек лақтырып алып, тіркеменің биік ернеуінен Жақып әзер асып шықты. Тіркеменің алдыңғы жағына керосин, бензин құйылған темір бөшкелер қойылыпты.

	Бұлар енді жайғасып болған кезде, үйінен Жылқайдар да шықты. Аяғын санап, баппен басады. Жүзі де қатулы. Бұлардың тұсынан өте бергенде, Ораз батырлық жасап: «Ассалаумалейкүм, Жылеке» дей беріп еді, Жылқайдар оның сәлемін қабылдау орнына: «Немене, түгелдендіңдер ме?» деді қатқыл үнмен. Жылқайдар алдында кінәлілердей, тіркемеде отырғандардың бастары төмен салбырап қалды. «Түгелміз» деді Ораздың өзі жуасыған үнмен. Өзгелерінің оны айтуға да батылдары жетпеді.

	Жылқайдар жанына отырысымен-ақ Сунақбай тракторды дарылдатып ала жөнелгенде тіркеме үстіндегі құрал-саймандар бар тіркеме салдырап-гүлдіреп ала жөнелсе болар ма? Ол ол ма, Жақыптың ойлағанындай, трактор қозғалысымен-ақ бөшкелердегі керосин, бензиндердің иісі бұрқырап кетті. Оны аз десең үйіріле соққан ақ шаң да Жақыпты басып қалды. Орнын ауыстырып, олай-бұлай қозғалақтап көріп еді, шаңнан да, иістен де құтылар болмаған соң, амалсыз бұрынғы орнына келіп, бүкшиіп қайта отырды.

	Сунақбайдың да трактор айдағаны құрысын! Ойлы-қырлы, бұралаң жолмен асфальтта келе жатқандай жүйткіп келеді. Тіркеменің мынадай салдырын есітіп отырып, әрі-беріден соң, таудың басынан төмен домалап келе жатыр екенбіз деп ойлауға да болады.

	Бір төбені қиялап өрлей бергенде, жанындағы үлкен бөшке ысырылып келіп, Жақыпты қыспасы бар ма? Бұрқыраған май иісі мен ақ шаң айналайын екен. Жақыптың шыбын жаны алқымына келді. Қалай айқайлап жібергенін өзі де байқамай қалды. Бірақ мұны естіп жатқан ешкім жоқ. Көзі алақтап, көмек іздеп, жанындағыларға қараса, сөйтсе, олардың екеуі де арылдаған желге беттерін тосып теріс қарап алып, аңыратып өлең айтып отыр. Ораз тіпті еліріп алған. Ерсілі-қарсылы қолын да қоса сілтеп қояды. Мына түрлерімен Жақыптың қозы маңырағандай ғана дауысы түгілі, мылтық атылса да селт етер емес.

	Жақып: «Енді өлген жерім осы болар. Ажалым керосин құйған мына темiр бөшкеден болды-ау» деп бұл дүниеден түңіле бастап еді. Абырой болғанда, трактор ойға түсерде бөшке өз-өзінен әрі ысырылып барып, Жақыптың жаны қалғаны. «Упа!» деп демін бір-ақ алды. Аман-есен қалғанына ішінен жеті нан құдайы айтты. Екі баласын есіне түсіріп отырып: «Несібелерің мол екен, иттер, әкелерің, әйтеуір, аман қалды» деп күбірледі. Қуаныштан болар, көзіне жас үйірілді. «Мыналар кісіге серік болып та оңдырмас, – деп Ораз бен Ертайға ренжіді. – Бөшкеге қысылып, мен өліп жатсам да бұлар өлендерін айтып отыра берер. Құдай біледі, сөйтеді».

	Қайтадан керосин иісі мен ақ шаң мазалай бастады. Әрі-беріден соң басы айналып, жүрегі көтеріліп, лоқсып-лоқсып құсып та жіберді.

	Трактор биік төбенің баурайындағы шопан қыстауының жанына келіп тоқтады. Бұл кезде Жақыптың орнынан тұруға да мұршасы жоқ еді. Бет-аузын жапқан шаңнан көзі ғана жылтырайды.

	Трактор тоқтасымен-ақ өзгелер секіріп-секіріп түсіп, тізіліп қора жасайтын жерге қарай жүрді. Жақып қалт-құлт еткен күйі денесін әзер игеріп тіркемеден түсті. Серіктеріне қарай жүріп еді, олар Жақып емес, маймыл келе жатқандай жапырлай қарасты.

	– Ойбай, Жақаңды қараңдар?

	– Бетіне қара... Бетіне...

	– Жүрісі қалай-әй. Ішіп алғаннан сау ма?

	Бәрі қарқ-қарқ күледі.

	Жақыпты ыза қысты. «Мыналардың мәз болуын-ай, түге. Әлгінде мені ғой бөшке қысып өліп қалсам қайтер еді? Күлер ме екен? Жоқ әлде мұрындары қорқ-қорқ етіп еңкілдеп жылап тұрар ма еді? Жыласа, жылар-ау, бірақ Құдай біледі, әуелі дәл осылай қарқылдасып күліп алар...»

	Жақып денесін әзер игеріп тұрып, қалтасынан үлкен орамалын шығарып, бетін сүртті, үстiн қақты. Сонан соң аяқтарың әр жерден бір басып, күлкілерін әзер тыйып бола берген серіктеріне қарай жүрді.

	Бұлардың жасайтыны ашық шеңгел қора болатын. Сондықтан бәрі де қора үшін деп үйіп тастаған шеңгелдің жанына келді. Сунақбай: «Енді Сырдағы бригадаға кеттім, кешкісін келемін» деп кетіп қалды. Бар жұмысты бір өзі-ақ жайғайтындай Жылқайдар сырт киімдерін шешіп тастады. Ораз бен Ертай «біссімілданы» темекі тартудан бастады. Жақып та сырт киімдерін шешіп, қолына балтасын алып, қада үшін ыңғайлы ағаштарды реттеуге кірісті.

	Бұлар әуелі қораның қадаларын қадап, оған өзен бойынан әкеліп қойған сәмінің бұтақтарын белдеу етіп сыммен буып жатты. Одан арғы жұмыстары бірыңғай. Шеңгелден әкеп, сол бұтақтарға жапсырып, түбін көмеді де, сыртынан сыммен шандып тастайды. – Жылқайдар мұндайда айғайшы ғана. Ораздың да қырып жіберетіні шамалы. Жақыпқа ілесіп қаттырақ қимылдайтын Ертай ғана. Оны да Жылқайдар жақын інісі болған соң ауыр жұмыстардан қақпайлап отырады.

	Қазір де Ертай шеңгел тасуға кірісіп еді: «Ертайжан, оны Жақаңа берсейші. Шабақталып қаларсың» деп қойды. Сонымен, ол жұмыс Жақыптың ғана үлесіне тиді. Қашанда жұмыстың ауыры болса, Жылқайдар: «Жақаң барсын» дейді. Соған қарамастан, Жақып осы жүргендердің бәрінен төмен айлық алады. Жуырда ғана кассир келіп, сентябрьдің айлығын таратып кетті. Тағы да солай. Ептеп Жылқайдарға сездіріп те көріп еді, ол да дәлел айтудан қаша қоймады. «Ой, Жақа-ай, онда тұрған не бар екен? Оразды өзіңіз білесіз, жүрген бір берекесіз. Ішкені арақ. Ал өзінде бір қора семья бар. Аурулы екенін де көріп жүрсіз. Ертай болса, оқуға барамын деп талап қылып жүрген бала. Құдай бұйыртып оқуға бара қалса, ондағылар жабылып дөкiметiн тексеретін көрінеді. Сонда олар: «Мұның айлығы қаншадан болды екен» демесін бе?»

	Жақып қарсы ештеңе айта алмады. Аузы ашылып отырып, Жылқайдардың әңгімесін тыңдады да қойды.

	***

	Сәскеде басталған жұмыс сәлден соң-ақ қарқынын бәсеңдете бастады. Бар іске басшылық етіп, бесіктен түскеннен бригадир болып келе жатқан кісіше, өзгелерге нұсқау беріп, өзінше ұсыныс енгізіп тұрған Жылқайдардың өзі: «Мен қысқы қораны көріп қайтайыншы» деп кетіп қалды. Жылқайдардың кетуі-ақ мұң екен, Ораз темекі тарту үшін былайырақ шығып барып, тастың үстіне отырды. Ол темекі тартса, Ертайдың да қосыла кететін әдеті. Қазір де қыстан әзер шыққан тоқтыдай аяғын ілбіп басып Ораздың жанына барды.

	Жақып шыдай алмай: «Осы екеуіңнің мұрындарыңның құрты бірге жыбырлай ма, түге?» деп күңк ете қалып еді, бұл сөз Ораздың қаперіне де кірген жоқ.

	– Әй, Жақа-ай, өкіметтің жұмысы бітер дейсіз бе? Одан да мына біздің жанымызға келіп, аздап дамылдасаңызшы, – деді.

	Жақып олардың бұл отырысын жаратпаған болып, бұртиып жүріп, жалғыз өзі жұмысын жалғастыра берді. Анда-санда көзінің қиығымен қарап қояды. Әлгі екеуі тұрар болмады. Тіпті, екеуі темекіні де қойып, өздерінше бір әңгімеге түсіп кетіпті. Күйіп кеткен Жақып шеңгелдердің түбін көміп жүрген кетпенін тастай салып, өзі олардан қашықтау жерге барып жантая кетті.

	Жақып ашуланды-ау деп Ораз да қинала қойған жоқ. Қайта бұл ісіне риза болғандай.

	– Жақа-ау, ақыры демалған соң, мына біздің жанымызға келсеңізші. Қарап отырғанша, әңгімелесейік, – деді.

	Жақып: «Мына берекесіздің сөзін-ай» деп бұртиып біраз отырды да, ақыры оларға қарай төрт-бес қадым жылжып жақындады. Осы кезде Жылқайдар да қайта оралды. Жай келген жоқ, сөйлей келді:

	– Қысқы қораның да халі онша болмады, жігіттер. Онда да екі-үш күн айналдыратын жұмыс бар екен.

	– Қазіргі қойшыларға қора шақ келуші ме еді? – деп Ораз өзінше шат-пұт болды.

	– Жұмысы болса, істейміз де енді, – деп Жақып Жылқайдарды қостаған сыңай танытты.

	Жылқайдар бұлардың жанына отыра қоймады. Түрегеп тұрған күйі «Ал, бұл не отырыс? Тұрыңдар енді», – дей беріп еді, Ораз киіп ала жөнелді:

	– Жылеке деймін-ау, мына Ертай екеуіміз кешегі кәзитке шыққан пілитөндi әңгімелеп отырмыз. Пілитонды жазған тілшіні айтамын-ау... Кісі деген ауыз өзімдікі екен деп coлай оттай бере ме екен? Қораны жөндеп салмайды дейді. Сонда не дегені? Жылеке деймін-ау, сонысы не былшыл? Қора деген не? Бүгін саласың, ертең қисайып құлап жатады. Әлімсақтан бері аман тұрған қора қайда екен? Көрсетсінші, қане?

	Ораз бара-бара қызып, дәл қарсы алдында фельетон жазған тілші тұрғандай едiреңдеп кетті. Оның мына екпініне сүйсінген Жылқайдар да енді амалсыз тізе бүкті.

	– Сонда деймін-ау, Жылеке, бір қораның абайсызда қалып қойған тесігін көрдім екен деп, мына өзіңіздей азамат кісінің абыройын түсіруге бола ма? Әнебір әжуа өлеңі не? Құдай-ау, өлеңі де өлең емес. Әй, Ертай, сен-ақ айтшы, бірдеңе құрастырып жүретінің бар еді ғой.

	– Өлеңнің ұйқасы нашар, – деді Ертай да ойланып жатпастан.

	Жылқайдар мына екеуіне енді шын сүйсініп, жирен мұртын қайта-қайта сипап қойды.

	– Әй, жігіттер-ай, «ит үреді, керуен көшеді» дегенді аталарымыз бекер айтпаған ғой, соны қайтесіңдер, – деп қойды. Расында «қайтесіңдер» деген жоқ, «айта түсіңдер» деп еді. Ораз қу соны түсіне қойды.

	– Сонда да деймін-ау, Жылеке, осындай түкке арзымайтын нәрсені жария еткен кәзитте де не абырой қалды? Егер ол кәзиттің мына өзіңіз сияқты есі бар басшысы болса, әлгі тілшінің пілитөнін басқанша, сол пілитөнді қақ бөлiп қолына ұстатып, жағына неге тартып-тартып жібермейді? Шіркін-ай, сол тілшіні қолға бір түсірмейді-ау, – деді Ораз тісін шықырлатып қойып. – Егер түсірсе бар ғой, Жылеке деймін-ау, өмір бойы түрмеде отырып кетем де, мұрнын бет, құлағын ауыз ғып жіберер едім.

	Жылқайдардың риза болғаны соншалық, мырс еті күліп жiберлі. Сонан соң Оразға ықыласты пішінмен бұрылып: «Жарайды, Оразжан, шамалы қимылдап тастайық» деп орнынан тұра бастады. Әншейінде Оразға «әй» деп сөйлейтін. Сондықтан бұл сәтті Ораз тағы да қапы жіберген жоқ. «Жылеке сонда деймін-ау» дей беріп, онымен ілесе түрегелді.

	Күн түске тырмысқан кезде тағы да жұмыстың берекесі кетті. Ораз бен Ертай темекі шегуге шықты. Темекісін шегіп жайына отырса да жақсы ғой, тағы бір әңгіменің басын қылтитты:

	– Жылеке деймін-ау, мына қойшының үйіндегілерді айтамын... Біз ғой таңертеңнен бері ақ тер, көк тер болып, жабылып қора жасап жатырмыз. Сонда деймін-ау: «Осында біреулер келіпті, жұмыс істеп жатқан көрінеді, кімдер екенін білейікші, – деп біреуі соға салса қайтеді? – Ау, ағайындар, үйге жүріп, ентіктеріңді басып, шай ішіп шығыңдар», – десе, іштері кебе ме? Қойшы деген осындай болушы ма еді? Жақа деймін-ау, өзіңіз-ақ Құдайлығын айтыңызшы? Отыз жылдан бері қора соғып келе жатырсыз ғой. Осындай қойшыны көріп пе едіңіз?..

	Жақып та амалсыз әңгімеге араласты:

	– Талай қойшыны көрдік қой. Осылай, қора жасауға келгенімізде, құрақ ұшып қарсы алатын. Шайы былай тұрсын, кейде қой сойып тастайтын. Өздерің де көріп жүрсіңдер, қайсы күні әлгі Алдабергеннің үйі қалай күтті? Аузымыздан әншейін ақ май аққан жоқ па?

	Жұрттың қарны ашқандықтан да болар, бәрі де Жақыптың әңгімесін ықыласпен тыңдады.

	– Әне... Жылеке деймін-ау, Жақаңның не дегенін естідіңіз ғой. Ал енді бұлар бізді құрақ ұшып қарсы алмай-ақ қойсын. Тіркемеден шаңға батып өзіміз-ақ түсейік. Тіпті бізге қойын да соймай-ақ қойсын. Ал енді бір самауыр шайы мен бір асым еті бізге жетіп жатқан жоқ па? Жылеке деймін-ау, өзіңіз-ақ айтыңызшы? Соған біз мәз болып кете бармаймыз ба?

	– Бұл әлгі Қалден деген қойшының үйі ғой. Оның әйелі, рас болса, үйінен кісіге суды да оңай таттырмайды деп естігем, – деді Жылқайдар ыңырси сөйлеп.

	– Әп, бәрекелде. Мен де солай деп естігем. Ал енді, Жылеке деймін-ау, осындай ит басына іркіт төгілген заманда бұл де деген сараңдық? Немене сонша, ата-бабасы аштан қырылған біреу ме?

	Осы кезде шеткерірек тұрған Ертай:

	– Ойбай, қойшының әйелі келе жатыр, – деп күбір ете қалды. Расында да, бала жетелеген ақ жаулықты әйел үйінен шығып, бұларға қарай беттеп келе жатыр еді.

	Радиодан бетер қаңғырлап тұрған Ораз басыла қалды.

	– Шақыра келе жатқан шығар? – деді жанындағы Жылқайдарға сыбырлап қана.

	– Әй, қайдам, – деп сызданды Жылқайдар.

	– Жақа деймін-ау, әлгі әңгімені айтыңыз. Айтқанда да әдемілеп, батырып айтыңыз. Тым болмаса ұялтып кетейік, – деп Ораз енді Жақыпқа қолқа салды. Жақыптың айтпаймын деуге де батылы жетпеді. Қолындағы айырдың сабына сүйенген күйі, әйелдің өзіне жақындап келуін күтті.

	– Шырағым, таңертеңнен бері бір топ адам осында тырбыңдап қора салып жатырмыз, – деп Жақып сөзін салмақты бастады. – Сонда мына сендер үшін тырбыңдап жатырмыз. Ал енді осында біреулер келіп жатыр екен-ау, біздің шаруамызды тындырып жатыр екен-ау деп, біреулерің келіп, қараларыңды көрсетсеңдер қайтеді?

	Мына мен отыз жылдан бері қорашымын. Талай қойшының қорасын соғып бергенбіз. Мұндайда қой дегеніңіз сойылып, қазан дегеніңіз бұрқ-бұрқ қайнап жататын. Шырағым-ау, тіпті артық кәде болмай-ақ қойсын. Тым болмаса шай іш деуге болады ғой. Қазір мына балалар бір түп шеңгелді көтеруге мұршалары келмей, аштан бұралып отыр.

	Жақып сұқ саусағымен Ораз бен Ертайды нұсқап тұрып әңгімесін бітірді. Бірақ әйел де жуаси қойған жоқ. Тіпті «сен тұр, мен атайынның» нағыз өзі болып шықты.

	– Е, сендерге қой союымыз керек екен ғой. Қарай гө-ө-өр... Менің әкемнің жұмысын істеп жатқандай міндет қылып, шекелерін тырыстырып келеді, түге. Қой соймақ түгілі, сендердің мына жасап жатқан қораларыңды көрейін деп келдім. Қожайыным, дұрыстап жасамаса, пірнауайт қылма деп кеткен. Өздерің де кәзитке пілитөн болып шығып жүрген атышулылар екенсіңдер. Істеріңнің сиқын көріп тұрмын.

	Әйел қора тексеруге келген уәкiлден бетер шаптығып кетті. Жай ғана шаптығып сөйлеп, жайына кетсе де жақсы ғой. Бұлардың жасап жатқан қорасын жағалай көріп жүр. Ораз істеген жерлердің шеңгелі сиректеу, түбі де дұрыс көмілмеген еді. Бұлардың бәрі де әйелдің сол тұстан аман-есен өтіп кетуін тіледі. Ораздың да өңі қашып кетті. Әйел әлгі жерге таяй бергенде, оны әңгімеге алаңдатпақ болып:

	– Жеңеше, қалай, үй іштеріңіз аман ба? Інілерім борбайлатып шауып жүр ме? Аман-саулықтан бұрын керісіп кеткеніміз әбестеу болды-ақ, – деп байтаңдаған болып еді, әйелдің жүзі бәрібір жыли қоймады. Сонан соң Ораз әйелдің етегіне жабысып жүрген қара домалақ балаға ұмтылды:

	– Ой, жаман қара пұшық. Жігіт болдың ба-ей? Қайсыбір жылы ғой бесікте «іңгә-iңгә» деп жатушы едің. Өй, қара пұшық, бетті әкелші бермен. Әкел деймін енді...

	Ораз әні-мінеге қаратпай, баланың айбақ-сайбақ бетінен сүйді де алды.

	Бірақ бәрібір болмады. Әйел қораның Ораз жасаған тұсына келгенде, қалт тұра қалды.

	– Мына жерді пірнауайт етпеймін. Қожайыным келген соң айтамын. Онымен де қоймаймын; ертең совхоз директоры соқса, соны жетелеп келіп, мына қораларыңды көрсетемін. – Әйел түтігіп кетті.

	Ораз қайтадан әйелдің өзіне жабысты.

	– Жеңешетай, ашуланбаңызшы. Керек болса, тағы бір қора соғып берейік. Тек түріңізді бұзбаңызшы. Жақсы көретін, әзіліміз жарасқан жеңгем едіңіз.

	– Неге ашуланбаймын? Мына істеріңе кісі ашуланбай тұра ма? Жұрт үндемегенге әбден еркінсіп кетіпсіңдер. Бәсе-ау, кәзитте неге пілитөн болып жүр деп едім. Кәзит те кімді жазатынды біледі екен.

	Әйел қораны көріп болған соң, аялдамастан үйіне кетіп қалды.

	Әйел кеткен соң бұлардың халі тіпті қиындап кетті. Бастары төмен салбыраған күйі әрқайсысы әр жерде отыра қалды.

	– Бүлдірдіңдер! – деді бір кезде Жылқайдар дауысы зілдей болып.

	Ешқайсысы Жылқайдарға жауап қата алмады.

	– Бүлдірдіңдер ақыры!.. Жақа, сіз де дап-дардай болып, сөйлер сөзіңізді білмейді екенсіз. Біссімілдaны қой союдан бастағаныңыз не?

	– Енді-і өздерің-ң...

	Жақып күмілжіп, сөйлей алмай қалды.

	– Қой, мен ол қатынның ашуын басып келейін, – деді Ораз бір кезде.

	Ешкім де «бармай-ақ қой» деген жоқ. Қайта үстiн қағып-сілкіп қойшының үйіне қарай беттеген Оразға бәрі де үміттен, жылы ұшырай қарады. Іштерінен: «Бұл Ораз ол әйелдің ашуын қалай басар екен?», – деп ойлады.

	Жылқайдар да бұлардың қасында отырғысы келмегендей орнынан тұрып кетті. Істен тағы береке кетті Ертай да мұрнын құрт жеп жатқандай қасақана тағы да темекі тартуға кірісті. Жақыптың өзі ғана көңілсіз күйде шеңгелдердің түбін көміп жүрді.

	Араға екі сағаттай уақыт салып, Ораз қайта оралды. Өзі көңілді. Ептеп ұрттап та алған сыңайы бар. Газетке ораған бірдеңені ұстаған қолын бұлғаң-бұлғаң еткізіп, анадайдан сөйлей келді:

	– Ойбай, мына Қалденіңнің әйелі не деген көкайыл еді. Жылеке деймін-ау, ашуын әзер бассам болар ма? Мақтаймын келіп... Құшақтаймын келіп... Өздеріңізден жасыратын несі бар? Тіпті болмаған соң, бетінен сүйдім де алдым. Беті баласынікінен таза екен, әйтеуір. Заты әйел емес пе, Жылеке деймін-ау, сүйіп алған кезімде бетінің қаны ойнап, көзі күлімдеп шыға келді Сонан соң-ақ бері қарады-ау... Қораны да пірнауайт ететін болды. Көп сөз не керек, мына өзіміз пірнауайт етесің дедік қой.

	Бұлардың жүзі жылып қалды.

	– Әй, батырым-ай, – деп қойды Жылқайдар ризалықпен күлімсіреп.

	Ораз келген бойда отыра қалып, қолындағы газетті жайып жіберді. Арасындағысы нан мен ет екен.

	– Жылеке деймін-ау, табадан жаңа шыққан нан мен қазаннан жаңа түскен ет. Обалына не керек, біз үшін асып жатыр екен. Біздің Жақаң кішкене асығыстық жасапты.

	– Иә, Жақаң шамалы бүлдіріңкіреп жіберді, – деді Жылқайдар Ораздың жанына тізе бүгіп жатып.

	– Жақып олардың өздері айтқызып, соңынан кінәлағандарына іштей ренжіп қалды. Бірақ үндеген жоқ. Жұмысын істеп жүре берді.

	– Әй, Ертайжан, бермен кел, – деді Жылқайдар Ораз кесіп берген етті нанға қоса қомағайлана асап жатып. Сәлден соң тағы да: «Жақа, біз бастап кеттік» деді. Бірақ келіңіз деген жоқ. Жақып олардың мұнысына да қылтиып қалды. Жұмысын істеген күйі, жауап қатпастан жүре берді. Анау үшеуі әзілдесіп, күлісіп, мәре-сәре.

	– Әй, өзің ұрттап алыпсың ғой, – деді Жылқайдар Оразға күле сөйлеп.

	– Жылеке деймін-ау, енді бар ғой... Кішкене ғана ұрттап едім! Қалай ғана біліп қойдыңыз, а?.. Үйлерінде аузы ашылмаған үш ақ тұр екен. Бетінен сүйіп алғаннан кейін, әлгінің біреуін ашып, жеңешем қырлы стаканға лықылдата құйып, маған ұсынды емес пе? Ар жағын несін айтайын. Жылеке-ау, өзіңізден жасырар не бар?

	– Сен өзің бүгін Қалденнің үй ішін түгел сүйдің-ау, – деп Жылқайдар кеңк-кеңк күліп алды.

	– Жылеке-ай, қайтеміз енді... Кейде өзіңіздей ағалардың абыройы үшін жаман ауызды былғаймыздағы...

	Ораздың бұл сөзіне Жылқайдар тіпті денесі селкілдеп ұзақ күлді.

	Бір кезде барып Жылқайдар:

	– Әй, жігіттер, Жақаңа бірдеңе қалсын, – деді. Бұл кезде жайылған газеттің үстінде бір жапырақ нан мен бір кесек ет қана қалған.

	– Ойбай, Жақаң бар екен ғой. Әңгімемен түгесіп қоя жаздаппыз-ау. Ендігісін сол кісі жесін, – деп Ораз қалғанын газетке орай бастады.

	Тамақтан соң Ораз бен Ертай тағы да темекі тұтатты. Ішіне ас барған соң Жылқайдар тіпті көңілденіп: «Жігіттер, бүгін бітпесек, ертең бітірерміз, жандарыңды қинамаңдар» деп салды. Сонан соң бой сергітуге қыр басына шығып кетті.

	Күн еңкейе бере тракторымен Сунақбай да келді. Тіркемесіне үйіп шеңгел тиепті.

	Сунақбайдың тракторы тоқтай салысымен-ақ, Ораз бен Ертай алдымен жүгірген. Жылқайдар да қыр басынан төмен түсіп, солай қарай жүрді.

	Жақып құрал-саймандарын жинап, иығына салып, трактор жанына барамын дегенше, өзгелері трактор кабинасына жайғасып алыпты. Ертайды Жылқайдар алдына алып алған ба-ау, немене...

	– Әй, Сунақбай, мен қайда отырамын, – деді Жақып таяп келіп.

	Сунақбай сұқ саусағын тіркемеге қарай шошайтты.

	Жақып ашудан түтігіп кетті:

	– Мені шеңгелге шабақталып өлсін дейсің бе? iiiy нен

	– Сырт киіміңізді төсеп, арқаннан ұстап отырасыз да. – деді Сунақбай міңгірлеп.

	Не дегенмен, олардан қайран болмасын, Жақып сезді. Тіпті, сыймай қалдық-ау деп күйзеліп отырған біреуі болсайшы. Өздерінше ырқ-жырқ...

	Жақып тіркемені айналып, арт жағынан мінбек болды. Әуелі иығындағы құралдарын бір-бірлеп тіркеменің үстіне лақтырды. Сонан соң жан-жаққа салбыраған шеңгелдерден жақындап, бел арқаннан ұстап, енді тырмыса бергені сол еді. Трактор жүрді де кетті.

	– Әй, мыналар өлтіре ме, қайтеді, кісіні? – деді Жақып ызалана айқайлап. Жылжып бара жатқан тіркеменің соңынан алқына жүгіріп келе жатып тағы да:

	– Тоқтаңдар, тоқтаңдар деймін, түге, – деді... Бірақ Жақыптың дауысын естіген ешкім болмады.

	Трактор ұзап кетті. Жақып біразға дейін дел-сал күйде бір орнында тұрып қалды.

	– Өңшең берекесіз, бейбастар, түге! – деді ашудан еріндері дірілдеп, жыларман болып тұрып. Жақып боқтау дегенді білмейтін еді. Сондықтан ашудан қаталап тұрып айтқан қатты сөзі әлгіндей ғана болды.

	– Енді не істерін өзі де білмеді. Жаяу тарта берсе, түннің қай уағында жетері белгісіз. Тағы да «жолда ит-құс кездесіп, масқара болармын» деп қорықты. – Күн батып, қою қараңғылық үйіріле бастады. Дел-сал болып Жақып әрі жүрді, бері жүрді. Ақыры өздері жасаған қораның жанына келді. Күні бойы нәр татпағандықтан, іші де жылан жалағандай еді. Газетке орап өзіне қойған түскі сыбағасы сол қойылған жерлерінде тұр екен. Аналардың көзінше қалдықтарын жеуге арланып, шыдағанмен, Жақып енді газетке оралған бір жапырақ нан мен кесек етті арланбастан-ақ қолына алды. «Жарымағырлардың қалдырғандарын-ай» деді іштей күңкілдеп, нан мен етті жеп отырса да, өзіне жұқ болмасын сезіп.

	Расында да, көңілі алаңдап, құр тамсанып қалды. «Тым болмаса енді осындай қалдырғанда ғой... Әй, жарымағырлар-ай» деді әлгі үшеуін тағы да есіне алып. Іштей түскі асын үйінен ала шықпағанына да өкiндi. Бәрі де Ораздың кесірінен. Бұрын бұлар түскі асын алып жүретін. Бір жолы Ораз: «Жылеке деймін-ау, үйсіз-күйсіз жерге бара жатқандай, осы не әдет? Қора болған соң, оның басында қойшының үйі болады. Үй болған соң, оның дастарқаны тағы болады» деп шешенсiп сайрасын бір...

	Сонан кейін-ақ, бәрі де нағашыларының үйіне бара жатқандай, құр қол жүре беретін болды.

	Жақып енді жатар орынның жайын ойлай бастады. «Қойшының үйіне барып жатсам ба екен» деп отырды да, қойшының әйелімен түстегі керісіп қалғанын ойлап, айнып қалды. «Бір жерге қисайып, кішкене демалайыншы» деп өздері жасаған шеңгел қораның ішіне кірді. Кешке қарай күн едәуір салқындап кеткендіктен, Жақыптың денесі тоңазып қалды. Қораның іргесіне тақап кеп, азырақ жатып еді, ашық далада жатқандай жел азынап кетті. Сөйтсе, Ораздың жасаған жерлері екен. Сирек қадалған шеңгелдер желге тосқауыл бола алар емес.

	«Мына жерде жатқан қой да үсіп өлер, – деді Жақып бір аунап түсіп. Үсімегені мынадай арбиған тесіктерден шығып кетер». Жақып жел арылдай соққан тесікке қолын апарып, шеңгелдің түбін ұстап көрді. Бос көміліпті. Жел қаттырақ соқса, мына бір жерлер тұтас жапырылып құлағалы тұр. «Алда, берекесіздің тірлігі-ай! – деді Жақып орнынан қайта тұра беріп. – Мынадай қораны көрген адам қалайша кәзитке пілитөн жазбас. Жазады ғой. Құдай біледі, біреу бізді тағы да жазатын шығар...»

	Ол сипаланып жүріп, қораның өзі істеген тұсына барып жатты. Бұл жер едәуір ықтасын екен. Неде болса, осы жерде жатып тұруға Жақып біржола бекiндi.

	Бәрібір ұйқысы келмеді. «Әлгінде құрал-саймандарымды да алып қалмаған екенмін. Ертемен тұрып, қораның қалған жерін істей беретін деп ойлады. – Бәрібір өзім жасайтын шаруа ғой».

	Бәрінен де Жақыпқа Жылқайдар мен Сунақбайдың ызасы өтті. «Біреуі тұрып: «Әй, Жақаң мінсін. Жақаңның жолы үлкен ғой» десе, қайтеді?

	Ол қапаланып жатып үйіндегі бірі сегізінші, бірі алтыншы оқитын екі баласын есіне алды. «Осыларға ерегіскенде бар ма, бір баламды Жылқайдардай бригадир, екіншісін Сунақбайдай тракторшы етермін-ау. Бұлармен мен сонда сөйлесермін. Сонда білер мына Жақыптың кім екенін».

	Екі баласының бірі бригадир, екіншісі тракторшы болған соң барып Жақыптың көңілі кішкене жайланғандай болып, қысқа, сирек сақалын саусақтарымен тарамдап біраз жатып еді...Сәлден соң қайта аунап түсті. Оны тағы бір оқыс, мазасыз ой билеп алды. «Екі баламның бірі бригадир, бірі тракторшы болар-ау. Мына Жылқайдар мен Сунақбайдай болып дүрілдеп жүрер-ау... Бәрібір ол кезде де тіркеменің ық жағында отырып, бөшкеге қысылып қала жаздап, ақ шаңнан көзі ғана жылтырап жүретін мына мен сияқты момынбастау біреу болмас дейсің бе? Болады ғой. Бәрібір соған обал-ау...»

	Осы бір ой қамықтырып жіберген ол күзгі салқын жел суылдап тұрған сұрқай аспанға үнсіз қарап жатып, екі тізесін бауырына жиырып алып, ошақ аумағындай жерде ғана бүрісіп жатты.





ШАШУБАЙ


	Совхоз орталығынан даңғыратып там салып алу туралы әңгімені Шашубай бастағалы қай заман. Әдетте, бұл әңгіме анау-мынау үйдің төбесін шұрқ тесік етіп кететін күзгі қара есігі мен төрінің арасы төрт қадам келмейтін Шашубайдың үйін біржола жайлап алады.

	Кешкі астан соң балалары ондық шамды қоршай етпеттерінен жата-жата кетісіп, сабақ әзірлеуге кіріскен соң-ақ, Шашубай оларды алаңдатпас үшін, қолтығына жастығын қысқан күйі, темір пештің жанына қисая кеткен. Қисая кеткені де сол еді, көзі тіреу болмағанда, омырылып түсердей боп тұрған белағашқа, сонан соң төбедегі күзгі жауынмен алағаттанған жерлерге түсті. Қабырғасына жабысып қалған қарнын сипап үн-түнсіз жата беруге де шыдай алмады. Әлден уақытта пештің аузында ыдыс-аяқ жуып отырған әйеліне қарап:

	– Құдай денсаулық беріп, осыдан аман-есен жаз шығар болса, там салуға кірісерміз, ә, – деді.

	Бұл әңгіме құлағына таныс болғандықтан, әйелі де селт ете қоймады. Сондықтан:

	– Келер жылы там салатын кісілердің қазықтары қағулы, фундаменттері құюлы. Келер жылы бастаймын дегенің, құдай сақтасын, тым асығыстық болар, арғы жылы-ақ бастасайшы, – деп шымшыды.

	Шашубайдың денесі шағын, терісі жұқа болғандықтан ба, осыған да шатынап шыға келді:

	– Мынаның сөзін-ай?.. Қазық, фондамент,.. дейді, төрт жерден қазық қақсаң, тамның орны болады. Немене... Соны мен әлдеқандай ғып бір жыл бұрын қағып қоюым керек пе екен?.. Фондамент дейді... Фондамент дегенің бес мәшине тас пен бес қап цемент. Ал енді осы да уайым болып па? Одан да басқаларын айтсайшы. Мені қинап жүрген басқалары ғой...

	– Сенің қашып жүргенің кесек құю шығар? Бір тамға он бес – жиырма мың кесек керек екен.

	– Ой, тәйірі-ай, он бес мың кесек те сөз болып па? Шүкір, балалар да ержетіп келе жатыр. Мен кесегіңнен тіпті қорықпадым. Он бес мың кесек дегеніңді бір ашулансам, талтайып тұрып өзім-ақ құйып тастаймын.

	– Үйбай-ау, онда тамыңның бітпеген несі қалды? – деп әйелі мырс етіп күліп алды.

	– Мені шаршатып жүрген тамның кесектен өзге керек-жарағы емес пе? Бұл итіңе, сірә, керек емес нәрсе болсайшы. Шеге, сыр, әк, есік-терезе... Еденін тақтайлау деген пәле тағы бар.

	Бұл жолы әйелі үндеген жоқ. Сондықтан Шашубай өзімен өзі ғана сөйлеп, бәрін де қиялымен түгендеп кетті.

	Шеге мен әкті оп-оңай-ақ тауып алды. Әрі кетсе, ауданға барып қайтады екен. Мұнда Шашубайды біраз сандалтқан сыр мен есік-терезе болды.

	– Осы күні сыр дегенің құрып кетіпті, – деді өзіне-өзі сөйлеп жатып. Бәтуәлінің баласы есік-терезе сырлайтын сырын сонау Тәшкеннен алып келіпті. Сыр екеш сырың да кісіні осынша сандалтқан соң не дауа... Ойбай-ай, бәрінен де есік-терезені айтсайшы. Бұл маңайда ұста дегеніңнің түкірігі жерге түспей қалды. «Айналайын, көкежан» деп аяғына жығылшы, басын бұрмайды. Төңірегін қарағайдың қоқымына толтырып, босағаңда көзі бозарып отыратын жаман ұсталарға теңдік тиген соң, не дейсің?

	Шашубай қарап жатып күйіп-пісті. Дегенмен, ол солай күйіп-пісіп жатып-ақ біраз ісін тындырды. Сыр әкелу үшін үлкен баласын Ташкентке баратындарға қосып, есік-терезе үшін өзі Түркістандағы нағашысының баласына баратын болды.

	Тамды сылап, әктеп, еденін тақтайлап уһ, бiттiм бе дей бергенде шифрлау дегені тағы шықты.

	– Ойбай-ау, мұнысын қайдан іздесем екен? – деді Шашубай әлдекімге мұң шаққандай, аянышпен сөйлеп, – қайдан іздедім енді...

	Осы кезде әйелі де кекесінмен: «Тамыңды ертең-ақ саларсың. Тұр, төсек саламын» дегені.

	Шашубайдың мұндай жыны келмес:

	– Қырсыққанда Құдайдың да маған әйелдің қайдағы бiр тiлi yдaйын бұйыртқанын қарашы, – деп бұрқылдаған.

	Қызып тұрған пешке басып алған арқа қай оңсын. Шашубай баж-жете қалды. Әйелі бұл сәтті де қапы жіберген жоқ. Күйеуінің арқасын сипап отырып:

	– Байғұс-ай, там салмасаң, салмай-ақ қой, өзің аман болшы, – деді.

	Бұл жолы Шашубай жауап та қата алған жоқ. Сүйретіліп барып төсегіне құлады.

	***

	Осылай қыс бойы созылып келетін ұзын сонар әңгіменің жаз шыға су сепкендей басылып қалатын әдеті тағы бар.

	Ондайда Шашубай желкесін қасып отырып: «Осыдан кейін Құдайдың жазы шықпайтындай, несіне аптығамын. Келер жазда-ақ кірісеміз дағы» дейді. Дейді-дағы: «Досым да, жауым да өзіңсің ғой. Не дейсің?», – дегендей әйеліне қарайды. Ол қайсыбір оңдыра қойсын. «Иә, жасың да жас қой әлі. Кішкене буының бекіп, қабырғаң қатая түссін де. Аман болсаң, талай тамды салып-ақ тастарсың» дейді.

	Шашубай тәтті қиялына ғана малданып, осылай жүре берер ме еді, қайтер еді... Бір жолы үйіне Тәукен деген жақын ағайыны қыдырып келгені. Келген қонақ тыңқиып тойып алған соң, жайына қарап отырса да жақсы ғой. Тәукен бір рет: «Өзің шетте қалыпсың ғой. Тамың да құлауға айналыпты» дегенде, Шашубай мән бермегендей жай ғана қабақ тыржита салған.

	Бірақ Тәукен онымен қоя салмады. Астан кейінгі шай үстінде үйдің төбесіне қарап ұзақ отырып алды. Ол үйдің төбесіне қарағанда-ақ, Шашубай жайсыздана бастаған. Көптен жағалданып тұр еді. Кенерелерінде өрмекшінің ұясы тағы бар.

	– Сен Алашыбайдың немересі едің, – деді Тәукен бұған жүзін бұра беріп, баппен сөйлеп. – Біздің рудан жайлауға шыққанда он екі қанат ақ үй тігетін жалғыз Алашекең екен. Ойдан-қырдан келетін игі жақсылар қарындары кебежедей боп, ырс-гүрс етіп, сол он екі қанат ақ үйге кіріп жатады екен. «Алашекең мына Өгізмүйіздің түбінде болған сайлауда болыстыққа таласып, шашбауын көтере еріп бардық» деп әкеміз марқұм айта отырушы еді. Сол сайлауда Алашекеңнің жолы болмай қайтқанда, біздің әкелеріміз намыспенен, сайлауда жеңген ауылдың жігіттерін итше қыңсылатып ұрып, екі-үш үйір жылқысын алдарына сап айдап кетіпті.

	Сол он екі қанат ақ үй тігіп, сайлауда болыстыққа таласқан Алашыбайдың сен немересісің. Әркімнің кәзитін тасып жүрмін демесең, сенің де Шашубай атыңды бұл маңай түгел біледі.

	Ал енді Алашекең тіріліп келіп, сенің мына тамыңды көрсе, не дер еді? Құдай біледі, қамшысының сабымен-ақ тамыңды түртіп құлатар еді...

	Шашубай жер шұқып қалды. Ләм деп жауап қатуға да мұршасы жетпеді.

	***

	Сол жылы ерте көктемнен-ақ Шашубай там салуға кірісіп кетті. Ойға, қырға шауып, там салуға қажетті мүліктерін іздеді. Фундамент құю үшін деп тас пен цементті үйіп тастады. Мұндайда жұрт тағы да қарап қалған ба: «Ойбай, мына Шашубайың не деген өлермен еді. Дүниеде жалқаудың пысығаны қатерлі болады» деп сөз етісті. Шашубайдың жұртты тыңдауға мұршасы да болған жоқ. Әлденеге ерегісіп, әлденеге өшігіп алған кісіше көзі ежірейіп, танауы таңқиып кеткен. Таңертеңнен кешке дейін тамының басынан шықпайды.

	Алты бөлмелі фундаменті де әні-міне дегенше құйылып болды. Фундамент құйылып болған күні Жауғашты деген тағы бір жақын ағайынды ертіп, Тәукен келді. Жетегінде семіз қойы бар.

	– Шашубай қарағым, игі іске кірісіп кеткен екенсің. Қайырлы болсын! Алашекеңнің немересі там салып жатыр деп біз де дабырласып-ақ жатырмыз. Көмекке бір ініңді жіберетін ретім де бар еді. Өзің білесің ғой, балапан басымен, тұрымтай тұсымен, артылып жатқан біреу жоқ. Сонымен, мына қойды өздеріңе ыстық сорпа болсын деп...

	Тәукен қойдың бас жібін Шашубайға ұстата берді. Жауғашты да құралақан емес көрінді.

	– Сен үлкен іске кірісіп жатқанда үн-түнсіз жатқанымыз ұят-ты, тым болмаса ниетімізді білдіріп қайтайық деп келіп қалдық. Мынаны қант-шайға жұмсарсыңдар, – деп белінен шуда жіппен буылған бір қысым ақша ұсынды.

	Шашубайдың жүзі жылып кетті. Іштей: «Осындай ағайындарымның барын біле тұра, баяғыдан бері неге жүре бергем?» деп те ойлады. Сонан соң жаңа құйылып болған фундаментке оң аяғын салып тұрып:

	– Енді ұста іздеп жүрмін. Анау-мынау ұстаға көңілім толмайды, – деді.

	– Әлбетте, ұстасы оңбай, там оңа ма?

	– Жөн-ақ. Шалдар мұны бірден қостап, қауқылдасып қалды.

	– Бұл маңайдағы ұсталарға жолағым жоқ. Талайының салған тамын көріп жүрмін ғой, – деді Шашубай тағы да жанқалтасынан насыбай шишасын шығарып жатып.

	– Пәлі-ай, десейші! – деп тамсанып қалды Тәукен. – Алашекеңдердің заманында жұрт неше түрлі ұста-зергерлерді сонау Мысырыңнан алып келеді екен. Ол да бір заман екен-ау. Әрине, бұл маңда аса мықты ұста болмауға керек. Дегенмен, жұрт Әлтекті мақтаңқырайды ғой. Бірақ қымбат сұрайтын көрінеді.

	Шашубай аузына бір атым насыбайды салып алған соң тіпті күшейіп кетті:

	– Ағайын, ақшаның бетіне қарамаймын. Алашыбайдың немересі там салыпты дерсіздер. Тамы қалай болыпты дегенді тағы айтарсыздар. Сонда менің жерге қарар жайым жоқ. Менен алтын сұрамай, ақша сұраса болғаны.

	– Бәрекелді, бәрекелді... – деп Жауғашты шал сақалы шошаңдап, басын изей берді.

	– Ендеше, сол Әлтекті қалайсың да, – деп Тәукен де келіскен сыңай танытты.

	Сол жерде үшеуі де Әлтекті ұсталыққа алған жөн деп бәтуаласты.

	***

	Шашубай іске бел шешіп кірісті. «Қатынап істеген істе не береке болады» деп әуелі жаңа тамның жанынан қара үй тігіп, үйін көшіріп алды. Сонан соң жұрттың хат-газетін таситын қара сөмкесін үшіншіні енді бітірген кіші баласы Қожалақтың мойнына ілді. «Бастыққа өзім түсіндіремін. Айналайын, оқуың басталғанша айналдыра тұр. Бұл да бір кәсіп қой, үйрене бер» деп арқасынан қағып қойды. Қожалақ қарсылық білдірмеді. Қайта: «көке, шынымен айтып тұрсың ба?» дегендей ыржиып күле береді.

Бұл кітап https://t.me/kzkitap алынды.

	Өзі кешкісін көл-көсір жерге ылай жатқызады. Елең-алаңнан тұра сала, ылайды сыртқа шығарып, кішігірім төбедей болып үйілген ылайды қалай болса, солай тастай салмай, күмбездей етіп кетпенімен жалтыратып сылап тастайды. Сонан соң Қожалақтан үлкен екі баласы, әйелі, өзі болып кесек құюға кірісті. Алғашқыда күніге екі мың, тіпті одан да асырып кесек құйған күндері болды.

	– Бұл жұрттан сұрасаң бар ма, там салу деген азап, там салу деген тозақ дейді. Қайдағы тозақ? Шындап кірістің бар ма, дүниеде там салудан оңай нәрсе жоқ, – деп Шашубай енді желпіне сөйлейтінді шығарды. Бір күні кесек құйып жүріп, өзінен өзі қазынаның тамында отырғандарға ұрысты: – Өкіметтің тамында отырмыз деп өңмеңдейді. Өкімет тамымызды босат деген күні қайда барады? Інге кіре ме? Одан да бір-бір там салып алса етті, түге. Құдайым-ау, бұл тірлікте есігін теуіп ашып кіретін өзіңнің бір жекеменшік қуысың болмаған соң, бұл өміріңіздің не қызық, не пәтуасы қалды? – дейді.

	– Байғұс-ау, солардың біреуі келіп сенің бітпеген тамыңның жартысын сұрағандай, неменеге кеңірдегіңді жыртасың? – деп әйелi кейiстiк білдіріп еді.

	– Жоға-а деймін-ау, кісі дүнияның жүзінде жүргеннен соң, алды-артын ойлап жүрсе дегенім ғой. Менікі жай жанашырлық-тағы, – деп Шашубай басылып қалды.

	Жол-жөнекей қайрыла кетіп: «Ау, Шашеке, іс оң болсын! Там саламын, там саламын деп қоймаушы едіңіз, ақыры бастапсыз ғой» дегендер болса, Шашубайдың тіпті есі шығып кетеді. Екі езуі құлағына жете ыржиып тұрып:

	– Айтқаныңыз келсін! Қашанғы жүрейін енді, бастадым ғой, – деп аяқтары тізесіне дейін батпақ-батпақ болып әлгi кісіге таман барады... Амандасып болған соң, әуелі насыбай сұрайтын әдеті тағы бар. Насыбайдың бір атымын ауызға тастап алған соңғы жерде... әңгімені ал кеп баста: – Жұртқа осы күні там сал десең, зар-зар ететін болыпты. «Нар жолыңда жүк қалмас» деген... Тәуекел, мына біз көріп алдық, – дейді екі аяғының батпағын кезек-кезек сілкіп тұрып.

	Қойшы, әйтеуір, ақыр аяғында там салып жатқан Шашубай емес, әлгі кісі асығып, әңгімені тезірек аяқтаудың қамына кіріседі.

	Тамның жұмысы басталғалы Шашубай тіпті сөзуар болып алды. Әсіресе түскі демалыс кезінде аузы босамайды. Ендігі әңгімесі – там біткеннен соңғы жерде оның маңын көгерту, көктету. Көктемде Түркістанның базарына барып, тамның алды-артына егілетін гүлдің ұрығын әкелетін болады. Көлеңке беттен сəкі жасалынып, жазғы шілдеде тамға қамалып пысынамай-ақ, үй іші түгел сол сәкіде самалдап отырады. Тамның шығыс жағына алма, жүзім, түстік жағына неше түрлі овощтар егіледі. Мұндай нәрселер ауыздарына анда-санда бір тиетін балалар әкелерінің әңгімесін ауыздары ашылып отырып тыңдайды.

	Шашубай кейде отырып: «Жүзім мен алма піскен кезде, жегенімізден артылғанын сатуымыз керек. Әне, қып-қызыл ақша дегенің сонда болады. Осы бастан қайсыңа матасекіл, қайсыңа белесeбeд керек, айтып қойыңдар, түге» дейтіні бар. Мұндайда балалары мәре-сәре болып, əрқайсысы жапырласып керек-жарағын айтысып қалады.

	Бір жолы балаларына ожырая қарап қойып: «Осы былтырғы шайдан босаған жәшікті қайда құрттыңдар?» дегені. Балалары сасқалақтап, біріне бірі қарасты. Сонан соң ортаншы баласы тұрып: «Оны қыста бұзып шана жасағанбыз» деді.

	Содан Шашубай түтеп бір ашулансын:

	– О, шанада бастарың қалғырлар, түге. Айттым ғой, бұлар шана десе өледі. Шетінен шанашылын қайтерсің бұлардың?! Мүлік бұзылмай, бүтін тұрсын-ау, осы үйге керек болады-ау дегенді бұлар ойламайды ғой. Бұларға Құдай оны ойлатпай қойған. Күні ертең самсап алма піседі, жүзім піседі. Сонда оларды жәшікке салмай, шалбарларыңның балағына саласыңдар ма?

	Балалары үрпиісіп қалды. Шашубай оларды сөзбен тықсырып-ақ бара жатыр еді. Араға әйелінің келіп киліккені:

	– Жүзімің шіріп, алмаң шашылып жатқандай, немене өңмеңдеп! Там саламын деп он жыл жүріп едің. Алма, жүзім егемін деп енді бір бес жыл жүрмессің бе? Оған дейін мен саған жәшікті тау қылып үйіп қояйын. О несі екен, балаларға осынша тиіскені.

	Шашубай жауап таба алмай, жанындағы жастығына жантая кетті.

	***

	Құйған кесектері әбден кеуіп, қалауға келе бастаған соң барып Шашубай Әлтекті ертіп келді. Әлтек дегені қол-аяғы серейген, шүңірек көз, түсі сұп-суық ұзын қара екен.

	Балалар оны алғаш көргенде үрпиісіп, сескеніп қалып еді. Әкелері «там салатын ұстамыз осы» деген соң барып көңілдері орнықты.

	Шашубай оны ертіп келген бойда «ал енді ісіңе кірісе бер» дей салған жоқ. Әуелі ұстасының алдына бір табақ еті мен бөтелкесін қойып отырып сөйлесті:

	– Қарағым, Әлтекжан, – деп әңгімесін бипаздап-ақ бастады. – Біздің рудан жайлауға шыққанда он екі қанат ақ үй тігетін жалғыз Алашыбай атам екен. Ойдан, қырдан келген игі жақсылар қарындары кебежедей болып, ырс-гүрс етіп, сол Алашыбай атамның он екі қанат ақ үйінен шығып жатады екен. Атамыздың өрмегі мен кілемін тоқу үшін руымыздың ең сұлу деген қыз-келіншектері бұрала басып, сол он екі қанат ақ үйге кіріп жатады екен... Aлашекең мына Өгізмүйіздің түбінде болған үлкен сайлауда болыстыққа таласқанда, шашбауын көтере еріп барғанбыз деп Тәукен деген ағамыздың әкесі көзі тірісінде айта отыратын. Атамыздың жолы болмай қайтқанда, қасына ере барғандар сайлауда жеңіп шыққан ауылдың жігіттерін итше қыңсылатып ұрып, екі-үш үйір жылқысын алдарына сап айдап әкетіпті.

	Сол он екі қанат ақ үй тігіп, сайлауда болыстыққа таласқан Алашыбайдың мен немересімін. Әркімнің кәзитін тасып жүр демесең, Құдайға шүкір, біздің Шашубай атымызды маңай түгел біледі.

	Ал енді, Әлтек қарағым, биыл осындай бір іске кезеніп қалдық. Бұл күнде жұрт жайына қарамай, сынай жүреді. Әйтеуір: «Шашубайдың салған тамы мынау ма?» деп жырқ-жырқ күліп жүрмегей еді... Әлтек қарағым, әуелі Құдайға, сосын мына өзіңе тапсырдым.

	Шашубай: «Енді Әлтек те біраз сөйлейтін шығар» деп ойлап еді. Бірақ олай болмады. Әлтек жілік мүжіп отырып:

	– Көрер-рміз-з, – деп күңк етті де қойды.

	Шашубай қанша күтсе де қайтып ештеңе айтпады. Мұнысын Шашубай іштей ұнатпаса да, атан түйедей қалап әкелген ұстасын кемсіткісі келмей: «Істің адамы сөзге олақ болады деуші еді, сондығынан болар» деп ойлады.

	Үндемейді деген Әлтектен сол күннің ертеңіне-ақ үйдей пәле шықты. Әп, деп кесекті қолына ұстай бергеннен:

	– Әр түрлі қалыппен құйыпсыз, мен мұндайды қаламаушы едім, – деді. Шашубайдың мұндай зәресі ұшпас. Әлтек қазір кетіп қалғалы тұрғандай шыр-шыр ете қалды:

	– Қарағым Әлтек-ау, қалыптың көзін сығалап кім өлшеп жатыпты. Сол итің әр түрлі болса, болар. Ал енді ұста атың бар емес пе? Қарағым Әлтек-ау, өзің бірдеңе ғып, былай... Иә, сөйте ғой. Біз де осында бекерге шұбап жүрген жоқпыз. Осы там үшін жүрміз. Алдыңа сап, аямай жұмса...

	Әлтек кесек қалаудан бастап кеткен соң да әңгіме тына қоймады.

	– Сенің есігің, терезең, тамға салатын ағаштарың түгел емес қой. Мен ертең әрқайсысын бір күтіп көзім бозарып, босағаңда отыра алмаймын. Түгелде. Тап, – деді.

	Шашубайдың жаны мұрнының ұшына келді. Құлдырап ойдағы, ауылға, қырдағы ауылға шапты. Құлдырап аудан асып кетті. Бірін тапса, бірі жоқ. Көрінгеннен машина, трактор сұрап тапқан затын үйіне жеткізу де бір әуре.

	Олай-бұлай жеті күн жүгіргенде Шашубайдың ши қалпағының маңдайы желкесіне қарап, ала шалбардың екі балағы бірдей қонышының сыртына шығып кетті. Қолы босаса-ақ балаларын әңгімемен қарық қып, өтіп бара жатқандардан насыбай сұрап, екі аяқтың балшығын кезек-кезек сілкіп тұрып, кергіп сөйлесетін күндер адыра қалды. Ауданнан титықтап шаршап бір есік, бір терезе алып келген күні қара үйдің дәл есігінің аузында шай ішіп отырып қалғып кетіп, әйелі төрге сүйреп апарып жатқызыпты. Оны өзі де білмейді, кешкі тамақ үстінде әйелі: «Табалдырықтан төрге жете алмай, шай ішкен кесеңді басыңа жастап қисая кететініңді білген соң, там салған не теңің еді» дегенде барып іші бірдеңе сезгендей қолайсыздана езу тартқан болды.

	Әлтек пен екеуінің арасы күн санап қиындай берді. Тамның қабырғаларын қалап бола бере, төбеге салатын ағаштарды сұрыптап жатып: «Мынасы қисық, анасы ескі дейсің. Менің егіп қойған орманым бар ма екен, шетінен қиып әкеп, тамға сала беретін. Тапқанымды әкелемін. Таппағанымды сұрама. Сұрайды екенсің, міндет қылады екенсің, жолың ашық» деген.

	Шашубайдың осылай деуі-ақ мұң екен, Әлтек бірден жинала бастады. Үсті-басын қағып-сілкіп, ана жерден қол шотын, мына жерден арасы мен өлшегішін алды.

	Шашубайдың қарап тұрып зәресі ұшты: «Осы ит шынымен-ақ кеткелі жатқаннан сау ма? Кетіп қалса, тағы қайдан ұста іздеймін? Ұстасымен ұрсысып, тамының бар ісі тоқтап қалыпты деген де абыройлы сөз емес-ау».

	Ол енді Әлтектің етегіне жабысты:

	– Әй, Әлеке, мұныңа жол болсын! Ағам бір ауыз артық сөз айтты екен деп кісі өсте ме екен? Шаршап-шалдығып жүрген кісі не демейді? Бастадың екен, аяқта. Уәдем – уәде, ақшадан ренжітпеймін. Өмірімде жалғыз там салады екенмін. Одан несін аянамын. Шашамын, төгемін барымды...

	Ақша жағы айтыла бастаған соң-ақ, Әлтек қол шотын, арасы мен өлшегішін жерге біртіндеп тастай бастады.

	Әзер дегенде Әлтектің ісін ыңғайлап бола бергенде, ойда жоқта кіші баласы Қожалақ оқыс мінез көрсетсе болар ма.

	«Қара сөмкені арқаламаймын, кәзит-хат та тасымаймын. Балалар мазақ қылады» дейді.

	Өзі тырсиып жүрген Шашубай бұған шыдай алмады. Қолына түскен жас талдың бұтағымен май құйрықтан бір-екі тартып-тартып жіберді.

	– Әлтекпен қабаттасып, сенікі қай қиқарлық? Қара сөмкені мен сенің арқаңа таспамен тігіп қояйын, ендеше. Сөйтейін. Тасымай көрші... Мазақ қылады дейді. Он тоғыз жыл кәзит тасығанда мені неге мазақтамаған олар? Ал мұны көре қойыпты...

	Әлтектен гөрі Қожалақтың «шаруасы» оңайлау болды. Қорс-қорс етіп жылаған күйі бір ұйықтап оянған соң, қара сөмкені қайта арқалап, көшеге шықты.

	***

	Тамның бітпейтін митыңымен онсыз да титықтап жүрген Шашубай балалары оқуға кеткен кезде тіпті тұсалған аттай болып қалды. Кәзит-хат таситын қара сөмкені де өз қолына алуға тура келді. Өз жұмысы әрі қызметі әбден есін шығарғаны сондай, әйелін апа деп қала жаздаған күндері де болды.

	Бәрінен бұрын көңіліне медеу етер бір нәрсе, әйтеуір, тамының ісі жүріп жатты. Қабырғалары түгел сыланып, терезе-есіктері орнатылып, кәдімгідей баспанаға ұқсап келе жатқан-ды...

	Тамның төбесін шифрлау мен еденін тақтайлауға келгенде, Әлтектің әңгімесінен тағы да ши шықты.

	– Шифрларың күнде көп жатқан екен, – деді Әлтек дүңкілдей сөйлеп. – Мұндай шифр шегеге де шыдамас. Шыт-шыт бөлініп, жан-жаққа ұшып кетер. Еденге деген қарағайларың өте жас болып тұр. Алты-жеті айдан соң аралары ырсиып-ырсиып кетсе, арасына аяғыңды тығып алып жүресің, – деді.

	Шашубай бұл тұста Әлтектен мұндай қатал наразылықты күтпеп еді. Күтпеген себебі, ендігі жерде біреумен айтысып-тартысуға немесе әлденені іздеп тауып әкелердей оның халі де жоқ-ты.

	Сондықтан болар, Әлтек тамның басында екі қолын бүйіріне таяна талтайып тұрып әлгіндей деп дүңкілдей сөйлегенде, ол жерге тізесін бүгіп, жүресінен отыра кеткен күйі жылап жібере жаздады.

	– Айналайын Әлтек-ау, – деді ол көзі жасаурап, дауысы қалтырай сөйлеп. – Енді мені қинамай-ақ қойсаң етті. Жақсы там болмаса, жаман там болар. Алашыбайға ұсап қаламын, менде Алашыбай боламын деп ит әуреге түстім-ау... Құдайдың Алашыбай етіп жаратқан адамы әлдеқашан дүниеден өткен. Мен осы Алашыбай болмай-ақ қояйын. Құдай мені Шашубай етіп қана жаратты емес пе? Шашубай болып-ақ жүре берейін. Бұл там да Шашубайдың тамы болсын. Айналайын, Әлеке-ау, осы тамның жолында құрбан бол демесең, неменеге әурелейсің?

	Шашубай сөзінің соңын айтуға да мұршасы жетпей, кемсеңдеп қалды. Бір кезде барып, там төбесінде екі бүйірін таяна талтайып, әзірейілдей төніп тұрған Әлтекке жабырқай қарап отырып, әбден жуасыған үнмен:

	– Әлеке-ау, не қылсаң да өзің білсейші. Өзің-ң», – деді тағы да.

	Әлтек біразға дейін үнсіз тұрып-тұрып, төменге қарай шырт түкірді де: «Көрер-рміз-з» деп бір-ақ рет күңк етті.

	***

	Қара күзде там да бітті. Бүйтіп біткені де бар болсын, үй ішін әбден титықтатып кетті. Шашубайдың өзі де сүзектен тұрғандай арып, құлағы қалқайып қалды.

	Бұрынғы киіп жүрген шап-шақ киімдері енді әкесінен әлде ағасынан сұрап кигендей қолп-қолп етеді. Сонымен қоса тамы түспегір, Шашубайдың қалтасын да тықырлап кетіп еді. Баяғы «ағайын, ақшаның бетіне қарамаймын» деп өкіректеп жүргендегісі әншейін-ақ нәрсе екен. Әлтек кетерінде «анауыңа пәлен сом, мынауыңа түген сом аламын» деп есепшотты сарт-сұрт еткізгенде, көңіліне нан пісіріп жүрген көкала, қызылала қағаздардан Шашубайдың қалтасында қант-шайлық қана мардымсыз бірдеңе артылып қалды.

	Бірақ Шашубайдың бұған тіпті де ұнжырғасы түсе қойған жоқ. «Осы там үшін деп тірнектеп жидым ғой, ақыры сол үшін кетсе несіне ренжимін?» деп ойлады. Тамына кіріп алған соң көңілі тіпті көтеріңкі жүрді. «Жаңа тамға кіріп алып, жайбарақат жата бергеніміз жарамас, жақын ағайындарды шақырып жіберейік» деп ойлады. Бұл ойына әйелі де қарсы болған жоқ.

	Бір қойды сойып, жетер жердегі жақын-жуық ағайындарын шақырды.

	Айтылған күні бәрі де жиналып, құтты болсындарын айтып, шашуларын шашып, мәре-сәре болып қалысты. Тәукен мен Жауғашты да келген. Олар да қақ төрде отырысып, бас мүжіп, бата қылған соң, өткен-кеткеннен әңгімені сапырды-ай кеп...

	Түс ауа жұрттың алды қайта бастады. Тәукен мен Жауғашты да қайтуға бет алған соң, Шашубай оларды шығарып салу үшін ере жүрген.

	Тамды айнала бере Тәукен аз-кем аялдап тұрып: «Шашубай қарағым, біз сені тұрғылықты тамын келешекте салады, мынауы әншейін уақытша... Осы күні сарай дей ме... Қойма дей ме... Сондай бірдеңесі болар, бірер жыл ес жиып алып, қайта кірісер деп ойладық. Тойыңа атап, жетелеп келетіндерімізді де кейінге қалдырып тұрмыз» дегені.

	– Иә, солай болады дағы. Ес жиып алып кіріспесе, там салу дегенің оп-оңай болып па? Бұ дүниеде бірден біте қоятын не бар дейсіз? Ойбай-ау, бұл там дегеніңізді біз де білеміз ғой, – деп Жауғашты да қостай кетті.

	Әуелгіде Шашубай аң-таң болып, аузы ашылып қалған. Дегенмен, шалдардың мына сөздерінен кейін «салған тамым осы, бұдан әріге шамам жоқ» дей алмады. Күмілжіп:

	– Иә, солайына солай ғой. Бірер жыл демалып, ес жиып алсақ па дегендей.

	Екі шал қосарлана «Әп, бәрекелде» десті. Одан әрі әңгіме үзіліп қалды. Шалдар қош айтысып, аттарына мінді.

	Шашубайдың ұнжырғасы түсіп кетті. «Ойпыр-ау, осы там соншалық сорақы болған ба?» деп мына қабырғасына да, ана қабырғасына да үңілумен болды. Расында да, ойқыш-ойқыш боп кеткен тұстары бар екен. Шашубай оны кезінде-ақ байқаған-ды. Бірақ Әлтек «кесегің әр түрлі екен» деп дау айтқан соң-ақ, ауызына құм құйылып еді. Сонан соң анадай жерге ұзап барып, тамның төбесіне көз салып тұрып, тағы да көңілі толмай қалды. «Жермен-жексен етіп шатырын қалайша сүйкімсіз қаққан» деп күңкілдеп қойды. Тіпті кей жерінің шифрлары әлден-ақ саңылау-саңылау болып сынып қалыпты. «Өзің біл дегенге Әлтек те білгенін істеген екен» деп күйінді іштей. Бір кезде төргі үйдің терезесіне көзі түсіп кетіп, шошып кетті. «Құдайым-ау, мына бір терезе тіпті қисық түсіпті ғой. Қалайша байқамағанмын. Жақыннан білінбеген-ау. Қара басқанда, неге дәл осындай қашықтықтан қарамағанмын, а... қарай қойсам ғой, кезінде түзеліп, бітіп жатқан іс. Әй, менде де ес жоқ-ау. Құдайым-ау, там емес, кепе салып жүргендей... Неткен қырсыздық, салақтық, тіпті ашықауыз екем ғой».

	Ол Әлтекті де ұмыт қалдырған жоқ.

	«Өзің біл дегенде, оған осылай ет деп пе едім. Әй, бұдан асқан кісәпір, алаяқ жоқ шығар. Соны ұсталыққа қалай ғана таңдадым екен десейші. Әй, сірә, сайтан азғырған болар».

	Сәлден соң ашуы басылды. Тамының жанында үйіліп жатқан сынық кесектердің үстінде отырып тағы да өзін өзі жұбатты: «Несіне таусыламын, Құдайға шүкір, далада отырғаным жоқ. Тағы да там салсам, несі бар, балаларым да ержетіп келе жатыр. Тіпті анау үлкенімнің ұсталыққа бейімі бар, анау-мынау істің көзін танып қалды».

	Ол үйіне кірген соң көңілсіздік атаулыдан біржола арылып кетті. Өйткені бүгін балалары мен әйелі тым қуанышты еді. Қонақтар кетісімен-ақ жабыла үй ішін жиыстырып, тап-тұйнақтай етіп қойыпты.

	Кешкі шайда бәрі де көңілді отырды. Балалары тамға байланысты ананы бір, мынаны бір сөз етісіп дуылдасып жатты. Шашубай да солармен араласып, даңылдай сөйлеп отырып, шай ішуге кірісті. Сәлден соң денесі жіпси бастады. Мұндайда қашанда оның лепiре сөйлейтін әдеті. Әңгімені оңды-солды бөсіп отырып: «Амандық болса, келер жылы бұдан да артық там саламыз. Бұл не? Әншейін сарай ма, отын қора ма, бірдеңе болып қалады да» деп қапты. Солай деуі-ақ мұң екен, кіші баласы Қожалақ мылтықтың дауысынан шошығандай, қолындағы кесесін дастарқан жиегіне тастай салып:

	– Иә, саған, сонда мен қара сөмкені қайта арқалайды екем ғой. Арқаламаймын, – дегені жыламсырай сөйлеп. Ол ол ма, ортаншы баласы орнынан тұрып кетті:

	– Тағы да кесек құй дейсің ғой. Тапқан екенсің. Кесек құйғышты. Құймаймын енді. Қалыбыңды тап қазір-ақ қақ бөлемін.

	Шашубай сасқалақтап қалды. Сасқалақтаған күйі әйеліне қарап еді. Ол да Шашубайдан көз алмай отыр екен. Әйелінің сол қарасынан-ақ жасқанды. Өйткені ол: «Байғұс-ай, ши қалпағыңның маңдайы желкеңе қарап, балағың қонышыңның сыртына шығып жүрген күндеріңді ұмытыпсың-ау» дегенді көзімен айтып отыр еді.

	Үндемей қалған тек үлкен баласы болды. Ол шайын асықпай ұрттаған күйі төмен қарап, үнсіз отыра берді. Шашубайға бәрінен де соның үнсіз қалғаны батты. «Айналайын-ай, ләм деп аузын ашпады-ау. Өзгелерге де ілеспеді. Ержетіп қалғаны. Жаман әкесін аяғаны. Садағаң кетейін, Алашыбай атамның шөбересі-ай»...

	Ол көзі жасаурап, көңілі босап отырып өзін де аяған жоқ.

	«Құдайым-ау, бір жылдан кейін, тым болмаса бір айдан кейін айтсам да дұрыс болмас па еді? Тамды бітіргеніміз рас па, өтірік пе деп отырғанда, тағы да там саламыз дегенім... Әй, менің де тілімді кесетін жан жоқ-ау. Болмаса кесіліп қалар жері еді».

	Суып қалған шайын анда-санда бір ұрттаған күйі, Шашубай айыпты адамдай бір-ақ уыс болып, бүрісіп, үнсіз қалды.





КЕЛІН


	1. Жаздың қысқа түндері


	Апасы алғаш рет: «Жоғарғы ауылдағы Еламанның қызына құда түспек ойым бар» дегенде, Тоқтас: «Ой, әне бір қызға ма?» деп жақтырыңқырамай қалған. Мектепте екі класс төмен оқыған еді.

	– Е, несі бар екен? Біреудің алақанына салып, әлпештеп отырған қызы. Ой, әдіре қал, сенің де біреуді менсінбей қалғаның, – деп апасы бірден жекіп ала жөнелді.

	– Қолы сия-сия боп, гөрпілдетіп кең етік киіп жүруші еді.

	– Қолы сия болса, содан бері жуған шығар. Сол етігін гөрпілдетіп әлі сүйретіп жүрмеген де болар. Уайымының түрін... Есі кіріп, енді келіншек алғалы отырған жігіттің сөзіне қара? Ой, әдіре қал...

	Апасы көп тәжікелесуді көтермейтін, мінезі шадыр адам. Айтты – бітті.

	Көп ұзамай Тоқтас Әлдібек деген жақын туысымен бірге жоғарғы ауылға қыз көруге барды. Баяғыда көріп едім дегенмен, адам өзгеріп кете береді екен. Қыз бой жетіпті. Бой жеткендігі болар, тіпті әдемі болып кетіпті. Тоқтастың өзі де айран-асыр қалды. Аяғында баяғы гөрпілдеген кең етік жоқ. Қасықтай биік өкше қара туфли.

	Қыз шай құйып, сымдай нәзік ақ сүйрік саусақтарымен шай құйылған кесені өзі ұзатып отырды. Тоқтас сонда байқады. Қолдың баяғы сиясы кеткен. Сия демекші... Мұндай қолды бір кезде сияға былғанып, адам көргісіз болып жүрді дегенге сену қиын... Өзге түгіл, Тоқтастың өзі де сенбес еді. «Әй, ол басқа бір қыздың қолы шығар деп ойланып қалар еді. Қыздың атын да ұмытып қалған екен, шай ішіп отырып есіне алды. Нұршат... Бұрын оның атына да мән бере қоймаған екен. Ойлап қараса, ат біткеннің әдемісі осы! Ендігі жерде «Қыз ықыласы қалай екен? Әке-шешесі не дер екен? Әу баста көнген сыңай білдіріп, келе-келе: «ойланып қарасақ, реті келіңкіремейді екен, қызымыз жас, басы байлаулы көрінеді, олай да былай екен» деп әңгіменің соңын пышыратып жіберетіндері де жоқ емес» деп ойлады.

	Ауылға қайтып келе жатып атын шоқырақтатып қайтақайта оза берген Әлдібекке:

	– Әлдеке, қалай екен? – деді.

	Мұндағысы қыз туралы пікірін білгісі келгендіктен ғана емес, алда болатын той бағдарын да айтып қалар ма екен деп дәмеленгені-тін.

	Әлдібек томаға-тұйық жуас кісі еді, оқыс ой айтатындай түйіліп ұзақ отырып барып:

	– Келінім бұлдырықтың балапанындай сүйкімді бала екен, – деді де, Тоқтас қанша ынтыға күтсе де, Әлдібек одан әрі үндемей қойды.

	– Жауабын жеңешеме берер... Біздің міндетіміз келінді көріп қана қайту ғой, – деп Әлдібек әңгімені Тоқтастың шешесі Балымға сілтеді де, атын шоқырақтатып тағы да алға түсті.

	***

	Енді Тоқтастың тезірек үйленгісі келді. Нұршат ұйықтаса түсінен, тұрса ойынан кетпей қойды. Түсіне баяғыша аяғына гөрпілдеген етік киіп, қолы сия-сия болып енеді де, кейде ақ сүйрік саусақтарымен бұған шай ұсынып отырады... Соңғы кезде: «Құдалары түспегiр қайтып айнып қалмаса етті» деп уайымдайтын болды.

	Жақсы хабар айтып қалар ма екен деп апасының сөзіне құлақ түреді. Жоқ... Нұршат жайлы, той қамы туралы ештеңе айтылар емес. Ақыры шыдай алмаған соң, бір күні екеуден-екеу пеш жанында тамақ ішіп отырғанда:

	– Апа, анадағы әңгімелерің не болды осы? – деген.

	– Жазға қалды ғой... Жайлауға шыға той жасаймыз.

	– Ой-й, – деді Тоқтас тыжырынып. – Жайлауға шыққанша не заман?

	Апасы қайтып үндеген жоқ. Сөзім сөз дегендей міз бақпай отыра берді. Қайткен күнде де апасының шешімін өзгерткісі келгендей:

	– Мал төлдеткен кезде қолғабыс етер еді, – деді Тоқтас тағы да. Апасы бұған зілмен қарады. Қарап-қарап отырды да:

	– Сандалған неме, – дедi. – Сандалған неме... Қой төлдетейік деп жатырмыз, «соған керек болып тұр, қызыңды тезірек бере қал» деп те кісі біреуге құда түсе ме екен?.. Қолы сия, етігі кең деп кекірейіп едің, енді қайдан асық бола қалдың?..

	Тоқтас төмен қарады. Одан әрі апасына тағы да бірдеңе деуге батылы жетпеді. Бар болғаны іштей: «Апам да қызық... Жайлауға шығып, жалғыз үй отырып той жасағанда, нендей тамаша болады деп жүр екен?» деп ойлады.

	...Жайлауға шыға тойлары болды... Тойға жиналған тума-жегжаттар екі-үш күннен кейін тарасты да, айдаладағы жалғыз үйде апасы, Нұршат үшеуі ғана қалды.

	Жайлауға шығып жасаған тойдың қызықсыз көрінетіндей болып жүргені әншейін ғана нәрсе екен. Әрі-беріден соң, Тоқтас жалғыз үй отырып үйленген қызық па деп қалды. Нұршат тіпті құлпырып кеткен, Әлдібек екеуі барып көретін жолыда әншейін-ақ екен. Тап қазір оған теңесер сұлу дүниеде жоқ сияқты. Отырғаны қандай... Тұрғаны қандай... Шайы көйлегі сусылдап үйді айналып, әрлі-берлі жүргені қандай... Тоқтас өз келіншегіне өзі таңырқап, аузы ашылып қарайды да отырады. Азаннан кешке дейін қарауға жалықпас еді, әттең, қой бар... Азанда кетіп, кешке келу керек.

	Той өткеннен кейінгі екі күн қатарынан қойды маңайға тастап, үйге келіп түстеніп жүрген. Қарыны ашқандықтан ғана емес, үйге қарай аңсары ауады да тұрады. Нұршатты көргісі келеді. Нұршаттың дауысын естігісі келеді. Нұршаттың қолынан бірдеңе жегісі келеді.

	Алғашқы екі күнгi келгеніне апасы да үндеген жоқ еді, үшінші күні аттан апыл-ғұпыл түсіп жатқан Тоқтасқа:

	– Әй, келіншегіңді қасқыр жейді деп қорқасың ба? Үй маңынан шықпай қойдың ғой. Келіншегіңнің жанында дардай кемпір отырғанда қасқыр да ойланатын шығар. Үй маңына жайған мал оңала ма? – деді апасы.

	Тоқтас үндемей қалды. Атының шылбырын қазыққа байларын әлде қайтадан кетерін білмей біраз тұрды да:

	– Енді тамақ ішпейміз бе? – деді күңк етіп.

	– Күн сайын үйінен түстеніп жүрген қай қойшыны көрдің? Қойшының күнделікті тамағы бір таба нан мен бір қарын айран...

	Апасының сөзіне ашуланып, қайтадан қойға кетуге бет алып, атының шылбырын ердің басына іле бергені сол еді, апасы тағы да:

	– Келгеннен кейін несіне қайтасың енді? – деді. Сонан соң ошақ басында жүрген Нұршатқа дауыстап: – Нұршатәй, мынауыңды кешке дейін аман-есен жететіндей етіп, тойғызып жібер, – деді.

	Қанша намысқа бекінсе де, Нұршаттың аты аталған соң-ақ Тоқтас қайтадан жуасып қалды. Ерінің басына іле берген шылбырды қолына қайта алды. Әсіресе апасының өзін Нұршатқа теліп «мынауың» дегені көңілін жібітіп жіберді.

	Үйге кіріп тамақ ішті. Тамақ ішіп жатқанда келіншегі шайы көйлегі сусылдап кеп жанына отырды. Үлбіреп отырғаны қандай!.. «Апам кейіп тастады-ау өзіңе, ештеңе етпес» дегендей жәудіреп қарағаны қандай. Тоқтас ішіп отырған тамағына қараған жоқ, келіншегіне қараумен болды. Қараған сайын елітіп, еріп бара ма-ау, немене... Әрі-беріден соң: «Апама ерегіскенде, қойға бармай-ақ қойсам ба екен» деп те ойлады. Бірақ оған шама қайда?! Кешке дейін емес, тап бір келер жылға дейін кетіп бара жатқандай келіншегіне телміріп қарап-қарап алды да, сыртқа шықты. Атына мініп, қойына кетті.

	Содан кейін-ақ түскі тамаққа келуді қойды. Апасы айтқан бір таба нан мен бір қарын айран алып таңертең кеткеннен кешкісін бір-ақ оралады. Бір көңілді сәтін пайдаланып:

	– Апа, түсте ыстық тамақ ішпеген соң болмайды екен, Нұршатты түсте бір мезгіл маған жіберіп тұрсаңыз қайтеді? – деп еді, апасы бетіне қарап-қарап отырып:

	– Сандалған неме, – деді. – Сандалған неме-ау, күйеуіме ыстық тамақ апара жатырмын деп тау-тасты аралап жүрген қай қойшының әйелін көрдің?!

	Тоқтас қайтып үндей алмай қалды.

	Жайлауға шыққан соң үйленсе көңілдері елегзитіндей, зерігетіндей болып жүргені де әншейін ғана нәрсе екен... Әрі-беріден соң кейде апасы да артық болып көрінеді. Апасының көзінше келіншегіне артық ауыз сөз де айта алмайды. Кейде оңашада келіншегін құшақтағысы келіп, еркелеткісі, яғни оған еркелегісі келіп жақындай берсе болды-ақ, киіз үйдің есігін айқара ашып апасы кіріп келеді де, екеуі де қысылып қалады. Мұндайда Тоқтас ішінен: «Ой, апам да бір-р» деп жаратпаған сыңаймен теріс айналып, әлде біржола сыртқа шығып кетеді.

	Бұрынырақта: «Келін алсам, онда барам, мұнда барам, баратын жерім көп» деп апасы үйде тұрмайтындай сөйлеуші еді, енді үндемейді. Тоқтас іштей: «Баратын жағына бармай ма екен?» деп ойлайды, бірақ айтуға батылы жетпейді. Ақыры, шыдамы жетпеген соң, бір күні оңашада Нұршаттан:

	– Апам ешқайда барам демей ме? – деді.

	– Барамын дейді ғой.

	– Қашан барады екен?

	– Жақында.

	Тоқтас іштей қуанып қалды.

	– Апам кетсе, мен жалғыз өзім қорқатын шығармын, – деп Нұршат уайым білдіргендей болып еді.

	– Қорықпайсың. Жаныңда боламын, – деді.

	– Қойды қайтесің?..

	«Ой, сол да пәле болды-ау» дегендей Тоқтас бір ауық үндемей қалды да:

	– Апам әуелі кететін жағына кетіп болсыншы, – деді.

	Ақыры апасы қыдырып қайтуға бекініп, жол жабдығына әзірленіп бола бергенде, автодүкен келе қалғаны. Сатушы Шәйім деген сөзге үйірлеу, қылжақбас кісі еді. Той кезінде бір топ адамның көзінше Тоқтасқа: «Әй, шыныңды айтшы, келіншегінді жақсы көресің бе, әлде апаңды жақсы көресің бе?» деп жаудай састырған. Сасатын да жөні жоқ еді, әйтеуір дегбірі қашып Тоқтас: «апа-а» деп апалақтай берді де, «Нұршатт!» деп қалғаны. «Нұршат!» деген сөздің аузынан қалай шығып кеткенін де байқамады. Нұршатты жақсы көргендігі ме, әлде апасын ғана айтса, Нұршат өкпелейтіндей сезілді ме...

	Жұрт ду күлді. Және жай күле ме, базбіреулері әр нәрсені айтып Тоқтасты мазақ еткендей болды. Баласының балалығына апасы да қызарақтап: «Есі жоқ-ау, екеуін де жақсы көремін демейсің бе?» деп бұған болысып жатыр.

	Содан кейін-ақ Шәйімді жаратпай қалған. Жаратпағанда не істесін, бұрын-соңды араласып жүрген ағайын. Оның бер жағында енді апасы соның машинасымен кетеді. Қайтып әкеліп салатын да сол болар... Сондықтан Тоқтас кабинадан түсер-түспестен Шәйімнің алдынан шығып сәлем берді.

	– Қалай, бала? – деді Шәйім сол қалжыңбас қалпымен, мұның созған қолын ала беріп, сол сөзімен нені мезгеп тұрғаны бұлдыр күйде.

	– Жақсы ғой, – деді Тоқтас сол қолының саусақтарымен басын қасып тұрып.

	– Ы-ы, – деп ол тағы да баласынғандай сыңаймен Тоқтасқа күле қарап тұрды. – Келінге бірдеңе аласың ба?..

	Тоқтас «алмаймын» дей алмады. «Аламын» дейін десе, осы қу тағы да мазақ ете ме деп қауіпсінеді.

	Өстіп тұрғанда сөзге анасы келіп араласты:

	– Әй, сен жүгермек, менің баламды неге айналдыра бересің? Сенің де келіншек алған кезіңді білеміз. Үйленгеннен соң бір жеті өткенде ағаңа: «Келіншегімнің нан пісіріп, көже істеуден қолы босамайды, еншімізді беріңдер» деп бүкіл ел-жұртқа күлкі болып едің... енді сен де біреуді мазақ еткің келеді-ау?!

	– Қойдым, жеңеше... Қойдым.

	Шәйім сөз соңын арсыз күлкіге жеңдірді.

	Сол күні кешкісін апасы Шәйімнің автодүкенімен совхоз орталығына кетті.

	***

	Тоқтас отарды үй маңына күндегісінен ерте алып келді. Бұрынғыдай емес, екеуі бір-біріне еркін. Апасының көзінше ұялып сөйлесе де алмайтын. Кешкісін шымылдық ішінде жатқанда ғана ұзақ-ұзақ сыбырласатындары бар-тын. Нұршаттың сыбырлап сөйлегенінің өзі қандай тәтті... Ыстық... Аузынан шыққан демі Тоқтастың құлағының түбін жылытып жібереді...

	Енді бір-біріне еркін. Дауыстай сөйлесіп, бірін бірі қостап күлісіп те алады. Дауыстап сөйлеп, күліп жүріп Тоқтас: «Ойпырым-ай, апам да кетті-ау, ақыры... Кеткені қандай жақсы болды! Ана қылжақбас дүкеншінің де Құдай айдап келе қалғанын айтсайшы» деп ойлайды. Нұршатпен бірге ошақ басында жүреді. Нұршатпен бірге үйге кіреді... Апасы болса: «Әйелмен қабаттасып, әйелге ұсап, о несі екен, әрмен жүр» деп ұрсып тастар еді.. Апасы жоқ... Рақат... Қонған шыбынды қаққан боп, Нұршаттың денесін сипайды. Білегінен ұстайды. Сонда да құмары қанбайды...

	Тамақ ішіп отырғанда да екеуі бұрынғысынша дастарқанның екі шетінен телміріп отырмай, бір-біріне жақын отырды. Тіпті Тоқтас жақын отырайықшы деген де жоқ еді, шайы көйлегі сусылдап кеп, мұның ойындағысын тауып, Нұршат жанына жайғасты.

	Тамақ ішіп отырып екеуі жарыса апасының өздерімен кетердегі қайта-қайта қоштасқанын, сонан соң Тоқтастың маңдайынан бір, Нұршаттың маңдайынан екі сүйіп болып, кабинаға мiне берер кезде көйлегінің етегіне сүрініп құлап қала жаздағанын айтты.

	Апасы туралы әңгімелеп отырса да, екеуінің негізгі айтпағы басқа... басқа жай секілді біріне бірі құмарта қараумен болды.

	Тамақтан соң Тоқтастың жатқысы келді. Бұрын анасының көзінше «ұйқым келіп отыр» деп айтуға да батылы жетпей, сол кісінің: «Ал жатыңдар енді» деген сөзін күтіп отыра беретін. Ерегескендей кейде Нұршатқа жүн түткізіп, өзі ұршық иіріп отырып алатынын қайтерсің... Енді жалтақтайтын ешкім жоқ. Дастарқан жиналысымен-ақ Нұршатқа:

	– Жатқым кеп тұрғаны, – деді өтірік есінеген болып отырып. Нұршат қарсы сөз айтқан жоқ, шайы көйлегі сусылдап жүріп, шымылдықты сусылдата түсіп, шайы көрпе, шайы жастықтарды сусылдатып төсек салды.

	Әуелі Тоқтас жатты. Сәлден соң шайы көйлегі сусылдай кеп, Нұршат сусылдатып шайы көрпенің шетін ашты.

	Күндегідей емес, бір-біріне сөздері де, өздері де еркін. Күндегідей сыбырласып та әуре болған жоқ, ашық-жарқын сөйлесті. Әсіресе Тоқтастың сөйлегені, күлгені қаңғырлап-күңгірлеп қара үйді басына көтеріп кетеді.

	Ұйқылары келе қоймаған соң, түннің бір уағында қайта тұрып, екеуі алты карта ойнамақ болды. Тоқтастың су жаңа картасы бар еді. Қайсыбір күні іші пысып, Нұршатпен ойнамақ болғанда, апасы: «Жаман үйреніп кетесіңдер. Масқара, жұрт Тоқтастың өзі де, келіншегі де құмарпаз екен деп жүрер» деп рұқсат етпей қойған. Енді қарсылық ететін апалары жоқ. Рақат!

	Нұршат тұрып, ондық шамды жақты. Тоқтас жиналған текеметтің қуысынан картасын алды. Қайтадан шалбарын киіп әуре болған жоқ. Үй ішінде трусишең жүрді. Карта ойнар кезде де Нұршаттың жанына трусишең отыра кетті. Бұл да рақат! Шарттары да қызық. Тоқтас ұтса, Нұршаттың бетінен бір рет сүйеді де, Нұршат ұтса, Тоқтас оны төрден есікке дейін бір рет арқалап барады. Әдеп бастағанда-ақ Тоқтастың қолына карталар шығып бір берсін... Көзiр дейсің бе, тұз бен король дейсің бе, өңшең картаның дөкейлері қолынан шықпай қойды. Тіпті Нұршатты оп-оңай ұтты.

	Оп-оңай ұтқандықтан ба, келіншегінің бетінен сүю қызықсыз болатындай көрінген. Оның бер жағында алты картасыз да сүйіп жүретін беті ғой... Дегенмен, ойын шартына орай, Нұршаттың қашқақтағанына, ұялған сыңайына қарамай ұмтылып еді... Сөйтсе, алты картадан ұтып сүюдің орны бір бөлек екен. Бұл да өзінше қызық болды. Сүйісіп болған соң екеуі де қызарақтап, екеуінің де беттері дуылдап, бір-біріне ұяла қарасып біраз отырған соң, Тоқтас картаны қайта тарта бастады.

	Екінші ойында Нұршат айла тауып алды. Тоқтасқа еркелеген боп тізесіне шынтақтап, тіпті қолтығына кіріп, мұның картасын қарайтын болды. Қарамасайшы деп Тоқтас та айта алмады. Қайта келіншегінің сол қылығы жарасып тұрғандай...

	Келе-келе: «Ол картаңды жүрмеші, басарым жоқ, анауыңды жүрші», – деп Тоқтастың жүретін картасын да көрсетіп беретін болды. Амал жоқ. Тоқтас оған да көнді. Ырсың-ырсың күледі де, Нұршаттың сүйріктей саусағы көрсеткен картасын қалай жүріп жібергенін өзі де байқамай қалады.

	Тоқтас екі рет қатар ұтылып, Нұршатты төрден есікке дейін арқалап апарды. Әуелде келіншегін арқалап жүру ерсі іс сияқты көрініп еді, сөйтсе, бұрын-соңды қиссалардың бір де бірінде жазылмаған ғажайып оқиғаның нағыз өзі болды. Нұршаттың денесі денесіне тиеді. Өзі жеп-жеңіл. Күлкісі қандай! Келіншегін арқалап келе жатып Тоқтас: «Төлеген де Қыз Жібекті өстіп арқалай алды ма екен, шіркін», – деп ойлады ішінен елжіреп. – Әй, арқалай да алмаған шығар... Арқаласа, жыршылар жазар еді ғой. Төлеген марқұмның орындалмаған бір арманы осы болған шығар-ау».

	Апасы болып, Нұршатты арқалап қара үйдің ішінде мұның өңкеңдеп жүргенін көрсе! «Келіншегіңді әлден арқаласаң, жетіскен екенсің?» деп ұрсар еді. Әйтеуір, апасы жоқ. «Әй, апамның кеткені мұндай жақсы болар ма?! – дейді іштей рақат сезімге бөленіп...

	Үшінші ойында Нұршат тіпті еркінсіп алды. Ана картаңды жүрші, мына картаңды жүрші дегенді қойып, енді Тоқтаспен карта айырбастап алатынды шығарды. «Шыбынның дамасын беріп, менен шыбынның тоғыздығын алшы» дейді. Көрші-қолаң қойшылар осылай десе, Тоқтас шарт-бұрт ашуланып, ойынды тастап кетер еді, бәлкім, картаны жыртып та тастар ма еді... Нұршат айтқан соң амалы жоқ. Айтқанына көнді. Әрі-беріден соң бір кезде Нұршат мұның қолтығына басын тығып отырып: «Көзiрдiң тұзын берші, мен ондық көзiр берейін» дегені... Келіншегің сұраған күнде де, құрығыр көзiрдiң тұзын мә деп ұстата салу қиын екен. Тоқтас қызараңдап қалды. Қызараңдап отырып:

	– Нұршат-ей, буынсыз жерге пышақ ұрдың-ау, – деді.

	– Бергің келмей ме? – деді Нұршат та ептеп бұртиған боп. Өкпелегенінің өзі қандай әдемі. Тоқтас іштей: «Берсем бе екен, бермесем бе екен? деп ойлады. Тағы да: – Көзiрдiң тұзынсыз да талай ойнап жүрмін ғой. Берсем, берейін, – деп ойлады. – Көзiрдiң тұзы Нұршаттан жақын емес шығар».

	Әлден соң Нұршатқа амалсыздау айтқандай болып:

	– Ала ғой, – деп еді. Ол еркелей сөйлеп:

	– Өзің бер, – деді. Сонан соң өзі ұсынды.

	Соңғы ойында Нұршат тағы ұтты. Тоқтас оны үшінші рет төрден есікке қарай арқалап келе жатып тағы да: «Алда, Төлеген марқұм-ай, – деді іштей. – Қыз Жібекті бір арқалай алмай дүниеден сен де кеттің-ау. Бірісі кем дүние-ай, опасыз жалған-ай...»

	Ойыннан кейін Нұршат шайы көйлегі сусылдай жүріп шымылдықты сусылдата түріп, шайы көрпе, шайы жастықтарды сусылдатып төсектерін қайта салды.

	Тоқтас сыртқа шығып, иірілген отарды бір айналып келіп, қайтадан төсегіне жатты.

	Тоқтас жанына жата берсе, келіншегі: «Карта ойнай білмейді екенсің ғой» деді еркелей күліп. Күлгені қандай... Тоқтас: «Жоқ, ойнай аламын» деп дауласқан жоқ. Өмірінде бірінші рет ұтылғанына риза болғаны шығар. Келіншегін құшақтап жатып: «Алты картаның қандай ойын екенін бұрын білмейді екенбіз ғой» деп ойлады...

	«Ойынның қызығы алты карта екен. Сәлден соң ол: «Айдалада жалғыз үй отырып, үйленген қызық, Тәтті болады екен-ау. Қалың елдің ортасында отырып үйленгендер қайтіп жүр, не ойнайды деші... Дәл мынадай қызық болмайтын шығар-ау... – деп ойлады. – Тойды жайлауға шыққан соң жасаймыз деп апасы қоймап еді. Осылай болатынын білгендіктен екен ғой...»

	Ол келіншегін бүгін айрықша жақсы көріп кетті. Сол айрықша жақсы көргендігінен болар, киіктің лағындай болып, құшағында жатқан Нұршатқа бір кезде:

	– Айналайын-н-н! – деді.

	– Сосын... – деді Нұршат, осылай сөйлеуін қызықтағандай, құшағына тығыла түсіп.

	– Құдайдың бере салғаны...

	Нұршат сықылықтай күлді.

	– Жасағанның ие салғаны...

	Нұршат ұзақ күлді. Және күлгені қандай!

	Тоқтас ер адам әйелін айналуы керек пе, керек емес пе, айналса, қалай айналуы керек, ол жағын анық білмейтін. Білетіні – өзін жақсы көргенде осылай айналушы еді.

	– Мұны кім үйретті? – деді Нұршат күлкісін тыя беріп.

	– Апам...

	Нұршат тағы да күлді... Осы бір күлкі құла түздегі жайлауға, жайлаудағы жалғыз үйдің төріне мол шашылған күміс сыңғырындай болып көпке дейін естіліп жатты да, ақыры түннің бір уағында барып екеуі құшақтасқан күйлері тәтті ұйқыға кетті...

	Таңертең отарды күндегіден кеш өргізді. Оның үстіне, көп ұзатқан жоқ. Өзінің үйге келіп тұруына қолайлы болуын дiттеп, бір қыр асып барып жайды.

	Кіші сәскеде келіп, азанғы шайын ішті. Ұлы сәскеде келіп, айран ішті. Іштім дегендегісі әншейін аты ғана. Бар ықыласы келіншегінде. Нұршатты көргісі, Нұршаттың жанында отырғысы келеді. Түс кезінде отарды суатқа ертерек құлатып, өзі атын борбайлата шауып ыстық тамақ ішу үшін үйге келді.

	Тамақ ішіп отырып Нұршат: – Түстен кейін мен де қойға барайыншы, – деді.

	– Несіне барасың? Қой баққанды қызық нәрсе деп жүрсің бе? Ішің пысады, – деп еді, бәрібір келіншегі көнбеді.

	– Бәрібір барғым келеді, – деп қиылып отырып алды. Сонан соң Тоқтас көнді. Көнгені сол – атын қайта ерттеп, ердің үстіне той-көкпарға ғана салатын су жаңа құрақ көпшік салды. Сөйтіп жатып: «Ерге Нұршат отырсын, маған аттың жалаңаш арқасы да болады ғой» деп ойлады.

	Ерге Нұршатты отырғызып, өзі аттың жалаңаш арқасына жармасып, түстен кейін енді қой бағуға екеуі шықты.

	Дәл осы қалпында көрсе, апасы: «Жетіскен екенсің... О заман да, бұл заман, келіншегінің арқасына жармасып отырған кімді көрдің?» – деп ұрсар еді. Ол кісі жоқ. Рақат...

	Әуелде: «Қой бағуға апарғаным қалай болар екен? Көңілсіз болатын шығар деп ойлаған. Олай болмады. Бытырап жайылған отардың шетіне отырып екеуі алты карта ойнады. Ойындары тағы да түндегідей қызық болды.

	Тағы да Тоқтас бір рет келіншегінің бетінен сүйіп, үш рет есік пен төрдей жерге арқалады.

	Далада отырып келіншегінің бетінен сүйген, сонан соң әрлі-берлі арқалап жүрген қызық болады екен. Екеуі де ішек-сілесі қатқанша күлді. Бұлар күлген кезде қойлар «бүгін қожайынымызға не болған өзі?» дегендей бұрылып-бұрылып қарап тұрды.

	Өстіп жүріп кештің де қалай болғанын білмей қалды. Отарды алдарына салып, үйге қайтты. Кешкі шайларын ішті. Кешкі шайларын ішіп болған соң, тағы да ерте жатып қалды. Жатқанымен, ұйықтай қоймады. Ұйықтай қояйық деген ниеттері де бола қойған жоқ. Қайтып тұрып ондық шамды жағып, алта карта ойнады. Бұл жолы Тоқтас тәуір карталарды Нұршатқа беріп, бұрынғыдай аңқиып отыра бермей, кейде өзі де көңілі қалаған картасын айырбастап алып жатты.

	Бұл түні тең ойын болды. Нұршаттың бетінен екі рет сүйіп, екі рет төрден есікке дейін арқалап апарды. Шамды өшіріп, төсектеріне қайтып жатқаннан кейін де араларында әзіл-күлкі тыйылған жоқ. Баяғы бала кездерін естеріне алды. Бір кезде Тоқтас:

	– Қолың сия-сия болып жүруші едің, – деп еді Нұршатқа.

	– Сонда сол сияны сенің бетіңе жағуым керек екен, – деп ол сықылықтай күлді.

	Келіншегінен қайткен күнде де асып түскісі келгендей, Тоқтас тағы да:

	– Аяғыңдағы етігің гөрп-гөрп етіп жүруші едің ғой, – деді.

	– Апамның етігі болатын, – деді Нұршат күлкісін тыйып.

	– Өзіңнің етігің жоқ па еді?

	– Шалбарыңның жыртығынан тізең жылт-жылт етіп, сен де жүруші едің ғой.

	Нұршат зілсіз айтса да, мына сөз Тоқтасқа ауыр тиді. Өкпелеген боп теріс қарап тоңқиып жатты. Нұршат: «Соған да ашуланып қалдың ба?» деп мойнынан, қолтығынан қытықтаған болып еді, міз бақпады.

	Өкпелемеуіне де болатын еді, әйтеуір өкпелегісі келді. Теріс қарап тоңқиып жатып та: «Сол кезде де маған көз қырын сала жүреді екен-ау... Сонда-ақ сүйетін болғаны ма?..» – деп ойлады.

	Өкпелесе де келіншегіне іші жылып жатты.

	***

	Таңертең түнгі өкпесін ұмытып, қайтып жайраңдап-ақ кетуіне болар еді, намысы түспегір: «Өкпелесең, дұрыстап өкпеле, өкпелеген күйі қойға кетіп қал» деді.

	Сол намысты тыңдады да, үн-түнсіз киініп: «Түсте келмейсің бе?» деген келіншегінің сұрағына да жауап бере қоймай, қамшысын бүктей ұстаған күйі сыртқа шығып, бірден атына беттеді.

	Шыққан бойда қойды біраз ұзатып жайып кетті де, күн түске таянған сәтте, қайтадан ауыл маңына таяды. Астындағы атын тұсап, етекке жайылып жатқан қой арасына қоя берді де, өзі қыр басына шығып, тобылғының тасасында жатып, үй жаққа қарады. Нұршат самауырын қойып жүр екен. Жерошақтан да түтін көтеріліп жатыр. «Түскі астың қамына кіріскен екен, – деп ойлады Тоқтас. – Енді екі көзі төрт болып мені күтіп отыр-ау». Іші жылып қалды. Таңертең нәр татпай шыққандықтан, қарны ашқан. Тамақты ойлағанда, атына міне сап үйге қарай шапқысы келді. Бірақ намысы түспегір: «Өкпелесең, дұрыстап өкпеле» деп етегінен басып жібермей қойғаны.

	Тобылғының тасасында жатып, Нұршаттың үйден шыққанын көрді, үйге қайтып кіргенін көрді. Сымбаты қандай!.. Жүрген жүрісі қандай!.. «Айналайын, – деді іштен Тоқтас. – Айналайын-ай, менің шалбарымның жыртығын қайдан еске сала қойып едің... Болмағанда ғой, қазір жайраңдап жаныңда жүретін едім...»

	Келесі қырды асып бытырап жайылып бара жатқан қойларын суатқа құлатып келіп, тағы да тобылғының тасасында жатып үй жаққа қарады. Қараса, үй жанында самауыр жоқ. Жерошақтан көтеріліп жатқан түтін де жоқ. «Нұршаттың шынымен-ақ мені күтпестен шайды өзі ішіп жатқаны ма?» деп ойлады Тоқтас. Қарны әбден-ақ ашты. Атына міне сап, тамақ суымай тұрғанда жетіп баруға да бекініп еді, әттең, намысы түспегір: «Тағы да шыдап бақ, абыройыңды төкпе» деп етегінен басқаны.

	Қойларды суаттан өргізіп келіп, тағы да қыр басындағы тобылғының тасасынан үй жаққа қараған. Ешкім көрінбейді. Самауыр да, жерошақтағы көтерілген түтін де жоқ. Қара үйдің есігі жабық. «Ау, осы Нұршат үйде ме екен өзі?», – деп ойлады Тоқтас. – Мен оған Өкпелеп жүргенде, ол маған өкпелеп, ауылына тартып кетіп жүрмесін... Ойпырмай, сөйтіп жүрмесе етті...»

	Осылай ойлауы-ақ мұң екен, Тоқтастың берекесі кетті. Тобылғының тасасын қойып, қыр басына шығып үй жаққа дұрыстап қарады. «Жоқ»... Қара үйден ешкім шықпайды.

	«Не де болса барып біліп келсем бе екен?» деп дегбірсізденіп еді, тағы да әлгі намысы түспегір: «Келіншектің алдында берекесіз болып көрінбе... Шыда» деп болмай қойғаны.

	Енді кештi батыра алмай қойды. Теңселіп әрлі-берлі ұзақ жүрді. Күн де ерегісіп бір орнынан жылжымай қойды.

	Үйге күндегісінен ерте қайтқысы келіп еді, ерегіскенде, жеті жылдан бері шөп көрмегендей, қойлары жерге жармасып, бастарын бір көтерер емес.

	«Сендердің есептерің түгел-ау, – деді Тоқтас бытырап жайылып жүрген қойларын үйге қарай әзер бұрып жүріп, – Сендерге шөп болса, болды ғой. Жұрттың келіншегі үйде ме әлде төркініне кетіп қалды ма, онда шаруаларың жоқ».

	Қойларын қырдан төмен құлатып, өзі үйдің жанына келіп аттан түсіп жатты. Бірақ Нұршат шыға қойған жоқ. Бір-екі рет жөтеліп те қойды. Ешқандай дыбыс білінер емес.

	«Әй, масқара болмасам етті?» – деді ол атының шылбырын қазыққа байлап жатып. – «Тоқтастың келіншегі кетіп қалыпты» дегенді естісе, жұрт бетін шымшып күлер. Апам ше? Ойбай, ол кісі ести көрмесін».

	Үйге қарай салы суға кетіп, аяғын самарқау басып келе жатты. Үйдің есігін де батылсыз аша беріп, шайы шымылдықтың дір ете қалғанын байқады. «Ә, үйде екен ғой, – деп ойлады көңілі орнығып. Төр алдына жайылған дастарқанда ет әлі тұр. – Күткен-ақ екен-ау, – деп ойлады көңілі жылып. – «Күте-күте келмеген соң, жатып қалған екен ғой».

	Есік аузына етігін шешті. Төр алдына барып костюмін шешіп, кереге басына ілді. Дастарқандағы тамаққа бас салғысы келіп-ақ тұр, әттең, тағы да «тәк-тәк» деп намысы түспегiр жiбермеді.

	Бұл төр алдына жантайып енді жата берген кезде, шымылдық ішінен Нұршат шықты. Қабағында кірбің бар. Бірақ ләм деп үндеген жоқ. Үн-түнсіз күйі самауырды көтеріп сыртқа кетті.

	Ол сыртқа шығысымен-ақ Тоқтас дастарқандағы тамаққа бас қойды. Намысы: «Шыда, сабырлы бол» деп-ақ еді, оны тыңдар мұршасы болмады...

	Нұршат қайтып үйге кірген кезде, Тоқтас табақты босатып та қойған. Нұршат көзінің астымен бұған бір, босаған табаққа бір қарады. Бірақ үндеген жоқ. Жайшылықта болса: «Қарның ашқан-ақ екен» деп күлер еді. Оған бұл да қосылар еді. Сәлден соң қайнаған самауырды кіргізіп, бұған шай құйып берді. Тағы да екеуінің арасында әңгіме бола қойған жоқ. Тоқтастың бірдеңе деп сөз бастағысы келдідағы, ретiн таппай-ақ қойды.

	Шайдан кейін үй жанында иіріліп жатқан қойларын бір айналып келді де, шешініп шымылдыққа кірді.

	Енді Нұршаттың жатуын күтті. Ерегіскенде, ол ыдыс-аяқ жуып, үй ішін жинастырып бір шығып, бір кіріп жүріп алғаны. «Нұршат, жатсайшы енді» деп батылы жетіп айта алмады.

	Ақыры, шымылдықты түрiп, шайы көйлегі сусылдап келді-ау жанына. Әуелде екеуі бір-біріне тоң-теріс күйде үнсіз жатты да, сәлден соң Тоқтас бұрылып, оны құшақтады. Келіншек үндемеді, бірақ қолын да қаққан жоқ. Содан соң мойнын қытықтады. Тағы да үн жоқ. Кеудесіне қыса қайта құшақтай беріп, Тоқтас: «Айналайын», – деді. «Айналайын» деген кезде даусы дірілдеп, ет бауыры елжіреп кетті. Сол-ақ екен, келіншек жуас үнмен:

	– Түсте келмедің ғой, – деді.

	«Әдейі келгенім жоқ» деп қалай айтсын. Олай деуге аузы барар ма?

	– Таңертең қойды ұзатып кеткен екенмін, содан жануарлар жайылсыншы деп... Соларды аяймын деп, үйге жете алмай қалғаным...

	Осылай деді де, ол келіншегін қайта құшақтады. Сүйді. Содан соң-ақ әңгімелері жарасып кете барды.

Әрі-беріден соң төсектен тұрып, ондық шамды жағып, екеуі тағы да алты картаға кірісті. Кешегідей, тіпті кешегісінен гөрі де картаны әсерлі, көңілді ойнады. Тоқтас тағы да келіншегінің бетінен екі рет сүйіп, екі рет төрден есікке дейін арқалады. Сосын сол бұрынғы бір-біріне емін-еркін, арқа-жарқа қалыптары шамды сөндіріп, қайтадан төсектеріне жатты.

	Ұйқылары келмеді. Ұйықтай қояйықшы деген ниет өздерінде де болған жоқ.

	– Сені кетіп қалды ма екен деп қорыққаным, – деді Тоқтас келіншегін құшақтап жатқан күйі, қаупін енді айтып,

	– Қайда кетем?.. – деді Нұршат күле сөйлеп. – Сені тастап...

	– Айналайын-н...

	Тоқтастың дауысы елжіреп кетті: – Құдайдың бере салғаны... Жасағанның ие салғаны...

	Нұршат тап кешегідей даусы сыңғырлап ұзақ күлді. Күлкісі қандай!..

	Келіншегінің күлкісіне елтіп жатып Тоқтас: «Топырағың торқа болғыр Төлеген-ай, Қыз Жібектің күлкісіне көміліп осылай бір жата да алмадың-ау» деп іштей Төлегенді мүсіркеп кетті.

	Мына үйдің де, құла түздегі жайлаудың да жалғыз сәні – шымылдық ішінен естіліп жатқан осы бір күлкі ғана секілді.

	***

	...Екеуі таңның атқанын да білген жоқ. Гүр-р етіп кеп үй жанына тоқтаған машина үнінен оянды.

	– Ойбай-ау, бұл қой бағуды қойған екен ғой, – деген апасының даусын естігенде, Тоқтас шымылдық ішінен қалай атып шыққанын аңдамай да қалды. Киімін асығыс киіп жатып, бар болғаны: «Ой, апам да бір-р... – деді. – Ағайын-жегжатты аралаймын... Ел ішінде жатып аламын» дегендегісі осы ма? Екі күн өтіп, үшінші күні жетіп келіп тұрғаны...»

	Түндік, есік жабық болған соң, байқамапты, расында да күн көтеріліп, төңірек ай-жай болған екен.

	Үй жанына жете берген апасына амандаспақ болып, елпектей ұмтылып қолын соза беріп еді, ол кісі мұның қолын алмастан бұрын, зілдене сөйлеп:

	– Ау, бұл не жатыс? – деді.

	– Ұйықтап қап-п...

	– Сенің ұйқыңның қануын бір отар қой күтіп жатуы керек пе екен? Мен кеткелі ұзатып жаймапсың да ғой.

	– Неге, жайғам-м...

	– Ана қойларға қарашы. Іштері қабысып қалыпты.

	Апасы қолын қырға бытырай өріп бара жатқан қойларға қарай сілтеді.

	Тоқтас енді не дерін білмегендей, бар болғаны маңдайына түскен шашын сипай берді.

	Өзі апасына айтар уәж таппай қысылып тұрса, Шәйім қылжақбас:

	– Әй, бала, ұйқың қанбай қалды-ау, – деп әзілдейді.

	Тоқтас қара үйдің жанында жатқан ер-тоқымды көтере енді атына қарай ұмтылды.

	Осы кезде сыртқа Нұршат шығып еді, апасы оның маңдайынан қайта-қайта сүйді.

	– Қорыққан жоқсың ба, шүкірім-ау... Сен жалғызсырап, қорқып жүр ме деп уайымдап, ішкенім ірің, жегенім желім болды емес пе?

	– Қорыққан жоқпын, – деді Нұршат жуас қана.

	– Айналайын-н... Қорықпасаң болғаны... Апасы Нұршатты құшақтаған күйі үйге кірді.

	«Нұршаттың жанында мені өгей баладай етті-ау» деді Тоқтас атын ерттеп жатып. Бірақ апасының Нұршатты өзінен гөрі де жақсы көргені көңіліне ұнайтын секілді.

	Атына міне бергенде, Нұршат жарты таба нан мен бөтелкеге құйған айранды қолына ұстатты. «Түсте келе алмайтын болдың ғой енді...» дегендей бұған жаудырай қарап тұрғаны қандай... Бөтелкедегі айран мен жарты таба нанды ұсынғаны қандай...

	Тоқтас келіншегіне қарай-қарай қой соңынан кете барды. Бүгін қойды ұзатып жаюы тиіс. Кешкісін апасы қойлардың ішіне, жүрістеріне қарайды. Ол кісіні алдау қиын... Кейде қой жатқан жердегі қиға да назар салады.

	Қырдан аса бере Тоқтас: «Сендерді тойғыза алмай-ақ күйдім-ау осы» дегендей, қойларды тоғытқа айдағандай топырлата біраз қуып алды.

	Сонан соң бір ауық үй жаққа көз салды.

	Нұршат көйлегі қызараңдап, сыртқа самаурын көтеріп шықты. Самаурынға су құйып, от салып болған соң, осылай қарай қарап біраз тұрды. «Алда, айналайын-ай, біздің Тоқтас ұзап кетті ме екен деп тұр-ау».

	Қанша қараса да көзі тояр емес. Қарай бергісі келеді. Жүргені қандай... Сәмі талдың бұтағындай иіліп, еңкейгені қандай...

	Тоқтас сөйтіп тұрып тағы да Төлегенді есіне алды: «Қайран, Төкем-ай, Қыз Жібек жеңгеме алыстан қызыға қарап көз суарып та тұра алмадың-ау... Алда, бейопа дүние-ай!..»





2. Күзгі желдің уілі


	Қой ұрықтандырар кезде барып бұлар төменгі ауылға құлады. Жоғарғы ауылдағыдай жер қайысқан ел болмаса да, жиырма шақты үй ірге тепкен жерге келген соң, у-дуға араласып, көңілдері жайланып қалды. Бірақ жұмыстары бұрынғыдан ауырлап кетті. Қойдың қошқар түскені бар, енді түсетіні бар, солардың бәрін топ-топқа бөлгенде, Тоқтастың бір өзі былай тұрсын, шешесі, Нұршат – бәрі жабылып жүргенде әзер жететін кездері болды. Дегенмен, Тоқтас та, Нұршат та шаршағандықтарын да елемей, көңілді жүрді. Кемпір ғана көбірек қимылдаған күні «белім-белім-м» деп кирелеңдеп қалады. Оның есесіне, бұл араға келгелі ол кісі әңгімешіл болып алды. Осы төменгі ауылға алғаш жоғарғы ауылдан ұзатылып келген екен... Осы төменгі ауылда алғаш келіншек болып ызылып жүрген екен. Солардың бәрін көне қиссаның үзігіндей етіп, Нұршатқа айтып берді.

	Төменгі ауылға келгелі Нұршат пен Тоқтас тағы да екі рет өкпелесіп қалған. Алғашқысында Тоқтас бұрынғысынша айналып-толғанып болмаған соң, өзді-өзі табысты да, екіншісінде екеуіне де ұрсып-ұрсып, кемпір татуластырды. Содан бері жақсы-тын...

	Бұрынғысынша Нұршат та ойнап-күліп жүр еді... Қой ұрықтанды бітеді деген күні ойда жоқта Нұршат тағы ренжіп қалды...

	Таңертең шайы шымылдықтың ішіндегі жылы төсегінен әзер тұрған... Бірақ әзер тұрса да, қабағына кірбің ұялатпай, үстіне Тоқтастың ескі күпәйкесін киіп, үй ісіне араласып кетті. Самауыр қойып, түннен қалған асты жылытып, оның қабатында сүт пісірді. Өзеннен иінағашпен су да әкелді. Сосын ысыған тамақты табаққа құйып қойған күйі: «Апам шайды күтіп қалды-ау» деп ойлап, шәйнекпен шай демдеп, самауыр ішке кіргізіп, дастарқан жайып жүргенде, әлгінде ысытқан тамаққа күшік тиіп кеткені. Қырсыққанда, оны да өзі байқамай, енесінің байқағаны.

	– Әй, ана тамағыңды адам ішетін бе еді? Әлде ит ішетін бе еді? – деді сыздана сөйлеп.

	Нұршат сыртқа жүгіріп шығып: «Кет-әй, кет-т» дей бергенше, әлгі күшік табақтағы асты ақтарып кетті.

	Сосын-ақ енесінің қабағы ашылмады. Шай ішіп отырып:

	– Әдіра қал, салақ қатын болайын дегенің де, – деді ренжи сөйлеп.

	Нұршат үндеген жоқ. Үндемегені бар болсын, «салақ қатын» деген сөз арқасынан қамшымен осып өткеннен әрі болды. «Қатын» деген сөзге құлағы әлі үйренбеген еді. Не де болса, ендігі ниеті үндемей құтылу еді, бірақ енесі әңгімесін әлгі сөзбен доғара салмады.

	– Салақ қатын болатыныңды шайы көрпенің астынан мамырлап әзер тұрғаныңнан-ақ білгенмін. Ақыры күйеуіңе ысытқан асты күшікке ішкізіп тындың. Асын күшікке ішкізіп отырған келіншектен тәуір қатын шығады деп мен өзім айта алмаймын. Ал енді отыр... Тіпті қаласаң, шайыңды жина да, қайтадан төсегіңе жат, – деп әңгімені біраз жерге жеткізіп тастады.

	Нұршат төмен қараған күйі отыра кетті. Енесінен естіген алғашқы қатты сөзі болғандықтан, көңіліне ауыр алып қалды.

	Дастарқанды да үн-түнсіз жүріп жинады. Самауырдағы қалған суды құманға құйып, қазандағы сүтті кастрюльге қотарып жүргенде де қабағы түсіп жүрді. Келінімнің қабағы түсіп кетіпті-ау деп енесі жадырай қойған жоқ. Қамзолын жүре жамылып, сыртқа шыға беріп:

	– Салақ қатын болады демей, қайтейін, ошағыңның басында бір тал отын қалмапты. Бүгін-ертең көшетін үйдің де отыны болмас па? Керек десең, мен айтайын... есті қатынның отыны көшке артылып жүреді, – деді.

	Нұршат ендi енесіне біржола ренжіді. Түскеніне алты ай толмаған жас келінге «қатын, қатын» дегені-ақ батады екен...

	«Апам тіпті мейірімсіз кісі екен ғой, – деп ойлады ошақ маңындағы ыдыс-аяқтарын жиыстырып жүріп. – Мейірімсіз болмаса, осынша қатты айтпаса керек еді ғой». Әлгіндей сөздерден кейін өзі де енесінің жанында қалғысы келмей, әлдеқайда кетіп қалмақ болып тұр еді, отынның таусылғандығын айтқаны себеп болды да, арқанын иығына салып, шағын ауылдың үстіне құлап кетердей болып төніп тұрған Айыртаудың бөктеріне беттеді.

	...Алғаш рет жеңгелері: «Балым кемпірдің баласы келіп көреді екен» дегенде, Нұршат та: «Е-е, әне біреу ме?» деп қомсыныңқырап қалған. Сосын жеңгелеріне Тоқтастың бала кезіндегі жыртық шалбардан денесінің жылтылдап жүретінін айтып берді. «Оның үстіне, өзі қойшы екен ғой», – деп бір қойды. Бірақ жеңгелері: «Немене, қайдағыны есіңе ала беріп, Ендігі шалбарын ауыстырған шығар. Қойшы дейсің... Қойшылық та жерде қалып жатқан кәсіп емес. Қойны құтты болса, қайтуші еді» деп әңгімені ала қалжыңға айналдырды.

	Кейінірек Тоқтасты көрген соң барып көңілі орнығып, іштей: «Әп-әдемі-ақ жігіт болыпты ғой» деп ойлады.

	Жеңгелері: «Жыртық шалбар киетін күйеуіміз» деп сөйлесе, намыстанып қалатын болды. «Тіпті сол әңгімені осыларға несіне айта қойдым екен?» деп те өзін өзі кінәлады. Қойшылығын мiн еткендерге де: «Ата-бабалары түгел тақта отырғандай» деп, жаратпай тыңдайтын болды.

	Тоқтастың өзін көрген соң: «Енең қасқырбет кісі екен, кім білсін. Осы ауылдың қызы екен ғой. Бәрі де айтып отыр» деп күдік ете сөйлегендерге де мән берген жоқ-ты.

	...Дәл қазір сол алғашқы қомсынуы да, енесі туралы өзгелердің айтқаны да орынды сияқты болып кетті.

	***

	Айыртаудың арғы беті жоғарғы ауыл екенін ол білетін, Жақында ғана көкпарға барып қайтқандар: «Көкпарды жоғарғы ауылдың жігіттері алып кетті» деп көкіректерi қарс айрылардай өкінішпен келгенде, көкпарды өз ауылдастарының алып кеткендігіне Нұршаттың іші жылып қалған. Іші жылып тұрып: «Көкпарға келіп жүргендеріне қарағанда... бұл тұстан біздің ауыл тіпті жақын екен-ау» деп ойлап еді.

	Қазіргі ашу-ызамен ол енді Айыртаудан ауылына қарай асып кетуге де бекінгендей...

	Келіншектің бір арқа отынды етектен-ақ қамдап, кері қайтуына болатын-ды. Бірақ Нұршат әр жерде жатқан қу бұтақтарға көзін де салмастан, тау асуына қарай тырмыса өрмелеп бара жатты.

	...Тоқтасқа күйеуге шығуына айрықша ықыласты болған шешесі еді де, әкесі жарылып ештеңе дей қоймаған. Әкесінің сонысын Нұршат қазір іштей қостап келе жатты. «Үндемегеніндей-ақ бар екен. Көкем бәрін алдын ала айны қатесіз-ақ сезген екен-ау» деп ойлады келіншек баурайдағы бітік өскен жусандардың арасынан жеңіл аттап келе жатып. Осы бір ойы көңілін босатып, иегі кемсеңдеп кетті.

	Ол әкесі мен шешесін әбден-ақ сағынған-ды. Келін болып түскеніне бес айдан асыпты. Содан бері әлі ешқайсысы соққан жоқ. Ана жолы біреулерден: «Төменгі ауылға қой ұрықтандыруға көшіріп келсе, мына жақтан біз де барып қайтармыз» деп сәлем айтқан екен. Содан бері Нұршат Айыртаудың басынан жыланша иретіліп түсетін, жоғарғы ауылдан келетін жолға қанша телміріп қарады. Тіпті таңның атуынан күннің батуына дейін көзін алмады десе де болғандай. Бәрібір келмеді. Келмегені сол, қайтып хабарласпай да қойды.

	«Мені олар ұмытқан екен. Менен құтыла алмай-ақ жүр екен де» деп Нұршаттың енесі мен күйеуінен жасырып жылап та алған сәттері болды. Тіпті Нұршаттың оларға әбден көңілі қалған да кезі еді бұл...

	Келіншек Айыртаудың асуының жарым ортасына жетпей-ақ алқынып қалды. Тұла бойы терге малшынды. Оның үстіне, бiтiк жусаннан әзер өткенде, бұта аралас өскен қалың шөп жүрісін өндірмей қойды. Әрі-беріден соң: «Әлгінде қасқайып жолмен-ақ жүре бермеген екем» деп ойлады Нұршат.

	Әбден титықтап шаршаған кезде келіншек тізесін бүгіп, аз отырып, ойда қалып бара жатқан төменгі ауылға қарады. Ауылдың бір шетінде өздерінің қара үйіне көзі түсті. Бірақ үй маңынан ешкім көрінген жоқ. «Жаулығы ағараңдап, маған қарап енем тұр ма» деп ойлаған. Жоқ екен. Тіпті, өзі кеткен соң сол қара үй құлазып қалғандай көрінді. Қой қашыратын қора маңында ғана қараңдап әрлі-берлі жүргендер көрінді. Тіпті, олардың шаң-шұң дауыстары да көмескілеу болса да құлаққа жетіп жатты.

	Нұршатқа ауылдағылардың бәрі де бір үйге жиналып алып, осы қайте қояр екен деп, керегеден мұны бақылап отырғандай сезінді. Бәрінің ортасында жаулығы көлдей болып енесі отырғандай.

	Нұршат олардың бәрін де жек көріп кетті. Әрі-беріден соң, төменгі ауылға енді қайтқысы келмей, шаршағаны әлі басылмаса да, орнынан көтеріліп, тау асуына қарай жүре бастады.

	...Әкесі мұны кішкене кезінде «Менің қара қызым» деп еркелететін. Сол әдетін Нұршат ержеткен соң да қойған жоқ. Тіпті Нұршат деп сирек атайтын. Қит етсе: «Менің қара қызым сөйтті, менің қара қызым бүйтті» деп отыратын. Сол әдетін бұл күйеуге ұзатылғанша қоймаған-ды. Тек Нұршат ұзатылып бара жатқанда ғана кеудесіне басып, шашынан иіскеген күйі солқылдап жылап тұрып «Нұршатжан-ай, айналайын-ай!» дегені. Бұрынғыша «Қара қызым» десе де болар еді. Қызым өкпелеп қалады дегендей ме әлде солай десем, қызым жұрт алдында қысылып қалар дегені ме?»

	Кейіннен әкесінің дәл қоштасардағы дағдысын бұзып, «Қара қызым» деп айта алмағанын есіне алып, Нұршат әлденеше рет көзіне жас алған.

	Иығындағы арқаны зіп-зілдей болып, келіншек тастақ жермен асуға қарай тырмысып келе жатып та жылап алды.

	Әсіресе мұның ұсынған қолын қайта-қайта сүйіп, Әкесінің жібермей тұрып алған сәті есіне түскенде кәдімгідей егілді.

	Шешесі табиғатында салқынқандылау еді. Бұл ұзатыларда да сол салқынқандығынан өзгере қоймады. Қайта: «Немене сонша, қайтып көрмейтіндей» деп әкесіне жекіп тастағаны есінде. Сондықтан болар, Нұршаттың көз алдынан шешесінен гөрі әкесінің кескін-келбеті қайта-қайта елестей берді.

	Келіншек қатты ентігіп, аяғын әзер көтеріп басып келе жатып иығындағы арқанды төменгі ауылға қарай лақтырып тастап кетуді де ойлаған. Бірақ оған батылы жетпеді әлде ұяты жібермеді. Әйтеуір, сол арқан бүгін иығында жүруі тиіс сияқты.

	...Күн түске тырмыса Нұршат та Айыртаудың асуына жетті.

	Жеткендігін сезгені: сар-р етіп жоғарғы ауыл жақтан жел соқты да, артынша арғы беттен бытырап жайылған қойдай болып жоғарғы ауылдың өзі де көрінді. Бетіне алғаш жел тиген сәтте-ақ Нұршаттың біртүрлі көңілі елеуреп, алып-ұшып бара жатқандай еді, ауылы көзіне түскенде тіпті есі шығып кетті. Сарылдап соққан желмен желбіреген орамалын бір қолымен баса тұрып телміре кеп қарады. Анық өз ауылы! Әне, ауыл ортасынан бұраңдай ағып өтетін өзені... Қалың бауы... Баудың арғы тұсында... оқшаулау болып өз үйі тұр... Өз үйін көрген сәтте Нұршаттың иегі кемсеңдеп кетті. Ол сағымнан әрі алыстықтан өз үйін анық көре алған жоқ-ты. Бірақ өз үйі екенін білген соң-ақ көңілі босап, алға қарай тағы екі-үш аттап жүрді. «Сол ғой... Біздің үй ғой...» деді келіншек іштей, еріндері дірілдеп тұрып.

	Әлгінде асуға жетсе ауылмен, үйімен қоса, аула ішінде қалбаңдап жүрген әкесі мен шешесін, інілерінің әрлі-берлі шапқылағанын көретіндей болып еді.

	Көңілі ғана жетіп, өзі жетпей тұрған сол ауылға қарай оның жүгіріп те кеткісі келді. Шыныменен жүгіріп барса қайтер еді? Әкесі құшақтап тұрып шашынан иіскеп, қолынан шөпілдетіп сүйер еді... Сүйіп тұрып не дер еді... «Айналайын, келдің бе? Келгенің қандай жақсы болды...» дей ме? Шешесі де құшақтап бетінен сүйіп, інілері де жабыла ұмтылысып жапырласып-ақ қалар еді-ау. Бірақ мауықтарын басқан соң: «Ал қызым, бұл қай жүрісің» дейді ғой. Еттен өтіп, сүйекке даритын да, сосын жерге қарататын да сол сөз ғой... Сол сөз-з...

	Нұршаттың көңілі қаншалықты алып-ұшып тұрса да, үйіне жетіп барудың ыңғайсыз екенін сезді. Қолынан бар келгені мұрнын желге төсеп тұрып, қалың баудың ар жағындағы бұлдырап көрінген үйіне көзімен ішіп-жеп қарау ғана болды. Желбіреген орамалын бір қолымен басқан қалпы жоғарғы ауылдан көз алмады. Әбден шаршап, титықтап келе жатып: «Асуға шыққан соң тіземді бүгіп отырып, тыныстармын» деп ойлап еді, енді тізесін бүкпек түгіл, өкшесін көтере түсті.

	Күзгі жел салқын еді. Бірақ Нұршат оның салқындығын сезген жоқ. Желдің асуға алғаш шыққандағы сарылдаған үні бір қалыпты уілге айналған. Сол уіл енді келіншектің көзінің жасын сүртіп, қойын-қонышына кіріп, аймалап жұбатып жатты. Желдің осы бір қылығы тым ыстық әрі мейірімді еді. «Біздің ауылдың желі» деген сезім Нұршаттың жан дүниесін жылытып жібергендей еді.

	Келіншек кәдімгідей жұбанды... Тұла бойын тырситқан ашу да тарағандай. Ол енді иығындағы арқанын жерге тастап, кішкене тізе бүкті. Бірақ жоғарғы ауыл жақтан көзін алған жоқ.

	Сөйтіп отырып Нұршат төменгі ауылды да есіне алды. Түстіктен ауып бара жатқан күнге бетін бұрды. Бесінге дейін үйге жетіп, шай қоюы керектігін, шайдан артылған ыстық суды мұздай сумен томыртқалап құманға құйып, енесінің қолына ұстату керектігін де ойлады. Оған дейін бір арқа отын теріп алатындығы өз алдына...

	Келіншек қайтадан орнынан тұрды. Уілдеген желге бетін тосып, өкшесін көтеріп тұрып тағы да жоғарғы ауылға... ауыл ортасынан бұраңдай ағып өтетін өзенге... қалың бауға... сол баудың ар жағында ағараңдап, бұлдырап көрінген өз үйіне қарады. Сонан соң жерде жатқан арқанды қайтадан иығына салып, кері бұрылды.

	***

	Басын төмен салған күйі, аяғын самарқау басып, келіншек Айыртаудың асуынан төмен түсіп келе жатты. Бет алысы төменгі ауыл болса да, ол жаққа қараған да жоқ. Жол-жөнекей кездескен бұталарды тере жүрейін деген оймен көзi табан жолы мен жан-жағын қыдырып жүрді.

	Сөйтіп келе жатып та жоғарғы ауылды ойлады. Көз алдында әлгіндегі жоғарғы ауылдың көрінісі бұлыңдап, құлағынан күзгі желдің уілі кетпей қойды.

	Тау баурайының бұталар-шөп араласа өскен тұсына келгенде Нұршат арқанын ұзыннан жайып жіберіп, біржола отын жинауға кірісті. Арқанының ұштары бір-біріне әзер жететіндей етіп отынды үйді дейсің... Еркін көтеріп жүретiндей, аздау жинауына да болатын еді. «Әдіра қал, азаннан кешке дейін жүріп жинаған отының осы-ақ па?» деп енем ұрсып жүрер деген күдігі тағы болды.

	Отынды көп жинағаны соншалық, буып болған соң, арқасына салып, енді тұрмақ болғанда, үш рет ырғап барып әзер көтерілді.

	Шамадан тыс арқалағанын келіншек қалың шөп пен бұталардың арасынан аяғын тәлтіректей басып келе жатқанда барып анық байқады. Ал тау баурайының бiтiк өскен жусандарынан әзер аттап жүріп, ауыр отын иығын сындырып жіберердей болған соң, аз уақыт отырып демалуды да ойлап еді, тағы да есіне енесі түсіп, сол кісі: «Тәйірі, мынау тұрған жерден бір арқа отынмен бәлен рет демалып жеткен қатын да қатын ба?» демесінші деп, аяқтарын кібіртіктей басып, алға қарай жүре берді.

	Ауылға таяп келгенде, алдынан қой қайырып көрші кемпір шықты. Бүгіндікке көрмеп еді, үйілген бір арқа отынның астында бүкшиіп келе жатып сәлем етпей-ақ өтуіне де болатын еді. Бірақ олай етпеуге дәті жетпеді... Төменгі ауылға келін екендігін есіне алып, Нұршат бүкшиген үстіне бүкшие түсіп, бір арқа отынның астынан сәлем етті. «Мына келін жұдырықтай болып мынша отынды қалай көтеріп келе жатыр» деп ойлады ма әлде «Сәлем етпей қалай өтер екен. Көріп қалайын» деді ме, әлгі кемпір бұл жақындағаннан-ақ тесірейіп қараумен болған. Бұл сәлем еткен соң барып, күбір етіп алғысын айтты да, қойын қайырған күйі кете барды.

	Бір арқа отынның астынан әзер көрініп, Нұршат енді өз үйіне қарай жүрді. Ошағының басына да келді... Үй маңынан ешкім көрінбеді. Тіпті қара үйдің ішінде де ешкім жоқ сияқты.

	Бір арқа отыннан иығы езіліп, аяғы майысып келе жатқан келіншек арқасындағы отынды ошақ басына сылқ еткізіп тастай салуына да болатын еді. Бірақ олай етпеді.

	Ол осы үйге келін екенін ұмытқан жоқ... Әбден шаршаған аяқтарын әзер бүгіп, тізерлеп барып, арқасындағы отынды жерге ақырын қойды. Сосын арқанды да асықпай шешіп, Отын астынан ақырын ғана суырды.

	Бір ауық тыныстап ошақ басында отыра тұруына да болатын еді. Олай етпеді: арқанын жинап, сөренің үстіне тастады да, самауыр су құйды. Сосын самауырға салу үшін өзі әкелген отыннан бір бұтақты суырып алып, балтамен асығыс жарып жатты. Шай қайнаған кезде барып үйге кіріп, төрге дастарқан жайды. Енесі жүн түтіп отыр екен.

	Дастарқан жайып жүріп, бірдеңе деп тағы да тиісер ме екен деп Нұршат оған қарағыштап еді, бірақ енесі үндемеді. Таңертеңгі ызғары байқалмайды. Қайта жүзі жабығыңқылау ма, қалай?

	Екеуі шайды үнсіз ішті. «Тоқтас келді ме? Келсе, не ішіп-жеді?» деп өзінше енесін сөзге тартқысы келді де, тағы да батылы жетпеді. Бар қолынан келгені енесіне анда-санда көзінің астымен ғана ұрланып, қарағыштағаны болды.

	Енесі міз баққан жоқ. Әлдебір ойдың құшағына енгендей тұнжырап алған.

	– Айыртаудың асуына шықтың ба? – дедi енесі әлден уақытта Нұршат созған кесені ала беріп.

	Нұршат әуелі қай оймен сұрап отыр, қалай дегенім дұрыс болар екен дегендей, біраз тосылып отырды да, ақырын ғана тіл қатты:

	– Шықтым-м...

	– Жоғарғы ауыл көзіңе оттай басылған шығар-р... Ауылыңды, үйіңді таныдың ба?

	– Таныдым-м...

	– Бақытың бар екен? – дедi енесі дауысы дірілдеп. – Айыртаудың асуына шығып, арғы беттегі ауылыңды, үйіңді көрдің... Бақытың бар екен... Бәлкім, көзіңді де жасқа шылап алған шығарсың. Ал мен асуға жете алмайтынмын. Өкпем өшіп, Айыртаудың баурайында отыратынмын. Мен бұл ауылға келін боп тым жас түстім ғой. Он төртімде...

	Кемпірдің иегі кемсеңдеп кетті.

	– Ойбу-үй, он төрт жас дегенің бала ғой, Құдай-ау! Сен деген он сегізіңде келдің... Он сегiзiмiзде мына біз сары қарын қатын болғанбыз. Бой жетіп келдің ғой, таудың асуына барып жүргенің. Мен бейбақ баурайда аңырап жылап отырып, асудан асып соққан желге тұмсығымды тосатынмын... Біздің ауылдың желі ғой деп... Шашымды жел көтерсе, Құдай-ау, шешемнің алақаны тигендей егілетінмін!..

	Керегеден қарап отырдым. Қарап отырдым деймін... аңырап жылап отырдым. Жете алар ма екен, жете алмай жолдан мен құсап қайтпай, жетсе, асуға шықса екен деп тілекшің болдым. Сен орамалың желбіреп, тауға шыққанда, өзім шыққандай әсер алдым. Қарағым, асықпай әбден қараса екен дедім... Мауқын басып болып қайтса дедім. От басының тіршілігі бітер дейсің бе, тәйірі. Бітсе, мен-ақ бітірер едім де... Елу жыл болады осы үйдің қазанының құлағын ұстап келе жатқаныма... Ақыры бітіре алмай, өзіңе берген жоқпын ба? Бітпейді. Көрерсің әлі... Өзің де бітіре алмассың.

	Кемпір қолындағы кесесін дастарқанның жиегіне қойып, еңкейіп келіп маңдайынан сүйгенде, Нұршаттың етбауыры елжіреп кетті. Енесіне қосылып өзінің де иегі кемсеңдеді. Енесінің ерні мен алақаны тиген жерлер ысып бара жатқандай.

	Кемпір кесесін көтере беріп:

	– Сен жоқта ауылдан хабар келді. Құда мен құдағи ертең келеді екен, – деді.

	Бұл сөзді Нұршат кеше естісе, елең ете қалар еді. Елең ету былай тұрсын, бәлкiм: «Рас па? Шын айтып отырсыз ба? Олар да мені есіне алған екен-ау. Төменгі ауылға қыз ұзатқандарын ұмытпағандарына да шүкір» деп еңіреп қоя берер еді. Дәл қазір бұл хабар сондай бір ерекше әсер еткен жоқ...

	Ол әлгінде ғана сол ауылға барып келгендей енесінің сөзін салқынқандылау күйде, үнсіз тыңдады. Сәлден соң барып, келетін құда мен құдағидың кім екендерін еміс-еміс түсінгендей, күндікі жолдан отын арқалаудан қажып келген жүзіне қан ойнап шыға келді. Ұяң ғана езу тартқан қалпы енесіне бұрылған сәтте, көзінде нұр ойнап тұрды.

	Екеуі шайды ұзақ ішті. Ұзақ ішкені сол, енесі тағы да келін боп алғаш түскен күндерін есіне алып, иінағашпен екі шелек суды әзер көтеріп, күбіні аяғының астына жаңғырық қойып пісетінін айтқанда, екеуі тағы да қосылып жылап алды.

	Алдарындағы шайларын да ұмытып, қосыла жылап отырғандарының үстіне Тоқтас келді. Табалдырықтан аттаған бойы әуелі шешесі мен келіншегіне кезек-кезек қарады да, сасқалақтап:

	– Ой, апа-а... Нұрш-шат-т, – деді. – Ойнап отыр ма-а десем, шында-ап-п! Ой, жабыла жылағаны несі, түге...

	Солай деп ол төрге озып, сырт киімін шешті де, дастарқанның шетіне жантайды.

	Нұршат құйып берген кеседегі шайды асықпай ұрттап отырып, бұларды алдартқатпақ болғандай, қой ұрықтандырудың біткенін, енді аз күнде қыстауға көшетіндіктерін айтқан. Сөйтіп жатып ол бір кезде ұйықтап та кетті.

	Тоқтастың қорылы естілген кезде барып бұлар да көз жастарын сүртіп, Нұршат дастарқанды жинады. Самауырды шығарып, түбінің күлін қақты. Сосын үйге кіріп, шайы шымылдықты сусылдатып ашып Тоқтасқа төсек салды.

	Сосын екеуі екі жақтап Тоқтастың бірі көйлегін, бірі шұлығы мен шалбарын шешіп жатты. Сөйте жүріп кемпір күңкілдеп сөйлеумен болды:

	– Баяғыда бір енең күйеуін арқалап жүріп жұбатады екен, шырағым. Арқасында жүріп күйеуі: «Жөндеп арқаламадың» деп қамшысымен ұрып, боқтайтын көрінеді... Бұлар осындай бір Құдай тағаланың ықыласы түскен халық. Бірдеңе десең, күнаһар боласың... «Бұлар кім өзі, сонша әулиесінетін» деп жасырақ кезімізде біз де кейде ашуланатынбыз. Сөйтсек, еркектер деген осылар екен...

	Енесі осылай деп жүргенде Нұршат езу тартты. Тіл қатқан жоқ. Сосын Нұршат кеудесінен, енесі екі аяғынан әзер көтеріп Тоқтасты шымылдықтың ішіне жатқызды. Тоқтасты жатқызып болып, шайы шымылдықты сусылдата жапқан соң да, енесімен екеуі әлгінде ғана Айыртаудың баурайынан отын арқалап келгендей бір ауық ентігіп тұрды...

	***

	Кешкісін шайы шымылдықты сусылдата ашып, шайы көрпені сусылдата көтеріп, Тоқтастың жанына жатқан соң да Нұршат енесі туралы ойлаумен болды. Дүниедегі ең мейірімді ене тек сол кісі сияқты көрінді.





ЖӘРДЕМШІ


	«Құдай-ау, жәрдемшіні қайдан сұрай қойып едім? Тіпті сол пәленің аузыма түсе қалғанын айтамын-ау».

	Жүк тиелген есек арбаның қабатында бір қолына ыдыс-аяқ салынған шелек, екінші қолына самауыр ұстап келе жатқан Қабыл өзіне өзі қатты кейіді.

	...Тіпті жәрдемші сұрайтын бұрын-соңды ниеті болса да бір сәрі екен-ау. Керек кезде ауылынан інілерін, қайын жұртынан қайныларын екеу-үшеулеп шақыртып, қалағанынша жұмсап, былайша уақытта шаруаны әйелімен екеуі-ақ жайғап, аспанға түкіріп жүрген Қабыл ғой...

	Бәріне кінәлі ферма бастық Шәрәбдін. Өткен күзде: «Шопандарды аралап, мұң-мұқтаждарын тыңдап жүрмін» деп келе қалғаны. Шәрәбдін десе, Қабылдың да жыны бар. Неге екенін кім білсін, өзі де, ісі де ұнамайды. Сол жолғы оның «шопандарды аралап, мұң-мұқтаждарын тыңдап жүрмін» дегені де Қабылдың қитығына тиді. Сонан соң қолына блокнотын алып, қаламын оңтайлап, тәлтиіп тұра қалғаны тағы бар екен ғой. Жынын қоздырып жіберген ферма бастығының өзінен гөрі сол тұрысы болу керек. Әйтеуір, шекесі тырысып тұрып: «Жәрдемші жоқ... Абыржып жүрмін» дегені міндетсіп. «Шәрәбдін іс бітіреді-ау, ол маған күндердің күнінде жәрдемші береді-ау» деген ой Қабылдың ойына кіріп те шыққан жоқ. Тәлтиіп тұрып,

	Шәрәбдiн блокнотына жазып жатқан. Жазып жатып: «Тәәк... Қабылға жәрдемші-і кер-рек. Абыр-ржы-ып жүр-р» дегені де есінде.

	Содан арада талай уақыт өтті. Ферма бастықтан жәрдемші сұрағанын Қабылдың өзі де ұмытып кеткен.

	Қаңтар туа кешкі апақ-сапақта үйге Алшағыр келіп тұр.

	– Шәрәбдін сізге жіберді. Жәрдемші бол деп-п... Жәрдемші сұраған екенсіз ғой, – дейді, киіз үйдің орнындай етіп ұстарамен қырғызған басын қайта-қайта сипап, төмен қарап отырып.

	Қабыл əуелі «мынау не деп отыр» дегендей аңқиып біраз отырды да:

	– Ә... иә, ана жолы бір сұраған екем-ау, – деді немқұрайдылау үнмен. Сол сәтте: «Жәрдемшінің керегі жоқ. Мен ешкімнен жәрдемші сұрағаным жоқ» деуіне де болатын-ды. Алшағыр да жайына кетер еді. Оның тоқырайған басын қайта-қайта сипап төмен қарап отырған халіне қарап аяды. «Тым ұяң, жерге қарап қалған байғұс екен. Жүрсе жүре берсінші» деді ішінен. Оның үстіне, не де болса ауылдас. Мектепте де үш класс әлде төрт класс төмен оқыды ма, немене... Әйтеуір, Қабыл оны баяғыдан көріп жүретін.

	Ас үстінде екеуі аман-саулықтан асып әңгімелесе қойған жоқ. Әңгімелеспеген себебі Қабыл оны өзіне тең санамады. Ал Алшағыр өздігінен әңгіме бастамақ түгілі, Қабылдың бетіне тіктеп қарауға да батылы жетпеді.

	Астан соң, өзі шаршап келген бе әлде әлжуаз ба, немене, Қабылдың етігінің жанында отырып қалғып кеткені.

	Қабыл оның сол халін мүсіркеп кетті де, әйеліне:

	– Жарайды, жәрдемші болам десе, болсыншы... Өзі де мүсәпірлеу бала екен, ел қатарына қосылып кетсін. Қарсы тамды ертең босатып қой. Көшіп келсін, – деді.

	Бірден көшіп келсін дегені Алшағырды қатар отырып ас ішуге де қомсынғандығы еді...

	***

	«Есектің де осындайда бір оңғаны тисе, айналайын екен-ау... Әттең... Бұған күнім қарайды деп мен бейбақ ойладым ба?» деп Қабыл арбаны әзер тартып келе жатқан есекке кіжіне қарады. Бірақ кіжінегенде не істесін?! Ашуланғанда сабап алса ма екен өзін? Есек деген мүсәпіріңе әу бастан сөз дарыған ба... Іштегі бар ашу мен ызаны қосып шығарып «ых-хы-ы!» деп айқайлайды. Ол айқайына есек анда-анда құлақ қақса екен-ау тым болмаса. Құлағын да қақпайды ғой. Қабыл оған ұрсып емес, айналып келе жатқандай...

	***

	...Көп ұзамай Алшағыр үйін көшіріп әкелді. Әйелі күйеуінен өткен момын екен. Келген күннен-ақ Қабылдың үйінің оны-мұны шаруаларын айтқызбай жалғап, әйелінің де қолы ұзарып-ақ қалды. Алшағыр болса да қолбаладай. Ойға жұмсасаң да, қырға жұмсасаң да кетіп бара жатқаны. Қораның астын тазалайтын да, жаман қойларға уақытылы жем-су беретін де сол... Қабыл дегенің кергиiн деді. Ат үстінде жүріп, аяғымен жайылатын қойларды ғана бағады. Қазіргі тіршілігі «қой бағып жүрмін» дегеннен гөрі «ат үстінде серуендеп жүрмін» деуге келіңкірейді. Өйткені Алшағыр оны таңертең қолтығынан демеп, атына мінгізеді. Кешке қолтығынан демеп аттан түсіріп алады. «Койлар қалай жайылды? Өзіңіз жаурап қалған жоқсыз ба?» деп жалбақтап жататыны тағы бар. Ондайда Қабыл ернінің ұшымен ғана жүрдім-бардым, немқұрайдылау жауап береді. Ол бұған жүре сөйлестің-ау, мені тең көрмедің-ау дей алмайды. Олай деуге шама қайда? Бір-екі рет Қабыл өрістен тоңып келіп: «Етігімді тартып жіберші» деп саптама етігін созып отыра қалғанда, обалына не керек, елпеңдеп келіп, бар ықыласымен-ақ етігін тартқаны бар.

	Не дегенмен, Қабыл Алшағырды жәрдемшілікке алғанына қуанып жүрді. Туысқаным, жегжатым дегенмен, қайта жақын-жуықты бүйтіп еркін жұмсай алмайсың.

	Ал Алғышарға мәтіби. Әрі-беріден соң жатарда арқасын уқалатып алатын кездері де бар. Және бірдеңеге жұмсағанда «осыны орындамай көрші» дегендей тістеніп, міндетсіп сөйлегеннің өзі не тұрады.

	Таңертең Алшағыр қолтығынан демеп атына мінгізіп жіберген соң, атын жортақтатып, қой соңынан еріп, өріске шығады. Өріске шыққан соң да жапырып тастайтын жұмысы шамалы. Атымен қыр басына шығып тұрып, қоқырайып көрші қойшылардың қыстауына көз салады. Кім қойын қайда шығарды? Кімнің үйіне қандай машина келіп кетті, – сол жағына назар аударады. Одан артық не істесін. Көңілі түспегір талай жерді шарлағанымен... көзі де жетер жер сол ғана. Бір тәуір жері, әйтеуір, бұрынғыдай ауылдағы малды, қораны ойлап уайымдамайды. Алшағыр бар. Алшағыр есіне түскенде, Қабыл өзіне өзі риза болып: «Баяғының құл жұмсаған байлары да осындай рақат көре алды ма, жоқ па? – дейді іштей. Сонан соң: – Әй, дәл осындай тілсіз жәрдемші жұрттың бәрінде бола берді дейсің бе? Кітаптардан оқып жүрміз ғой. Иесін сабап кетеді. Тіпті көтеріліс жасайды дей ме, немене...» деп, бұрынғы жұрттан естіген қайдағы-жайдағыны есіне түсіреді.

	Кейде өрісте жүріп әлдебір шаруамен атынан түсіп, қайта мініп жатқанда да Алшағырды есіне алады. «Ол болғанда, қолтығымнан демеп жіберер еді-ау. Аттың шылбырын жинап, ердің басына өзі іліп, қамшымды әперіп тұрар еді-ау» дейді іштей. Бір қызығы, Алшағырды ойлағанда, Қабыл өзін қатардағы көп шопанның бірімін демейді. Төлді біреуінен көп беріп, біреуінен аз беріп жүрсе-дағы бәрінен артығырақ сезінеді. Өйткені соның бәрінде де Алшағыр сияқты көмекшінің жоқ екенін жақсы біледі.

	Көп шопанның ішіндегі көңлі де, қыстауы да жақындауы Алдашбек. Оның үстіне, екеуі жарыстас. Кей жылы ол озып, кей жылы бұл озып кетеді. Уәделескендей тең түсіп қалатын кездері де бар. Жарыс дегенің де бір пәле, кейде бірін бірі аңдып, алакөзденіп қалады.

	Жаз бірге жайлап, қыс бірге қыстап жүрген соң оңай ма. Әсіресе жаз кездерінде кейде отарларының қосылып кететін кездері бар. Мың жарым қойды қақ бөліп алу да оп-оңай іс емес. Бөліп болып өзара мәмлеге келген соң да біраз күн бұртиысып жүреді де, қайта табысады. Көңілдері қайта жарасқан кезде әңгімені оңды-солды тоғытып, қарық болып қалады. Ал екеуінің біреуі аудан орталығына, әлде совхоз орталығына, тіпті ауылға барып келген күнде де әңгімені бір күн айтып тауыса алмаған соң: «Ертең қойды бәлен жаққа қарай бірге жаяйық» деп уәде етіседі.

	Қыс жағдайы бөлектеу. Ауа райы әлдеқалай болып кетеді деп, отарларын алысқа ұзатпай, отарлары ұзап жайылмаған соң, өздеріне де кездесіп әңгімелесіп тұруларына қолайлы. Күнде ұшырасып жүрген соң, кісіде қайсыбір соны әңгіме бола берсін. Күйтiң-күйтiң етіп көбіне өздерінің қыстауы маңайынан ұзай алмайды. Қойлардың күйі. Ауа райы. Асып кеткенде көрші шопандардың хал-жайы. Біреуінің қойына қасқыр шапқаны... Әлдекімдердің қойларын қосып алып, содан төбелесіп тарасқандары.

	Екеуінің әңгімесінің қызып кететін кездері де бар. Әңгімелерінің қызып кететін себебі, кейде Қабыл бір бөтелке арақ, Алдашбек газетке орап жылқының етін алып шығады.

	Содан отарларын өріске бытыратып жіберген соң, аттарын ойқастатып екеуі де қыр басына шығады. Екеуі де аттарынан түсіп, саптама етіктерімен аяздаған қарды сықырлата кешіп, қарсы жүріп келіп қол алысады. Қол алысып болған соң, отыратын жерлерінің қарын аяқтарымен олай-бұлай ысырып тастап, бір-бір түп жусанды жастанып, құлай-құлай кетіседі. Әуелі әңгіме әдеттегідей күйтiң-күйіңмен басталады да, Қабыл әкелген арақтан шай кесемен бір-бір тартып алған соң денелері қызады. Денелері қызған сайын әңгіме дегеніңіз де ораулы жатқан арқан сияқты... бірте-бірте ұзара береді... Ұзара береді...

	Әуелі әңгіме қыстау маңынан бсталады. Бір-біріне шаруа жайын, бала-шағасының қамын айтады.

	Екінші кесені тартып жіберген соң әңгімелері қыстау маңынан ұзап кетеді. Қыстаудан ұзап кеткенде айызы қанып айтатын бір әңгімелері ферма бастық туралы. Соның ішкен-жегені, жұртқа жасаған қиянаты. Әңгіменің де қызатын кезі осы тұс.

	– Кісі қызығар сиқы жоқ. Я ақылы жоқ, осы Шәрәбдін қалай ферма бастық болып жүр? – дейді Қабыл өңмендеп сөйлеп.

	– Ойбай-ау, мен сайлады дейсің бе? – дейді Алдашбек мұртын ширатып отырып. Сосын Қабылға қарағанда биіктеу, салмақтырақ болғансып отырып: – Жасынан жетім өсті. Байғұстың несібесі де, – дейді.

	– Жетімің осы болса, жетім емесiң не істер еді?!

	Алдашбек одан әрі үндемейді. Басшылар туралы қиын әңгімеге барғысы келмейді. Ал Қабылға екі дүние бір қадым... Шәрәбдінді былай қойып, совхоз директорының былықтарын да қоқыта бастағаннан-ақ Алдашбек:

	– Сенің білмейтінің жоқ-ей! Осының бәрін қайдан естисің? – деп кеңк-кеңк күледі. Кеңк-кеңк күлгендігі қостағандығы емес. Бірақ қарсылығы да емес. Қиын-қыстау сәттерден олай да, бұлай да шығып кетуге болатын екіұдай – ара күлкі.

	Қабыл ет қызуымен ентелеп аудан төңірегін жағалап кеткенде, Алдашбек біржола сөзден қалады. Сөзден қалған соң, «Осы әңгіменің аяғы бір бәлеге ұштасып жүрмесе етті» дегендей, түсі қашып отырады. Ал Қабылға екі дүние бір қадым... Жанына Алдашбекті ертіп, саптама етігімен кейде тым шырқап-ақ кетеді. Алдашбекке салса, осы маңайдан әрі асқысы жоқ. Одан арғы әңгімеге ілесер қауқары да жоқ. Бірақ Қабыл оны еркіне қоймай, ертіп кетеді.

	Содан енді ауылға оралатын шығармыз деген кезде Қабыл оны басқа жаққа қарай алып кетеді. «Қойшы енді... осы жерден-ақ қайтайықшы» дегеніне көніп, қайтып кетсе де бір сәрі екен ғой, Қабыл Алдашбектің қолынан жетелеген күйі, зорлағандай етіп, сан мұхитты саптама етіктерімен кешіп өтіп, Америкаға апарады. «Қабылжан-ау, Америка менің не теңім, ауылға қайтайыншы» дегенін тыңдамайды. Және білмейтіні жоқ. «Анау Ақ үй, мынау Көк үй» деп жағалап көрсете жүріп, ЦРУ-дың жанына келеді. «Біраз бәле осы жерден басталады, біліп қой» дегендей сол үйге қарай Қабыл саусағын шошайтып тұрып алады. Алдашбек аузы ашылып, Қабыл саусағын шошайтқан жаққа ұзақ қарайды. Бірақ ештеңеге түсінбейді. Өңі жуған шүберектей болып, бар болғаны басын изейді. «Мен мынауыңа түсінбедім ғой» деп айтпайды.

	Қайтарда тағы да әлгі мұхитты саптама етіктерімен кешіп өтіп, Египет пен Израильдің жеріне жолай соғып, Ирак пен Иранның шекарасына келеді. Шекарада Қабыл бір алақанын Иран жаққа, екінші алақанын Ирак жаққа жайып тұрып, оларды мүсіркегендей: «Ау, мына бейбақтарға не жоқ?!» дейді. Алдашбек те осы тұста, дүниенің бар хабарынан мақұрым екен-ау деп айтпасын дегендей: «Енді ел болған соң... біреумен біреу жаға ұстасып жату ләзім да» дейді.

	– Жаға дейсің... соғыстың да соғысы бар ғой, Наполеонның соғысын білеміз. Гитлердің сойқанын да ұмытқанымыз жоқ. Мыналардыкi тiптi...

	Қабыл Алдашбекке «бірдеңе десейші енді... Қойдырсайшы...» дегендей екі алақанын екі жаққа жайып, отырып алады. Алдашбек не десін.

	Оның үстіне, бірдеңе дерін дер еді-ау. Бірақ ара-ағайын Алдашбек бірдеңе деді екен деп Ирак пен Иран қоя салса жақсы. Тіпті одан әрі құтырып кетсе ше...

	Қабыл алақандарын жинай қоймаған соң:

	– Ау, бір күні қояр енді, – дейді Алдашбек шарасыздау үнмен.

	– Бір күні қояр... Қоюын түбі қояды ғой. Бірақ халық қырылып жатыр, халық...

	Қабыл халық деген кезде Алдашбек тағы ойланып қалады. Ойланып қалатын себебі, Ирак пен Иранды бұрын өзара араздасып жүрген екі адам деп ойлайтын, сөйтсе олар, халық болып шықты. Алдашбек ойланып отырып: «Қабылдың халық деп аузын толтырып айтуына қарағанда, құрығанда біздің совхоздай бес келер-ау, – деп топшылайды. Бірақ Қабылдан оны сұрамайды. Сұрар-ақ еді, әттең, надандығымның иісі шығып қала ма деп қорқады.

	Ақыры, Қабыл Ирак пен Иранның арасын бітістіре алмағанына шаршаған кісіше, Алдашбекті ертіп, үн-түнсіз Пакистан мен Ауғанстанның шекарасын тіліп өтіп ауылға келеді.

	Ауылға келген соң Қабыл тіптен қызынып, арқаланып алады да, тағы Шәрәбдінге тиіседі. Тиіскені сол, Алдашбектің араға түскеніне де қарамай оны бірден орнынан алып тастайды. Совхоз директорын да ала жаздап барып, әупіріммен әзер қалдырады. Біреуін жиналыста, екіншісін жайлаудағы шопандар тойында бір-бір рет көрседағы, аудан басшыларының өзін, «анаусы алай, мынаусы былай ғой өзі» деп, қазықтарын босатып қояды. Шәрәбдін мен совхоз директорының кезінде араға түскен боп ыңырси сөйлеген Алдашбек, әңгіме аудан орталығына жеткенде: «Құрысын, мынаның түрі жаман екен, түбі бір бәлеге ұшыратар» дегендей біржола үні өшеді.

	Мұндай әңгімелер болған күні екеуі де күннің қалай өткенін білмей қалады. Күн ауа бере аттарына мініп, қырдан ойға түсіп келе жатқанда да екеуі екі ұдай күй кешіп бара жатады. Қабыл бүкіл дүние уысында тұрғандай, ат үстінде шіреніп толып отырады да, Алдашбек өзі де толық түсініңкіремейтін әлдебір қылмыс жасаған жандай, күні бойы отырған төбеге бір, Қабылға бір жалтақтай қарап, бейжай күйде отарына беттейді.

	Мұндай әңгіме болған күні қой соңындағы қайдағы бір қойшы екенмін демей, Қабыл өзін паң ұстайды. Әсіресе осындай күні кешкісін үйге келгенде Алшағырдың аттан қолтығынан демеп түсіріп алуын қалайды. Жатарда бұдан ақыл-кеңес сұраған боп келіп, арқасын уқалап отырғаны да жарасып кете-тұғын.

	***

	Есек арбамен екінші рет қатынағанда Қабыл сол бір күндерін қимастықпен есіне алды. Сонан соң: «Ол-дағы бір заман екен-ау» деп іштей күрсінді. Сөйтіп келе жатып «ықы-ы» – деп есегіне айқайлаған болады. Бұрын қайда барса да атпен барып, аттың жүрісіне ғана үйренген кісіні есектің жүрісі деген қарадай шаршатады екен. Әуелгі қатынағанда да тәуір екен, бұл жолы есек жыбырлады да қалды. «Әттеңе, нəлет, өзің Алдашбектің есегі болсаң, жүрісің қайдан өнуші еді?» деп Қабыл жамбасынан бір рет теуіп те көрді... Бірақ есекті тептің не, теппедің не, Құдай-ау. Он бес-жиырма қадамдай жерге дейін жан бітіп бүлкектеген болады да, бәз баяғы қалпына қайта түседі.

	***

	Бұрынғыша Алшағыр Қабылды таңертең қолтығынан демеп атына мінгізіп, кешкісін қолтығынан демеп аттан түсіріп алып жүрген. Мал төлдеу енді басталған кезде, әдеттегіше Қабылды қолтығынан демеп атына мінгізіп жатып, Алшағыр қыржиып:

	– Сіз кісіні аямайды екенсіз, – дегені. «Мынаның да тілі бар екен-ау» дегендей Қабыл жәрдемшісіне ожырая бұрылды:

	– Не дейт-т?

	– Аямайсыз дейм-м... – деп Алшағыр бұл жолы аға шопаннан жасқанғандай міңгірлей сөйледі.

	– Аяғанда не істеуім керек екен?

	– Жұмыстың ауырына мені саласыз. Таңертеңнен кешке дейін салпақтап жүргенім.

	– Е-е, саған жеңіл жұмыс керек екен ғой?

	Қабыл мұндай ашуланбас. Бәрінен де жәрдемшісінің ойда жоқта тілі шыққандығына таңырқады. Ашуы келіп, қамшысын көтере беріп, өзін әзер тоқтатса да, бәрібір ашуын бірден тарата алмай: – Әй, сонда сені бесікке бөлеп тастауым керек пе? – деді жәрдемшісіне шатынай қарап.

	– Мен сізге бесікке бөле деп тұрғаным жоқ қой.

	– Енді не деп тұрсың?

	– Жұмыстың ауырына неге жеге бересіз?.. Біздің елімізде біреудің еңбегін қанау жоқ...

	– Мынау не дейді-әй?.. Мен мұны қанап жүр екем ғой... Әй, сен өзің кімге сөйлеп тұрғаныңды білесің бе?

	– Білемін! – деп осы кезде Алшағыр бұған ежірейе қарағаны.

	Бұл бұрын-соңды болмаған, күтпеген жайт еді. Қабыл күндікі үйіріп қана тұрған қамшысын қалай сілтеп қалғанын білмей қалды.

	– Ойбай-ай! – деп Алшағырдың отыра қалғаны есінде. Ол отыра қалды екен-ау деп Қабыл бәрібір айылын жиған жоқ.

	– Ал білсең!.. Ал білсең... біле түс-с, – деп қамшысын атап-атап тағы екі рет сілтеді де, атын шоқырақтатып кете барды.

	Кешке дейін қойын бағып, Алдашбекпен әңгімелесіп айызын қандырып, кешке үйіне келсе, күнде қолтығынан демеп атынан түсіріп алатын Алшағыр бүгін алдынан шықпай қалды. «Мына неменің кекшілін-ай» деп, терезенің тұсына келіп, қамшысының сабымен әйнекті тықылдатқан. Үйден әйелі шығып, күйеуінің мына әдетіне түсінбегендей:

	– Не боп қалды? – дейді.

	– Әлгі қайда? – деді Қабыл.

	– Әлгің кім?

	– Алшағырды айтамын... Мені аттан түсіріп алмай ма? Күндегі әдетін ұмытып, есінен танып қалды ма?

	– Ол жоқ. Маңдайын қанатыпсың ғой. Соны бастықтарға көрсетемін деп кетті.

	– Ойбай-ау... Тапқан амалын қарай гөр-әй. – Қабыл кекесінмен мырс етті. Мырс етті де, атынан еріне түсіп, қазыққа да атты өзі байлады.

	Қамшысының өрімінің ұшын темірмен түйген еді, сол жаза тиюі мүмкін-ау деп қана іші кіпі қалды. Бірақ үрей билеген жоқ. Бойын үрей билемек түгіл, үйіне кіріп шешініп болған соң, пешке таянып отыра бере:

	– Ойпырмай, сонда соттатып жіберемін дей ме? – деді тағы да кекесінмен.

	Әйелі:

	– Сен де қарап жүрмейсің. Ол неғылғаның? – деді күйеуіне емес, жәрдемшіге болысқандай ыңғай танытып..

	– Келіншегі де бүгін үйге кірмей қалды.

	– Жәрдемшінің қатыны үйімізге кірмей қалды деп қара жамыламыз ба енді?..

	Әйелі одан әрі үнсіз қалды. Алшағыр ол күні де, келесі күні де оралмады.

	Үшінші күні дегенде барып... кешкісін күн батар сәтте май таситын машинамен Шәрәбдiн келіп:

	– Жәрдемшің қайда? – деді төс қалтасынан блокноты мен қаламын суыра беріп.

	– Оны қайтейін деп едің? – деді Қабыл да қырсыға жауап беріп.

	– Ұрғаның рас қой.

	– Pac.

	– Тә-әк... ұрғаны рас, – деп Шәрәбдiн блокнотына бірдеңелерді түртіп жатты. Сонан соң ләм-мим деместен, май таситын машинаға қайта мініп, кетіп қалды.

	Қабыл енді ойлана бастады. «Осы бір іс насырға шаппаса нетті» деген бір ой бойын билеп алды. Дегенмен, үй ішіне сыр берген жоқ. Жатарда қорадағы малын бір қарап келді де, төсегіне жантайды.

	Ертеңіне таңертеңгі шайын ішіп болып, сыртқа шығып, атын енді ерттеп жатқанда, совхоз директорының жеңіл машинасы сап ете қалғаны. Ішінен совхоз директорына ілесе Шәрәбдін мен Алшағыр түсті.

	Алшағырдың бұрынғыдай ұнжырғасы түспей, аяғын алшаңдай басып келе жатқанынан-ақ секем алғандай болды. Оның үстіне, жақсы көр, жек көр, басшының аты басшы ғой... Қабыл елпеңдеп барып, директорға қолын ұсына беріп еді, анау қолын алмастан бұрын садақпен атқандай етіп:

	– Сіз боссыз! – дегені.

	– Босы қалай? – деп Қабыл директорға қарай созған Қолын одан әрі соза берерін әлде қайтып жиып аларын білмей, ошарылып қалды.

	– Жұмыстан босадыңыз... Енді түсінікті ме?

	Қабыл одан әрі қайран болмасын біржола сезіп, созған қолын қайта жия берді:

	– Ау, бұныңыз..

	Бас шопандықтан Құдай болмаса, мені адам босата алмайды деп жүрген Қабылдың дегбірі қашып, өңі бұзылып кетті. Тіпті әлгінде созған қолын директордың алмауының өзі-ақ оған қатты батты. Сасқанынан:

	– Ау, енді інім болған соң, – дей беріп еді...

	– Бүгіннен бастап отарды Алшағыр Байболовқа өткізіңіз, – деді директор әңгімені пышақпен кескендей етіп.

	– Мақұл, тақсыр...

	«Тақсыр» деген сөздің аузынан қалай шыққанын өзі де байқамай қалды. Кекетiп тұр деп қалған директор тыжырына қарады.

	– Сонда мен-н, – дей беріп еді Қабыл.

	– Сіз жәрдемші боласыз енді, – деді директор. Директордың солай деуі мұң екен, Алшағырға тіл бітіп:

	– Маған мұндай жәрдемшінің керегі жоқ, – дегені...

	Директор мен Шәрәбдін үн-түнсіз бір-біріне қарасып қалды да, директор:

	– Байболов дұрыс айтады. Мұндай адам жәрдемші болып та оңдырмас, – дегені.

	– Ойпырма-ау-у, енді-і, – деп, Қабыл таусылған, тауы шағылған күйде бірдеңе айтқысы келіп еді, директор оған мойын бұрмастан, машинасына қарай кете барды. Оған Шәрәбдін мен Алшағыр ерді. Мұның сөзін сөз деген, өзін адам екен-ау деген біреуі болмады.

	Директор машинасына мінерде Алшағырға бұрылып: – Ал енді малыңды қабылдап ал... Сосын еге бол, – деді. Алшағыр «сөйтемін ғой» дегендей басын изеді.

	Біреу қамшымен салып-салып өткендей Қабыл бір орнында сілейіп тұрды да қалды.

	...Қабыл бәрін де кейін білді.

	Алшағыр маңдайының қанаған жеріне газет жапсырып, сол кеткеннен біржола совхоз орталығына барып, түп-тура директордың өзіне кіріпті. Директор әуелі: «Бас шопандардың жәрдемшілерін мұнша жәбірлеуі мүмкін емес» деп сенбестік жасағанымен, Шәрәбдін блокнотына жазып, бәрін растап барған соң амалсыз иланыпты. Иланғаны сол, шарт-бұрт ашуланып, Қабылды бас шопандықтан аластату керек деген шешімге келіпті.

	***

	...Алшағырды момын, тілі жоқ бейшара деп жүргендері әншейін-ақ болып шықты. Отарды қабылдаған кезде Қабылдың екі аяғын бір етікке тығып жібере жаздады. Қойға мінетін аттың тоқымына дейін санап алды.

	Отарды өткізген соң Қабыл: «Енді қайда барсам екен?» деп әрі-сәрі болып жүрді. «Даңғара» совхозы әйелінің төркін жұрты еді, онда кетуге намыстанды. Сонан соң, не де болса, жасы қатар, сырлас-мұңдас болған азамат еді ғой, сағымды сындырмас деп Алдашбекке барған.

	Бұрынғыдай емес, ол да шекесін тырыстырыңқырап, қарсы алды. Қабылдың айтқандарын да жаратпай отырып тыңдап: «Сен бейбақты не істесем екен?» дегендей шегір көздерін бұған ұзақ қадады. Ол қадалып қалған сәтте Қабыл жасқанып, төмен қарады. Төмен қарап отырып, астындағы текеметтің жұлығын шұқылады.

	– Жарайды-ы, – деді ақыры Алдашбек тістене сөйлеп. – Шәрәбдінмен кейін келісе жатармыз...

	Қабылдың кәдімгідей іші жылып қалды. «Не дегенмен, қатар өскен азамат қой» деді іштей Алдашбекке риза болып отырып.

	Сонымен, ал көшемін деген сәтте машина таппай тағы әлек болды. Ферма бастығына бара қойған күнде «мә» деп машина бере қоюы екіталай. Тіпті бере қойған күнде де, Қабылдың оның алдына барғысы келмеді. «Бас шопандығымнан айрылсам да, Құдайға шүкір, намысымнан айрылған жоқпын» деп ойлады ол іштей.

	Ойлап-ойлап келгенде, Алдашбектің су таситын есек арбасынан қолайлы нәрсе болмады.

	***

	Сол есек арбаның сиқы мынау. Үшінші қатынағанда Қабыл арбаны есек емес, өзі сүйреп келгендей болды.

	...Жәрдемші болып келуге келіскен күні-ақ Алдашбек: «Қарсы бөлмені тазалап, кіріп аларсың» деген.

	Қарсы бөлмесін өзінің қалай ұстағаны анық есінде жоқ, Алдашбектің қарсы бөлмесі адам түгіл, ит байласа тұрғысыз екен. Ішіне мал қамаған ба-ау, немене...

	Әттең, «қарсы бөлмең осылай екен» деуге шамасы жоқ. Бұрын күні түскен адамның үндемей қалатынына таңғалушы еді... Сөйтсе, бұл тілің де үнемі сайрай бермейді екен. Кейде өз-өзінен қырқылады екен ғой...

	Қабыл кеше күні бойы жүріп сол бөлмені тазалап, пеш құрып, жылытып баққан.

	Бүгін жүктерін сол бөлмеге кіргізіп жатты.

	Кешкісін Алдашбек сарт мезіреті жасап, Қабылдың үй ішін қонақ етті. Бірақ әңгімелері өрісте кездесетін кездеріндегідей тым емін-еркін болған жоқ. Алдашбек асыңқырап сөйлеп отырды да, Қабыл төменшектеп қана бірдеңелер айтқан болды. Көбіне Алдашбек сөйлеп, Қабыл тыңдады.

	Әйелдер жағы да солай болды. Алдашбектің әйелі қалағанынша арсың-гүрсің сөйледі де, Қабылдың әйелі жаңа түскен келіншектей, соны құптап, басын изеп қана, етек жақта: шайдың кезінде шай құйып, астың кезінде сорпа құйып отырды.

	Астан соң Алдашбек тіпті ірі сөйледі:

	– Ерте тұрып, жаңа туған қойларға шөп шашып, жем беріп, сонан соң өріске шығару керек. Ашық қораны да, жабық қораны да тазалап қой, аяқ астынан күн суыта қалса, бәрінің дайын тұрғаны жөн. Жаңа туған қозылардың қаракөлге сойылатынын бөлек қама.

	Қойды Қабыл бұрын бақпағандай Алдашбек тәптіштеп кетті.

	Қабыл да Алшағырға күнде кешкісін белін уқалатып отырып, осылай дайындайтын. Сондықтан бұл жағдайға да таңданған жоқ. Тек қана... «Мұңлас-сырлас, қатар өскен азамат еді, тапсырмаларын оңашада-ақ айтса болар еді ғой. Сөйтіп айтса да, құрығырды орындар ем. Қатын-баламның көзінше бағамды төмендетті-ау» деп қана ренжіді. Бірақ «осы ренжіп отыр ма әлде қуанып отыр ма» дейтін Алдашбек жоқ.

	– Қатындарға есек арбамен өзеннен екі пләкті толтырып су әкеліп берерсің... Екі үйге ол су аздық етуі де мүмкін. Сондықтан кешке қарай тағы бір қатынарсың, – дегенді тағы қосып қойды.

	Қабыл оң қолының сұқ саусағымен дастарқанның шетін олай-бұлай сызғылап төмен қарап отырып: «Япырмай, мен де Алшағырды аямай жұмсаушы-ақ едім, бірақ қатындарға өзеннен су әкеліп бер деп айтпаған екем... Мына Алдашбек менен де асырып жіберді-ау» деп ойлап отырып көзінің астымен әйеліне, балаларына қарап еді, кәдімгідей-ақ жүндері жығылып қалыпты. Әйелі «азаматым қор болды-ау» дегендей жүзін есік жаққа бұрып отыр екен. Алдағы күзде мектепке баратын баласы да әкесінің хал-ахуалын бажайлағандай мұрнын анда-санда бір тартып қойып, төмен қарап қалыпты. Қабыл іштей жүдеп отырып: «Мына Алдашбек қатын-баламның алдында бағамды төмендетті-ау» деп ойлады.

	Алдашбектің әйелі парықсыздау сөйлейтін жан еді.

	Қабылға амалсыз бас шопанның әйелінің сөзін де құптаған болып, бас изеуге тура келді. Сөйтіп отырып: «Ә, түлкі дүние, бейопа тіршілік» деп іштей күрсініп қойды.

	Содан түннің бір уағында барып:

	– Ал енді жатыңдар, таңертең ерте тұрасыңдар ғой, – деді Алдашбек. Бұл бас шопанның рұқсат бергендегісі еді.

	– Жақсы жатып, жайлы тұрыңыз, – деді Қабыл Алдашбекке орнынан қозғала беріп. Осылай дегені өзіне соншалық жарасымсыз сезілді. Бірақ жақтырмаған жанша үндемей кете баруының жөні тағы жоқ еді.

	Бас шопан жауап та бермеді. Қабағын түйіңкіреп, тұнжыраған күйі, төр алдында міз бақпай отыра берді. Мына түрінде «саған бұдан да гөрі сыпайырақ қоштасуды үйрету керек екен» деген сыңай бар.

	Шығып бара жатып әйелі де Алдашбектің әйеліне күле сөйлеп, бірдеңе деген болды.

	***

	...«Басқа түссе, кісі тозаққа да көнеді» деген сөздің мәнісін Қабыл енді түсінді. Таңертеңнен кешке дейінгі бітпейтін көп істен діңкелегені соншалық, кешкі асты ішіп болысымен, төсегіне де жете алмай, сырт киімдерін шешпеген қалпы қисая кетіп, қор-р ете қалатынды шығарды.

	Алдашбектің тапсырмаларын былай қойғанда, оның әйелінің ұсақ-түйек өтініштерін орындаудың өзі едәуір шаруа болды. «Қабылжан, самауырға салатын ағаш бітіп қалыпты-ау» десе, Қабылдың ағаш бұтап жатқаны. «Қабылжан, есіктің алды шылқып кетіпті-ау» десе, құм әкеліп, есіктің алдына төсеп жатқаны...

	Әуелгіде Алдашбектің әйелінің тұңғыш баласындай етіп, «Қабылжан» дегені құлағына тым ерсі естілуші еді. Келе-келе оған да үйренді. Үйренгені сол, кейде біразға дейін естімей қалса: «Мынаның Қабылжан деп тұратыны бар еді... Оны да қойды-ау» деп секем алуды шығарды.

	Өзі ғана жүгіріп жүрсе де ештеңе емес, әйелі де қоса жалтақтап тұрады. Алдашбектің әйелі кейде: «Біздің үйде шай таусылып қалыпты-ау» десе, «біздің үйде бар ғой» деп көйлегінің етегіне сүрініп құлай жаздап, байғұстың жүгіріп бара жатқаны. «Табадағы нан күйіп кетті-ау» десе, «Мен-ақ көре саламын ғой» деп тағы кетіп бара жатқаны. Тіпті балалары да Алдашбектің балаларынан қаймығып, ығысып тұратынды шығарды.

	Әйелі соңғы екі-үш жылда жардай болып семіріп, отырып-тұруы қиындап-ақ қалып еді, Алдашбекке жәрдемші болып келген бірер жетінің ішінде-ақ қабырғалары ырсиған, құрықтай келіншек болып шыға келді.

	Әрине, Қабыл өзінің қаншалық жүдегенін білмейді. «Мен жүдедім бе?» деп әйелінен сұрағысы да келмейді. Қол айна тауып алып, оған қарап жатуға уақыт қайда?!

	Қабылдың бір байқағаны әрі батқаны – ер адамды үй маңының ұсақ тіршілігі шаршатумен бірге жүнжітіп, еңсесін басып тастайды екен. Атын жортақтатып өрісте жүретін кездерін сағынып есіне алатын болды. Кейде мына ұсақ-түйек істердің бәрін жиып тастап, өріске кеткісі келеді. Бірақ Алдашбекке «менің де өріске барғым келеді» деуге батылы жетпейді.

	...Баяғы күндерін сағынғандығы ғой, сәскеде біраз шаруаларын бітірген соң сатымен өрмелеп, тамның басына шықты. Ақ сағым астынан алақанымен маңдайын қалқалап іздеп жүріп, өздері шығатын қырды да тапты. Сол қырдың басына ыржия қарап тұрып, кенет атынан түсіп жатқан Алдашбекті көрді. Ар жағынан анау да келе жатыр екен. Қабыл бұрынғы жәрдемшісінің атын есіне алуға да жиренді. Екеуі жақындап келіп қол алысты. Сонан соң ерлерінің басынан ат дорбаларын алып, жерге отырысты. Шіркін, гәптің бәрі сол ат дорбаларда ғой. Таңертең Алдашбектің әйелінің жылқының бір тұтам қазысын газетке орап салып жатқанын байқап қап еді.

	Анау да ат дорбасынан бірдеңе шығарды. Қабылдың езуінен сілекейі шұбырып кетті.

	«Төбенің көгі жаңа тебіндеп келе жатқанда, малдас құрып отырып әңгімеге басқанға не жетсін... әттең-ай, тап қазір жандарына барар ма еді» деп ойлады Қабыл. Баруын барар-ақ еді ғой. Аналар мұны тең санамайды-ау... Тең санамағаны былай тұрсын, Алдашбек тұрып: «Сені кім шақырды?» дейді ғой тістене сөйлеп. Қабылдың дiңкесін туралататын сол сөз ғой... Әттең, жердің үстімен барып, астымен қайтады-ау... Оның үстіне, жанында анау отыр. Ал Қабыл онымен ана дүниеде де кездесуге ықтияр емес.

	Қабыл бұрылып ашық қораның маңында жүрген жаңа туған қойларға қарап еді, тым ұзап кеткен екен. «Ой-бү-үй, одан да мына тұяғың сынғырларды қайырып келейін» деп ол жерге түсуге беттеді. Сатымен төмен түсіп келе жатып, дәл жарым ортаға келгенде аяғы тайып кетсе болар ма... Жерге ұшып түскен қалпы, белін ала алмай біраз жатты.

	Бұрынғы бас шопан болып жүрген заманы болса, сатыдан құлап мертігіп қалдым деп бес-алты күн төсек тартып жатар еді. «Қабыл жатып қалыпты» деген хабарды естіп, Даңғарадан қайын енесі әлде балдыз-қайнылары, ауылдан інілері де жетер еді топырлап. Әрине, дәрігерді де шақыра келері сөзсіз. Сөйтіп үйдің іші у-дуға толып, мұның төсек тартып жатқаны кішігірім мерекеге айналып кетер еді... Ол заман енді қайда-а?!.

	Олар да мұның жәрдемші болып қалғанын есітпей жатыр дейсің бе? Әлдеқашан-ақ есітті ғой... Мұндай хабарлар ауыл арасында арқанмен байласаң да тұрмас. Енді міне, естісе де тым-тырыс жатыр. «Жатсын, түге... Қырсыққанда, белі түспегір де өстіп басыңнан бағың тайып жүргенде мертігеді ғой» деп ойлады Қабыл бір қолымен белін таянған күйі ойға түсіп бара жатып.

	Төбесінен қарқылдап, қарғалар ұшып өтті... «Бақ демекші... бақ құсының басыма қонып болғаны-ақ па» деп ойлады ол иегін аспанға көтере беріп.

	Бас шопан болып дәуірлеп тұрған заманда Қабыл қарғаны құс екен демеуші еді. Тіпті көзге де ілмейтін.

	Енді ұзап бара жатқан қарғаларға әлдебір үмітпен ұзақ қарады.





БӨРІБАЙДЫҢ ТЫМАҒЫН ИТ АЛЫП ҚАШҚАН ҚЫС


	1. Бірінші түнгі әңгіме


	Бұл жұрт бастары қосылған жерде қарап отырған ба, сірә... Бірінің бірі ел-жерін сұрайды... Ақысы қалғандай, сұғынып отырып, жасын сұрайды. Бәрі де дұрыс-ау... Бірақ Әлмәмбетке осы жұрттың жас сұрағаны-ақ батты.

	Соншалық қысылатындай өзінде, болмаса ата тегінде шикілік те жоқ. Бар болғаны туған жылын анық білмейді. Паспортты да беріректе алған. Паспорт жазатын әйел: «Қай жылы туып едіңіз?» дегенде, Әлмәмбет асып-сасып отырып: «Сонымен бірге өсіп едім ғой» деп Ережеп деген досының туған жылын жаздыра салғаны бар.

	Сонымен, паспорт бойынша 1931 жылғы. Осылай жүре беруіне де әбден-ақ болар еді, біреу қай жылғысың деп сұраса болды-ақ, Әлмәмбет әлденеден қысылғандай қызарақтайды да қалады. Отыз бірінші жылғымын деп батыл айтпай, күмілжіп: «Дәкүменттегі жасым осылай еді» дейді. Онысына жұрт қоя салған ба?! Жеті атасының құны қалғандай тергеп алып жөнеледі. Жасын сұрағанына қысылып қалар деп қай қазақ ойлаған.

	Жуырда ұзатылған жиен қарындасына бас құда болып еріп барып отырып, Әлмәмбеттің қатты ұялмасы бар ма?!

	Бас құданы қаумалай қоршап әңгімені әріден, беріден араластыра шертіп отырғанда мұрты едірейген жуан қара:

	– Құда, өзіңіз қай жылғысыз? – деп қалғаны. Көңілі белгілі. Құрдас болып шығар ма екенбіз деген дәмесі болу керек.

	Кәдуілгі әдетімен Әлмәмбет қызарақтады да қалды.

	– Енді... документтегі жасымыз бойынша елуге аяқ салдық қой.

	– Документтегі жас та кісіге жас бола ма екен? Сапырылысқан кездерде кімнің жасы не болып кетпеді?! Біздің ауылда дәкүмент бойынша әкесімен құрдас болып кеткендер де бар. Қағаздағы жазуға не дауа?.. Құда, өз жасыңызды айтыңыз!

	– Сол-л... әке-шешеден ертерек қалып.

	– Жұрттың бәрінің әке-шешелері жандарында жүр дейсіз бе? Әке-шешеңізден ертерек қалсаңыз ауылыңызда туған-туысқандарыңыз, сіздің қай жылы туғаныңызды білетін кемпір-шалдар бар емес пе?

	– Барына бар ғой...

	– Бар болса, солардан сұрап алуға қолыңыз тимей жүр ме?

	Мұрты едірейген жуан қара мұның соңына түсіп берді дейсің... Қысылғанынан Әлмәмбеттің маңдайынан шып-шып тер шықты.

	Құдалықтан келісімен-ақ, «осылай да осылай» деп, болған жайды Ережеп досына айтып еді:

	– Жасыңды білгің-ақ келсе, оның не қиындығы бар, – деді, мәселені оп-оңай шешіп тастайтындай. – Бір қойыңды сойып, анау Алданбек пен Нұрқабылды шақырасың. Туған жылыңды, айыңды сағат, минутымен қоса айтып береді.

	– Солар біле қояр ма екен?

	– Олар білмегенде, кім біледі? Екеуі де әкеңмен бірге өскен. Жиын-тойларда бірге болған. Алданбек шал әкеңмен талай рет күреске түскен. «Баяғыда Бөрібаймен күресемін деп, жамбасымды мертіктіріп, бір ай төсек тартып жатқанмын» дегенін талай естігенмін.

	Әлмәмбет Ережептің дегеніне көнді. Кімге сойылмай жатқан мал, бір қойды сойды да, Алданбек пен Нұрқабылды үйіне шақырды.

	Олар да бәлдене қойған жоқ. Күн ұясына бата бере-ақ кемпiрiмен Алданбек, оларға іле-шала Нұрқабыл мен Ережеп те келді.

	«Ауыл үйдің қонағы айында-жылында» дегендей, біраздан бері көрiспеген кемпір-шалдар орындарына отырар-отырмастан-ақ жөн сұрасып, қауқылдасып жатты.

	От басының амандығы, шаруа жайы деген де бірсыпыра әңгіме ғой. Оған соңғы кездегі өлген-жіткендер мен болып өткен той-томалақтардың жай-жапсары қосылғанда, шақырған кісілері Әлмәмбеттің отының басына әңгімені әкеп қаптап, қанарлап төге салғандай болды.

	Шай үстінде әңгіме тіпті жанданып кетті. Ойда жоқтағы Әлмәмбеттің шалдарды шақыру себебін аңғартып қояйын дегендей Ережеп сөз арасында:

	– Мына Әлмәмбеттің дәл жасы белгісіз болып жүр, – дей беріп еді... Әңгімеге әбден беріліп алған Нұрқабыл:

	– Ой, қоя тұршы сен де... Шеше алмай жатқаның Әлмәмбеттің жасы болса, оны маған жібер, – деп қолын Ережепке бір-ақ сілтеді де, маңдайының жылт-жылт еткен терін де сүртпестен, кеседегі шайын асығыс ұрттап, қайтадан Алданбекке қарай бұрылды.

	Ережеп қайтып үндеген жоқ. Шалдардың әңгімесін үнсіз тыңдап, әрі-берлі кеселерін қатынатып қана отырды. Шалдар шай жинала берген кезде барып, әңгімелерін шаймен бірге сарыққандай, бастарын көтерісті.

	Нұрқабыл осы кезде ғана қалтасынан орамалын шығарып, маңдайының жылтылдаған терін сүртіп, Ережепке бұрылды:

	– Әй, осы сенің әлгінде Әлмәмбеттің туған жылы белгісіз болып жүр дегенің не сөз?

	– Иә, солай болып жүр, Нұреке-ау. Дәкүменттегі жас кісіге жас бола ма? Оның үстіне, жуырда ұзатылған жиен қарындасына бас құда болып барып отырған жерінде, туған жылын білмегендігі үшін қатты ұялыс тауыпты. «Әке-шешеден ерте қалсаңыз, аулыңызда туған-туыстарыңыз, туғаныңызды білетін кемпір-шалдар жоқ па?» деп салыпты.

	– Ау, неге жоқ болсын? Мына біз отырған жоқпыз ба? – деді Алданбек ыңырсып қана.

	– Бәсе деймін-ау, – деді Нұрқабыл шап етіп. – Сонда қалай дегені? Шешесі Әлмәмбетті босанарда үй-үйді аралап жүгіріп бақан іздеген мына Алданбек отыр. Оның жанында Әлмәмбеттің шешесі босанарда белінен ұстаған мына Қазыгүл деген кемпір отыр.

	– Иә, байғұстың толғағы қатты болып, зыр жүгіріп жанында жүрдік қой, – деді Алданбектің кемпірі жаулығын түзей отырып.

	Нұрқабыл бажырайып Әлмәмбет пен Ережепке қарады.

	– Міне... Ал енді, мұны аз десеңдер, Бөрібай Өрсұлуды аларда күйеу жолдас болып барған мына мен бармын... Сонда бұл Әлмәмбеттің туған жылы қалайша белгісіз болады?

	Әлмәмбетте үн жоқ. Бар болғаны: «Осы шаруаны өзің-ақ ыңғайласайшы» дегендей, Ережепке қарай береді.

	– Нұреке-ау, дұрыс қой енді... Сонда Әлмәмбет туған жылдың қай жыл екенін...

	– Әй, сенің Әлмәмбетіңді былай қойып, мен әуелі Бөрібайдың Өрсұлуды қалай алып келгенін айтып берейін. Туған жылы дейсің...

	...Бөрібай Өрсұлуды алып келгенде нағыз қақыраған қыс, ақпанның ортасы болатын.

	– Әлгі Бөрібайдың тымағын ит алып қашатын қыс сол емес пе? – деді Алданбек те Нұрқабылды қостай түсіп.

	– Иә, сол... Соны бастап келе жатқан жоқпын ба? Қызық... Ол кезде тәуір киім дегенің ілуде біреуде ғана болады. Бөрібайдың басына Тауасардың түлкі тымағын кигізгенбіз. Алдеке, өзіңіз білесіз ғой, кәдімгі Тауасардың алты қатын алатын атақты тымағы.

	– Білмегенде ше? Шіркін, өзі де тымақтың тымағы еді ғой. Қып-қызыл боп жылтылдап, киген адамның реңін ашып тұрушы еді...

	– Тәуір болғандығы ғой. Сол тымақпен ауылда алты жігіт келіншек түсірген екен. Бөрібай жетіншісі...

	– Иe-e...

	«Айта түс» дегендей Алданбек Нұрқабылға қарай ентелей түсті.

	– Содан Бөрібайдың басында – Тауасардың түлкі тымағы. Аяғында – менің өкшесіне нəл қаққан бір киер шегірен етігім. Әкем Тәшкеннен келген саудагерден бір тайға алып берген. Сол жылы бірінші рет киілуі. Ол кезде біреудің киімін сұрап киюдің айыбы жоқ еді ғой. Тауасардың өзі бас құда, мен күйеу жолдас... Біздің кигендеріміз, әрине, Бөрібайдікіндей сықиып тұрған жоқ. Сонымен Өрсұлуды алып келуге бет алдық қой. Сәскеде шығып едік, әңгіме-аяңмен бесін ауа жетіп бардық. Күллі жігіт-желең, қыз-келіншектер бізді ауылдарының сыртында күтіп жүр екен. Бізді деймін. Әрине, оларға керегі Бөрібай ғой... Жол бойы күйеуді менімен шатыстырар ма екен, шатыстырғандай болса, сыр бермелiк деп ақылдасқанбыз. Шатыстыру қайда? Басындағы тымағы мен аяғындағы етігінің өзі-ақ мен күйеумін деп айқайлап тұрғанда... Әлгі топ ассалаумағлейкүмге келтірмей-ақ Бөрібайға лап қойды.

	Елдің рәсімі... алдымыздан жұрт шыққан соң Таукең де, мен де аттан түскенбіз. Бөрібай енді түсе берейін деп еді, екі-үш жігіт түсеміне қаратпай, ат үстінен аударып алды.

	– Айпырмай-ә-ә, – деп Алданбек осы кезде үйді басына көтере күліп алды.

	– Ол кезде күйеумен қатты ойнайтын еді ғой.

	– Нұрқабыл-ау, ол не дегенің. Күйеу десе, жігіт-желеңдердің шеке тамырлары одырайып шыға келетін.

	– Содан қызық... – деді Нұрқабыл тағы да әңгімесін сабақтап. – Әлгі жігіттер Бөрібайды қарға аунатқысы келді ме-ау... Аттан түсірген бойда жабылып кеп қалсын!

	Бөрібай жуантық келген, төртбaқ, шымыр денелі жігіт еді ғой. Мына Әлмәмбет нағашылары жағына тартып кеткен, бет әлпеті ғана болмаса, мінезі де, өзге тұрғысы да Бөрібайға келмейді.

	Содан Бөрібай... аяғында менің су жаңа бір киер шегірен етігім, талтайып тұра қалды. Ойпырмай, сонда әлгі жігіттер Бөрібайды көтеріп жыға алмады ғой. Бар болғаны қойны-қонышына қол салып жүріп, насыбай шақшасы мен орамалын алды. Ондайына Бөрібай мыңқ ете ме? Талтайып тұрды да алды. Бір кезде ештеңе істей алмағандарына намыстанғандай тағы бір жігіт басындағы тымағын жұлып алып: «Ой, мұндай тымақты біздің ауылда ит киеді» деп, шуылдасып жатқан топқа сырттай қарап шоқиып отырған итке кигізе салғаны...

	– Тапқан екен итке кигізетін тымақты, – деп Алданбек Бөрібайдың тымағын қазір жұлып әкеткендей қабақ шытты.

	– Сонда ит не істеді деңіз?.. Ауылға қарай тұра шапты.

	Енді жұрт Бөрібайды тастап, жабыла итке қарады. Қарап тұрмай: тағы да: «Өзі итке арнап тіккендей екен. Жарасуын қарашы-ай» деп сөзбен қажап жатыр.

	Иттің аты ит емес пе? Оның үстіне, басына киген тымақ көзін жауып кеткен соң жанталасқандығы болар, ауыл шетіндегі қалың шеңгелге соғып, шеңгелдің ара-арасымен барып өзенді бір кешіп өтті де, ақыры шеткі үйдің сиыр қорасына барып құлады.

	Қарап тұрған жігіт-желең, қыз-келіншектер айызы қанғанша күлді. Япырмай, Бөрібайлардың мінезі мінез-ақ еді-ау. Сонда ләм деп сыр білдірген жоқ қой.

	Басында тақия, аяғында өкшесіне нəл қаққан менің су жаңа шегірен етігім, талтайып бір орнында тұрды да алды...

	Тауасар баяғы, бас құда... Оны кемпір-шалдар бөлек алып кетті. Бөрібай екеуміз өзімізді ауыл сыртынан қарсы алатын топпен бірге бөлек кеттік. Тымақ жайлы қайтып сөз болған жоқ. Тымағының ішінен киіп шыққан қызыл масатымен тысталған дөңгелек тақиясы бар еді, Бөрібай сонымен отырды.

	Әзіл-оспақ, ойын-күлкімен отырып тымақ жайын ұмытып та кетіппіз. Қызды жөнелтер кез таянғанда барып, бір дөңгеленген семіз бәйбіше қолына ине-жіптен енді шыққандай жаңа тымақ ұстап келіп, Бөрібай екеуіміздің ортамызға отырды.

	Біздің тымағымыздың iске алғысыз болып қалғанын да сонда білдік. «Шырағым күйеу бала, біздің ауылдың тентектері күйеу ғой деп ойнап, тымағыңды бүлдіріп қойған екен» деді, семіз бәйбіше Бөрібайға бұрылып, «Айып етпе, мына тымақты киіп қайт».

	Біздің Бөрібай да бір өжет еді ғой. Күйеу екенмін деп, семіз бәйбішеге жүз жылыта қоймады. Үнсіз сазарып, аз-кем отырды да: «Тағы бір иттеріңіздің басы жаурай қалса, керек болар, бәйбіше. Біздің ауылдың жалғыз тымағы сол екен, түлкі алатын тазысы жоқ екен деп қалмаңыз» деді.

	– Япырмай-ә, – деп Алданбек тағы да кеңк-кеңк күліп алды.

	– Сабаздың сөзі-ай, – деді Ережеп те оған қосылып.

	Семіз бәйбіше маған бұрылып еді, мен де Бөрібайды қостағандай рай таныттым. Әрі-бері отырды да, семіз бәйбіше тымағын қолтықтаған күйі шығып кетті.

	Таң ата қызды жөнелтті. Өрсұлуды алып ауылға беттедік. Жанымызда қызға еріп келе жатқан қыздың ағасы мен жеңгесі тағы бар.

	Далада қызыл шұнақ аяз. Қолымыз бен бетімізді қарып барады. Басында қызыл масатымен тысталған дөңгелек тақия, бет-аузы қып-қызыл болып Бөрібай ортада келеді. Мен не?.. Тымағым басымда. Түнімен жем-шөп жеп шыққан жирен астымда ойнақтап тұр. Оның үстіне, әлі келіншек алмаған, әншейін құтырынып жүрген кезім емес пе?! Қарап жүрмей, біреуге тиіскім кеп, тілім қышып келеді. Өрсұлудың жеңгесіне тиісудің жөні жоқ. Ауылға келе жатқан мейман. Баяғы өзіміздің Бөрібайды маңайлаймын келіп... Үзеңгі қағыстыра беріп, ақырын ғана:

	– Бәреке, аяғың жаураған жоқ па? – деймін. «Басыңның жайы болса да белгілі ғой» деген ыңғаймен.

	Бөрібай сөзден тосылған ба? Тақиямен бет-аузының түсі бірдей болып отырып-ақ:

	– Сенің бір киер етігің де менің қайын жұртымда қалатын еді, әттең, иттің аяғына кеңдеу болды, – дейді.

	Өзгелер ду күлді. Күлгендерімен қоймай, Бөрібайдың сөзіне риза болысып, тұс-тұстан қостап жатыр.

	Жұрттың күлкісінен кейін Нұрқабыл тіпті екпіндеп кетті:

	– Сабаз-ай, сонда қызыл шұнақ аязда келе жатып тым болмаса бір рет құлағын да уқаламады-ау. Ат үстінде үсіп-семіп қалған адамдай қақшиды да отырды. Өрсұлудың ағасы ғана жаны ашыған болып: «Бөрібайжан, бет-аузыңды үсітіп аларсың, кезектесіп киейік» деп тымағын ұсынып еді, Бөрібай алмады. Алмағаны сол, мойнын тымаққа қарай бұрмады да. Ат үстінде сол қақшиған қалпы отырып: «Басымның теміреткесі бар еді, аға, рақмет сізге... Ендігі жерде әлгі иттің басы не болар екен деп уайымдап отырғаным» деді.

	Тауасар марқұм ұтқыр сөзге басын иетін кісі еді ғой. Жұрттың соңында келе жатып, әлгі сөзден кейін екі иығы селкілдеп ұзақ күлді.

	Ауылға келген соң-ақ Бөрібайдың екі құлағының бірдей үсіп кеткенін білдік. Жылы үйге кірісімен күлдіреп шыға келді. «Келіншек аламын деп құлағын үсітіпті» деген сөзден сақтанғаны болар, көпке дейін жұрт көзіне көрінбей, үйінде жатты да алды.

	Кейінірек барып Тауасар Бөрібайды қағытқысы келіп, бір жиында: «Шырағым, көрінбей кеттің ғой. Қайын жұртыңа қайта барып келгеннен саумысың?» депті. Сонда Бөрібай: «Тауке, қайын жұртпен іс біткен. Бір тымақ беріп алған келіншектің құшағы – өрт, демі бал болады екен. Шыға алмай жатқанымның себебі сол еді. Ал енді, «тымақ менікі еді, неге бірге қызықтамаймыз» десеңіз, кешкісін үйге келе қойыңыз» дегенде, Тауасар: «Ой, сөзің құрысын. Тіліңе шоқ түскір... Жеңдің... Сөзімді қайтып алдым» деп орнынан тұрып кеткен.

	Үйдегілер тағы да даурыға күліп, дабырласып ала жөнелді.

	Әлмәмбеттің өзі де қызарақтап төмен қарап отырып, езу тартты.

	– Содан қайтып Таукең тымақ жайын сөз етпей кетті ғой, – деді Алданбек күлкісін баса алмай отырып,

	– Сөз еткені не?! Өлерінің алдында үйіне көңіл сұрай бардық қой, Бөрібай жанына тізесімен жылжып барып: «Тауке, сізге бір түлкі тымақ қарызбын. Өзіңізге кигізудің жөні келмеді, балаңа кигізермін» дегенде, Тауасар Бөрібайға бұрылып: «Қарыз емессің, қарағым. Тымаққа қосып шапан кигізердей болып мен сөзден ұтылғанмын» деді ғой.

	Осы кезде Әлмәмбеттің кіші баласы келіп отырғандардың қолына су құйды. Дастарқан жайылып, ас келді.

	Қол жуып жатып та, қолына сүйек ұстап жатып та отырғандар әлгіндегі Тауасар мен Бөрібайдың сөздерін қайталап айтып, риза болысып жатты.

	Бір кезде Нұрқабыл Ережепке шақшия қарап:

	– Оу, осы сенің Әлмәмбеттің туған жылы белгісіз болып жүр дегенің не əңгіме? – деді тағы да. «Иә, енді соған оралыңдаршы» дегендей Ережеп қозғалақтап қойды. – Бөрібайдың тымағын ит алып қашатын қыстан кейін тұптура бір жыл өткенде Әлмәмбет туған. Ал енді арғы жағы айдай анық емес пе?

	Ережеп Нұрқабылды ренжітіп аламын ба дегендей сыпайы тіл қатты:

	– Нұреке, дұрыс қой енді... Бірақ Әлмәмбет туған жылдың қай жыл екендігі?..

	– Әй, мынау ноқай екен ғой өзі, – деді Нұрқабыл шарт ете қалып. – Мен саған көзіңе шұқығандай етіп айтып отырған жоқпын ба?

	Нұрқабыл енді сұқ саусағымен дастарқанның жиегін сызғылап отырып ұғындырмақ болды:

	– Бөрібайдың тымағын ит алып қашатын қыс бар ма?

	– Ал-л...

	– Ал болса, соған бір жыл қосшы.

	– Қостым-м...

	– Қоссаң, сол жылы Әлмәмбет туылды.

	– Сонда-а...

	– Немене сонда... Тағы да ұқпадың ба?

	Нұрқабыл тағы да есіне бірдеңе түскендей Алданбекке бұрылды:

	– Ойбай-ау, Алдеке, сіздің әлгі асықтан ұтылып келіп, мына Қазыгүлді сабайтынның келер қысы емес пе еді.

	– Е-е, – деп қалды бас мүжіп отырған Алданбектің аузы босамай, әрі сол ісіне енді қысылып, «иә» деп бірден мойындай қоюдан қашқақтағандай.

	«Ал енді не дейсіңдер? Бәрі де белгілі болған жоқ па?» дегендей Нұрқабыл Ережепке қарап, алақанын жайды.

	Ережеп аң-таң болып үнсіз қалды.

	Басты Нұрқабылға қарай жылжытып, ауызды босатып алған соң, Алданбек бір күліп алып:

	– Әй, сол кезде біз де бала екенбіз-ау, – деді. – Бала екенбіз дейін десек, тағы да қатын-баламыз, үй-жайымыз бар. Тіпті жиырма-жиырма бестің арасындағы кезіміз. Қыс түссе-ақ, ермегіміз ауыл аралап, асық ойнау. Ат дорбада жем мен асық араласып жүреді. Бәйгеге шабатын күрең дөненім бар еді. Бір жылы соған асық араласқан жемді байқамай іліп, жануардың тісі сынды. Сонда деймін-ау, әңгүдікпіз бе, есерміз бе, немене...

	– Одан да карта ойнамайсыздар ма?.. – деп қалды Ережеп.

	– Ойбай-ау, карта деген итің біздің ауылға кеше жетті емес пе? Асықты көбіне ойнайтын жеріміз «Ескі мектептің» маңайы. Тауасардың Керімхан дейтін бізден кішірек баласы бар еді. Соғыс басталған бойда майданға аттанып, содан хабарсыз кетті. Ой, сабаз, асықты ойнаса, сол ойнасын! Жарты қамба асығы бар деуші еді білетіндер, рас болса керек-ті. Сол тұрып: «Күн суықта кешке дейін дірдектеп жүреміз бе? Қызық болсын, он кенейден тігіп ойнайық» демесі бар ма? Өңшең асыққұмар келісе кеттік. Тоғыз адам едік. Он кенейден тіккенде, Құдай-ай сақтасын, сызбайдың бұл шеті мен ол шетіне дейін неше түрлі түспен боялған асықтар көздің жауын алып тізілді де қалды! Ат та ала бер... Әлгі Керімхан: «Көп асықты жақыннан ату әдiлетке жатпайды, он екі қадамнан атамыз» деген-ді. Оған да көндік. Сөйтсек, он екі қадам дегенің ит өлген жер болады екен. Біразымыздың кенейлерге атқан сақамыз жетпей де жатты.

	Содан, не керек, асықты бірінші жұлған Керімханның өзі болды. Қорғасыны зілдей сарала сақасы болушы еді. Көрші ауылдың бір асыққұмарына тоқтыға саудалағанда бермей қойған.

	Асықты бір жұлған соң, қалғанын қойсын ба? Шиіріп атуға тіпті шебер еді, сабаздың сақасы сызбайдың ішінен шыққан жоқ. Тоқсан кенейді шертіп жүріп тауысты.

	Бес-алты ойыннан кейін тігерге кенейім қалмай, қақталып қалдым. Әп-сәтте жарты дорба асықтан ұтылу оңай ма? Қаныма қарайып, есіктің алдында атымнан түсіп жатсам, мына жеңгелерің: «Қайда жүрсің осы кезге дейін, сиыр сауайын десем, бесік тербететін адам таппай отырғаным» дейді. Ал ашу қыссын бір!..

	– Мә, саған бесік тербететін адам! – деп қолымдағы қамшымен арқадан олай бір тарттым, бұлай бір тарттым...

	Алданбек қатынын қазір сабап жатқандай қолын оңға бір, солға бір сілтеп өтті.

	– Үшінші рет қамшымды тағы да көтере бергенімде, қайдан жетіп келгенін, қасында осы Әлмәмбет, «Мырзаға-ау, байғұсты өлтіресің бе, қайтесің? – деп Өрсұлу жеңгем біздің әйелдің үстіне құлай кеткені. Ол кезде араға түскен адамды қоса сабау деген де бола беретін. Оның үстіне, Өрсұлу жеңгем ғой. Жеңгені аға орнына сабағанның тіпті айыбы жоқ. Әттең, мені мына Әлмәмбет қинады...

	Алданбек бір ауық Әлмәмбетке тесіле қараған күйі отырып қалды.

	– Алдымен осыны ұруыңыз керек еді ғой, – деді Ережеп әңгімені әзілге шаптырып,

	– Ұра жаздап қалғанымды айтып бергенім жоқ па?

	– Ұйбай, жеңешем, болмағанда сен сол жолы мені өлтіріп тастайтын едің ғой, – деді Қазыгүл шалына, сол жолғы сабағанын әлгі күнге дейін кектеп жүрген адамдай, шаптыға сөйлеп.

	– Кімге тиісерін білмей тұрған адамға өзің келіп ұрынсаң...

	– Сенің асықтан ұтылып келгеніңді қайдан білейін?

	– Білмесең, кісінің қабағына қарамайсың ба?

	Алданбек бұрылып одырая қараған кезде, Қазыгүл үнсіз қалды.

	– Осы сізді Талпақты қатынымен қоса сабады деген әңгіме бар ғой, – деп қалды Нұрқабыл әңгімені қыздыра түскісі келген ыңғаймен.

	– Қатынымен қосып емес қой, – деді әуелі Алданбек асыра айтылған сөзден қорынып, әрі осы әңгімені айтқысы келмегендей.

	– Е, қайдан білейін... Елдің сөзі...

	– Құдай, бұл да жасында жынды еді ғой, – деді осы кезде кемпірі де Нұрқабылдың сөзін растап.

	– Талпақ екеуміз түйдей құрдас едік қой, – деді сосын Алданбек... – Соғыстан кейінгі жылдар ғой. Талпақ ауырып жатыр екен дегенді естіп, көңілін сұрауға барғанмын.

	Расында да қатты құлаған екен, өңі жуған шүберектей болып Талпағым төсекте жатыр. Қатыны Нәуке жүйткіп қазан-аяқ жақта жүр. Кіре бергеннен-ақ қатынының қабағынан бір кірбіңді сезгенмін.

	Содан амандық-саулықтан соң көңілін сұрай бергенім сол еді: «Алдеке-ау, күйгенде қатыннан күйдім ғой» деп Талпағым еңіреп қоя бергені.

	«Е, не болды?» деп әуелі Талпаққа, сосын қазан-аяқ жақта жүрген Нәукеге қарадым.

	«Айтқанымды істемейді...»

	Дүниеде кісіге ауырып жатқан адамның жылағаны-ақ батады екен. Талпақ «айтқанымды істемейді» деген соң, Нәукеге қарап едім, ол қазанға шажылдатып май шыжғырып тұрып, Талпаққа қарай ернін шығара қойғаны. Менің жыныма тигені де Нәукенің сол ернін шығарғаны болды. Күндікті бүктей ұстап отырған қамшымды көтеріп: «Әй, Құдайдан қорықпағыр» деп қазан-аяқ жаққа тұра ұмтылдым. «Осы неғыла қояр дейсің?» деп ойлады ма, Нәуке де тайсақтаған жоқ. Қасына төніп барғанымша атылатын оқ жыландай, төніп барғанымша сол ернін шығарған қалпы көзін тайдырмай тұра берді. Дүниеде еркектің жынын қоздыратын әйелдің тік қарағаны-ақ қой. Қамшыммен тартып-тартып жібердім. Бірінші, екінші қамшыға шыдап-ақ еді. Үшінші қамшының тұсында құлынша шыңғырып, батырың қазан-аяқ жақтан төрге бір-ақ шықты...

	Әй, бұл қатын дегенді қойсайшы! Сонда Талпақты паналап жүр. Талпақты паналаған соң, амалсыз қойдым...

	...Содан араға бір-екі ай салып, Талпақ екеуіміз көкпарда кездесіп қалдық. «Қалай, аман-есен айығып кеттің бе?» деп хал-жағдай сұрасам, Талпағым қыржиып теріс қарайды. «Ау, саған менің не жазығым бар?» деп астымдағы атымды тебініп, жанай беріп жөн сұрасам: «Өз қатының болса, қайтіп сабағаныңды көрер едім-ау... Кісінің қатыhын қамшыларыңның сабы сынғанша ұрасыңдар кеп...» деп бірдеңені көңiрсiтiп тұр. «Ау, ит-ау, сабасам, сен үшін сабадым емес пе?» десем, түсінбеді. Жұрттың көзінше тағы бірдеңелерді мыңқылдап кетті... «Ал, ендеше, ақыңды қолың жеткен жерде аларсың!» деп, қамшымен партылдатайын кеп...

	Алданбек кемпiрiмен екеуі ғана күлген жоқ. Өзгелер күлкімен үйдің ішін көшіріп жібере жаздады. Кемпір бұлардың осынша дүрілдеп күлгеніне намыстанып, Алданбектің ісінің тігісін жатқызғысы келгендей тағы да:

	– Құдай-ай-й, бұл жасында жынды еді ғой, – деп қойды.

	Алданбек ернін қайта-қайта жалап отырып, кемпіріне бір, күлгендерге бір қарады. Жүзі бірдеңе дегiсi келгендей қалып танытқанмен, үндеген жоқ. Күлкісін әзер тыйған Ережеп:

	– Содан көрiспей кеткен шығарсыздар? – дегенде барып:

	– Ойбай-ау, көрiспегенің не?.. Қайсы жылы Талпақ өлгенде, Нәуке жоқтауына қосып: «Алданбек-ау, өзің қатынына қосып сабасаң да көне беретін көнбіс құрдасыңнан айрылдым ғой деп көңілімді босатты емес пе?» дей беріп, Алданбектің иегі кемсеңдеп кетті. Отырғандар тағы күлді...

	Бір ауық ет желінді. Ет желініп жатқан кезде ешқайсысының әңгімеге құлқы бола қойған жоқ. Жұрт сорпаға қол соза бергенде, Нұрқабыл тағы да Ережепке бұрылып:

	– Есіттің ғой, – деді.

	– Есіттім, – деді.

	– Қайтып шатыспайтындай болдың ғой.

	Ережеп әңгіменің Әлмәмбеттің туған жылы туралы екенін енді сезіп:

	– Шатыспағанда... Нұреке-ау, сонда Әлмәмбеттің туған жылы...

	– Мынау өзі таза кеще екен ғой, – деді Нұрқабыл Ережептен біржола күдер үзгендей әрі сөзін өзгелерге мақұлдатқысы келгендей жағалай қарап,

	Ережеп те енді тартынған жоқ:

	– Нұреке-ау, бәленінші жылы туған дейтін әркімнің туған жылы болады. Мәселен, жиырмасыншы жылы ма әлде отызыншы жылы ма?

	– Оныңды да білеміз... Сен жиырмасыншыңды қоя тұр. Нұрқабыл енді Алданбекке бұрылды:

	– Алдеке, сол Бөрібайдың тымағын ит алып қашатын қыс жылан ба әлде жылқы ма еді?

	– Сонысын білмедім, әйтеуір қатты қыс еді ғой. Сол екеуінің бірі болар.

	– Ойпырмай, жылан ба екен әлде жылқы ма екен? Әттең, Таукеңнің болмағанын-ай, ә? – деп, баяғыда сүйегі қурап қалған Тауасарды іздеп: – Осындайда ол кісі есеп-шотқа салғандай етіп, бәрін де сартылдатып айтып беруші еді, – деді.

	– Е, Таукең болғанда өстіп отырар ма едік?

	Алданбек те оның Тауасар жөніндегі пікірін бас шұлғып отырып қостады.

	Ережеп енді өңмеңдеп қояр емес:

	– Нұреке, Октябрь революциясының қай жағы?

	– Ой, Октябрің... төңкеріс қой... Төңкерістен бері. Төңкерісің қайда? Төңкерістің кезінде біздің өзіміз баламыз.

	– Ұлы Отан соғысының ше?

	Ережеп бұл сұрақты қызулықпен сұрап қалды. Болмаса, соғыс кезінде Әлмәмбетпен екеуі шанамен өзен бойынан талай рет шөп тасыған.

	Бұл тұста Әлмәмбет мырс етіп күліп жіберді. Әлмәмбеттің күлгеніне Нұрқабыл шамданайын деді:

	– Соғысың не тағы? Соғыс кезінде сендер соқталдай жігіт емессіңдер ме, түге?! Кімді мазақ етесіңдер?! Соғыстың қашан болғанын білмей, бізді алжыды дейсіңдер ме?!

	Ережеп пен Әлмәмбет кінәлі адамдардай бір ауық үнсіз отырысты. Сонан соң Ережеп тағы да арсыздыққа салып:

	– Нұреке, кәмпескенің қай жағы? – деді.

	– Әй, кәмпескең жобаға соғады.

	Нұрқабыл аз-кем ойланып қалды.

	– Бөрібайдың тымағын ит алып қашатын қыс кәмпескеден ары ма еді? Әлде бері ме еді? Алдеке, сіздің есіңізде жоқ па?

	– Кім білсін... Сол маңай сияқты еді ғой.

	– Ойпырмай, еске түспей тұрғанын қарашы. Бөрібайдың тымағын ит алып қашатын қыс, Құдай біледі, кәмпескеден сәл әрі, яки сəл берi...

	Нұрқабылдың алға созған екі алақаны қол таразының екі басындай әрлі-берлі біраз шайқалды.

	Ережеп шыдай алмай:

	– Нұреке, төңкеріс те емес, кәмпеске де емес, бізге керегі Әлмәмбеттің туған жылы ғой, – деп қалды.

	– Ау, Бөрібайдың тымағын ит алып қашатын қысты біліп алсақ, Әлмәмбеттің туған жылы өз-өзінен шыға келейін деп тұрған жоқ па?

	Нұрқабыл көмек өтінгендей тағы да Алданбекке бұрылды:

	– Алдеке, ойланып көріңізші?

	Алданбек кеседегі сорпасын асықпай ұрттап отырып, ойланған болды. Ойланған болып отырып:

	– Е, әлгі Зүбәйра жеңгең өзенге шомылып жатқанда өзің киімін алып қашатын жаз ше? Сол жазда Әлмәмбеттің тұсауын кескен жоқ па едік? Өрсұлудың айран қатқан көжесіне бір тойғанымыз есімде...

	– Ойбай-ау, тағы сонымыз бар екен ғой, – деді Нұрқабыл жерден жеті қоян тапқандай қуанып. – Иә, осы Әлмәмбеттің тұсауы кесілерден сәл бұрын ғой. Сөйткенім рас. Өзі де тілінің бізі бар келіншек еді. Маған: «Атыңды Сарыжалақ қоямын» дейді, жөндем ат құрып қалғандай. Сол сөзіне ерегесіп қой, өзенге суға түсіп жатқан кезінде киімдерін ат үстінен іле қашқам.

	– Мас-сқара-ай, – деді, осы кезде Қазыгүл кемпір дауысын оқыс шығарып, кетік тістерінің арасынан ысқыра сөйлеп.

	– Бесін енді ауып, аптап басыла бастаған кез ғой... Үстінде ақ көйлек, ақ дамбал... Мауасар қайнаға өзен жақтан жүгіріп келеді: «Уа, халайық, халай-ық-қ, өзеннің ішінде сайтан жатыр. Сайтан көрдім. Ақ сайтан!». Өзінің өңі әбден бұзылып кеткен. Әуелде бәріміз де қорқып қалдық. Қанша қорықсақ та өз-өзімізге келе бастаған соң, сайтанның қандай болатынын көргіміз келді. «Қайда? Сайтан қайда?» деп ауылдағы үлкен-кіші түгел өзенге қарай шұбап шықтық. Қолдарына айыр, кетпендерін ұстай шыққандар да бар. Барсақ, су ішінде жатқан өзіміздің Зүбәйра... Байғұс, денесін жасырар жер таппады. Өзеннің суы жаз кезінде түп-тұнық боп мөлдіреп жатушы еді ғой. Содан біреуден көйлек, екіншісінен дамбал алдырып жүріп, ақыры шығарып алдық-ау...

	– Өзі де жасында бітімді келген ақ сазандай келіншек еді-ау, Тәңірі алғыр, – деді Нұрқабыл тамсанып. – Айтқанынан қайтпайтын қайсарлығы бар-тын. Ақыры менi Capжалақ атап кетті.

	– Солай ма еді, біз беріректе көрдік қой, – деді Ережеп те мына әңгімеге еліге түсіп.

	– Ой, сендер көрген кезде ол кемпір болды емес пе? Оны жас кезінде көрмедіңдер ғой. Жас кезінде...

	– Зүбәйраның біздің ауылға келіншек болып түсуінің өзі бір қисса десе болады. Оның жанында Бөрібайдың тымағын ит алып қашатын қыстың әңгімесі жай ғана нәрсе ғой.

	Жұрт тағы да Нұрқабылға қарай ентелей түсті.

	Әлмәмбеттің туған жылы әзірге анықталар түрі жоқ. Ол жайды айрықша қадағалап отырған Ережеп еді, әңгіме Зүбәйраға келіп тірелгенде, оның да есі шығып, Нұрқабылдың бетіне қарап аузын ашты да қалды...

	Содан бір уақытта Алданбектің кемпірі:

	– Шал-ау, құтпан өтіп барады-ау осы... – дегені. Намазды айтқан соң, Алданбек те бір жағынан тымағын, екінші жағынан белбеуін алып, жинала бастады. Әншейінде болса Нұрқабыл: «Ау, мұнда біз әңгіме айтып отырған жоқпыз ба?» деп шарт ете қалар еді. Құтпанның хабары жеткен соң, ол да асып-сасып, әңгімесінің берекесі қаша бастады.

	Дүниедегі бір қиын нәрсе әңгіменің түйінделмей қалғандығы ғой, Нұрқабыл киініп жатып, Ережеп пен Әлмәмбетке жалтақтап қарай берді. «Бір түнгі намаз қаза болар азар болса, Нұреке, әңгімені аяқтап қайтайықшы» десе, Нұрқабыл, бәлкім, шапанын қайта шешер еді. Бірақ Ережеп пен Әлмәмбет оны айтпады. Айтпайын да деген жоқ-ау, шалдардан намазды қаза қылуға да бар жұмсақ иін аңдай алмай қалды.

	Содан Нұрқабыл босағада кәлөшін тепкілеп киіп жатып, қонақ рәсімін жасап:

	– Ал Әлмәмбет қарағым, өркенің өссін, біраз әңгімелесіп, айызымыз қанды, – дей берген.

	Әлмәмбет те қайыр-хош айтысқан ыңғаймен басын қайта-қайта изеп тұр еді, сөзге Ережеп араласып:

	– Нұреке-ау, бәрі де дұрыс қой. Тек мына Әлмәмбеттің жасы... – деді. Онсыз да әңгімесін аяқтай алмай қамау тер болып тұрған Нұрқабыл, Ережеп пен Әлмәмбетке кезек-кезек қарап тұрып:

	– Әй, ертең біздің үйге келіңдерші! – деді қызулана түсіп. – Бөрекеңнің әруағына мен де бір қойымды бағыштайын... Алдеке, естіп тұрсыз ба? – деп, сосын бір кәлөшін тауып, екіншісін таппай, босаға жақта түртінектеп жүрген Алданбекке бұрылған. – Ертең кешке біздің үйде болайық деп тұрмын. Бөрекеңнің әруағына бір қойды бағыштап...

	Ертең сойылатын бір қойдан гөрі әзер табылған сыңар кәлөшіне ықыласы көбірек ауып тұрған Алданбек қуанышты үнмен:

	– Е, мақұл ғой, – дей салды. Шалдар топырласып, сыртқа шықты.





2. Екінші түнгі әңгіме


	Нұрқабылдың үйіне де ертеңіне бәрі бір мезгілде жиналды. Кемпірі жоқ болғандықтан, бұларды келінімен қабаттасып, ауызғы бөлмеде Нұрқабылдың өзі қарсы алып жатты.

	Әуелі Ережеп пен Әлмәмбет келіп, шешініп жайғасып отыра бергендері сол еді, тіпті амандық-саулық сұрасып та үлгермеген. Есіктен қалбалақтап Алданбек, оған ілесе кемпірі Қазыгүл кірді.

	Олар кірген соң, Нұрқабылға еріп, Ережеп пен Әлмәмбет те орындарынан тұрып кетті.

	Алданбек пен Қазыгүлді шешіндіріп, төрге отырғызып алған соң барып бір-бірінен амандық-саулық сұрасып жатты. Кеше ғана көрiстiк-ау демей-ақ, тағы да көптен ұшыраса алмай шерменде болып жүрген жандардай бала-шаға, үй-ормандарын түгел сұрасып, жамырасып кетті.

	Сол жамырасу алдарына шай келген соң да басылған жоқ. «Біссіміллә» десіп, бір-бір бауырсақты ауыздарына салып алған соң да, ауыздары бұлтыңдап отырып-ақ, ауылдағы талай жайдың басын шалды.

	Әңгіме тізгінін Алданбек пен Ережеп кезек-кезек алып отырды да, Нұрқабыл бұл жолы үй иесі екенін ұмытпай, сабыр сақтап, тыңдаумен ғана шектелді. Әлмәмбеттің әңгіме өзі келіп тиіспесе, бұл барып әңгімеге тиіспейтін әдеті. Тек жұртқа ілесіп аузы бұлтыңдап бауырсақ жеп, шай ішіп отырды. Күлетін жер болса, өзгелерге ілесіп күлді. Бұған қарағанда, Алданбектің кемпірінің анда-санда болса да даусы естіліп отырды.

	Дегенмен, Нұрқабылдың әңгімеге араласып-ақ кетуге ықыласы кәдімгідей еді. Тек қонақтардан кезек тимей қойғаны. Әңгіме жібі енді үзіле берді-ау дегенде, екіншісі сабақтап әкетеді. Тіпті, бір шапса, Ережебің де ешкімге дес бермейді екен. Көрші ауылдағы мұзға тайып жығылған бір шалдың көрген бейнетін шай ішіп болғанша ежіктеді. Ежіктегені өз алдына, бұл әңгіме кемпір-шалдарға үрей туғызып, Қазыгүл кәлөшінің тайғақтығын, есігінің дәл алдынан балалардың сырғанақ жасағанын айтып, соларға ұрсып, кейіп кетті.

	Шай жинала бере Ережептің әңгімесі бітіп, әңгіме кезегі енді тиді-ау деген ниетпен Нұрқабыл:

	– Ойпырмай, кешегі Бөрекең туралы әңгімелерді айтамын-ау! – дей беріп еді.

	– Е, Бөрібай дегендердің жөні бөлек кісі ғой... Бөрекең деген, – деп әңгімені Алданбек қайта іліп әкетті де, Нұрқабыл әңгімеге араласуға оңтайланған қалпы қала берді.

	– Соғыстан беріректе бір топ адам Бөрібайдың ту биесін соғымға союға бәтуа қылдық... – деп Алданбек әңгімені сол күйі іліп кете барды. – Содан күз түсе-ақ Бөрібай биені бағуға алған. Жем-шөпті алдына үйіп қойды. «Ағын су болмаса, жануар ішпейді» деп, өзенге жетелеп апарып суарып, жетелеп әкеп қораға кіргізеді.

	Сол биенің етін жейтін болған соң, біз-дағы олай-бұлай өткенде көз қырымызды сала жүретінбіз. Не керек, бие күн санап жонданып, жануардың жүні жылтылдап тұрды. Содан жерге қар да түсті. Қар түскен соң барып мәслихат жасап, биені соятын күнге келістік. Келісілген күні ерте тұрып, ет салатын қабымыз бен бір түн қайрап шыққан пышағымызды жалаңдатып Бөрібайдың үйіне келсек, бие жоқ... «Ау, бұл қалай?» дегендей, соғымға біріккендер бір-бірімізге қараймыз. Ешкім ештеңе білмейтін сияқты. Сосын топырласып Бөрібайдың үйіне кірсек, пеш түбінде құмалақ салып Бөрібай отыр екен. Бізбен жалпы амандасқаны болмаса, арбиған саусақтарымен ұстарамен жақында алдырған басын бір көсіп қойып, құмалағымен бола берді. Өрсұлу пешке от жағып отыр екен. Әлмәмбеттің ержетіп қалған кезі. Жағалай қолымызды алып жүгіріп жүр...

	Соғымға біріккендер қабымыз бен пышағымызды ұстап босағада топырласып тұрмыз...

	Содан бір кезде Бөрібай құмалағын жинап, басын көтерді. Басын көтере беріп айтқаны: «Жігіттер, бие қолды болыпты. Қара шапанды біреу осы кезде жетелеп, сұр шапанды біреу соңынан биені сыпырта ұрып, айдап барады» деді.

	Соғымға біріккендер сасқанымыздан, «Мынау не деп отыр» дегендей, бір-бірімізге қарасамыз.

	– Япырмай, телевизірден көріп отырғандай ғой, – деді Ережеп осы кезде даурыға күліп. Бірақ қостап ешкім күле қоймаған соң, ол жан-жағына жағалай қарап алды да, қайтадан бұғына қалып, әңгіме тыңдауға кірісті.

	– Содан босағада топырласып тұра бердік, – деді Алданбек әңгімесін қайта жалғап. – Шығып кету керек екенін білсек те, шыққымыз келмейді. Бөрібай да соны білді ғой деймін. «Жігіттер, күдер үзбеңдер. Салдарың суға кетпесін», деді беттерімізге жағалай қарап. Әлгіндей емес, кішкене әлденіп қалдық. Әлденгендігіміз ғой, дабырласып: «Соңынан қусақ қайтеді? Әлгі қара шапанды мен сұр шапандыны өлімші етіп сабап, алдыңа әкелейік пе?» деп едік, Бөрібай: «Жоқ... Жігіттер, әсте саспаңдар» деді.

	Дуылдасып үйді-үйімізге тарастық.

	Бөрібай саспаңдар дегенмен, кісі саспай отыра алмайды екен. Оның үстіне, соғымға жеттік пе, жетпедік пе деп, өңшең қызылсырап отырғандармыз. Үйде отыра алмай, тым болмаса хабарын біліп кетейікші деп, күніне Бөрібайдың үйіне бір соғамыз. Кейде екі-үш соғатынымыз да бар. Сонда Бөрібай қалпынан жазбай, қазандай басын алақанымен анда-санда бір көсіп қойып, пештің түбінде отырады. Айтатыны: «Жігіттер, саспаңдар... Ырызғыға Алла қарыздар. Өзі жеткерер» дейді. Және бүгін келсең де, ертең келсең де айтатыны сол. Сабазың бір танбайды. Бір ғажабы, осыдан Алла жеткізбей көрсінші! Менен көресіні көргісі келсе» дегендей, ызғарланып айтады. Бізде Бөрібайға бірдеңе дейтіндей хал жоқ. Тек қабымызды қолтығымызға қысқан күйі, үйден шыққан соң барып өзара: «Ойбай-ау, мына Бөрібай Аллаға бірдеңесін өткізіп қойғандай міндетсиді ғой. Бұдан да, биені іздесек қайтеді... Әлгі қара шапанды мен сұр шапандыны қуып жетсек қайтеді...» деп күңкілдесеміз.

	Күңкілдің аты күңкіл ғой... Бәрібір ертесіне Бөрібайдың үйіне қайта жиналамыз. Жиналып тұрып еститініміз тағы да баяғы сөз. «Ырызғыға Алла қарыздар. Өзі жеткерер» деп, Алланың өзін қарыздар етіп Бөрібай отырады...

	Сөйтіп жүргенде бие қораға өзі келді ғой...

	– Астапырал-ла-а! – деп қалды осы кезде Ережеп.

	– Ие, жануар сөйтті, – деп Қазыгүл де шалын қостады. Бұл әңгімеге қанық адамша Нұрқабыл ғана үнсіз қалды.

	– Содан ертеңіне баяғы қолтығына қабын қысып, пышақтарын жалаңдатып жүргендер түгел жиылып, биені сойып жатырмыз. Қазыға тірелер жерде, Бөрекең өзгелерге сенбегендей, пышақты өзі алып, қырқа бетке өрмелегендей, пышақпен қазыны ақырындап тіле беріп, саусақты салып жібергенде, екі еліден қаймақ қалыңдығындай артық жатты ғой. Және Бөрібайдың саусақтары қандай десеңізші! Әрқайсысы жас баланың білегіндей.

	Қазының дәмін алғандай Ережеп ернін бір жаланып алды. Әңгіме бұрыннан таныс-ау дегенмен, құрығыр-р... Тәтті нәрсе туралы әңгіме де тәтті-ау, Нұрқабыл да ентелеңкіреп отырды.

	– Сонда Бөрібай: «Әттес-ай, бір елісін жол жеген екен-ау жануардың. Менің шамам бойынша, үш елі шығуы керек еді», – деп өкініш білдірді ғой.

	– Анаң қара! – деді Ережеп тағы да шыдай алмай. – Ойбай-ау, екі еліден қаймақ қалыңдығындай артық жатса, одан артық не керек?!

	– Содан, соғым етін жегесін, аузымыз майланып, адам болып қалдық. Бір-бірімізге қарап, күлетін болдық. Қатын-баланың да реңіне қан жүгірді. Арада біраз уақыт өткен соң, баяғы қолтығына қап қысып Бөрібайдың босағасынан шықпайтындар қайта жиналып, сұраймыз ғой баяғы... «Бөре-еке-ау, «ырызғыға Алла қарыздар. Өзі жеткізер» деп сондағы күшейгеніңіз не күшею?» деп. Сондағы Бөрібайдың алақанымен басын бір көсіп қойып, айтқаны ғой «Ойбай-ау, мен күшейейін деп күшейдім бе? Алланың өзі ғой күшейткен. Аян беріп, түсімде күнде биемнің шырқыраған дауысын есіттіріп тұрды. Биемнің дауысы күніге бір қыр жақындай берді емес пе?» деп.

	– Па-а дегенің!.. – деді Ережеп Қазыгүлді селк еткізіп. – Не деген әулиелік! Телевизірің де осындай-ақ көрсетіп, ауа райын айтатын радиоң да осылай-ақ айтады емес пе?

	– Расында, Бөрекеңдер тегін кісі емес қой, – деді Нұрқабыл да сақалын тарамдап отырып.

	Одан әрі іліп әкетіп Ережеп тағы бірдеңе айтқалы отыр еді, Нұрқабылдың немересі құман мен сүлгі ұстап орталарына келіп қалды. Бәрі жапырласып, қолдарын жуды. Ортаға табақпен ет келді. Ет келген соң әлгінде Ережеп бірдеңе дегелі отыр еді-ау деп елеңдеспей-ақ, бәрі де етке қарай оңтайланды.

	Ет жеп жатқан кезде еттің дәмділігі, бабымен піскендігі жайлы ғана Қазыгүл бір-екі ауыз лебіз білдірді. Бірақ оның сөзін ешқайсысы одан әрі іліп әкеткен жоқ. Әлгіндегі Алданбек әңгімелеген жылқы соғымының да әсері болды ма, жұрттың тамаққа деген тәбеті ерекше еді... Қазыгүлдің сөзін іліп әкетпек түгілі, Ережеп дегендерің басын да көтерер емес. Қолын әр созғанда бір уыс етті ғана емес, сол ет салынған табақтың өзін аузына қоса тығып жіберетіндей ұмтылады.

	Жұрт өз-өзінен сұғынып жатса да, Нұрқабыл үй иесіне тән рәсіммен:

	– Алыңдар, жеңдер, – деп отырды.

	– Сендер жігітсіңдер ғой. Бізге қарамаңдар, – деп Әлмәмбет пен Ережептің алдына қарай ортадағы ет-қамырдан ысырып-ысырып қойды.

	Қазыгүл мен Алданбек ет жеуді алдымен доғарып, қолдарын сүрте бастаған. Солар қол сүрте бастағаннан-ақ Нұрқабыл:

	– Ал енді Бөрекең туралы кешелі бері бір қызық әңгіме айтылмай қалыпты, – деді, ұзақ әңгімеге дайындалғандай оңдалып отыра беріп. Осы кезде аузын толтыра ет асап алған Ережеп қана: «Мынау әңгіме кезегін алып кететін болды-ау» дегендей, Нұрқабылға алара бір қарады. Нұрқабылдың да қаупі сол Ережеп екен, ол аузындағы етті шайнап, жұтып бітемін дегенше, әңгімені бастап-ақ жіберді.

	– Осы Бөрібайдың Зүбәйраны қалай алғаны естеріңізде ме? – деп Нұрқабыл əуелі Алданбек пен Қазыгүлге қарады.

	– Есімізде неге болмасын... – деді Қазыгүл ыңырси сөйлеп.

	– Е, ол бір өзінше оқиға болған жоқ па? – деді Алданбек аздап күлімсіреп. – Зүбәйраның күйеуінің жылын беріп болған соң, Тауасардың үйінде күз ортасында үлкен мәслихат болды ғой. – Е, сол мәслихатта біз де бармыз, – деп Алданбек те бұл әңгімеден толық хабардар екенін білдірген соң, Нұрқабыл енді жүзін Ережеп пен Әлмәмбетке қарай бұрып отырып сөйледі. Зүбәйра туралы әңгіменің кешеден дәмін алып қалған Ережеп пен Әлмәмбет те бір-бір қозғалақтап қойып, оңтайлана берген.

	– Құдай сақтасын, Тауасардың үлкен тамы тола адам. Отырмыз... Содан Зүбәйраға осы әулеттің бір азаматын қала деп таңдау берілді емес пе? Етек жақта жүзін пешке қарай бұрып, ақ сазандай болып Зүбәйра отыр. Жұрт тым-тырыс. Ұшқан шыбынның ғана ызыңы естіледі. Өзіміздің де осы әулеттің азаматы екенімізді білеміз. Содан болар, кәдімгідей есек дәмеміз де бар. Зүбәйра атымызды атай қалған күнде, қатынымыздан аса алмайтынымызбен жұмысымыз жоқ. «Шіркін-ай, Зүбәйра атымды атап жіберсе, ойда жоқта үлкен абырой болар еді-ау» деп қиялдаймыз. Ой, сонда Зүбәйра да қалың жұртты аузына қаратып отырды-ау, сабаз...

	Және бұл сұлулық дегенді қойсайшы. Отырған сайын бағасы артып, еркек біткеннің көзінің жауын алып бітті емес пе?. Содан мәжіліс төрағасы болып отырған Тауасар марқұм: «Келін шырағым... бірдеңе дегiн» деген кезде барып, Зүбәйра сол Тауасардың темір пешінен көзін аудармаған қалпы отырып, ерні дірілдеп: «Қалау бергендеріңізге де шүкір-р» деді де, тағы отырып қалды. Көзіне жас іркілді. Сұлудың жылағаны қандай! Кемпірлер ілесе жаулықтарының ұшымен көздерін сүртісіп жатты. Біз де аяған болдық. Аяған болып отырып-ақ ойымыз құрығыр қияда. «Шіркін-ай, Зүбәйра атымызды атап қалар ма екен?» дейміз баяғы...

	– Қалауымды айтсам... Бөрі қайныма телісеңіздер жетер, – деді Зүбәйра сол қалпын бұзбай отырып.

	Еркектердің қақ ортасында отырған Бөрекең барбиған саусақтарымен қазандай басын бір көсіп қойды. Бір бұрышта Өрбике отыр еді, бет-әлпеті әп-сәтте қызыл күреңденіп сала берді. Бірақ сабаз сыр бермеді-ау... Тауасардың құрақ көрпешесінің шетін шұқыған күйі отыра берді. Жұрт бір-бір қозғалақтап алды. Кемпірлер жағы сыбыр-гүбір... «Е, бізді айтпады ғой» деп, біз де енді жиналыңқырап отырғанбыз. Жиналып отырып, енді Бөрібайға қараймыз. Бұл қызғаныш деген итің де қиын ғой. Бөрібайға қарап отырып: «Осы қазанбастың әйел дегенде не пәлесі бар?» деп ойлаймыз. Содан төраға Таукең әңгіме тізгінін өз қолына алып: «Алла разы болсын, қарағым! Қалауыңды айттың. Ендігі іс бізге қалады» деп әуелі Зүбәйраға алғыс айтқандай етіп әңгімесін сабақтап, енді Өрбикеге қарай бұрылды: «Шырағым Өрбике, күйеу сенікі болғанмен, азамат ауылдiкі!.. Дей тұрғанмен, сенің сөзіңді аттап, рұқсатыңды алмай тағы кете алмаймыз. Ата жолы деп кесіп-пішіп жатқан мына ісімізге не дейсің?»

	Өрбике төмен қарап шұқшиған күйі отырып қалды. Бетінің бұрынғы қызыл күреңдегені қызыл күреңденген бе?! Өрттей қызарып кетті. Енді жұрттың бәрі Өрбикеге қарады. Шіркін, Өрбике десе, Өрбике еді-ау... Қара торы жүзі қызарғандағы Өрбикенің сұлуланып кеткенін айтсаң!..

	Содан бір кезде Тауасар өзімсінді ме, Зүбәйрадан гөрі Өрбикеге қатқылдау сөйлеп: «Шырағым, күтіп отырмыз» дегенде, Өрбике қозғалақтап қойып: «Мен қалаған адамды тағы бір адам қалады деп бетін тырнайын ба... жазмыштың ісі шығар. Қайтейін енді-і», – дегені.

	Дауысы дірілдеп кетті. Кемпірлер жағы тағы да жаулықтарының ұшымен көздерін сүртісіп жатты.

	«Бәрекелде-е! – деді Таукең осы кезде үй ішіндегі сыбыр-гүбірді төбеге ұрғандай тындырып. – Бәрекелде-е демеске шарам жоқ, шырағым... Жол көрген, жөн білетін жердің қызы екеніңді таныттың. Азаматыңды ғана емес, бүкіл ауылдың шоқтығын көтердің...» – деген кезде Өрбикенің көзінен жас моншақтай төгілді-ау, сабаз-ай... Осы тұста Бөрекең нарттай қызарып отырып, қазандай басын тағы бір көсіп қойды.

	– Сондағы Тауасар туралы айтқым келеді-ау... Осы күнгі жұрт культор дейді. Ал енді, сол культорыңның майын езіп ішкен бір кісі сол Таукең шығар деймін, сөйлеген сөзіне, айтқан шешіміне бір рет түзету болған емес. Қазіргі көп жиылыстарыңа да қатысып жүрміз ғой.

	«Солай-тын» дегендей Алданбек те үнсіз басын шұлғыды.

	...Осы тұста дастарқанға бата жасалынып, ыдыс-аяқтар жинала бастады да, Нұрқабыл аз-кем отырып қалды. Отырып қалғаны сол, Ережеп әлде Алданбек іліп әкетпесе екен дегендей, әңгімесін әлі бітірмеген кісінің ыңғайын жасап, алға қарай ұмтылыңқырап, «шамалы сабыр етіңдер» дегендей, жұртқа жалтақ-жалтақ қараумен болды.

	– Содан Бөрекең Зүбәйра мен Өрбикенікіне кезек қыдырып жүрді. Ата жолы әрі әйелімнің рұқсатын алдым десе-дағы, үйренгенше қиын болуы керек, көпке дейін Бөрібай жұртқа білдірмеген болып бақты. Зүбәйраның ауылына кешкі апақ-сапақта кетіп бара жатады, таңғы елең-алаңда қайтып келе жатады. Несін айтасың, екі ауылдың екі кермиық сұлуына кезек-кезек түнеп, Бөрібай талтақтап жүрді ғой, шіркін!

	Нұрқабыл екі кермиық сұлуға кезек-кезек өзі түнеп жүргендей осы тұста тамсанып, шаттанып кетті.

	Мұнысын Қазыгүл жаратыңқырамай қалды. Не дегенмен, әйел заты ғой, баяғыда сүйектері қураса да әлгі екі әйелдің бағының асып тұрғанын артық көрді. Алданбек «бәрі рас» дегендей басын шұлғып қана отыр. Ережепте қазір ес жоқ, Нұрқабылдың әңгімесіне елтіп отырғаны соншалық, қазір «Бөрібай Зүбәйранікіне бара жатыр екен» десе, еріп кететіндей елпілдеп отыр. Әлмәмбет болса да үнсіз, кейде әкесі үшін қысылғандай қызарақтап қалса, кейде әкесімен бірге шоқтығы қоса көтеріліп биіктеп отырады.

	– Бірақ оның білдіргісі келмегеніне біз қоямыз ба, – дейді Нұрқабыл, – аңдығанымыз Бөрібай... «Әне кетіп барады» дейміз. «Әне келе жатыр» дейміз. Біріміз есіктен, біріміз тесіктен қараймыз. Ауылдың сыбыр-гүбірі тек Бөрібай болды.

	Әй, сондағы пендешілік дегеніңізді қойсаңызшы. Сыбыр-гүбір әңгімелей жүріп, Бөрібайдың асып тұрған бағын қызғанамыз. Жігіттер жиналып алып, ал кеп пыш-пыш, күбір-күбір... Пыш-пыш әңгімеміздің нобайы: «Осы Бөрібайдың бізден несі артық?» дегенді аңғартады.

	Келе-келе Бөрібайдың да еті үйренді. Тал түсте-ақ күрең қасқа атын Зүбәйраның қорасына байлап жатады, болмаса Өрбикенің есігінің алдына түсіп жатады.

	Үш-төрт айдан кейін біз де Бөрібайды аңдып, соны әңгімелеуден жалыққанбыз. Ол да енді қорынбайды. Әзілдей қалсақ, ол да әзілмен жауап береді. Және бағы жанып тұрған адамның қалай әзілдесе де асып түсетін әдеті емес пе?! Бөрібай ұтып кетеді. Біз сөзі де, ісі де одан аса алмайтын, ыржақтап, шуылдап соның маңында жүрген кәкір-шүкір бірдеңелер болып қала береміз.

	Содан қызық... Қыс ортасы ауа ауылға Өрбикенің ағасы қыдырып келіп қалғаны. Бөрібай ауылда жоқ еді. Өрбибкенің ағасы Зүбәйра жайын есітті ме, есітпеді ме, кім білсін. Әйтеуір, құда келгенде күйеу баласының жоқ боп шыққанына біз қысылып, сасқалақтап қалдық. Сұрастырып білсек, Бөрібайдың мұнда түнемегеніне бір жеті болған екен. Баяғы Таукең... Талпақ екеуімізді шақырып алып: «Бөрібайды тауып келіңдер» деді. Таукең айтқан соң қарсылық бар ма, Талпақ екеуіміз қатар атқа қонып, бір қырдың астында отырған Зүбәйраның ауылына тарттық.

	Талпақтың аты аталған тұстарда Алданбек кешегі бір әңгіме есіне түскендей біртүрлі ыңғайсызданып, қозғалақтап қойды.

	– Кешкі апақ-сапақта Зүбәйраның үйіне жетіп бардық. Зүбәйра есігінің алдында отын бұтап жатыр екен. Аттың шылбырын Талпаққа ұстата бере, амандық-саулықтан бұрын Зүбәйрамен әзілдесе кеттім.

	– Ау, жеңеше, бұл не, отынды өзіңіз бұтап... Бөрібайды бүқадай бағып, күйекке сақтап жүрсің бе?

	Зүбәйра да, шіркін, әзіл-қалжың қайдасың деп тұратын еді ғой!

	– Күйекке сақтасам, арман болар ма еді... Ағаларың балта көтеруге жарамай қалса, қайтейін, – деді.

	– Балта көтере алмаса, көтере алмай қалған шығар... сенің төсегің Өрбикенің төсегінен жайлылау болып, түнемесіне осы жерден шықпай қалды ғой.

	– Ағаларыңның төсегі жайлы жерден шықпай қалатыны рас болса, бұрынғы төсегін маңайлап жүргені де... Бір жеті болды, көргенім жоқ. Құдай маңдайыңа бермеген соң, қарызға алған бай бай болушы ма еді, тәйірі...

	– Қой, шыныңды айт, біз Бөрібайды іздеп келдік, – дедім мен әзілді қойып.

	– Енді, жоқты жоқ демей, қайтейін, – дейді Зүбәйра да шын шытынып.

	Зүбәйраның сөзіне сенбей, үйге кіріп те шықтым. Жоқ...

	– Ау, шынымен жоқ па? – дедім, шын саса бастаған кісінің ыңғайымен.

	– Сөзіме неге сенбейсің? Біздің үйде Бөрібай сыятын кебеже-сандық жоқ, тығып қоятын, – деді Зүбәйра да шапылдай сөйлеп.

	– Расында да бір жетіден бері жоқ па?

	– Рас емес десең, ағаңа айта бар... екі жетіде бір соқса да жарар... Зүбәйра соған көнді де.

	Қатынды әзілмен жеңу де оңай шаруа емес. Оның үстіне, Бөрібайдың мына қылығынан ұпай ала алмасымды сезіп, Талпақтың қолындағы атымның шылбырына ұмтылдым...

	...Осы кезде Нұрқабылдың келіні дастарқанды қайта жайып, шай әкелді. Дастарқан жасалып жатқан кезде, «әңгіменің қадірін кетірмейін» дегендей, Нұрқабыл бір ауық үнсіз отырды. Бірақ ұзақ үнсіз қалу қауіпті де еді. Өйткені осы кезде Ережеп бір-екі жөткірініп алған. Ережеп жөткірінген соң-ақ, Нұрқабыл әңгімесін қайта сабақтап әкетуге асықты.

– Содан Талпақ екеуіміз, «таба алмадық» деп салаң етіп ауылға өзіміз жетіп баруға қысылып, жолдың бүйіріндегі тағы бір ауылға соқтық, – деді Нұрқабыл алдына келген кеседегі шайды тамақ жібіткендей ғана бір ұрттап қойып. – Көз байланып қалған кез. Ауылдың шетінде Мәжімбай дейтін насыбайшының тамы бар еді, жанай беріп, ат үстінен қамшының сабымен сол тамның терезесін қақтық. Үйден Мәжімбайдың өзі шықты.

	– Мəжеке-е, асса-алаумағлейкүм, – дедік Талпақ екеуіміз ат үстінен жамыраса амандасып.

	– Әле-е-ес, – деді Мәжімбай сөзінің қалғанын жұтып. Аузы толы насыбай екенін біле қойдық.

	– Мəжеке, жоқшымыз, – дедім мен бірден төте әңгімеге көшіп.

	Мәжімбай аузындағы насыбайды күртік қарға былш еткізіп бір түкірді де, асықпай аузы-басын сүртті. Сосын барып:

	– Жоғың алдыңнан шықсын! – деді.

	– Айтқаныңыз келсін! Ауылыңызға Бөрібай сияқты ешкім келмеді ме?

	Мәжімбай да қыяңқы сөзге жаны әуес адам еді, қиналмастан-ақ:

	– Ау, бұл ауылда атастырған қатыны жоқ, ол неге келеді? – деді.

	– Жай сұрағанымыз ғой... Көріп қалмадыңыз ба деп...

	Мен енді атымның басын жүруге ыңғайлай беріп едім, Мәжімбай аттың ауыздығынан ұстай алып:

	– Осы сендер ауылды шатыстырып жүрмеңдер, – деді.

	– Неге шатыстырайық, Мәжеке...

	– Сендерге керегі Зүбәйраның ауылы ғой. Сілтеп жіберейін.

	– Рақмет, енді... – деп, аттың басын Мәжімбайдың қолынан әзер алып, тебініп, тамды айнала бергенімізде, ол енді кәлөші тарпылдап ере қуғаны...

	– Әй, тоқтаңдар... Жөн сілтейін. Бөрібайды көріп жүрмін. Неге көрмеймін. Сәуегей бибінің қолынан шай ішіп жүр білем... Сенбесеңдер, аты сол үйдің қорасында байлаулы тұр.

	Сәуегей бибі дегені осы ауылдың бір жесір әйелі еді. Көп сөзділігі, кейде өтірік те айтып жіберетіндігі үшін жұрт солай атап кеткен.

	Мәжімбайдың бұл айтқанын әзілге жорып, біз тыңдамадық.

	– Бөрібайдай еркек сендерге күндіз болмаса түнде таптырушы ма еді?! – деп ол қалды...

	Не керек, Мәжімбайдан әзер құтылып, енді ауылға беттеп келе жаттық... Шыңылтыр аяз. Қарлы дала сүттей ағарып жатыр. Анда-мында соғып жүргенімізде түннің бір уағы болып қалған.

	Менің ойым ауылға тура тарту еді, Талпақ тұрып: «Нұреке, пішенге соға кетсек қайтеді?», – дегені. Бөрібай сол жылы пішеннің қарауылы-тын. «Екі қатының бар, саған енді жеңілдеу жұмыс бермесек болмас» деп әзілдеп, колхоз басқармасы соны ұсынған. Бірақ пішен басында үй жоқ-ты. Сондықтан: «Ой, онда не бар?» деп қиқайып едім, Талпақ: «Соға кетейікші енді» деп болмағаны. Содан амалсыз көндім. Сол жылы қасқыр жаман еді. «Некен-саяқ жүрген малды іздеп, қасқырлар түнемесіне пішенге де соғады екен» дегенді де естігем. Қасқыр есіме түскенде, пішенге бұрылуға көнуін көнсем де, Талпаққа сездірмей, іштей қорқыңқырап та келе жаттым.

	...Сөйтіп пішенге де келдік. Шеңгелмен қоршалған айдаладағы екі мая пішенді талпақ екеуіміз екі-үш айналып шықтық. Тіпті, бұл маңайда Бөрібай жүр-ау деудің қисыны жоқ. Мініп жүрген аты да көрінбейді. Содан мен кішкене қабақ шытыңқырап:

	– Осында бекер-ақ соқтық. Ендігі ауылға барып қалушы-ек... – дедім.

	– Япырмай, сонда қайда жүргені? – деп Талпақ та босқа әуре болғанымызға қысылғандай болды..

	Екеуіміз айдаладағы екі мая пiшеннің жанында, ат үстінде аңырайысып біраз тұрдық.

	– Қой, қайтайық енді, – дедім мен сол қабақ шытқан қалпымда.

	Талпақ тұрып:

	– Нұреке, мылтық атайықшы, – деді.

	– Мылтығы несі?

	Пішен басындағы кішкене күркеде оқтаулы қарауылдың мылтығы тұратынын білетінмін. Бала-шағаны қорқытпайын деп, Бөрібай оны үйіне алып бармайтын.

	– Мылтық атылса, не дегенмен, қарауыл ғой, Бөрібай бір жағынан келіп қалар ма екен?

	– Ау, сонда елді дүрліктіріп мылтық атып, сосын Бөрібай қай жақтан келер екен деп тұрамыз ба?

	– Енді, Нұреке, бұл да бір далбаса ғой... Бөрібайды таба алмадық деп барсақ, құдадан ұят емес пе? Өрбикенің жерге қарағаны біздің тірідей жерге кіргеніміз емес пе? – деп Талпақ ауыл намысын айтып кеткенде, менің де делебем қызып:

	– Атсаң ат! – дедім.

	Талпақ атының шылбырын маған ұстатты да, жүгіріп күркеге кетті. Мылтықты алып жүгіріп, сәлден соң қайтып келді.

	– Айқайласақ та болмай ма? – дедім тағы да мылтық атуға біртүрлі жүрексінгендей.

	– Ой, мылтық тұрғанда... Адамның дауысы қай жерге жетуші еді, – деді Талпақ көнбей.

	Содан, не керек, Талпақ мылтықты аспанға көтере берді де, «гүрс» еткізді. Құдай сақтасын, дауысы жер-жаһанды алды да кетті. Мына дауыс – Бөрібайды ғана емес, бүкіл маңайдағы елді жинайтындай дауыс.

	Мылтық дауысынан құлағымыз тұнып тұрып, Бөрібай далбақтап бізге қарай жүгіріп келе жатқандай, айналаға қараймыз. Бірақ Бөрібай түгілі, сайтан да жоқ.

	Осы кезде мая пiшеннің бүйірінен шөптiң сытыры естілді. Екеуіміз де жалт-жалт солай бұрылдық. Құдай сақтасын, үсті шөп-шөп болып бірдеңе шығып келе жатыр.

	– Қасқыр-p! – дедім мен денем мұп-мұздай болып.

	– Қасқырыңыз не? Адам ғой, – деді Талпақ.

	Осы кезде әлгі шөп-шөп бірдеңе бойын жаза беріп:

	– Өй, неғып жүрсіңдер-әй? – дегені.

	Бөрібайдың дауысы...

	– Оy, Бөреке-е! – дедім мен қуанғанымнан дауысым шаңқ етіп.

	– Е, немене?..

	– Біз сізді іздеп жүрміз ғой.

	– Мылтық атып іздейтіндей, жау шапты ма, түге?..

	– Бөреке-ау, таба алмаған соң.

	– Ой, пəдəріңе нəлеттер... Тәтті ұйқыда жатыр екем.

	Таба қалсақ, «Бұл не жүрісің?» деп Бөрiбайға ұрсып алармыз деп жүргенде, ол бізге ұрысты.

	– Бөреке-ау, қайнағаңыз келіп қалды, – дедім тағы да асып-сасып.

	– Қайдағы қайнаға?

	– Өрбикенің ағасы ше? Бүгін сол кісі келіп...

	– Келсе, үйіме келген шығар... Үйді арқалап жүрген жоқпын ғой. Қарындасына келген шығар... «Екі қатын алған сабаздың сазайын тарттырайын» деп біреу алып кетпесе, ол да үйде еді ғой.

	Бөрібай пішеннің жанында тұрып, екі қолын жазып, керілді. Үстінің шөбін қақты. Сосын барып аяздаған қарды ғарш-ғарш басып, асықпай шеңгел қораның есігін сықырлатып ашып, сықырлатып қайта жапты да, сыртқа шықты. Талпақ маған мінгесті де, Талпақтың атын Бөрібайға бердік.

	Аязды түнде сүттей аппақ даламен ауылға қайтып келе жатырмыз. Әлгіндегідей емес, Бөрекеңнің қабағы жадыраған. Енді Талпақ екеуіміз оған қылжақтаймыз ғой баяғы.

	– Бөреке, бәйбiшеңізге барамыз... Жоқсыз... Тоқалыңызға барамыз, жоқсыз... Біреулер Сәуегей бибінің үйін сілтеді ме-ау, немене...

	Бөрібай жауап бермес бұрын, аузын кере ашып есінеп алды.

	– Әй, жігіттер-ай, мүйізіміз шықса, бәйбіше де алдық... Тоқал да алдық... Екеуінің төсегіне кезек-кезек керіліп жаттық та... Сәуегейін де, сәуегей емесін де білдік... көрдік... Бірақ жатар орынға осы өзім қорып жүрген пішеннен жайлы жерді таппадым-ау.

	Ал кеп күлә-ә...

	– Бөреке-ау, қасқырдан да қорықпадыңыз ба?

	– Жігіттер-әй, шынымды айтсам, мұңымды қатындардан гөрі қасқыр дұрыс түсінді ғой деймін, – дейді Бөрібай Талпақтың кер дөненінің үстінде түлкі тымағы қоқырайып отырып. – Қарауылдық жөнiңмен жатсаң, көрер едім күшіңді... Бөрібай батыр... Қатындарыңнан қашып келіп, бізді ағайын тұтып паналағаның батты-ау, әттең, – деді ғой жанымда шоқиып ұлып отырып.

	Ал кеп күлә-ә... Қатты күлгеніміз сонша, Талпақ екеуіміз құшақтасқан күйі аттан құлап қала жаздадық.

	Үйге келген соң баяғы:

	– Жеңеше, шүйіншімді бер, шалың табылды! – деп Өрбикеге әзілдеп жатырмын ғой. Өрбике сөзден ұтылған ба?

	– Шүйіншіңді менен ғана алмассың... Байып қалатын болдың ғой, – деп әңгіменің бір ұшын Бөрібайға тигізіп жатыр. Бірақ қатынның сөзін елең-құлаң ететін Бөрібай ма, тәйірі...

	– Асса-алау-ума-алей-кө-өм-м! – деп, қорғасын байлағандай аяқтарын зіп-зілдей етіп басып, төргi үйге кіре бергенде, қалғып-шұлғып отырған қайнағасы селк ете қалды.

	...Нұрқабыл суып қалған шайын асығыс ұрттап жатты да, өзгелер бір ауық үнсіз отырды. Өзге жұрт кеселерін әлдеқашан-ақ төңкеріп тастаған.

	– Ішсеңіздерші... – деп Алданбек пен Қазыгүлге бір, – Ау, ішіңдер, – деп Ережеп пен Әлмәмбетке бір қарап еді Нұрқабыл, бірақ әлгі әңгіменің уыты бойларынан тарай қоймаған тыңдаушылар кеселеріне қайтып ұмтыла қоймады.

	– Е, Бөрібай деген сондай сабаз еді ғой, – деді Алданбек басын изеп отырып,

	Ережеп бір-екі жөткірініп алып, «Ал Нұреке, сен енді біткен шығарсың» деген сыңаймен, баппен қозғалақтап қойып, тағы бір әңгімені бастай бермек болғаны сол еді. Қазыгүл шалына шытына қарап:

	– Әй, шал, құтпан кетіп барады ғой, – дегені.

	– А-а... Боп қалды ма? Солай екен-ау...

	Орнынан тұра алмай отырып, екі қатын алғандардың әңгімесін айтса, елітіп қалатының-ай осы... – деп кемпірі Алданбекті тағы бір мұштап өтті.

	– Расында да, біраз отырып-п... қаппыз-ау, өзі... Қой...ия-я... – деп Алданбек асып-сасып жинала бастады..

	Алданбек пен Қазыгүл жиналған соң, Әлмәмбет те қозқалақтап қалды.

	– Ау, отырмадыңдар ма? – деп Нұрқабыл үй иесі рәсімін жасағандығы өз алдына, әлі айызы қанбағандай сыңай танытып еді.

	– Ойбай-ау, құтпан намазы кетіп бара жатқан жоқ па? – деді Алданбек шапанының бір жеңін сұғынып, екінші жеңін сұғынбаған күйі босағаға қарай сүйретіліп бара жатып.

	Ережеп те амалсыз орнынан тұрды. «Менің кезегім келе қалғанда, кетіп бара жатқан құтпанды қуу естеріңе түскен екен де» дегендей, Алданбек пен Қазыгүлге тыжырыныңқырап қарады.

	Бәрі босағаға шешкен кәләштерін іздеп, түртінектеп жүрді.

	– Ойпырмай, көпшілік жерге барғанның бір қиыны осы енді, – деді тағы да бір кәлөшін тауып, екінші кәлөшін таппай жүрген Алданбек мұңая сөйлеп.

	Содан бір уақытта Алданбек те екінші кәлөшін тауып, «мен саған қайта-қайта жоғалғанды көрсетейін» дегендей, тепкілеп киіп жатты.

	Бәрі топырласып сыртқа шыққан соң:

	– Ал Нұрқабыл, рақмет! Бала-шағаңның игілігін көр! – деді де, Алданбек кемпiрiмен екеуі тайғақ жермен аяқтарын енді қаз-қаз басқан балалардай кібіртіктеп, қолтықтасқан күйі үйлеріне қарай беттеді.

	Қалған үшеуі әлденеге қарайлағандай есік аузында біраз тұрып қалды.

	Ережеп пен Әлмәмбеттің біреуі: «Нүреке, әңгімені қайта жалғастырсақ қайтеді» десе, бәлкім, Нұрқабыл үйге қайта кірер де еді. Бірақ Ережеп те, Әлмәмбет те оны айтпады.

	– Ал енді, – деп Нұрқабыл Ережептен әлдене күткендей, күткенде де, «кезек менікі ғой, ертең біздің үйде болалық» дегендей бірдеңе дәметіп еді, бірақ Ережептің жүзінен ондай нышан байқай алмаған соң, Әлмәмбетке бұрылды.

	– Ал енді-і... ризасың ғой, – деді бұған өзіне өзі көңілі әбден толған үнмен.

	– Ризамын ғой, – деді Әлмәмбет күмілжіп. – Тек-к...

	– Әй, тегің не сенің?.. – деп Нұрқабыл шап ете қалды.

	– Әлгі менің туған жылымның жайын айтамын да...

	– Сен не сандалып тұрсың осы?!. Туған жылың не осы сенің қайта-қайта. Сен түгілі, әкең Бөрібай да туған жылын білмей-ақ өткен дүниеден... Туған жылым тауық деп, бірде мешін екен деп былықтырып жүретін. Ал мына сенікі не былдырақ осы? Әкең Бөрібай ма? Бөрiбай... Шешең Өрбике ме? Өрбике... Куә болуға мына біз жүрміз әлі басымыз қалтақтап. Ал не керек енді? Күмән келтірген адамды маған ертіп келші... Сөйлесейін! Әкең пішенге түнеп жүргенде де, есіңде болсын, шешең мына біз сияқтыларды «осы еркек екен-ау» деп көзіне ілген жоқ.

	– Жоқ... оны айтпаймын, – деді Әлмәмбет енді Нұрқабылдың таяқпен сабағаннан әрі мына ұрсысынан тезірек құтылғысы келгендей.

	– Ал енді не керек?

	– Еште-ңе-е...

	– Ештеңе болса, айда, пошол, – деді Нұрқабыл бұрқ-сарқ ашуланып тұрып.

	– Нұреке, сіз енді...

	– Пошол дедім ғой мен саған! Қазақшаға түсінбейді екенсің... Орысша айттым... Мен мұның әкесінің аруағын сыйлап, екі күннен бері «Бөреке, Бөреке» деп жүрсем, бұл келіп туған жылым дейді ғой. Ау, кешелі бері Бөрібай мен Өрбикені неше аунатып әңгімеледік... Риза болмақ түгілі, көңілің босап, үйіңе еңіреп қайтатын жерің ғой... Ой, Бөрібайдан тумай кеткip! Пошол деймін саған...

	– Нұреке-ау...

	Нұрекең Әлмәмбеттің айтпақ болғанына құлақ асқысы келмегендей үйіне кіріп кетті. Кіріп кеткені сол, есігін тарс жауып алды.

	Шалды осынша неге ашуландырғанына түсінбеген қалпы, Әлмәмбет аңырып, Ережепке қарап еді, Ережеп жауап орнына түнгі ауаны жаңғырта қарқылдап ұзақ күлді. Әлмәмбетке Нұрқабылдың ұрысқанынан да гөрі Ережептің осы күлкісі батты... Бірақ: «Әй, сен неге күлесің?» деп сұрамады. Бар болғаны бетіне бажырайып қарады да тұрды.

	Сол қолайсыз күлкінің әсері болар, екеуі жол-жөнекей үнсіз айрылысты.

	Аяздаған қарды ғарш-ғарш басып Әлмәмбет үйіне келе жатып, Нұрқабыл әңгімелегендегідей қалпында марқұм әкесінің жүрісін есіне алды. Бөрібайдың жүрісі кәдімгідей көз алдына елестеп келе жатты да, сол кісіге барынша ұқсап баққандай, екі аяғына қорғасын байлағандай, әр аттаған сайын аяғын нық көтеріп, зілмен басып келе жатты.

	Бүгінгі түн де сол Бөрібай пішенге түнеп қайтқан түнге тым ұқсас еді. Бет қарыған шыңылтыр аяз... Дала көз жетер жерге дейін сүттей ағарып жатыр.





БӘЙТЕРЕКТЕР


	– Ереке-ау, шынымен-ақ көз жұмғаның ба? О дүниелік болғаның ба? Неге сонша асықтың? Екеуіміз жиырма бес жыл түтін түтеткен босағаны, мына мені кімге тапсырып кеттің, Ереке-ау?!

	Жақ сүйектері ырсиып, көзі шүңірейіп кеткен аққұба, арық әйел шалқасынан жатқан еркекке ентелей төніп, егіліп отыр.

	– Бәлкім, сен өлген жоқ шығарсың? Қайғы мен мұңнан, жалғыздықтан жапа шегіп, талықсып қана кеткен шығарсың? Солай шығар, Ереке. Көзіңді ашшы? Әлде көзіңді ашуға да ерініп, шаршап жатырсың ба? Иә, солай шығар. Тіршілікте біз сенің иығыңа көп артылдық қой. Сен бізді бақтың, тарықтырмадың. Сондықтан да елуге жеткенше бейнеттен арылмадың. Расында, Ереке-ау, шаршайтын ретің бар. Қарабұлақтың суынан аузыңа бір тамшы тамызайын, жұтшы! Бәлкім, әлденіп кетерсің... Аунап-қунап өскен туған жеріңнің суы ғой. Рақаттанып жұтшы бір...

	Ол кеседегі бұлақтың мөлдір суынан қасықпен ептеп қана алып, Ерекенің аузына тамызып еді. Жұтпады... Тіпті, тіршілік белгісін білдірмеді де. Бұлақтың мөлдіреген бір тамшы суы жылжып барып Ерекеңнің езуіне құлады.

	Әйел қолындағы кесе мен қасықты асығыс жерге қойып, күйеуінің қолынан ұстай алды. Бұрын алақаны жұп-жұмсақ әрі жылы еді. Әсіресе, ауырғалы бері Күлжамал күйеуінің қолын көп сипаған. Енді сол қол сұп-суық, былқ-сылқ бірдеңе.

	Күлжамалдың денесі мұздап кетті. Қалтыраған қолдарымен күйеуінің бетіне орамалды әзер жапты.

	– Мына Құдайдың көрсеткен қорлығын-ай, – деді кейінірек ысырылып, көзінің жасын жаулығының ұшымен сүрте отырып. – Қасақана жасағандай, сені әдейі елден жырақ отырғанда алуын қарашы. Көмусіз қалсын деді-ау... Жылайтын кісі болмасын деді-ау... Сонда бұл Құдайға қай пейіліңмен жазып едің, Ерекем? Қарғысына қай күні ұшырап жүрсің? Мен аман болсам, көмусіз қалмассың. Жылаусыз да болмассың. Бірақ мен бейбақ кімге жылаймын? Кеудемді кернеген мұң-шерімді кімге айтамын? Қызарып шыққан Күнге айтармын, арылдаған Желге айтармын. Қалдырмаспын, кеудемдегі бар запыранымды ақтарармын. Бірақ естідік-бiлдiк дерi бар ма? Көкірегімді кернеген шерімді тыңдар, тыңдар да: «Кеше Күлжамал күйеуі өлгенде осылай да осылай зарлаған» деп айта жүрер бір жанның болмауын қарашы. Алда, қатыгез, мейірімсіз Құдай-ай! Көрсетейін дегенің көп екен-ау бізге.

	Күлжамал орнынан тұрды. Тікесінен тік жүрген адамның төбесі тірелердей үйінің ішінде бүгіле жүріп, жан-жағына алақтай қарады. Не іздегенін өзі де білмейді. «Енді не істесем екен, ә?» Сасқанынан күйеуіне қарап еді. Ол «не істесең де өзің біл» дегендей ұзынынан түсіп, үнсіз жатыр екен. Күлжамал ошақ жанында тұрған қара құманды қолына ұстады. Бірақ оны неге ұстағанын өзі де білмей, қайтып орнына қойды. Сонан соң өзінің мына бір абдыраған, жабырқау, панасыз күйіне ызаланғандай босағадағы ескі кебежеге арқасын сүйей отырып: «Мына Құдайдың көрсеткен қорлығын-ай» деп солқылдап, жылап жіберді.

	Күлжамал ұзақ жылады...

	Жылайтын да жөні бар еді. Соғыс аяқталысымен-ақ, Ереке аяқ астынан төсек тартып жатып қалды. Әуелде Күлжамал «әлі-ақ тұрып кетер» деп дәмегейлі болып жүруші еді. Олай болмады. Қысқа қарай Ерекенің кеселі меңдеп кетті.

	Күлжамал келін боп түскен соң-ақ, Ереке осы жерге қоныс тепкен. Жыл сайын Ереке осы жерге егілетін бидайға қарауыл болды. Егінге керек көліктер Ерекенің қолында бағылады...

	Егінді себуге, сонан соң жинауға келген көпшілік Ерекенің үйінен ас-су ішеді. «Келіншегіңді алдың да, бір таудың бөктерінде тығылып жатып алдың» деп құрдастары әзілдесе, Ереке аспай-саспай отырып: «Күлжамалды сендерден қызғандым... Сендер таудың бөктерінде жатыр деп те тыныштық бересіңдер ме кісіге?.. Егін егеміз деп бір келесіңдер, орамыз деп екі келесіңдер» деуші еді. Онысына жұрт дуылдасып кеп күледі. Күлжамал да ұялып, қысылып – отырып езу тартатын... Сөйте отырып іштей марқайып, көңілі өсіп қалушы еді.

	Бұл маңнан ел қарасы тіпті қашық. Егін піскен кезде у-ду болып келіп, бірер ай осында қос тігіп жатады да, егінді жинап болып, қайтып кетеді.

	Сонан соң жалғыз үй тағы да қала береді.

	Алғаш төсек тартып қалған кезде-ақ, Күлжамал күйеуінің қу сүйек болып қалған қол-аяғын уқалап отырып: «Ереке-ау, енді ел ортасына барғанымыз жөн болар. Көшейік» деген. Күйеуі әуелі әзілмен жауап бермек болып: «Мен қарауылмын ғой. Ауырдым екен деп кісі жұмысын тастап, көше сала ма? Онымыз ұят болар, – деп күлген болды. Бірақ Күлжамал күлген жоқ. Ерекеге де Күлжамалдың күлмегені батқан болуы керек, үнсіз біраз жатып, дауысы дірілдеп:

	– Жаманды-жақсылы түтін түтеткен шаңырағымыз бар, Күлжамал... Тастамалық... Осы шаңырақтың астында үш бірдей ұл өсірдік. Ертең олар бірінен соң бірі тізіліп келіп тұрса, қайтеміз? Олар осында келеді ғой. Үш ұлың боп – үш бәйтерегің есік алдында жайқалып тұр. Оларды қалай тастап кетесің? Жоқ... – Ол тағы да біраз үнсіз жатты да, үміткер үнмен: – Бәлкім, тәуір болып кетермін, – деді ақырын ғана. – Тəуір болып кетермін. Кеселдің бәрі ажал үшін келмейді ғой».

	Күлжамал үнсіз қалды. Ол әу бастан-ақ Ерекеге сеніп, көніп өскен еді. Мына сөзіне де сенді. Көнді... Балаларым бірінен соң бірі тізіліп келіп қалар деп ойлады. Есік алдында жайқалған үш бәйтерек – үш ұлым тұр екен-ау деп ойлады. Ереке расында да тәуір болып кетер деп сенді.

	Дегенмен, осыдан бір ай бұрын Ерекенің көңілін сұрай келген қайнысына. «Ағаң осылай жатыр, естеріңде болғай. Жаман айтпай, жақсы жоқ» дегенді ескерткен. Қайнысы да елпілдеп: «Есімде неге болмасын, жеңеше?! Әбден болады. Ел-жұртқа барған соң, мән-жайды айтармын. Бұлай тастамаспыз. Көшіріп әкетерміз» деп еді... Содан қайтып хабар болмады. «Неғыпты, біреуі келіп қалар» деген есекдәмемен сонау қырдан жыланша иретіліп төмен түсетін жолдан Күлжамал күн сайын көз алмайды. Түнемесіне Құтжол үре қалса да, жүгіріп тысқа шығады. Жоқ. Ешқайсысы келмеді. Бүгін келер ме екен әлде ертең... деп алаңдап жүрген жайы бар еді.

	Ақыры, оны көптен мазалаған осы бір істің біткен түрі мынау...

	Ол теңселе басып, сыртқа шықты. Таң енді атып келеді екен. Үй маңына көз салып еді, көзі бастырманың жанында тұрған Ерекеңнің кетпеніне, балтасына түскені. Тіпті анабір жерде қонышынан шұлғауы шығып етігі де тұр екен. Күлжамалдың көңілі босап кетті. Көңілі босап тұрып: «Мыналардың тізіліп тұруын-ай, – деді қалтыраған дауысымен. – Құдай біледі, иелерінің қайтыс болғанын біліп тұрғандай». Кең етегіне сүріне жаздап далбаңдай жүріп барып, Ерекенің кетпенін ұстады. Сабын кеудесіне басты. Он жыл əлде он екі жыл болды ма екен Ерекенің осы кетпенді ұстағанына. Әйтеуір, көп жыл өтті.

	Енді есіне түсті: осыдан жиырма күндей бұрын Ереке өзін ептеп тәуір болғандай сезінген. Көңілденіп, басын көтеріп отырып: «Күлжамал, кетпенді сыртқа шығарып, басын суға салып қой, қаңсып та кеткен шығар» деген. Күлжамал күйеуінің айтқанын орындады. «Сонда ол пақыр осы кетпенді қолыма қайтып ұстаймын деп ойлады ма екен? Кім білсін...»

	Күлжамал кетпеннің жып-жылтыр сабын кеудесіне басып, іштей толқып тұрып: «Ереке ендi екеуімізге де жоқ деді. Осы бір сөздерді өзінше күйеуінің он екі жыл жолдас болған кетпеніне ортақ мұң етіп айтты.

	Үйге қарай жүріп еді, алдынан Құтжолы шықты. Осы үйде оқыс бір жайдың болғанын сезгендей Күлжамалға мұңлы қарады. Қарады да, басын төмен салып, теріс айналып барып, ауылға қарай асатын жолға қарап шоқиып отырды.

	Жолға итпен бірге енді Күлжамал да қарады. Ерекенің қайғылы қазасын естіген туыстары, ел-жұрты аттан салып қырдан лап етіп шыға келетіндей болды... көңіліне... Осылай ойлауы-ақ мұң екен, кеудесі дүрсілдеп, жүрегі алып ұшып бара жатты. Шықпай қалған тағы бір өксік алқымына тығылды.

	Ол қырдан асатын жолға Құтжолмен бірге ұзақ қарады... Және қандай іңкәр үмітпен емініп тұрды десеңізші!..

	Жоқ... Әзірге ешкім көрінер емес. Ақ шаңдақ жол ғана осыған дейін ешкім жүрмегендей, енді мүлде жүрместей, жыланша иретіліп жатыр.

	Күлжамалдың көзі енді есік алдында қатар өскен үш бәйтерекке түсті. Шындығында олар жақсы күтіммен түп-түзу өскен үш терек қана еді. Бірақ Ереке оларды «байтеректерім» деп айтатын. Үшеуі үш баласымен түйдей құрдас еді. Әр баласы туғаннан кейін Ереке өз қолымен бір терек отырғызған-ды.

	Осыдан жиырма күн бұрын, өзін көңілді сезінген шақта Ереке: «Маған байтеректерімнің көлеңкесіне төсек салшы» деген соң, Ерекені қолтықтап әкеп жатқызды. Сондағы Ерекенің қуанғаны-ай... «Күлжамал-ау, мен тіпті байқамаппын, байтеректерім тіпті өсіп кеткен екен ғой» деді толқып сөйлеп. Қарашы өздерін, көкпен таласып тұрған жоқ па? Құдайым-ау, осылай өсе берсе, бес-он жылда бұлар қайда барады? Ана ұлпа бұлттардан да әрі асып кетер-ау». Ереке балаша мәз болды. «Күлжамал-ау, келші» деді тағы да бір кезде дауысы жарқылдай шығып. – Мына кенжемді көрдің бе? Қуанышымды. Ана екеуімен бой теңестіріп қалыпты. Япыр-ау, бұл қалайша тез өскен?» деді Ереке, таң қалғандығы сонша, көкке қарай аузы ашылып жатып.

	– Қуанышым өзіңе тартқан бойшаң еді ғой, – деді Күлжамал күйеуіне таяй отырып,

	– Расында, солай еді-ау...

	Одан әрі екеуі де үндеген жоқ-ты. Бірақ үш баласын әрқайсысы өздерінше есіне алып, іштей толқып отырды.

	Үш бәйтерегін көргенде, Күлжамалға үш баласы тізіліп есік алдына келіп тұрғандай әсер етті. Көңілі алып-ұшып кетті. Өзін-өзі ірке алмай «Келдіңдер ме, жеттіңдер ме ақыры, бәйтеректерім, көгершіндерім!» деп құшағын жая алғаш егілген терекке қарай ұмтылды. Бұл – тұңғышы Арыстанға арналған еді.

	«Тұла бойы тұңғышым – Арыстаным! – деді Күлжамал жуан теректі құшақтап тұрып. Құстың қанатына мініп жеттің бе? Көшкен бұлтқа ілесіп жеттің бе? Келдің-ау... әкеңнің мерт болғанын есіттің-ау... Күн барып айтты ма екен? Жел барып айтты ма екен? Әйтеуір, есіттің ғой. Әкеңнен айрылып қалдық, құлыным... Сөйттік. Ол бұдан әрі сендерді күте алмады. Шаршады. Күте-күте төзiмi таусылды. Өздерің кеткен қара жолға қарай-қарай көзі талды...

	Арыстаным, көгершінім-ау, тұңғышым-ау, біз сені көп күттік қой. Біз ғана емес, құша алмай кеткен жарың да күтті. Көзі мөлдіреп жолыңа қарап ол да көп отырды. Сенен қаралы хабар келгенше төзіп бақты. Сонан соң көзі мөлдіреп кеп біздің алдымыздан өтті. Әкеңмен екеуіміз қолымызды жайып батамызды бердік... Енді қайтейін... Екеулеріңнің қосылуларыңа екі-ақ жеті қалып еді-ау. Екі жеті... Мен бейбақ, шымылдықтарыңды да тігіп қойып едім. Алда, сұм дүние-ай! Бірді бірге қоса алмай, бірді бірге жалғай алмай кеткен алдамшы өмір-ай...

	Жарайды, қамықпа, ұлым. Соғысқа аттанарда, біз көз жасымызға ие бола алмай тұрғанда, сен аяғыңды нық басып нағыз еркектерше кете барғансың. Сонда мен іштей: «Құдайға шүкір, ұл туған екенмін» деп сүйсінгенмін. Сол бетіңнен ол жақта да таймаған шығарсың. Тайма...».

	Күлжамал екінші терекке келді. «Бағыбегім – ортан қолдай ортаншым, сен де тұрсың ба? Сен де егіліп тұрсың ба? Қайтесің енді. Басқа түскенге көнесің де... Көнеміз де...

	Бағыбегім, күнім-ау, саған не болды? Сен тіпті соғыс аяқталғанша хат жазып тұрдың ғой. Кеткен күніңнен бастап, бізден хабарыңды бір үзген жоқсың. Біз сені қалайда келеді деп сенгенбіз. Ал енді қайда жүрсің? Неғып жүрсің, күнім-ау?..

	Сенің орден алғаныңды естігенде, біз қатты қуандық. Қуандық деймін-ау, жыладық... Сен тіпті нәзік едің ғой. Әкеңмен екеуіміз: «Осы Бағыбек балаларымыздың ішіндегі әлжуазы болар» деп ойлайтынбыз. Соғысқа кетерінде: «Ойпырмай, Бағыбегіме мылтықтың да бір жеңілі тисе болар еді-ау» деп уайымдап едім.

	Кеудеңе орденіңді тағып түскен суретіңді алғанда, біз мәз болдық. Күнім-ау, ерлікті қалай жасадың? Сол әлжуаз күйіңмен-ақ, сен де жау қырдың ба? Ризамын. Күнім, ризамын!

	Ерлігіңмен ел-жұртыңды риза етіпсің. Әкеңнің атын шығарыпсың. Бұдан артық саған не істе деймін, күнім! Жер басып жүрген ер азаматқа осындай-ақ іс жүктелмей ме?!»

	Күлжамал үшінші терекке – кенжесі Қуанышқа келгенде тіпті егіліп кетті. «Қуанышым – кенжем! – деді ол теректі кеудесіне қатты қысып тұрып. – Сен де келдің бе? Ағаларыңнан қалмай, сен де жеттің бе? Құдайым-ай, жақсы болды-ау! Сені бауырыма басып, бір мауқым басылды-ау... Арыстан мен Бағыбек соғысқа кеткенде, біз соншалық үгілген жоқ едік. Өйткені біздің жанымызда сен қалғансың. Қарайып, қалқайып сен жүргенсің. Ақыры сен де кеттің. Тек кетпедің. Жанымызды үгітіп, жаншып кеттің, құлыным. Сен... Бәрің түгел кеткенде барып, біз сендердің кім екендеріңді білдік. Сендерсіз өзіміздің кім болып қалғанымызды сездік...

	Кенжем – ет бауырым менің! Біз сені қандай жақсы көруші едік! Әкеңмен екеуміз өзіңді айрықша еркелетіп, еркін өсірдік. Сондықтан болар, сен өр болып өстің. Бірақ адал едің. Жаның мөлдір еді... Қиянатқа көнбейтін айбарлы едің. Сондықтан болар, сен соғысқа өзің сұранып кеттің. Бір ауыз сөзің есімде: «Жеңіспен келермін, апа» деп едің. Айтқаның келді. Жеңіс болды. Жеңіс қуаныштан алып ұшып біздің елге де жеткен. Айдалада жалғыз үй отыр екен деместен, мына бізге де келген! Барақ сенің өзің қайда жүрсің? Өзің... жоқсың ғой, құлыным-ау... .

	Тіпті бір жол хат жазбадың да. Бір жол... Әлде сені оған да үлгертпеді ме? Оған да жеткізбеді ме?.. Алда, қанішерлер-ай, жангештілер-ай... Саған да... кішкене ғана құлыным-ау, қолдары барып, саған да оқ атты ма?»

	Күлжамал үшінші теректі құшағынан әзер босатып, тәлтіректеп кейін шегінді. Еріндері дірілдеп, көзін жасқа бұлап тұрып бәйтеректеріне тағы бір қарады.

	«Қарақтарым-ай! Көздері мөлдіреген құлындарым-ай... Батысқа қарай бірінен соң бірі ұшқан көгершіндерім-ай.

	Жапырағын жая алмай, жемістерін төге алмай кеткен бәйтеректерім-ай, менің...»

	Ол аурудан жаңа тұрған кісідей аяқтарын әр жерден бір басып, теріс айнала бере үйіне беттеді. Босағадан әзер аттап барып, беті орамалымен жабулы жатқан күйеуінің жанына келіп отырды.

	– Ереке-ау, – деді қарлыға бастаған дауыспен. – Менмін ғой, құлағыңды сал, – деді тағы да. – Үш балаңмен көрісіп келдім. Арыстаның, Бағыбегің, Қуанышың – үшеуі де сыртта тізіліп, қайғыдан қабырғалары қайысып, үнсіз егіліп тұр. Ереке-ау, үшеуі де қайғыдан бір аттап жүре алмай, мына табалдырыққа жете алмай, бір орындарында теңселіп тұр...

	Күлжамал одан әрі ештеңе айта алмай, жаулығының ұшымен бетін басқан күйі солқылдап жылап қалды...

	Басу айтып тоқтатар да кісі жоқ, жалғыз өзі қашанғы жыласын? Сәлден соң-ақ орнынан тұрды. Тұрды да, күйеуін сол жақ босағаға жайлап, шимен қоршап қойды.

	Өлер алдында Ереке әйеліне көп аманат тапсыра алған жоқ. Өйткені бұл босағада аманат етіп айтып кетердей де ештеңе қалған жоқ-ты. Жалғыз ғана айтқаны: «Зиратым айдалада қалмаса, ата-анам, ағайындарым жатқан жерге жеткізсең екен» деді. Оның ата-анасы, ағайындары осыдан түстік жердегі Жалғызтаудың етегінде жатыр. Осы күннің ыстығында түстік жер жүру де оңай іс емес. Дегенмен, Күлжамал күйеуінің жалғыз аманатын орындауға бел байлады.

	Күлжамал тынымсыз бір іске кірісіп кетті. Қарабұлақтан су әкеліп, оны жылытты. Өз бəкісімен Ерекеңнің сақал-мұртын қырды. Күлжамал әуелі өлікті жалғыз жуындыруға, киіндіруге қорқатын шығармын деп ойлаған.

	Бірақ олай болмады. Неге екені белгісіз, оны әлі өлмегендей, бұрынғысынша, ауырып жатқандай ғана сезінді. Ақ сәтен көйлегін: «Балаларымның бірі аман-есен келсе, соның қуанышына киермін» деп Ереке иығына ілмеген. Күйеуінің омырауының түймелерін түймелеп жатып, Күлжамалдың есіне осы жай түсіп кетіп: «Енді кие бер. Киюіңе болады. Үш балаң бірдей келді ғой. Үйге кіре алмай, қайғыдан теңселіп сыртта тұрған жоқ па» деді күбірлеп. Сонан соң күйеуінің денесін немен орарын білмей қысылды. Текемет, алашасының екеуі де тым ескі еді. Ерекеңнің денесін қалайда жаңамен орағысы келді. Әрі ойлап, бері ойлап, ақыры тапты. «Арыстаным аман келіп, келін түсірсе, Құда-құдағидың бір кәдесіне жарар» деп сақтап жүрген бес метр барқыты бар-тын. Сандықтан соны шығарды. Қоңыр барқытты күйеуінің үстіне жауып жатып: «Біреуге атап сақтаған нәрсе қарыз болар деп қорықпа, біздің пейіліміз ақ еді. Құдайдың өзі кешірер. Сатымсаймен біздің құда болуымызды пешенемізге жазбаса, біз қайтейік» деді күбірлеп.

	Күйеуін жайлап болған соң сыртқа шықты. «Ертемен жүріп кетерміз» деп ойлады ішінен. Сонан соң зират басына апаратын құрал-жабдықтарын әзірлеуге кірісті.

	Елең-алаңнан тұрып, арқандаулы тұрған көк есекті арбаға жекті. Арбаның үстіне ескі текеметін қабаттап төседі. Күйеуін үйден көтеріп шығып келе жатып қайран қалды: әншейінде алпамсадай болып көрінетін Ерекесі бір жылға созылған аурудан кейін шөкімдей-ақ болып қалған екен. Әйел басымен күйеуін жұқ көрмей көтергеніне сүйсінген жоқ, қатты күйзелді. Арбаның үстіне Ерекені жатқызып болған соң, құрал-жабдықтарды сала бастады. Ерекеңнің кетпені, күрегі, балтасы – бәрі салынды. Мына есек арба да Ерекеңнің өз қолымен жасаған мүлкі еді.

	Күлжамалдың аяғындағы керзі етік те Ерекенікі. «Бәріміз барып қайтайық. Бәріміз де Ерекеге қызмет етейік. Ереке біздің үйден біржола аттанды ғой», – деді іштей күбірлеп, арба маңында Ерекенің кең етігін гөрп-гөрп басып жүріп, сәлден соң-ақ арба қозғалды. Көк есек арбаны жұлқа тартқан жоқ. Ерекенің өлігін сүйреп бара жатқанға күйзелгендей, басын төмен салып, еріне тартты. Күлжамал да Ерекенің керзі етігін гөрп-гөрп еткізіп, арбамен қабаттаса жүрді. Жол ұзақ болса да, арбаға мінген жоқ.

	Құйрығын бұлаңдатып Құтжол да ерді. Әншейінде: «Сонша жерге еріп, бұған не бар?» деп тастап кетер еді. Бұл жолы оның да барғанын жөн көрді. «Жүрсең, жүре ғой деді ішінен Құтжолға аянышпен қарап қойып. – Ереке екеуің осы өңірдің айбаты едіңдер. Екеуің бірігіп, талай түн егіс күзеттіңдер ғой. Иә, сен де жүр, Құтжол, бәріміз бірге барып, Ерекенің өзінің қара жеріне тапсырып қайтайық».

	Жалғызтауды бетке алып, есек арба тықыр-тықыр етіп, жылжып келеді.

	Бұлар Жалғызтаудың етегіндегі зираттың басына күн түске таянғанда барып жетті. Көп зиратты айналып өтіп, атасы мен енесі жатқан жерге келді. Ерекені арбадан түсірмей тұрып, Күлжамал жерге тізерлеп бүгіле отырып ата-енесіне бағыштап құран оқыды. Күйеуі үйреткен құранды ұмытып қалдым ба екен деп жол-жөнекей қауіптеніп еді. Жоқ. Жаңылмады. Құран оқып болған соң да орнынан бірден тұра қойған жоқ. Атасы мен енесі жатқан қос төмпешікке қарап отырып: «Ата-ау, ене-ау, мына Ерекені жандарыңа алып келдім. Қайтейін, қолымнан келгені осы болды... Ерекенің ел-жұрты қайда демеңдер. Жер қайысқан елі де, қозы көш жерден бауырымдап ат қойып келетін бауырлары да бар еді... Бәрі де есіте алмай, қапы қалды. Ерекеге ұл-қызың күңірене еріп неге келмеді демеңдер. Ерекенің алтын асықтай үш ұл – үш бәйтерегі бар. Қайғыдан қабырғалары қайысып, үнсіз егіліп, үгіліп, үшеуі де үй жанында қалды. Келе алмады...» деді. Деді де, тағы да кемсеңдей бастады. Қалт-қалт етіп орнынан да әзер тұрды.

	Әуелі арбадан Ерекені түсіріп, жайлап жатқызды. Сонан соң құрал-жабдықтарды алып, көк есекті арбадан босатты. Ерекенің басына арбаның қауын көлеңке етті. Сонан соң барып, Ерекеңнің кетпенін ұстап, зират қазуға кірісті.

	Күлжамал былайша да бейнетке оңтайлы еді. Тап қазір тіпті алапат қарқынмен іске кірісті. Әп-сәтте-ақ біраз тереңдіктің топырағын сыртқа атты. Сәлден соң күйеуіне бұрылып бір қарап еді, көңіліне ол өлген емес, тап бір демалып жатқандай көрінді. «Демал, Ереке, демал, – деді Күлжамал ішінен. – Сен әбден шаршадың ғой. Сен біз үшін қанша бейнет кештің. Шаршайтын жөнiң бар. Егер сен шаршамағанда, менің қолыма ұстатпай, мына жерді өзің қазар едің. Сөз жоқ. Сөйтесің... Әбден титықтап, жүруге шамаң келмеген соң, амалсыз жатырсың ғой... Жарайды, демала бер, менің де сен үшін қимылдайтын кезім келген шығар...»

	Күлжамал самайынан, бетінен сорғалаған ащы терді анда-санда сұқ саусағымен сыпырып тастап, дамылсыз қимылдай берді.

	...Күлжамал зират басынан күн еңкейе бере қайтты. Қайтар жолда ол арбаға мінді. Өйткені әбден титықтап шаршаған еді. Осы бір ауыр қайғының әсерінен бүгінгі таңнан бері-ақ арса-арсасы шыққан ол арбаның үстінде, мына дүниеден бейхабар кісіше, мең-зең күйде отырды. Тіпті өзі отырған арбаны есектің қайда сүйреп бара жатқанымен де ісі болған жоқ. Арба үстіне салынған құралдар да айқыш ұйқыш шашылып, әрқайсысы өз мұңымен жатқандай сезілді. Басын төмен салған күйі Құтжол да арбамен қабаттасып келеді. Анда-санда бұрылып, соңына қарайды. Құтжол демекші, оған бүгін Күлжамал қатты таңданды. Риза болды.

	Ерекені көміп болып, Күлжамал енді құран оқи бастаған кезде, Құтжол алдыңғы екі аяғымен жер тырнап ұлысын бір... Дүниеде иттің дауысы-ақ мұңлы екен (әлде Күлжамалға солай көрінді ме), құйқасы шымырлап кетті. Шыдай алмай, жүгіріп барып итінің мойнынан құшақтай алды. Құшақтап отырып: «Айналайын Құтжолым-ай, – деді. – Айналайын-ай, сен Ерекені жоқтадың-ау. Сен Ерекеге ағайындарының аттан салып келе алмағанын сездің-ау... Ақылды мақұлық екенсің, Құтжол! Сен Ерекенің үш бірдей бәйтерегі осында жете алмай қалғанын ұқтың-ау...»

	Қазір ол көзін алмай итіне қарап отыр. Өзінен де гөрі итінің халін аянышты көреді.

	Күлжамалға бүгінгі күн тым ұзақ болғандай. Әсіресе Күн батар алдында көкжиекте қып-қызыл боп дөңгеленіп тұрып алғандай сезінді. «Ерекені қимай тұр-ау, – деді Күлжамал ішінен. – Қимай тұр-ау, Ереке Күн астында көп жүруші еді. Күнге жаурынын қақтатып, ерінін тілдіруші еді. Жарықтық, Күн де Ерекесінен айрылғанын білді-ау... Иә, Ереке енді Күн астында жүрмейді. Бірақ Күн астында зираты қалды. Оның үстінде әлі ылғалы да кеппеген қасиетті Жердің жас топырағы үйіліп жатыр. Бұл Күн енді сол топырақты қыздырар. Иә, сөйтер. Ерекем солай Күннің жылуын сезіп жатса игі еді...»

Бұл кітап https://t.me/kzkitap алынды.



	Күн батып, дала алагеуiмдене бастады. Шығыстан қияқтанып көкке Ай көтерілді. Күлжамалға бүгін Ай да ерте туғандай сезілді. «Ереке Айлы түнді жақсы көруші еді. Ай астында егін суарып, шөп оратын. Жарықтық Ай да Ерекеден айрылғанын білді-ау, – деп ойлады Күлжамал. – Иә, Ерекем енді жоқ. Ай астында ол да қашанғы жүре берсін. Жер қойнына барар мезгілі жеткені де... Бірақ ол Ай нұрын соншалық жақсы көруші еді. Қасиетті Ай Ерекемнің зиратына нұрын аямай төксе етті... Төгер-ау... Құдайға шүкір, әзірге табиғаттан алалық көргеміз жоқ қой. Менің Ерекем сөйтіп қасиетті Айдың да нұрын сезіп жатса игі еді».

	Күлжамал арба үстінде үнсіз отыра берді. Көк есектің арбаны қайда сүйреп бара жатқанымен әлі де ісі болған жоқ. Алыстан қараңдаған үш бәйтеректі байқап барып, үйіне таянғанын сезді. Үш бәйтерегін көргенде жүрегі қайта тулап кетті. «Бәйтеректерім-м... үнсіз егіліп тұрсыңдар ма? – деді Күлжамал көңілі өрекпіп. – Қасіреттен қабырғаларың қайысты-ау... Көгершіндерім менің...

	Әкелеріңді ақ жуып арулап, ата-анасына, ағайындарына қостым. Әкелеріңнің мойнымда қарызы қалмасын деп, жалғыз аманатын айны қатесіз орындап келе жатырмын. Қайыспаңдар, егілмеңдер, құлындарым!.. Қазаға сабырлы, берік болыңдар! Сендер азаматсыңдар ғой. Еркексіңдер ғой. Қайғыларыңмен қоса өздеріңді Жер көтеріп тұрғанда, жандарыңда жаулығым желбіреп, бәйек болып мен жүргенде, сендерге үгілетін не бар!»

	Күлжамал енді жыламаспын, көз жасым да сарқылып біткен болар деп ойлап еді. Жоқ. Бітпепті. Бетін күйдіре, екі көзінен ып-ыстық жас домалады.

	Күлжамал енді жүзін төмен салып, арба жылжып келе жатқан ақ шаңдақ жолға қарады. Әрине, текке қараған жоқ-ты.

	Ереке бұл Жолмен де арлы-берлі көп жүрген еді...





НАҚАҢ ҮШІН


	Сан жылдардан бері тарих ғылымының кандидаты, сол сан жылдардан бері жоғары оқу орнында сабақ берген Нақыпбектің төсек тартып жатқанына жарты жылдай болып қалған.

	Аурухана емі қонбайтын ауыр кесел болғандықтан, дәрігерлер де соңғы кезде көп маңайламайды. Елдегі ағайын-туыстары да Нақыпбек алғаш жатып қалған бетте топталып бір келіп кетті де, қайтып ат ізін салған жоқ.

	Әуелгіде бастарын қосып келіп, абыр-дабыр әңгімемен отырып, науқастың көңілін көтеріп кететін достары, Қызметтестері де бертін келе келуді сиретіп, телефонмен ғана «аттан салып», хал-жай сұрап, қызметтегі жаңалықтарды айтып жататын-ды.

	Соңғы бір аптада науқастың халінің төмендеуіне байланысты ол дәурен де қалып қойды. Өйткені телефонмен сөйлесуге де Нақыпбектің көңіл қосы кейде жарап, кейде жарамайтын. Енді олар Haқаңның әйелі Зәукемен ғана сөйлесіп, сол арқылы сәлем айтып жатады.

	Жағдайы жақсы болсын, нашар болсын, дені сау кезінде ойын-думанмен, әзіл-қалжыңмен жүріп-тұрған, мінезі ашық-жарқын, сері көңілді Нақыпбек әйтеуір әлдекімдердің келіп-кетіп жатқанын қалаушы еді. Өзін үнемі орталарына алып, «Нақа, Нақалап!» жүретіндердің бірте-бірте алыстап, ақыры төбелерін көрсетпей кеткендеріне іштей шын налып жатқан кезінде өзінің көмегімен оқуға түсіп, осында қызметте қалған бір топ ауылдас інілерінен «Бірігіп Нақаңа барып, көңілін сұрағалы жатырмыз» деген хабар алып, кәдімгідей сергіп қалды.

	Осы бір хабарды әйелі Нақыпбекті қуандыру үшін емес, өз қуанышын білдіру үшін айтқандай, тасырлай басып келіп, асығыс айтты да, бірден стол жасау қамына кірісіп кетті. Әйелінің бұл ісін Нақыпбек: «Көптен ешкім келмей, елегзігендігі, іші пысқандығы болар» деп ойлаған.

	Бұрында қоңы жетерлік Зәуке Нақыпбек ауырғалы тіпті жайылып семіріп алған. Мұнысын науқас: «Жұмысынан сұрап алып, жанымда ұстағандығымнан, арлы-берлі жүрістің аздығынан, жұмыс тауқыметінен босағандығынан» деп жориды.

	Ауырлап кеткен денесін өзінше жеңіл қозғаған болып, түйетауықтай қойқақтап, бір ана, бір мына бөлмеге, кейде балконға шығып шапқылап жүрді де, күн түске таянғанда, еденді ойып жіберердей жүгіре басып келіп:

	– Келе жатыр-р. Келді-і, – дедi ентіге сөйлеп.

	Нақыпбек әйелінің мұнысына қуанып қалды. Ағайын-туғанға іші жылығандығы әрі ауру адамның көңілін аулағандағысы деп ойлады.

	Артынша көкек үнді қоңырау бір ауық әнге басты да, есік ашылған сәтте ар жағынан абыр-дабыр сөйлеген, күлген дауыстар естілді. Нақыпбектің алыста жатып-ақ анық айырғаны Қырбайдың дауысы еді.

	Бұл өзі әу баста елден артист бола қаламын деп келіп, артист болатын оқудың басын бастап, аяғын тастап кетіп, ақыры театрдың ұстасы болып тынған жігіт. Бірақ анда-санда сахнада көпшілік ішінде көрініп қалатыны да бар. Сонысын арқаланып: «Біздің театр... Мен қатынасқан ана бір спектакльде» деп сөйлегенде, білмейтін адам: «Бұл сабазың театрдың дөй деген мықты артисі болды-ау» деп қалары сөзсіз еді.

	Артист боламын деген арманына жете алмай қалғаны болмаса, Қырбайдың отырған жері кішігірім театр.

	Себебі, Қырбай отырған жер күлкі-дырду. Оның үстіне, аты шықпаса да, ауызға ілігіп жүрген тамада.

	Қырбай отырған жер күлкі-дырду болғанда, соның бәрінде де Қырбай ұтымды сөз тауып, сол арқылы күлдіреді деу қателік болар еді. Әу баста жаратушы күштің өзі Қырбайдың өзге жұртты күлдіруіне немесе оның тамадалық талантына едәуір көмектескен секілді.

	Мәселен, Қырбайдың бет-аузының өзін жұрт өз-өзінен-ақ күле беретіндей етіп жаратқандай. Оның суатқа құлаған бұқадай, ауызға төне беріп құлаған қоңқақ мұрнын көрген адам бір езу тартпай кете алмас еді. Ал оның жайын аузы кең ашылып күлгенде тек қана еріп күле беру керек, тіпті сол ауызға үңіле қарап, үрейден көкпеңбек болып отыратындар да бар. Әрине, бұл адамына байланысты жай. Қырбайдың өзі секілді жағасы жайлау батырлар күлгенде, Қырбай тоқтаған жерден де тоқтай алмай асып кетіп, атының басын тарта алмағандай өтіп кетіп, қайта оралып күле беретіндері бар.

	Ал енді Қырбайдың басы... басындағы шашы дегеннің өзі бөлек жаратылыс... мүлде бөлек хикая.

	Жас кезінде, «ыстық күнде басым айнала береді» деген соң, әке-шешесі басына әлденеше рет жыбырлаған көп сүліктерді қойыпты да, кейіннен арам қаннан босаған бастың терісі күзде жыртқан сүдігердей жыра-жыра болып бітіпті. Бас оңбаған соң, бастағы шаш оңған ба, сірә... Ойлықырлы жерге шыққан егіндей алақаудан боп немесе араз болған ағайындай бір-біріне ерегесіп тұрады.

	Қырбайдың өзінің де аса оңып тұрған майдай жұмсақ мінезі жоқ. Бір-біріне ерегісіп тұрған шашына бұл да ерегіседі. Ерегіскені ғой, баяғыда қазіргі әйелі Тәттігүлге қырындап, содан үйленетін болып әлекке түсіп жүрген шағында, асығыс күйде тарақ салып, иіс май жаққан болып жүрді де, кейіннен тарақ салып, иіс майдың жұғынын татыру былай тұрсын, алақанынының өзімен зарықтырып барып екі-үш күнде бір-ақ сипайтын болған.

	Сол күтімсіз шаш Қырбай аузын кең ашып күлген сәтте неше түрлі мақамға салып қозғалып, билеп, оның тапқыр сөз, ұтқыр ойын да бәлендей қажет етпестен-ақ жұртты күлдіре береді. Жұрт ондай сәтте Қырбайды емес, шашты «тыңдап» отырады.

	Бір қызығы, Қырбай осы бітім-болмысының арқасында кішігірім той-томалақтарды басқарып, шапан киіп, кейде ат болмағанымен, тай, құнан мініп жүр-міс деген сөз де бар. Поезбен, самөлетпен, тамада етеміз, той басқарасыз деп, басқа қалаға алып кететіндер де ұшырасатын көрінеді.

	Ол есіктен алдымен кірген бойда:

	– Мінеки, Зәуке деген жеңгеміз-з... алдымызда-а тұ-ұр-р, – деп дауысын соза сөйлей беріп еді, өзгелер жарыса күле жөнелді. Зәукенің өзі де бала қорқытқандай зор дауысымен кеңкілдей күліп, қосылып кетті.

	Іле-шала сол күлкі-дабырларымен Нақыпбек жатқан бөлмеге келіп, жапырласа қолдарын ұсынды. Бір-бір орындық алып жайғасқан соң, тағы да жапырласа сөйлеп, науқаспен амандық-саулық сұрасып жатты.

	– Іні-келіндеріңіздің бәрін өзім жинап әкелдім, – деп Қырбай жайын аузын кең ашып күлген кезде, бір-біріне ерегісіп ебет-себет болып тұрған шаштары неше түрлі мақамға салып билеп, қозғалып ала жөнелді.

	Ол күлген кезде өзгелер де ере күлді. Зәуке тіпті бұл жолы бөлменің ішін жаңғырықтырып жіберді. Солардың әсерімен Нақыпбек те езу тартты.

	Қырбай мен Тәттігүлден өзгелері: Нақыпбектің көмегімен оқуға түсіп, бітіріп, өзіне еліктеп тарих ғылымымен айналысып жүрген Елен деген жігіт пен келіншегі Сән Нақыпбекке алыстау ағайын болғанымен, оқуға түсетін балалардың жайымен шаруа айтып, кейде мұның шаруаларын тындырып беріп, маңайлап жүретін, әйелі де, өзі де инженер Тайжан мен Сылаңай екен. Сосынғысы елден келгеніне екі жылдай болғанымен, әлі де оқуға түсе алмай, қаладан да кете алмай, ана жұмыстың бір, мына жұмыстың бір етегінен ұстап, «осы шалдың маған көмегі қалайша тимес» дегендей, жиі келгiштеп, хабар алғыштап жүрген Жортбас деген бала еді.

	Бәрімен амандасып болған соң, Нақыпбек көбіне-көп олардың айтқандарына иегін қозғап қана үнсіз жатты. Өйткені олармен түгел хал-жай сұрасып шығуға науқастың әлі келмейтін де еді.

	Бар болғаны көзі жаутаңдап, бәріне жағалай қарап өтті. Аздап аяздаған екі беті албырап, қарақат көздері мөлдіреп отырған Сәнге ғана тоқталып қарады. Сосын әлденені есіне алғандай, әлгілердің айтқан сөздеріне иегін де қозғамай, жоғары қарап ойланып қалды.

	Осы бір сәтті пайдаланып, Қырбай:

	– Нақаңды шаршаттық білем... Шаршады... Қой, біз басқа бөлмеге барайық... Сөйткеніміз дұрыс болар, – деп орнынан тұрды.

	– Сөйтіңдер-р... Нақаңдікі бірқалыпты жатыс қой, – деді Зәуке де оны қостап.

	Өзгелер де сол екеуін қостай дабырласып өре түрегеліп жатты.

	Дастарқаны жайылған, тағамдардың да бірсыпырасы қойылған бөлмеге енген соң, Қырбай өзін бұрынғыдан да еркінірек сезініп, столдың қақ төріне жайғасты. «Тамада мен ғой, әрине. Мен тұрғанда... кім бола қойсын дегендей, сөзді де өзі бастап:

	– Жеңеше, бұл үй біздің ауылдың игі жақсыларының басын қосатын, қаладағы құтты мекеніміз ғой. Бірге барып, Нақаңның көңілін сұрайық, біз арқылы ауылды, елді еске алсын деп келіп қалдық, – деді, столдың етек жағында рюмкелердің шаңын асығыс сүртіп жатқан Зәукеге мол бұрылып отырып.

	Бұл жолы ешкім күлген жоқ. Ә дегеннен жұртты күлдіруге Қырбайдың да құлқы болмаған. Оған деген ризашылық белгісі ретінде Зәуке қойқақтай қозғала жүріп:

	– Рақмет, айналайын! Келгендеріңе... Аурудың несі кетер дейсің? Жайына жатады ғой. Сау адамның іші пысады екен... – деп мұң шаққандай болды.

	Зәукенің мына сөзіне мырс етудің жөні келіп-ақ еді, бір ауылдың игі жақсыларының қатарында аталғандарына көңілдері толғандай, соның буына ғана мас болып елтігендей жұрт бір-бір қозғалысып қойып отыра берді.

	– Әй, Жортбасжан, қайдасың? Жағалатып құйып қой, – деді, енді Қырбай тамадалық қызметіне біржола кірісіп... – Сенің де қалаға келе қалғаның қандай оңды болды? Болмаса, арақ-шарапты осындайда кімге құйғызар едім... Сен осы Төртбастың баласымын дедің бе, немересімін дедің бе?

	– Кенжесімін...

	– Е, солай деген екенсің ғой. Төртекең бізді баяғыда ауылда жүргенде ат суарып кел... шанаға шөп сал... деп ыстық күнде анда-мұнда жұмсай беретін. Ал енді Төртекең мені ыстықта жұмсағанда, мен сені аязда жұмсай алмаймын ба? Давай, құй!

	Өзгелер қарқ-қарқ, сыңқ-сыңқ күліп жатты. Жұртты күлдіргеніне көңілі толып, Қырбайдың өзі де күлген сәтте бір-біріне ерегісіп, ебет-себет болып тұрған шаштары неше түрлі мақамға салып қозғалып билей жөнелді де, ауызға төне құлаған мұрыны суға қанып алып, басын шұлғып түрған бұқаның басындай жоғарылы-төменді ырғалып тұрды.

	Жайын аузы кең ашылған сәтте, бұрын үйренбегендіктен бе, сол ауызға өзі түсіп кетердей бүрісіп, үрейден үрпиіп етек жақта отырған Жортбас бір сәтте орнынан атып тұрып, иесіне шын берілген қызметшідей қарсы алдындағы тізілген шыныларға қолын созды.

	Алғашқы сөз Еленге берілді...

	Ол Нақыпбектің өзіне жасаған жақсылықтарын бұрын да осы дастарқанның басында әлденеше айтылғанына қарамастан, тағы да тізіп айта жөнелді. Айтқанда да, тым әріден – ауылдан оныншыны бітіріп, оқуға келген күнінен... Нақаңның есігінің көкек үнді қоңырауын басуға батылы жетпей, сүт пісірім уақыт чемоданын көтерген күйі есік аузында тұрып қалған сәтінен... бастады. Нақаңның жетелеп жүріп оқуға түсіргені, ара-тұра құлап қалған кездерінде құлағынан көтеріп, тұрғызып алғаны бар... Оқуын бітірген соң, ауылына жібермей алып қалып: «Сенің балағыңның биті бар. Оқуың керек... Тарихпен айналысатын азамат керек бізге», – деп аспирантураға түсіргені... көп жыл жолы болмай жүріп, ақыры Нақаңның көмегімен қорғап шыққаны бар... ең арғысы: «Мына қызға үйленсең, осымен отассаң, қор болмайсың», – деп, Сәнді де сол кісінің таныстырғанын түгел баяндап шықты.

	Еленнің сөзі де, өзі де өлімсіреп тұрған жан еді. Мүсәпір халде сөйлегені соншалық, Зәуке көзіне жас алып қалды.

	«Әуелде Сән мен Нақыпбектің өзі әуейі болып, абыройсыздыққа ұшырап қалар жерде осы Еленге қосып құтылыпты. Тіпті бірінші балалары Еленнен гөрі Нақыпбекке ұқсайды екен» деген сыбыс сөз тағы бар еді.

	Елен Сәнге қосылуымен бақыттылығын, сол үшін Нақаңа өле-өлгенше борышты екенін айтып тұрған сәтте, әлгі сыбыс сөз есіне түсіп, Қырбайдың жайын аузы күлкіге қарай қисайыңқырап, қазандай басындағы бір-біріне ерегісіп тұрған шаштары билеңкіреп кетті.

	Тост ішіліп болып, Зәуке балаларының айқайы шыққан бөлмеге, ал Сән суыған шай алып науқасқа кеткен сәтте, Қырбай әлгі әжуа-күлкінің әсерінен шыға алмай, ақыры:

	– Әй, Елен, Нақаңның саған деген қамқорлығында шек болған ба? – деп, ақыры еркiнше дарылдай күліп тынды. Оған ілесе, «мен де хабардар едім» дегендей, Тайжан да миығынан жымиып отырды. Ештеңеге түсінбесе де, Жортбас та тамаданы қостау мақсатымен біраз ілесіп бақты.

	Сылаңай мен Тәттігүл хабардар адамдардың сыпайылық сақтаған кейпімен езу тартып қана қойысты.

	Ал Қырбайдың ебет-себет шаштары бұл жолы сан алуан мақамға салып, ұзақ биледі... Билеп-билеп барып, ақыры сілелері қатып, шаршап барып құлады.

	Еленнің екі беті әлден уақытқа дейін енді пісіп келе жатқан помидордың түсіндей алабұртып отырды.

	Балаларына жол-жөнекей кейіп сөйлеп, сәлден соң Зәуке де келді.

	– Біреуі бірінші каналды, екіншісі төртінші каналды көреміз деп таласып отыр екен, жүгермектер-р... Екеуін де айдап апарып, үшінші каналға бір-ақ тықтым.

	– Жеңеше, жарайсың! Өзіңіз барған соң-ақ, ол елдің дауының шешілерін білгенмін! – деп Қырбай Зәукені де желпінтіп қойды.

	Әуелгі үйленуі сәтсіздеу болып, Нақыпбек Зәукеге кейіннен қосылған. Айтушылар Haқаңның өзі оқытқан студенті деседі. Қағу көрмей, ерке тотай боп кеткен Зәукенің мақтау сүйгіш, ойқыш-ұйқыштау мінезін бұлар да жақсы білуші еді.

	Зәукені қолпаштай отырып, бір ауық әзіл-қалжың сөз аралағаннан кейін, Тайжан тост көтерді.

	Ол өзі қазақшаны жаңа үйреніп жүргендей абайлап, асықпай сөйлейтін жігіт еді. Кейде өз осалдығын білдіріп алғысы келмей, сөзін келте қайыратыны да бар. Бұл жолы да солай болды. Нақыпбек пен Зәукеге арнаған жылы лебізін қыл көпірдің үстінен өткендей шойқалақтатып, тәлтіректетіп, әзер айтып болған соң: «Мен өзім мына ән жағы болмаса, сөзге жоқ едім» деп өзін өзі ақтаған болды.

	Тайжанның әнге тәуір едім дейтін себебі, ептеп ән шығаратын кәсібі бар-тын. Әрине, әндері ел құлағына жете қойған айтулы композитор емес және өзгелердей отан, туған жер, ғарыш деп те басын ауыртып жатпайтын. Бар әндері жанындағы жары, баласы, қызына арналған еді. Әндерінің сөзін кейде әйелі жазатын. Әннің орындаушылары да екеуі ғана.

	Тост ішіліп болған соң, жұрттың бәрі: «Давай, ән... расында да ән айту керек» деп дабырласып кетті. Әсіресе өңмеңдеп кеткен Зәуке болды.

	Тайжан әуелі қысылған боп, домбыраның да құлағын бірден келтіре алмағандай, әрі-бері тыңқылдатып біраз отырды. Обалы не керек, өз әніне бірден түсіп кете барған жоқ. Оған ұяты жібермеген болуы керек, ойын-тойда жиі айтылып жүретін дағдылы әндерден бастады. Содан бір кезде етек жақта отырған Жортбас:

	– Аға, өз әндеріңіз бар ғой... Өз әніңіз-з, – деп қалғаны.

	Осы сөзді күтіп-ақ отыр екен. Тайжан жаңа бастай берген әнін қоя салып:

	– Е, өзімнің әндерім де бар екен ғой... Иә, баршылық қой, – деп аздап қысылған, ыңғайсызданған болып отырып, ақырын ғана әйеліне бұрылды... Бүл «Саған арнаған әнімді айтамыз ба» дегені болар, шамасы, анау келісімін беріп, иек қағуы мұң екен, Тайжан әйел үндес жарамсақ дауысымен бір әнді бастап жіберді. Сылаңай да әзер-ақ шыдап отыр екен, өзіне арналған ән басталысымен қосылып кетті. Әннің қайырмасына барғанда, әуелі қозғалақтап, бара-бара екі иығы селкілдеп, әбден-ақ беріліп алды.

	Ән айтылып біткен соң, Тайжан әйеліне ақырын бұрылып, «ризамысың» дегендей ыңғай танытып еді, әйелі «ризалығымда шек жоқ» дегендей ән уытына еліткен бақытты жүзбен қарады. Сонан соң-ақ Тайжан үлкен бір міндетінен құтылғандай еркін отырды. Сылаңайдың көңілденіп кеткені соншалық, одан әрі тұңғыш балаларына арналған күйеуінің әнін өзі-ақ бастай жөнелді.

	Әндерден соң жұрт сергіді. Ара-тұра: «Нақаңның денсаулығы үшін. Зәукеңнің денсаулығы үшін» деп Қырбай бір-екі рет үстемелеп алдырып та жіберген. Сол ішкіліктің буы тағы бар. Жұрт енді «билейміз-з... би дұрыс» дегенді шығарды. Тіпті «билейікші» деген әңгімені бастаған тағы да Зәукенің өзі болды. Жардай денесімен кимелеп, саусақтарын сыртылдатып, Жортбасты ертіп ортаға шыға келгенде, балалы бегемотқа ұқсап кетті ме, немене... Әйтеуір, жұрт дабырласа бір күлісіп алды да, бір-бірінің ыңғайына қарасып, кібіртіктесіп біраз тұрған соң, әлгіндегі күлкілерін езулеріне сақтаған қалпы түгел ортаға шықты.

	Шықпастарына Зәуке де қоймады. «Неғып отырсыңдар? Неге билемейсіңдер?» деп жұртты шөпке қуып шығаратын ожарбастау бригадирге, ұсап зіркілдеп бітті.

	Әуелде Тайжан тартқан домбыра тыңқылына біраз билеген болды да, сәлден соң оны місе тұтпай, магнитофонды қосты.

	Бидің қызғылықты болғандығы соншалық, тамақтың қайнап төгіліп жатқандығын көрші бөлмедегі телевизор көріп жатқан балалардың бірі келіп айтпағанда... қашанға дейін билерін кім білсін... Тамақтың қайнап төгіліп жатқанын естіген соң барып бәрі ентіккен, алабұртқан жүздерімен столға қайта жайғасып жатты. Тамақсаулау біреулері ертерек қолын жуып, етке әзір отыруға асықты.

	Еттің кезінде: «Ағайсыз біздің күніміз жоқ. Бір шаруа болса-ақ, ағаймен ақылдасушы ек, Тайжанның жаңа шыққан әнін де алдымен сол кісіге тыңдатып, пікірін білуші ек... Нақып ағай бізге медеу... Нақып ағай бізге сүйеу...» деп Сылаңай сөйледі. Ол сөйлеген кезде Зәуке тағы да көзіне жас алып қалды.

	Сылаңайдан соң сөйлеген Жортбас: «Нақаң тәуір болып кетер әлі. Менің де азын-аулақ несібем бар сияқты еді. Көңіліме Нақаң тәуір болып кетіп, мені де бір жерге жайғастыратын секілді... Мен де өздеріңіздей болып ел қатарына қосылып кетердей сезінемін» деген кезде, ішімдіктің әсері ме, Зәуке ғана емес, өзгелер де толқып, босап қалды.

	Әйелдер жағы: «Айналайын, тілегің қандай жақсы еді... Ниетің жақсы екен... Нақып аға шын тәуір болып кететін шығар деп Жортбасқа жұбату айтып, үміттендіріп жатты.

	Жортбастың сөзінің барлығына ұнағандығы сондай, Қырбайдың өзі орнынан тұрып:

	– Жортбасжанның болашағы үшін!.. Бақыты үшін!.. Мына біздей болып ел қатарына қосылып кетуі үшін! – деп арнайы тост айтып, бәрі түрегеліп тұрып алып жіберді.

	Осы кезде көрші бөлмедегі балалардан тағы бір оқыс айқай шықты да, Зәуке сол айқайды басып, қайтып келіп орнына отыра берген кезде тамада:

	– Нақаң мен Зәукенің алтын асықтай балалары үшін! – деп тағы бір алдырып жіберді.

	Зәуке рюмкесіндегі коньякті жұтып жатып көзінің жасын сықты.

	Еттен соң Тайжан кенже ұлдарына арнаған әнін әйелімен қосылып айтып отырды да, Зәуке Жортбасты ертіп, солар айтқан әннің ырғағымен билей бастады.

	Көп ұзамай домбырамен айтқан әнді місе тұтпай, Зәуке тағы да магнитофонды қостырды.

	Зәукенің енді дастарқан қамын біржола ұмытқан қалпын аңдаған Тәттігүл столдағы ыдыстарды жинастырып, ас бөлмесіне тасығыштап жүрді де, Сән науқасқа деген тағамды алып ішке енді.

	Тамақ алдарына алғаш келген сәтте Зәуке Нақыпбекке өз сыбағасын апарып бермек болып, ішкі бөлмеге ене бергенде, қолындағы тарелкесі есіктің тұтқасына тиіп, тағам жерге төгіліп, еденді тазалап, бір жағынан, есіктің тұтқасына әлде науқасқа кейігені белгісіз күйде күңкілдей сөйлеп жүріп, ол ақыры науқас жайын біржола ұмытып та кеткен.

	Осыны көңіліне түйе отырған Қырбай мен Тайжан, Сән ішкі бөлмеге беттей бергенде-ақ бір-біріне қарасып жымыңдасып алды.

	Сәлден соң іштен Сәннің шар-р еткен дауысы естілді де: «Нақаң мына апақ-сапақты пайдаланып, білегіне шап берді ме әлде бетінен шөп еткізіп сүйіп алды ма екен?» – деп ойлаған Қырбай Тайжанға бұрыла беріп:

	– Бәсе-е... Нақаң да жайына қарап жатсын ба? Жұрт дуылдасып, билеп, әндетіп үйді басына көтерген кезде деп қойды, жайын аузын жайсыз ашып күліп отырып.

	«Мен де солай ойлаймын» дегендей анау да жымың-жымың күлді.

	Келіншегінің даусы шыққан соң, Елен қомпаңдап орнынан тұра беріп еді, Қырбай оның иығынан басты:

	– Жарайды, енді... Елеке-е... Нақаңа кешірімді... Науқас адам... Нақаңдікін кешіреміз де-е...

	Оның әжуалай сөйлегенін аңдаса да, Елен қарсы сөз айта алған жоқ. Енді пісе бастаған помидордай қызарған күйі отыра берді.

	Еленнің бетін біржола қайырып тастаған соң, Қырбай костюмінің түймесін, галстугін жөндеп алып: «Нақаң мен Сәннің арасындағы қызық жайды не де болса жалғыз барып көрейін» дегендей, науқас жатқан бөлмеге қарай беттеді.

	Жайындай аузын жайсыз ашып, өзін өзі күлкіге бейімдеп, ішке кіре берген...

	...Тағам салып әкелген тарелке еденде быт-шыт болып, тағамы шашылып жатыр екен де, Сәннің өзі тізерлеген қалпы екі алақанымен бетін басып солқылдап жылап отыр.

	Нақыпбектің өзі әлденеге ашуланған кісіше қимылсыз, төбеге шақшия қарап қалыпты.

	«Әлгінде ойлағаным айдай келген екен-ау» деген оймен, есіктен кіре беріп, Қырбай әуелі ырсың етіп бір күліп алды:

	– Ay, Haқа, мұныңыз қалай? Науқас кісі деген осындай тәртіпсіздік жасай ма екен? Қазір тәртібіңізді қарап жібереміз біз... Жап-жас келіншекке-е... Бұрынғы тиіскеніңіз аздай.

	Қырбай екі бетінен қолын алмай, әлі де бүрiсе солқылдап жылап отырған келіншекке бір, ақыры өзіне ілесе кірген Еленге бір әжуалай қарап алды да, науқастың жанына келді.

	– Сонымен деймін-ау, Нақа? Мына ісіңіз былай нелееу болды... Иә-ә... – деп әлі күліп сөйлеп, Қырбай науқастың жүзіне төне берген...

	Нақыпбектің бет-жүзі тірлік белгісін жасамай, сазарып жатқанынан секем алып, кеудесінде жатқан бозарып кеткен шидей арық қолынан ұстай алып еді. Мұздай екен... Тіпті Нақыпбектің қолымен бірге өз қолы да мұздап кеткендей болған соң, науқастың қолын лақтырып тастады да, атып жұрт дуылдасып жатқан бөлмеге шықты. Бұған ілесіп, Елен де шықты.

	Қырбай ентелей басып, өз орнына келе берді де, аз-кем ойланып барып:

	– Жолдастар! – деді.

	Ойлап қараса, осындайда жұртқа не деу керек екенін әлі білмейді екен.

	Сасқандығы болар, қолына арақ толы рюмкесін ұстады.

	– Жолдастар!

	Билеп жүргендер биін тоқтатып, жанына жиналып қалды.

	– Бәсе, тамада қайнымның да сөйлейтін уақыты болды ғой. Бірақ бұл соңғы тост емес-с... Оны біліп қойыңдар-р... Әлі де ойнайсыңдар-күлесіңдер... Билейсіңдер... Мен сендерді түн жарымына дейін жібермеймін.

	Өзге дүниені ұмытып, бойын би мен ішкілікке ғана жеңдірген Зәукенің шалқи сөйлеген дауысын басып Қырбай:

	– Нақаң үшін! – дей беріп, тағы бірдеңе демек болып, сазарған күйі кідіріп қалып еді, өзгелер рюмкелерін тоғыстырып, дуылдасып кетті.

	Қамшы салдырмастан бәрі тартып-тартып жіберді де, Қырбай да амалсыз соларға ілесті.

	Қырбай мен Еленнің түрлерінен әлде қалай көңіліне секем алып қалған Жортбас қана рюмкесін қолына ұстаған қалпы: «Япырмай, шынымен-ақ маған қайыры тиместен жүріп кеткені ме?» дегендей науқас жатқан бөлмеге алаңдап тұрды.

	Рюмкесіндегі арақты ішіп болған соң да Қырбай қалың тұман-ойдың арасынан әлденені іздегендей, есіне түсіре алмағандай, дабырласып жатқандарға мағынасыз қарап сұлық тұрды...

	У-дудың арасынан Сәннің жылаған үні емес-еміс естіліп жатқанымен, оны тыңдар құлақ болған жоқ.

	Елен ғана алақ-жұлақ етіп, сол бөлмеге алаңдаумен болды.





ҚЫЗ ҰЗАТЫЛҒАН ТҮН


	– Ауылда тұратын ағамның үлкен қызының тұрмысқа шығатындығы туралы хабар алғаш жеткенде, үй ішімізбен баратын болып дүркіресіп қалдық та, той тақаған сәтте менің жұмыстан шыға алмайтындығым белгілі болған соң: «Е, сендердің жұмыстан да, балалардан да шығуларың қиын ғой. Одан да өзім-ақ барып қайтайын деген апамның сөзіне біз де келісе кеттік. Поезға алдын ала билет сатып алып қойып, шығатын күнін, вагонын айтып ауылға хабарласып та қойған сәтімізде, апам қайта айнып қалды.

	– Өзім таяққа сүйеніп қалт-құлт етіп әзер жүргенде, тойға барған немді алған?! Жастың тойына жас барар болар. Келіні мен баласын қалдырып, қу басы келгені несі дер жұрт. Одан да сен бар, – деді келініне.

	– Ау, барсаңыз, өз немереңіз ғой, – деп, сипап айтып көріп едім. Бәрібір көнбеді.

	– Сен барасың, – деді енді келініне бұйыра сөйлеп. – Әр нәрсенің орны бар. Мен балаларымның тамағын беріп, мұрындары ақса сүртіп, жылы жерде отырмаймын ба?! Күйеуіңе де тамақ істеп беретін адам керек. Мүйізім шықса, жаз бойы болып келдім ғой. Сол да жетер.

	Апамды бірдеңеге үгіттеп көндіру қиын. Дегенмен, айтпасаң тағы қиын. Сондықтан: «Апа-ау, өзіңіз айтпақшы, Шынар – немереңіздің үлкені... Немереңіздің тойын тойлап, қызығын көріп дегендей деп, жағалата бастап едім.

	– Немене, құтыла алмай отырсыңдар ма? Көжелеріңе ортақ болып жүргенімді аңғартқандарың осы болса... мен сосын біржола құрымаймын ба, қарамды батырып, – дегені. Ал, осыдан кейін сөйлесіп көр апаммен.

	Бір жақсысы – Мәнсияның бастығы бір аптаға рұқсат бере қойғаны. Болмаса, апам маған ерегісіп, екеуің де әдейі бармай қалдыңдар деуден де тайынбас еді.

	Апамның бізді (әсіресе мені) ойда жоқта кінәлай салуы, болмаса кінәдан құтқарып, алып шығуы да оңай.

	Мәнсия ауылға аттанғанда, ойындағы бір ісі жүзеге асқандай көңілі тынып қалған апам ертеңіне-ақ нілдей бұзылғаны.

	– Сенің бала-шағаңды, өзіңді бағамын деп, Шынарымның ұзатылу тойына да бара алмай қалдым. Өзге ұл-қызым сүттей ұйып бір жерде отырғанда, бөлек жайылып, ит өлген жерге кеткен сен болдың. Ағайыннан бөлініп жүремін деп суып кеткендігің ғой, болмаса, «бастығым жібермейді» деп, қарындасының ұзатылу тойына бара алмай отырған кімді көріп ең? Сенің жаныңа жалау боламын деп сандалып еріп келіп, енді міне, аспан мен жердің ортасында ілініп отырғаным (тоғызыншы қабатта тұрамыз дегенді ол кісі осылай түсіндіреді).

	Әншейінде: «Ұл-қызымның ішіндегі оқу қонып, ауылдан ұзап шығып, ұзап шыққанда да, үлкен шәрден орын тепкен өзің ғана... бұған да шүкір» деп отыратын апамның мына сөзіне ал түсініп көр.

	– Енді-і... апа-а, кейін бір барып қайтармыз, – деймін күмілжіп.

	– Е, кейін бармай, осы күйі мені елден безіп кетер дейсің бе? Сен бар деп жол сілтемесең де барамын.

	Бұдан әрі мен кәдiмдiгей тұйыққа тірелдім. Мені тұйыққа тіреп барып, ол кісінің ашуы басылайын деді.

	Ашуы басылғанымендағы қарындасымның ұзатылатын күні жақындаған сайын, апамның ауылды еске алуы бұрынғыдан да жиілеп кетті.

	– Тұрмыс құру қанша қуаныш дегенмен, өскен ауылын, өз босағасын тастап кету оп-оңай дейсің бе? Айналайын Шынаржаным бір күліп, бір жылап жүрген шығар-ау, – деп бір жолы өз-өзінен жылап та алды. Бірақ маған ұрысқан жоқ.

	– Екеуіміздің бара алмай қалғанымызға да көңілі алаң болды ма, қайдан білейін. Бірақ Шынаржанның есі бар ғой... Өкіметтің жұмысында екеніңді... оны тастап-тастап жүре беруге болмайтынын түсінеді ғой, – деп маған да жанашырлық білдірді.

	Қарындасым ұзатылған күні бесін шамасында:

	– Мамайжан да (Шынардың әкесі) ауласын сыпырып, су шашып, той жабдығына керек отын-суды қамдап, әбігерге түсіп-ақ жүрген шығар, – деді апам тағы да ауылды есіне алып. – Асып-сасқанда, айналайынның құлақшынының маңдайы желкесіне қарап кетуші еді... Бәрі ойындағыдай бола бермейді ғой мұндайда... Анау кеміс, мынау жоқ деп ара-тұра келіншегіне де ұрсып алып жүр ме екен... Ондайда, қарап жүрген көз көп-ау... біреулер күледі-ау демейді ғой енді. Келіннің соңынан еріп жүріп ұрсатын әдеті бар....

	– Келінің де сылбыр ғой, – деп мен де әңгімеге араластым...

	– Е, тоғыз бала туған әйел сылбыр болмай, кім сылбыр болсын? Қайта Гүлбаршынжан соның бәріне жетіп үлгеріп жүр. Мамайжанның да дүрсілдеп ұрысқанын көтереді. Сылбыр болмаса, сенің қатының да барды ғой енді...

	Апам да қызық... Осы тұста ғой, мен әңгімеге араласпасам: «Айдаладағы біреу туралы айтып отырғам жоқ қой, айтсам, сенің ағаңның тойын, қарындасыңның ұзатылатынын... Е, сен де жанашыр екендігіңді білдіріп, бірдеңе десең етті. Жынданған адамша сампылдап жалғыз өзім сөйлеймін де отырамын» деп тиісер еді. Ал әңгіме араласқандағы тапқан абыройым тағы мынау.

	– Е, сенің қатының барды, енді астанадан келген келіншек болып, сыздап, сыпайы сөйлеп. Ойпырмай, енді сол бауырсақ пісіріп, самаурын қайнатып, қара жұмысқа араласпай-ақ қойсын. Шынаржанның-ақ қасында-ақ болсын, үлкен шәрден келген жеңгесі болып. Тойға келетін абысын-енелері бар. «Ажаркүлдің келіні келіпті» дегенді естіген соң, үлкенсіп сәлем дәмететіндері, менің аман-саулығымды сұрағысы келетіндері бар. Соларға барып сәлем беріп, шүйіркелесіп жатса жарар еді-ау, діңкиіп бір шетте үркіп тұрмай.

	«Діңкиіп» деп келіншегіңді кескінсіздеу бейнелеген сәтте, айтып тұрған шешең болса да, шамданады екенсің... Бірақ шамданғанмен де дүрсе қоя берер шама тағы жоқ.

	– Енді-і, Мәнсия да жөн-жобаны біледі ғой, апа, – деп әңгіменің тігісін жатқызған болдым.

	– Мәнсия жөн-жоба білсе, мен бәле жауып, мәстен кемпір бола алмай жүр дейсің бе?

	Апамның бұл сөзіне жауап бере алмадым. Жауап бере алмағаным, апам бұл сөзді келіні үшін жаны ашитын кейіппен ғана емес, оңашада маған мұң шаққандай халде айтты.

	Одан әрі екеуіміз де өзді-өзімізбен үнсіз қалдық.

	Күн сенбі еді. Күні бойы далада ойнап жүрген екі балам, қараңғы түсе есік аузына түсірлете келіп, қоңырауды басты.

	– Келді... келді, – деді апам. Балалардың келгендігін айтып тұр екен деп мен есікті ашып, дабырлап сөйлескен балаларымды кіргізіп жатқам. Сөйтсем, апам ауылдағы тойға күйеудің келгендігін айтып тұр екен.

	– Құдай біледі, тап қазір келді. Үлкен-кіші біткен шұбап жүгіріп мәшинаның алдынан шыққан шығар. Күйеу баланы жаздыгүні мені пойызға шығарып салғанда көрдім. Құлағы қалқайып қалған ақ сары жігіт екен. Мені «Волгасімен» әкеліп салды ғой. Гүлбаршын әуелден-ақ «күйеу балаңыз осы» деп сыбырлаған соң дұрыстап қарағанмын. Ұялшақ екен, айналайын. Мен қараған сәтте жүзін бұрып әкетті. Салдыраған кәрі кемпір дегенмен-дағы, Шынаркүлдің әжесі деген соң абайлайды ғой, батырың. Болмаса, біреудің еркелетіп-ақ өсірген жалғызы көрінеді. Ботамойнақтан екен. Ботамойнақтың елін де, жерін де ешкім кемсіте алмас.

	Алдынан шұбап шыққандар талап жіберетіндей састырған шығар-ау өзін. Күйеу келе жатқанда далақтап кейбір есі жоқ кемпірлер де жүгіретін көрінеді. Ұят-тағы. Үлкен жөнiмен отыруды да білмегендері-ау, сабаздардың.

	Осы күні ауылдың балалары да бейбастақ көрінеді ғой. Күйеудің қалтасын қараймыз деп, кейде күйеудің өз ақшасын, бет орамалын да алып кете беретін көрінеді. Жезде ғып ойнағансып, әлі күнге дейін құлақтан тартатындар бар екен. Бір-екі тартқанға күйеу баламыздың құлағы салбырап иығына түсе қоймас, жұлынып та кетпес. Бірақ салт-дәстүрді де жөнімен жасағандары жөн ғой.

	Апам қазанның сорпасын сапырып тұрып та, қамыр илеп отырып та ауылдағы бүгінгі той-жағдайын айтумен болды. Қазанға ет салып жатқанда-ақ:

	– Апа-ау, несіне ет асасыз... жеңіл-желпі-ақ бірдеңе... – дей беріп едім:

	– Е, қарындасың ұзатылып жатқан күні жеңіл-желпі нәрсе жасап, не көрініпті? Сендерге де бүгін той емес пе? – деп салған.

	Содан кейін-ақ мен үндеген жоқпын. Апам болса, етті аз дегендей, бауырсақ-шелпек пісірді. Дастарқанды тойдыкіндей етіп, өзінше кәделеп жасады. Мәнсияның тығып жүретін тәуір конфеттерін де қойып, екі баланың үдесінен бір шықты.

	Столдың шетіне жағалай отырып, тамақтана бастаған сәтімізде, апам:

	– Тойға келгендер де дайын дастарқанның шетіне отыра-отыра қалған шығар-ау. Отыра сала кейбіреулер біссімілләні арақ ішуден бастайтын болыпты ғой, – деді, тағы да ауылда өтіп жатқан тойды есіне алып. – Біздің Мамай да ішетін көрінеді, Құдай-ау. Жазда барғанымда: «Атан түйедей болып сенікі не?» десем: «Апа-ай, үйреніп қалған ауыз ғой» дейді ыржиып. Қайтерсің! Не дерсің сосын?! Стаканды дiк еткізіп көтеріп, дiк еткізіп қайта қойып болған соң аузын сипайтынын айтамын-ау. Әкесінен аумайды. Құдіреттің күші-ай, әйтеуір бір ісі ұқсап тартып тұрады екен ғой. Әкесі де шай кесені дастарқаннан дiк еткізіп көтеріп, дiк еткізіп қойып жатып аузын сипайтыны болушы еді.

	Әкем марқұмды есіне алған соң-ақ, апам босай бастады. Ал босаған кезде апам сондай кең әрі кешірімшіл. Осы бір сәтті пайдаланып:

	– Апа, Шынар ұзатылайын деп жатқанда-а, – деп қалдым, аяқ жағында «өзің білесің ғой енді» деген емеурін жасап.

	– Е, сенің де бірдеңе ұрттағың келіп отыр ма? Ұрттасаң, ұртта сен де. Қарындасың ұзатылайын деп отырғанда, сен де аузыңды шай. Қаңсытып қойғаным асылық болар.

	– Келесі демалыста өзіңізді алып барып, ауылды еркін аралағым келеді, – дедім жүз грамнан соң.

	– Е, мақұл. Ішіп отырып айтсаң да, бізге бұл сөзің жұбаныш қой.

	Апам жылап қалды. Апам жылаған соң:

	– Апа, қайтсем де апарамын. Шынаржандікіне де барамыз сонда-а, – деп мен өрекпи сөйлеп кеттім.

	– Е, мақұл... Әлі ұзатылмаған қарындасыңның үйіне барамыз деп отырғаның... Арақ ішкен кісінің әңгімесі осы да.

	Әншейінде апам сөзімнен қате тапса да қысылып қалар едім. Бұл жолы қысылған жоқпын.

	– Сен сияқтанып ауылдағылар да қотарып-ақ жатқан шығар-ау, – деді, өмірінде бірінші рет ішетіндерге мейірімі түскендей жылы қабақ таныта сөйлеп. – Қотарса, қотарсын ғой, араққа қанып алған соң, келген құданың, болмаса күйеу баланың көңіліне тиіп, сөз айтатын әумесер біреулер шығып жүрмесе де...

	– Ондай әумесерлердің жынын Мамайдың өзі-ақ қағып алмай ма? – дедім мен шатынай сөйлеп.

	– Қызын ұзатқалы той жасап жатқанда, Мамай біреумен төбелессін дейсің бе? Ол әумесерлерді жеңсе де жақсы. Жеңіліп, масқара болып жатса, ел күлмей ме?

	– Мамайды ұрып көрсін!

	Екі балам ауыл туралы, той жайлы біздің айтып отырған әңгімемізге түсінбеген қалып танытып, ауыздары ашылып отырды. Содан әңгіме қызды дейсің бір-р. Қызғанда... қыздырған өзім. Апам тыңдаушы ғана.

	...Шынардың ұзатылу тойына бара алмай қалғаныма қорланатынымды айттым. Бастығыммен осы себепті дүрдараз болғанымды да жасырмадым... «Жаз шыға демалыс аламын да, өзіңізді алып, ауылға барамын. Шынардікіне сонда соғамыз...» дегенді бірнеше рет қайталадым ғой деймін, шамасы. Ал Мамай ағамның көңіліне тиген әумесерлерді ауыздарын бұзатындығымды айтқанда бұрқырап, көтеріліп кеттім.

	Одан әрі де қанша күшейетінімді кім білсін... Сөзбен есіп отырып қанша уақыт болғанын да аңдамаппын. Апам бір кезде қабырғадағы сағатқа қарады да:

	– Кететін болды. Кетті Шынаржан... Бұрын-соңды құрық көрмеген, көнбеген асау тайдай бұлқынып, тулап жылап өз босағасынан шығып барады, әнеки, – деп жылап жіберді...

	Қарасам, сағат он екіден өтіп кеткен екен. Әңгіменің Шынардың ұзатылып бара жатқандығы туралы екендігін аңғарған соң, мен де жыладым.

	Екі балам аң-таң болып бізге таңырқай қарасып, үрпиісіп отыр.

	– Сыңсып барады күнім. Бұл жалғанда сыңсыған қыз үнінен нәзік дауыс бар ма? Сыңсыған қыз үнінен өткен мұң бар ма? Жол-жөнекей танысып, бір-біріне еріп жүре беретіндер оның қадірін қайдан білсін? Сыңсыған қыз үнінің қадірін ұзатылғандар ғана біледі. Солар ғана түсінеді...

	Апамның мына сөздерінен кейін мен Шынарды жақсы көріп, аядым. Тіпті қызғандым да. Қарындасымды алып бара жатқан күйеу бала мен құда көзіме бәледей көрінді. «Өлмеші етіп екеуін де сабап, қайырып жіберер ме еді, қыз бермек түгілі» деген бір ой басымды аралап кетті. Мына қарқынмен сөйтсем... сөйтіп те жіберер ме едім. Әттең, алыста отырмын. Көз жасым бұрқырап отырып, бір кезде:

	– Шынаржанды оларға бермеу керек еді. Мамай неге көнген? Шынаржан неге асықты екен сонша? – дедім дауысымды көтеріп.

	– Сандалған неме? – деді апам шақырая қарап. – Әумесерлерді аямаймын, топырлатып ұрып кетемін деп отырып, әумесердің сөзін айтады бұл да.

	Аздап есім кіріп, бойымды жиып ала қойдым. Бойымды жиып алған себебім, бірдеңені бүлдіргенімді сездім.

	– Тойға баруыңа рұқсат бермей қойған бастығыңның миы көп-ау, осы. Болмаса, той шырқын тап мына сен бұзар ма едің, кім білсін. Жақсы көреді екем, басқаға қимайды екем деп, қарындасын айырып алып жатқан кімді көрдің?

	Осылай деді де, апам жаулығының ұшымен көзін сүрткіштеп отырып, тағы жылап қалды.

	– Қыз дегенің осы... Өсіресің... Жеткізесің. Қызығы мен рақатын басқалар көреді. Сен еккен қасиет-сезімнің бәрін басқа ауылға алып кетеді. Жазмыштың ісі де... Болмаса, оған да оңай деймісің. Өзіміз де ұзатылып көрдік қой. Туған босағаңды тастап бара жатып, еріккеннен сыңсиды дейсің бе?

	Сыңсу – қыздың ата-анасына, ауылына айта алмай кеткен алғысы ғой. Ел-жұртымен қоштасуы, жүрегін сыздатып армансыз төгілген әні ғой.

	Әлгі сенің келіншегіңді айтамын-ау... Мәшинеге мінгенде алдына отырып алмай, Шынардың жанына отырса болар еді-ау. Ұзатылып бара жатқан қызға жеңге боп ерудің не екенін, мәнісін түсіне ме екен деші...

	– Шынардың жанында отырған шығар-ау, – деп мен міңгірлеген болдым.

	– Жұрттың бәрінің көңілін босатып кетті-ау, айналайын. Қыз кеткен ауыл деген осы да. Ортайып қалады. Құлазып қалады. Ойбү-үй, әлгі Мамайжанды айтсайшы! Бұрын қыз ұзатып көрмеген. Мал қораға барып, құлақшынының маңдайы желкесіне қараған күйі өкiрiп тұр-ау. Өкіріп. Құдай біледі, сөйтіп тұр! Мал қораға барып оңаша жылайтын бала кезінен бөлек әдеті бар. Қызып алған неме, сонда жата кетпесе неғылсын. Түнеугүнгі хатында Шынарым күн салқындап кетті деген.

	Бір олжам, апам осылай ұзын сонар әңгіме айтып отырғанда, мен бір рюмкені (мол құятынымды аңғарған боларсыздар) тағы тартып жібердім. Содан бөтелкенің түбінде қалғанын тағы құюға ыңғайлана бергенімде:

	– Тәйт әрі, – деген апамның үні саңқ ете қалды. – Е, Шынар ұзатылатын күні біреуің арақтан өлмекшісіңдер ме? Ағаңның мал қорада өксіп жылап, өңкиіп отырғаны анау, – деді, Мамайды өз көзімен көріп келген кісіше.

	Мен тоқтап қалдым. Сасқалақтағаным сонша, бөтелкені құлата жаздап барып, жаныма қойдым.

	– Ішейін деп іштім бе, апа, Шынар ақыры кетті ғой.

	Осы сөзім арқылы мен өзімді өзім ақтамақ болып едім, апам қайта өршеленіп кетті:

	– Е, кетті... Қайтесің?! Бүгін кетпегенмен, ертең, болмаса келесі жылы кетер еді. Әйтеуір, қарындасым үйде отырып қартайсын деген жарыместі көрген емен. Әйда, жатыңдар енді. Кетер қыз кетті. Той тарқады енді.

	Кіші балам әлдеқашан-ақ ұйықтап қалған. Алам «той тарқады» деген кезде ұйқылы-ояу отырған үлкен балам бізге таңырқай қараған қалпы орнынан тұра беріп:

	– Төсек салмаймыз ба? – деп еді, апам оған да жекіп тастады:

	– Қайдағы төсек? Қызы ұзатылған үй кәделеп төсек салмай-ақ, тырайып-тырайып жата кетпей ме екен, түге...

	Әлі де ештеңеге түсінбеген үлкен балам меңірейіп тағы біраз отырды да, кіші баламның жанына қисая кетті. Мен ішінде бір рюмке толық шығар арақ қалған бөтелкені ем дәрідей етіп сервантқа қойдым да, диванға жантая кеттім. Апамның өзі әзір ұйықтайтын адамға ұқсамайды.

	Қазіргі күйіміз расында да қызы ұзатылған үйге тым ұқсас еді.

	...Таң ата бастаған мезгіл-ау, шамасы. Апамның:

	– Келді. Келді айналайын, – деп жыламсыраған дауысынан оянып кеттім. Шынардың түнде ұзатылып кеткені есімде. «Япыр-ау, сол қыз осы келіп те, кетіп те болған жоқ па еді? Апамдікі тағы не? Таң атарда кісіні шырт ұйқысынан оятып, атой салып жатқаны» деп ойладым, ояу, бірақ тұруға ерініп жатып.

	Апамның дауысынан оянып кеткен кіші балам шешесі келді екен деп қалған болуы керек.

	– Ма-ма-а, – деп есікке қарап аңырап жылап еді.

	– Иә, Ботамойнақта жеңге болып жүрген шешең сенің дауысыңды ести қойды деген, – деп оған да кейіп тастады. Мұндайда «апа-ау, не болды?» деп жөн сұрамасаң тағы болмайды. «Мен жылап отырғанымда, сен жата бердің үн-түнсіз, жыламасаң, көзің ағарсын деген кісіше» деп тағы бірде айтады. Біздің апам мұндайды, сірә, ұмытпасын да.

	– Апа-ау, не болды? – деп ұйқылы-ояу орнымнан тұрдым.

	– Не болушы еді, Шынаржанды айтамын да. Ботамойнаққа жетті ғой... Сол ауылға келін болып түсті ғой, күнім! Құрыққа амалсыз көнген асау тайдай, жан-жағына қарауға да жасқанып, жәудіреген көздерін жерден алмаған күйі, ата-енесінің босағасына беттеп барады. Сауықшыл, көңілді ауыл еді Ботамойнақ. Үлкен-кішісі шұбап, түгел менің Шынарымның алдынан шықты-ау. Шашуды да аямас. Менің Шынарымдай ару келін болып түскен ауыл неменесін аясын. Шашуыңыз, әне, жаңбырша жауды. Ботамойнақтың жарты байлығы қазір Шынарымның аяғының астында жатыр.

	Шашу дегенде бала-шағаның дүркірей жүгіретін әдеті емес пе? Бірін бірі қағып, құлап, топырласып жатса, сенің келіншегің үйдегі әдетінше кәшмәрін айтып жүрмесе қайтсін. Оның үстіне, жаңа түскен келіннің жеңгесіне жігіт-желеңнің әзіл айтатыны болады. Сондайда ер-тоқымын бауырына алып туламаса дегенім ғой.

	Масаңдау болсам да, мына әңгімеден аңғарғаным: Мәнсияның мойнында әлі де біраз жүк бар екен. Соның бәрінен келіншегім сыр бермей, сүрінбей өтеді деуге менің де батылым жетпес еді. Бірақ дәл қазір мазалап тұрған ол ой еместі. Мәнсия сүрінген жеріне сүрінер, болмаса тұрар, оны қайтейін. Әйтеуір, бір күні аман-есен келіп тұрса жарар да.

	– Ой-ибу-ұй-й – деді апам тағы да оқыстан.

	– Апа-ай, осынша-а... не боп қалды?

	– Әлгі Шынарды айтамын да... Құдай бұйыртқан құтты босағасының табалдырығынан оң аяғымен аттады ма екен? Соны біле ме екен? Табалдырыққа жақындай бергенде, ойында тұр ма екен деп ыршып кеттім ғой. Жазда барғанда, ерсілеу болса да, өзім-ақ айтып кетпеген екем Шынаржанға. Жеңгенің сөзін шеше айтқан, тіпті әжесі айтқан заманды да көрдік-ау..

	Апам осылай деді де, ағыл-тегіл боп жылады.

	Мұндай ашуланбаспын... Ашудың әсері ғой:

	– Ой, апа-ай, сіз де бір-р! – дедім.

	Ашуланатын тағы бір себебім – әйелім Мәнсия біздің үйдің табалдырығынан алғаш аттағанда сүрініп, ішке қарай құлап түскен. Сонда осы апам: «Ықыласың түзу екен, айналайын. Мынауың не де болса осы босағаның ыстығына күйіп, суығына тоңамын дегенің ғой» деп марапаттаған. Енді мен білетін Шынар əйтеуір сүрініп құламас. Аман-есен аттар табалдырықтан. Оның неменесіне ыршиды екен сонша.

	Апам әлі ағыл-тегіл жылап отыр. Жылап отырып:

	– Мамайдың үй іші де бүгін жөндеп ұйықтай алмаған шығар. Ұйықтағандары былай тұрсын, үйлері де қайыққа түскендей болып әлі айрап-жайрап жатпаса қайтсін? – дейді.

	Мен ендігі жерде не істерімді, не дерімді білмегендей ұйқылы-ояу күйде меңірейіп отырмын. Бірақ солай отырып-ақ көңіліме қызық ой оралды. «Бүгін қыз ұзатқан үйі бар, келін түсірген үйі бар... бірақ дәл біздей әбігерге түскендері болды ма екен? Әй, олар да апам айтқандай әбігерге түссе түскен де шығар-ау... Бірақ қыз ұзатудың ләззатын дәл мына біздей ала алды ма деші?!»

	Апам жаулығының ұшымен көзін сүртіп отыр. Сөйтіп отырып, «Мәнсия енді балаларын сағындырып, жеңге болып қызға ергеннің жөні осы екен деп жатып алмаса болғаны ғой, тезірек қайтуды ойламай», – дейді.

	Мен енді апама еріп жыларымды, әлде күлерімді білмей мен отырмын.





АҚКӨҢІЛ ҰРЫ


	Жас кезінен көңілінде жүріп, бірақ жөндеп айналыса алмаған кәсібін пенсияға шыққан соң біржола жалғастыру Бошайдың көптен бергі ойы-тын.

	Ауыл маңынан ұзап шығып, баяғының ұрыларынша күн қатып, түн қатып жортуылдауды армандаушы еді. Сол арманына енді, тәңірі жеткізсе, жеткендей-ақ болды...

	Ұрының мекенінің оңашалау жер болуы керек екендігін де Бошай көңіліне түйіп жүретін. Қалың ел ішінде отырып, көп көзден жалтаңдап, жасқанып өмір сүрген ұрының күні күн бе, тәйірі... ұрының ісін біреу біліп, біреу білмей... асылы ешкімнің де сезбей, аңырып қалғаны абзал ғой... Сол үшін оңаша ауылды да қолайлаған. Сегіз-тоғыз үй ғана мекендейтін тоғай арасындағы Жиделі ауылы расында да ұрының қонысы-ақ еді. Қалың елді шулатпағанымен, өз қоңсыларын күңкілдететіндей халдегі ұрлықпен айналысып жүрген Жарғақ деген нанталапкер ол ауылда да бартын. Тіпті сондай бір азаматтың келешекте көрші тұруын Бошай неқолай көрген де жоқ. Өйткені мұндай кәсіпте бірі асырып жіберіп, екіншісі жасырып, ымдасып-жымдаса қимылдаса, нұр үстіне нұр екенін іші сезеді. Жарғақтың арба айдауының өзі осы кәсіпке орайлы-ақ секілді.

	Бір жиында кездесе қалып, Жарғаққа:

	– Пенсияға шыққан кісіге шаруашылығына қолайлы, оңаша жерде тұрған оңтайлы ма деп қалдым. Ойлап-ойлап, сіздің ауылға көңілімнің құлап тұрған жайы бар, – дегенде, Бошайдың осылай деуін өліп-өшіп күтіп жүрген адамша:

	– Бошеке-ау, сөзіңіздің садағасы кетейін... Сіздей қоңсым болса, арқамды жарға тірегендей болмаймын ба? Тіпті мұндай ойыңыз болса, көші-қон жайын ұзата көрмеңіз. Қар түскенше жайласып алған жөн деп әңгімені тіпті тездетіп жіберді. «Сіздей қоңсым болса, арқамды жарға тірегендей болмаймын ба» деген сөзі арқылы мұның түпкі ойын да дөп басып аңғарғандай ыңғай танытты. Жарғақтың бұл зеректігіне Бошайдың іші жылып қалды.

	Сонымен, Бошай қар түспей көшіп алуға, ал Жарғақ бұған қоржын тамының қарсы бөлмесін босатып, әзірлеп қоюға уәде етісті.

	...Бұтақ басын бозқырау шалысымен, Бошай әуелі жеке малдарын баласына айдатып жіберді де, артынша «K-700»бен үйін де көшірді. Жарғақ туған ағасы көшіп келгендей қуана қарсы алды. Қарсы бөлмесін де сылап, әктеп, жылтыратып-ақ қойған екен. Жүкті де өзі түсіріп, өзі тасып, абы-гүбі аңқылдай сөйлеп, қарқылдай күліп, мәре-сәре болып жүрді. Мұнысына Бошайдың іші тағы жылып қалды. «Серігі үшін жан пида ететін нағыз азамат осы болып шықты білем» деп ойлады, жүк кіргізіп жүрген Жарғаққа көңілі тола қарап, мұртын сипап тұрып. «Нағыз азамат» деп ойлағанымен, көңілінде «нағыз ұры» деген сөз тұрды.

	Жарғақ ерулігін де көшіп келген күні берді. Малын қай уақытта сойып, жайғап үлгергенін кім білсін, әйтеуір күн батысымен-ақ:

	– Уа, Бошеке, жек көрген кісім көшіп келгендей, ерулігімді қай күні берсем екен деп ойланып жүрейін бе? Асқа жүріңіздер, – деп өзі шақырып кетті.

	– Бошай әйелін ертіп, Жарғақтың үйіне кіріп келе жатып та: «Жолда көшіп келе жатқан болашақ қоңсысына ерулік үшін мал сойып, қазан қайнатып қоятын қазақ әлі де бар екен-ау. Қалған екен-ау біреу-жарымы тұқымдыққа, – деп ойлады шын бейілмен риза болып. – Менімен шын ымыраласқысы келгендігі-ау» деген тағы бір ой бүйрегін бүлк еткізіп өтті. Өтті дегенімен, ол ой өтіп те кеткен жоқ еді. Төрге барып жайғасқанда да, дәм ауыз тиген сәтте де, Жарғақ бұрынғыша абы-гүбі аңқылдай сөйлеп, қарқылдай күліп отырғанда да балық қапқалы тұрған қармақтың қалтқысындай бүкiлдедi де отырды.

	...Содан шай жинала берген кезде Жарғақ:

	– Уа, Бошеке, бәрін айт та, бірін айт деген... Қар түспей келіп алғаныңыз қандай жақсы болды. Ұры ұры боп жаралғалы серігі аласапыран боран, iз жасырар тілекшісі әрі қамқоршысы ақ қар емес пе? – дегені. Және, «тауып айттым-ау» дегендей, бұған мол бұрылып алды. Бұл Бошай күтпеген жай еді... Қармақтағы жемге қорқау балық ауызды салып жібергендей, әлгіндегі көңілін алдап отырған қалтқы – үміт шым батып кетті.

	Ұрылар оңаша отырып та ойланып айтатын жайды Жарғақтың әйелдердің көзінше ақтарып-ақ салғаны қайран қалдырды. Абырой болғанда, үйді жинаймыз деп келіні мен баласы келмей қалып еді... Болмаса, мына көршісі «сенің абыройың төгіледі екен-ау» деп аяғалы отырған жоқ. Әйеліне қарап еді, төмен қарап, тұқиып қалыпты. Жарғақтың әйелі бұл әңгімені қаперіне де алмаған секілді.

	Бошай іштей: «Әй, мынау өзі... Мен серік тұтып келгенде... – дей отырып, сонда да сыр бермеген болып: – Күн суымай жайғасып алғанға не жетсін», – дегенді айтты. Жүзі аз-кем сұрланып, дауысы сызданып алды. Мұртын саусақтарын батыра сипады.

	...Содан алдарына буы бұрқырап ас келе берген кезде:

	– Бошеке, өзіңізге деген аппақ көңілімнің айғағы болсын деп, ерулікке ақ қой сойдым. Болмаса, шүкір, қара қойлар жетеді ғой, – деп, «мұнымды да елеп қойыңыз» дегендей, Жарғақ өзінше маңызданып қойды.

	– Е, бізді сыйласаң... Сені ел сыйласын!

	Жарғақ сияқты абы-гүбі сөйлеп, қарқылдай күлмегенімен, мұның сөзге сараңдығы жоқ еді. Дегенмен, әлгі әңгімеден кейін сақтанып, салқын отырды. Салқын отыруының тағы бір себебі: «Бұл маңайда ақ қой сирек болушы еді» деген ой түскен. Ойы құйрығыр да тегін түсе ме, Бошайдың қойлары түгелге жуық құрығы тегенедей аппақ, қазақы еді.

	Ет жеу кезінде Жарғақ кәдуілгі әдетімен абы-гүбі аңқылдай сөйлеп, қарқылдап күліп отырды да, Бошай кейде ғана амалсыз жауап беріп, көбіне басын сараң изеп, әңгіме легіне ілескен болды. «Ерулігіңізге ақ қой сойдым» деген әлгі сөз көңіліне майша кілкіп тұрып алғаны. Оның үстіне, ет желініп бола берген кезде Жарғақ: «Осы күні жоқ іздеп, жоқ сұрастырып сабылған біреу ғой, Бошеке... Соған қарағанда, ұрлық істегеннің айыбы да болмай қалды ма, немене...» – деп тағы да қоқытқаны. Бошайды таңқалдырғаны – күнделікті шаруа жайын, бала-шаға қамын айтып қана отырған кісідей еркiн... ашық... және осы әңгімесіне жауап күтіп, көз алмай отыратынын қайтерсің. «Қой, әлі мынауың шикі екен», – деп ойлаған Бошай тісін шұқыған болып, сырт бұрылып отырды. Тіпті үйінің ұрлығын ел-жұртқа жайып бітер шалдуар баладай. Бала дейін десе, бұл да өкшесін қуып келе жатқан кісі.

	Ас жиналып, алғыс-ризалығын айтып, сыртқа шыққан соң Бошай қақырынып, түкірінген болып жүріп, ай жарығымен жаюлы теріге қарады. Теріге көз салуы-ақ мұң екен, іші мұздап жүре берді. Өзінің қойы. Көшер алдында ғана өз қолымен қырқып еді. Алдыңғы аяғының балақ тұстарында қалып қойған жүндерінен-ақ айнытпай таныды.

	Күзгі түннің салқын ауасын жұтып тұрып, Бошай қоңсысынан біржола суынып алды. Төсекке жатар алдында әйелінің:

	– Тәңірі жарылқағыр... Көңілін кір шалмаған ақ көңіл екен, – деген сөзіне де жауап берген жоқ.

	Сол түннен кейін-ақ Бошай көшінің бетін бөлек бұрып алды. Көшінің бетін бөлек бұрып алғандағы тындырғаны – маңайды шолды. Қай малдың түр-түсін, қайсысының иесі қайда, кім деген жайларды білді. «Зәуіде мал жасыруға бола ма?» деген оймен тоғай арасының жықпыл-қуыстарын байқады. Осының бәрінің ұры үшін ұсақ-түйек еместігін де ол жақсы білді.

	Дегенмен, ауыл маңына ауыз салған жоқ. Ол ой Бошайдың ойына кіріп те шықпады. Сыртқа ғана айбат жасайтын текті ұрыларға сай мінез көрсетіп, алғашқы қарда ұзаққа жортып барып, етке айдалып бара жатқан жерінен бір өгізшені қымқырып қайтты. Өгізшені жетекке алып, ауылға түнделетіп-ақ келіп еді. Тап бір осының жолын тосып ұйықтай алмай отырған жандай, Жарғақ аспалы шамды қолына ұстап, мал қораның аузында күтіп алды.

	– Бошеке-ай, көзін мөлдіретіп алып-ақ жеткен екенсіз. Қанын жерге тигізбей сойып алуға... Әттең, еркек екен. Оның үстіне, тарттырылмағанын көрмейсің бе? – деді қолындағы шамның жарығымен өгізшеге сұқтана қарап алып. – Ойбай-ай, мынаның құлағында үкіметтің ені тұр ғой! – деді сәлден соң шошына сөйлеп. – Ойпырмай, мынауыңыз-з... Тәуекел, енді ойлана тұралық.

	Жарғақ шамның жарығын бір үріп өшірді де, өгізшеден шегініңкіреп тұрды.

	Әрине, Бошай одан ақыл сұраған жоқ. Дегенмен, әліптің артын бағып, ойлана тұратындығы өзіне де аян еді.

	Арада бір жеті өтпей аласапыран боран болды. Сол боранда Бошай тағы да ұзақ жортып барып, әуелгі бағытынан тағы бір сиыр алып қайтты. Тоғай арасында жайылып жүрген табыннан қақпайлап алып шығуын шыққанмен де, аласапыран боранда ауылға қайтып жету оңай болған жоқ. Еркiнше жайылып, қайыру көрмеген сиыр айдауына көнбей, жетекке де бой ұсынбай әуре еткені. Бір жетелеп, бір айдап жүріп, ауыл шетіне іліккен соң да, тапа-тал түсте ауылға кіріп барудың жөні келмеді. Айдап келе жатқаны қозы емес... Тым болмаса қой да емес, кәдiмдi мама сиыр. Сиыр болғанда да, жөнге көніп жүретіні болса бір сәрі еді-ау... Қағу көрмеген шу асау. Қараңғы үйіріліп, ел орынға отырғанша тоғай арасын паналай тұруға тура келді.

	Қанша жылы киініп шықтым дегенмен, боранның аты боран ғой. Қол-аяғы сақиып қатып қалған. Кешке қарай тіпті жансызданып бара жатқанына қарап, «оң аяғым үсіп кеткен жоқ па екен» деген қауіпті де ойлады.

	«Аяқтан айрылдым білем» деп, ақыры осы ойына өзі біржола иланғандай да болды. Өйткені оң аяғының бар-жоғы білінбейтін халге жетті. Дегенмен, мал қызығы оң аяқтан гөрі тәттілеу болып шықты, антұрған. Сонша еңбегін далаға тастап кеткісі келмей, сиырды қалыңның арасына байлап қойып, өзі оң аяғына жан кіріп, жылынам ба деген үмітпен атын жетелеген күйі әрлі-берлі жүрді де қойды.

	Ел орынға отырды-ау деген шақта Бошай сиырды әрі жетелеп, әрі айдап ауыл шетіне кірді. Жарғақ пен екеуіне ортақ қораға таяп келіп, енді атынан түсіп, ауыр саптама етігін әзер көтеріп басып, әбден жаураған денесімен қолайсыз илiгiп, қора есігін ашпаққа еңкейе бергенде, үйден аспалы шамын көтеріп, Жарғақ шыға келді.

	– Ойбай, Бошеке-ау, қораның есігін мен-ақ ашамын ғой. Мынадай боранда сіз сиыр айдап келгенде, мен қораның есігін ашуға жарамасам, не болғаным! Кім болғаным?!

	Жарғақ сиырды да, атты да қораға өзі кіргізіп, есікті де қайтып өзі жапты. Үйге қарай келе жатып, Бошайдың қолтығынан демеуді де ұмытқан жоқ.

	– Бошеке, тезірек үйге кірейік... Үсіктен аман болсаңыз етті, әйтеуір. Мынадай суықта... Құдай сақтасын... менің жүрегім дауаламайтын іс. Жо-жоқ! Батылым жетпейді.

	Әйелі де отты жағып, асы мен шайын әзірлеп-ақ отыр екен. Әуелі Жарғақпен екеуі екі жақтап жүріп Бошайды шешіндіріп жатты. Екеулеп шешіндіргені әуелде ерсілеу көрінгенімен, саптама етігін шешерде екеуі аздық еткендей болды ма, қалай?

	Бошайды шешіндіріп жүріп те, шешіндіріп болған соң да, тіпті аяғын уқалап отырып та Жарғақтың аузында дамыл болған жоқ.

	– Алдыңғы күні таңертең шықтыңыз ғой үйден.Терезеден қарап тұрып, сонда-ақ ойланып едім, «Бошекең тағы да ұзаққа жортты-ау» деп... Мен жаңылмасам... тағы да сол бағытқа бардыңыз білем. Әлгінде көзім шалып қалды, сиырыңыздың ені өгізшеңіздің енімен бірдей екен. Өкіметтің малына әуестеу екенсіз. Әйтеуір, ақыры қайырлы болғай да...

	Бошай сонша жерден алып келгенімен, сиырдың еніне назар аудармаған екен. Жарғақтың мына хабары ойландырып тастады. «Екеуінің де жоқшысы бір адам болып жүрмегей де» деді, іштей секем алып.

	– Осындай бір әдет шығарып... Аш-жалаңаш отырғандай, – деп әйелі де пештегі отты көсеумен қағыстырып отырып күңкілдеген болып еді, оған жауапты Жарғақ берді:

	– Е, ұрлықпен кісі аш-жалаңаш болғандықтан айналыса ма екен? Есіңізде болсын, жеңеше, Құдай тағалам ұрының қарнын тойғызғанымен де, көзін тойғызбай қойған. Ұры ашкөз болады. Ұрлықты өле-өлгенше тастай алмайтыны да содан. Бошекең ит өлген жерге еріккенінен жортты дейсіз бе? Ойбай-ау, кісі дәретке ойланып, қиналып шығатын мынадай боранда-а... Әттең, айдап келгені бір-ақ сиыр. Біреудің аты біреу ғой, тәйірі... Бошекеңнің мына еңбегіне тағы бір сиыр қосып берсе де болар еді, оны білетін кім бар? Шіркін, Бақтығұлдың заманы – ұрының заманы ғой. Үйірімен айдап келіп, тоғайдың бір жықпылына тастап, сыртынан бағып жүргеннің өзі не тұрады? Көз тояды... Көз қанады ғой, шіркін...

	Мына сіз нағыз ұрының әйелісіз. Бошекеңнің қайда кеткендігі жөнінде бір адамға сыр білдірген жоқсыз. Жаурап, қарны ашып келер-ау деп дайындалдыңыз... Бірақ ұрының жанын шын ұғу үшін, бәрібір бір төсекте жату аздық етеді, жеңеше. Солай. Ұрының жанын... Бошекеңе ілесе алмасақ та, ұрлықтың ырымын жасап жүрген мына біз түсінеміз... Екі күннен бері Бошекеңнің жолын тосып жүрмін. Түнде ұйқым, күндіз күлкім шала... өйткені жаман да болсам ұры атым бар. Түсінемін... Сеземін...

	Е, жеңеше, отты жаға бер пешке, жаға бер... Өрте... аяма... Бошекеңнің денесі жылысын... Мен қора жақты тағы бір шолып қайтайын. «Жоғы табылғанша – мал иесінің көңілі жарым. Ұрлығы сіңгенше, ұрының көңілі жарым» деген осы... Қалай жайғаудың жайын да ертең шешерміз, – деп Жарғақ сыртқа шығып кетті.

	«Жатарда қора жақты өзім бір байқап қайтармын» деген ой Бошайда оң аяғына жан кірмей жатып-ақ болған. Бірақ сол оң аяғы түспегірі оңтайға келіп, жұрт қатарына қосылудың өзі мұң болды да, қатарға қосылдым-ау деген кезде, әйелі берген ас-су аш өзегіне түскендей әлі құрып, пора-пора терлегені... Терлеп отырып: «Ұзаққа жортып барып ұрлық жасамағанымен, ырымын жасап жүрген көрінеді ғой. Қораға кірген малға иелік ете алар» деп біржола Жарғаққа сенім артып, төсегіне қисая кеткен.

	Содан елең-алаңда бір-ақ тұрып, киініп сыртқа шықты. Көңілі тоқ күйде аяздаған қарды қарш-қарш басып барып, қораның есінің ілгегін ағытып жіберсе, сиыр да, түнеугүні алып келген өгізшесі де жоқ.

	Тоқ көңілі басылып, Бошай аласұрған күйде жан-жағына алақтай қарап, сиыр қора түгілі, ат қораны да, қой қораны да тінтіп шықты. Аласұрған күйі Жарғақтың малын да аралап кеткенін білмей қалды. Жоқ...

	Бошай далбаса көңілмен сиыр қамаған қораға тағы кірді. Бұл жолы асықпай зер салып еді, шөптің тасасынан, балшықпен сыланған қамыс дуалдың бір қабырғасы опырылып қалыпты. «Шығып кеткен жерін әзер таптың-ау» дегендей өз сиыры бұған қарап мөңіреді.

	Бошай енді аласұрып сыртқа шықты. Аласұрып шыққанда не істей қойсын. Ашудан түтіккен жүзін аязға сорғызып, қораға кіріп, қорадан шыққан шұбырынды ізге қарап тұрғанда пышақ-балтасы мен қайрағын ұстап, үйден Жарғақ шықты.

	Жарғақтың ойында ештеңе жоқ сияқты. Абы-гүбі аңқылдай сөйлеп келді.

	– Бошеке, «жоғы табылғанша – мал иесінің көңілі жарым, ұрлығы сіңгенше – ұрының көңілі жарым» дедім ғой түнде. Сол дегенім – деген. Сиырыңызды тезірек сойып, жайғап алайық. «Мынау қайдан келген ет?» деп көзін сүзгендерге «бәлен жердегі жегжатым беріп жіберіпті» деген сөзді я сіз айтарсыз, я мен айтармын. «Сойған сиырыңның терісін көрсет» деген жоқшы болса, тәуекел, көріп алалық.

	Бошай жауап орнына: «Қамыс дуалдың бір қабырғасы опырылып қалыпты, дегенмен, осы бір істің шикілігі болмады ма екен» дегендей оған әуелі тыжырына қарады.

	– Ау, Бошеке, малды жиендік жасап, нағашыңыздан алып келгендейсіз ғой, тіпті.

	– Мен жасаған жиендікті біреу маған да жасаса, қайтейін?!

	– Не дейт-т?!

	Осылай деді де, Жарғақ пышақ-балта, қайрақтарын тастай салып, қораға кіріп кетті. Бірақ Бошайға ұқсап, қора біткенді аралаған жоқ. Балшықпен сыланған қамыс дуалдың опырылған қабырғасын көрді де:

	– Алда, иттің малы-ай, қорамды құлатып кеткенін қарашы, – деп шөптің үстіне отыра кетті. – Бошеке-ай, совхоздың малына әуес екенсіз дедім ғой сізге. Соны тегін айтқан жоқпын. Жекеше мал болса ғой, берген шөбіңді бырт-бырт шайнап тұрар еді. Совхоздың малынан көрген опаңыз, міне... Ақырында менің қорамды құлатып кеткені. Қыстың көзі қырауда қораның опырылып жатуы да оп-оңай тіршілік емес.

	Қорасының бұзылғанына шын қиналғандай, Жарғақ бірсыпыра уақыт үнсіз отырып қалды да, оқыс қозғалып, жан-жағына алақтай қарап:

	– Ойбай-ау, екеуі де жоқ қой өзі... Қол ұстасып кетіпті ғой, – деді Бошайға айран-асыр күйде қарап. Сосын Бошайдың онсыз да терісіне сыймай тырсиып тұрған халін байқағандай орнынан тұрып, аяғын ілбіп басып, қорадан шықты.

	– Ұрлық деген осы енді. Бұл да бір – құмға төгілген су. Міне, нағыз бейопа тіршілік. Көріп, есітіп жүрміз ғой. Жаурап ит өлген жерден алып келгеніңді бір ұрлығың – бір ұрлығыңның қолынан жетелеп кетеді. Сөйтіп азаматтың ұнжырғасын түсіріп, мәртебесін жермен-жексен ететінін қайтерсің. Бәрібір бетің қайтпайды. Осыдан кейін де ұрлық жасағың келеді. Бәрібір... Бұл құрығыр ұрлық дегенің түпсіз үміт қой. Үміт!

	Бошайдың жанына таяй беріп, Жарғақ та шұбырынды іздерден үміттенгендей үнсіз қарап қалды.

	– Маңайды шолып қайтамыз ба, қалай? – деді бір кезде Бошай шарасыз халін байқатып.

	– Шолуын шоламыз ғой. Мұндайда дөп басып, бағытын біліп қумасаң, тағы әуре ғой. Әуелі балгер кемпірге кіріп шығайықшы.

	– Оның кім еді тағы?

	– Е, ауылда балгер кемпіріміз бар ғой. Малыңның қайда кеткенін, қандай адам әкеткенін айта қояды осындайда. Осы ауылдан ұрламағаныңызға да шүкір, Бошеке... Бәрібір тап бастырмайды.

	Балгер кемпірдің мына мінезі Бошайға аса ұнай да қойған жоқ. Дегенмен, «бармаймын» деуге де батылы жетпей, әліптің артын баққан күйі Жарғақтың соңынан еріп, балшы кемпірдің үйіне қарай кете барды.

	«Балгер» деп Жарғақтың дәріптеп жүргені шүңірек көз, арық қара кемпір екен. Пеш түбінде қабаттап төселген көрпешенің үстінде қаққан қазықтай қақшиып отырып, есіктен кіре бергеннен-ақ Бошайдан көзін алмай қойды.

	Жаратпай қарап отырғанын бірден байқады да, бұл да сыр бермей, сыздана қалды. Жарғақ кемпірге екі қолын бірдей ұсынып, үй ішінің аман-саулығын, көңіл күйін, тамақ алысын сұрап далбырап-жалбырап жатқанда, бұл есік аузында тікесінен тік тұрып, ернінің ұшымен ғана амандасты.

	– Құдайы қоңсым ғой, жеңеше, – деп, мұны да Жарғақ таныстырып жатты. – Өзіңізге ана бір жолы айтып едім ғой... Көңілі жақын бір кісіні көшіріп алдым деп...

	Кемпір Жарғақтың сөзін елең-құлаң етпестен, қаққан қазықтай көрпешенің үстінде қақшиып отырып, шүңірек көзін Бошайға қадаумен болды.

	– Жеңеше, бүгін түні қоңсымның екі бірдей қарасы жоғалып... Із кесейік десек... Өзіңіз білесіз, маңай түгел малдың ізі. Көптен бері қар түскен жоқ қой. Сонымен, жеңеше, сізге абдырап келген жайымыз бар. Тым болмаса қайда, қалай кетіп бара жатқанын айтсаңыз да.

	Кемпір пүліш қамзолының ішкі қалтасына қолын салды. Бірақ қамзолының ішкі қалтасына қол салып жатып та ол шүңірек көзін Бошайдан тайдырған жоқ. Қалтасынан алған түйіншегін асықпай шешті де, бір уыс жүгері дәнін текеметтің үстіне шашып жіберді.

	Бошай білетін балгерлер жүгері дәндерін бөліп, әр жерге тігіп жатушы еді. Мына кемпірдің бір уыс дәнді шашып жіберуі оқыс әсер етті.

	– Е, өзі де ұрлықы сиырлар екен ғой, – деді кемпір шүңірек көзін шашылған жүгері дәндеріне қадап отырып.

	– Енді-і... былайша... сондай бір...

	Жарғақ ұстаз алдында кінәлі болған шәкірт баладай сасқалақтады да қалды.

	– Ұрлықы екені рас болса, малды қайдан әкелгенін ұрының өзі де білмей ме? Мал келген жағына кетеді ғой.

	– Дегенмен... Мал деген жүре береді ғой, жеңеше-ау, ұрлықы деп енді... азаматтың басын кемсітесіз. Осы заманда ұрлық істеу дегеніңіз де оп-оңай ма? Ақ қар, көк мұзда азаптанып, шаршап-шалдығып алып келгенінде...

	– Әуелгі әкелгені бұзауы, кейінгісі енесі екен. Бірін бірі ертіп кеткені содан.

	Кемпірдің мына сөзіне Бошайдың өзі де таңырқап қалды. Жарғақ тіпті ыршып кетіп, орнынан көтеріліп барып, қайта отырды. Бірақ Бошайға бұрылып қараған сәтте: «Ой, сіздің ісіңіз бар болсын» деген ренішті кейпін жасырған жоқ.

	– Сиырларың қазір орта жолға жетіпті.

	– Қарасан келгiрлер, қорадан шыққан бойда-ақ жөңкіген екен-ау, – деп Жарғақ тыржиып, жақтырмаған болды.

	– Қуғанмен жете алмайсыңдар! Кемпір енді шашылған жүгері дәндерін жинай бастады.

	– Жеңеше-ай, Құдайы қоңсым еді... Уақытыңыз болса, жүгеріңізді тағы бір шашып жіберіңізші, – деді Жарғақ жүгері дәндерін кемпірмен қосыла еңкеңдей жинай жүріп: – Нанталап тілекпен ауылымызды пана, мені ес тұтып көшіп келе қалып еді, жолының сәтсіз басталғаны маған да батып отыр.

	Кемпір жүгері дәндерін уыстап отырып, шүңірек көзін Бошайға қадады. Көршісі «нанталап тілекпен» деген тұста Бошай ұялғандай болған. Соның әсері ме әлде кемпірдің осы жолғы қарасы суықтау болды ма, немене... Бошай қипақтап, төмен қарады. Ол төмен қарай берген кезде-ақ кемпір қолындағы жүгері дәндерін қайта шашып жіберді.

	– Аталарыңда текті ұрылар болған екен, – деді кемпір тағы да шашылған жүгері дәндеріне қарап отырып,

	Жарғақ кемпірдің осы сөзiн зарыға күтіп отырғандай жанұшыра сөйлеп кетті:

	– Жеңеше-ау, ол не дегеніңіз! Текті деп қана қоясыз ба? Мен де кім көрінгенді әкеліп, қарсы бөлмеме кіргізе бермеймін ғой. Есітуіңіз, бәлкім, бар шығар, Қошамбай деген осы өңірдің байларын қалтыратқан кісі. Қошамбай келе жатыр дегенде де марқасқа байларыңыз оң аяғының етігін сол аяғына киіп алады екен. Қошекең туралы әңгімелерді мына құлағымызбен шалдардан талай тыңдағанбыз. – Жарғақ оң құлағының қалқанын оң қолының сұқ саусағымен бір қағып қойды. – Жеңеше, сөзіңізді бөлейін... кеңес үкіметі орнағанда бір жолдасы Қошекеңе: «Ұрлығыңды қоймасаң болмайды енді. Байларға жасағаныңызды кеңес үкіметіне жасай алмайсың» деген екен. Сонда Қошекең еңгезердей болып орнынан тұра беріп: «Ендеше, аяғыма кісен сал. Қолым мен аяғым сау тұрғанда, ұрлықты қалай қояйын» депті.

	Кейінгілерге айтсаң, ертегі естігендей таңданады. Сонда жұрт Қошамбайдың аяғына кісен салған екен. Кісенiн сылдыратып Қошекең әрлі-берлі жүріп, ашудан түтігіп тұрып: «Кеңес үкіметі мені тыюын тыйды-ау, ал қасқырды қалай тыяр екен», депті. Жеңеше-ау, мына тұрған Бошай сол Қошамбайдың немересі ғой.

	Балгер кемпір қазықтай қақшиып отырып, шүңірек көзін Бошайға тағы қадады.

	– Тектілігі демей, не дейін... Мына мен құсап ауыл маңының қой-ешкісін айналдырмай, түн қатып, күн қатып барып ұзақтан мал... мал болғанда да, қара жетелеп келіп жүргенін.

	Жарғақ оң қолының сұқ саусағын Бошайға қарай екі рет сілтеді де, «ал енді сіз сөйлеңіз» дегендей, кемпірге бар ынтасымен бұрылып отырды.

	– Тектілігінде дауым жоқ. Әттең, заманыңнан кеш туған ұрысың, – деді кемпір шашылған жүгері дәндеріне жіті қарап отырып.

	Жарғақ тағы да шыдай алмай, қосарланып кетті:

	– Жеңеше, мынауыңыз аталы сөз... Тіпті қосып-алары жоқ. Мен де осылай ойлап, бірақ айта алмай жүруші едім.. Сіз айттыңыз... және тауып айттыңыз...

	– Бұл ауыл саған құтсыз болады. Көшіп келуің қателік болған, – деді кемпір енді жүзін Бошайға бұрып. – Қайта көш деу халқымыздың салты емес. Ар жағын өзің білесің, азаматым.

	Бұл жолы да «тағы да тауып айттыңыз, жеңеше» деуге Жарғақ оңтайлана беріп, Бошайдан қысылғандай, амалсыз төмен қарап, бүгежектеп қалды. Дегенмен, кемпірді жақтайтындығын аңғартып үлгерді.

	Бошай бір қызарып, бір бозарып, ашу мен намыстан тырсиып тұрды. Өмірде естімеген сөзін мына бір шүңірек көз, арық қара кемпірден естігеніне таңданып та тұрған жайы бар еді. Қолынан келген ерлігі – сыр берген жоқ. Текті ұрының тұқымы екендігін танытып, бір орнында міз бақпай тұрды да қойды. Ендігі жерде балгердің шүңірек көзінен де жасқанған жоқ.

	Балгер кемпірдің үйінен шыққаннан кейін, Жарғақ өзін ақтап, Бошайдың күнәсін жеңілдеткісі келгендей болып:

	– Бошеке-ай, әр ауылдың... Тым болмағанда әркімнің малын ұрлаған да айналайын екен ғой. Бір барып бұзауын... екінші барып енесін ұрлап әкелген сізді көрдім. Ұрының әпендесі болмайды деуші еді жұрт. Сізді білмей айтып жүр екен де, – деді.

	Бошай үндеген жоқ. Қарды қарш-қарш басып, алабұртқан жүзін ұятқа шымшытып, аязға сорғызып, Жарғақтың соңынан еріп келе жатты...

	– Иттің малының өгізшеге тақай беріп еміреніп мөңірегенінен-ақ шошып едім, – деді Жарғақ үйінің жанына келе бергенде, қорасының опырылған жері көзіне түсе кетіп.

	Бошай тағы да тіл қатқан жоқ.

	...Содан кейін-ақ Бошайдың ісі ілгері баспады. Қыс ортасы ауа ұзақ жортып барып, бір буаз биені жетекке алып келе жатқанда, биесі түспегiр жолда туып қалып, жас құлынды бір атына өңгеріп, бір жетелеп, ит әуресі шығып жүргенде, иесі соңынан қуып жетіп, ақырында: «Биеңнің туып жатқанының үстінен шығып, құлыны жаурап өлмесін... Обал болар деген оймен айналшықтаған едім» деп әзер құтылды.

	Биенің әлегінен енді құтылып, үйіне келсе, үш тауығы мен бір ешкісі жоқ. Үш тауықты елең-құлаң еткен жоқ. Ешкісі түбітті әрі сүтті еді. «Аяқ астынан ол қайда кетеді» деп, соны көбірек ойлады. Қанша елең-құлаң етпеймін дегенмен де, дүниенің аты дүние ғой. Көрген адам түгел таңданатындай, тауықтарының да жұмыртқасы айрықша үлкен еді. Жұмыртқасын жеп көріп, Жарғақтың да жағасын ұстағаны бар.

	Жарғақ демекші. Ана жолы балгер кемпірдің үйінде отырып: «Мына мен сияқты ауыл маңының қой-ешкісін айналдырмайды» деген сөзі есіне түсіп, «осы Құдайы қоңсымның өзінен бір кәкір болмады ма?» дейін десе, ұрлық үстінен ұстамаған соң, тағы ыңғайсыз. Бошай кәдімгідей дал болды.

	Бір жағынан: «Ақ сарайдай алты бөлмелі үйіңді тастап, біреуге кірме болып мінгесіп отырғандағы ойың не? Бірде ешкіңді, бірде қойыңды ұрлатып жүріп ұры атанғаның мынау» деп әйелі де мазасын май ішкендей етті. Дүниедегі бір жаман нәрсе – жақыныңның табасы ғой. Қошамбайдың немересі екенмін деп іштей марқайғанмен, әйелге айтар уәж тағы керек.

	Бошай енді қатты сасайын деді. Ойланып-ойланып келіп, Бошай қайта көшуге бел байлады..

	...Көшетін күні Жарғақ тағы да мал сойып, Бошайға айрылар асын берді.

	– Бошеке, көшіп келген ауылың құтсыз болды ма, Құдайы қоңсың – мен құтсыз болдым ба, ұстаған жолың құтсыз болды ма? Оны жата-жастана ойлана жатарсыз, – деп, Жарғақ шай үстінде-ақ Қошамбай заманының рәсімімен баппен сөйлеп кетті. – Әйтеуір өз көңілім ақ. Дастарқан үстінде... Түн жамылып отырып айтайын, Бошеке... Ақ-қ! Қайдан тапсам да... көшіп келген күні ақ көңілімді білдіріп ақ қой сойып, басын алдыңызға тарттым. Кетеріңізде де ақ қой сою ниетім болып-ақ еді... Біздің ауылда ақ қойдың тұқымы жоқ екенін өзіңіз көрдіңіз. Ақ қойдың тұқымы болуы үшін, біреудің қошқарын жетелеп келсем ғой, жұрт мені ұры атайды. Не дерсің?

	«Жаман шынын айтамын деп сырын айтады» деген, Бошеке... Қошамбайдың немересімен қатар ас ішіп отырып жаман атансам, арманым жоқ. Енді айта берейін... Қой қораңыздың тура аузынан қайтқаным тап рас. Ұятым жібермеді. «Қой-ешкімді Жарғақ ұрлап тауысты» дегеннен гөрі, «кетерімде қара қой сойды» деп ренжіп-ақ аттансын дедім.

	Бошай бір қызарып, біз бозарды. Талай ұрымен сөйлесіп көріп еді. Талай ұры туралы есітіп те еді, бірақ мынаның әдіс-айласындай әдіс-айланы көріп те, есітіп те отырғаны осы. Бәрінен қызығы – Жарғақтың састырып, өзінің сасып отырғаны еді. Осындай халде баласы мен келінінің ере келмей, жүкті теңдеп-жинай беруі үшін қалып қойғандығына да шүкіршілік етті.

	– Текті ұрыға тексіз ұры ақыл айтса, Бошекем, мұны да заманыңнан көр. Екі-үш рет «өкіметтің малына әуес екенсіз» дедім, жадыңызда қалса... дегенім деген... Ойбай, Бошеке-ау, бұл заманның ұрысына жекеше мал оңтайлы ғой. Аз уақыт кетісесіз, әрине. Одан әрі ұзағанда, сыртыңыздан күңкілдеп жүрер. Тіпті қиындатқанда, теріс айналып кетер... Ал өкіметтің малы үшін ай-шайға қаратпай соттап жібереді. Түсініп отырсыз ба? Соттап!

	Мен өзге түгілі, балгер кемпірдің де қойын ұрлаймын кейде. Соны білмейді деп отырсыз ба? Бір қараны бір қара жетелеп кеткенін білгенде.

	– Жарғақ «өзге түгілі» дегенді «сіз түгілі» дегендей айбатпен айтып, Бошайға ожырая бір қарап алды.

	– Біледі. Білгенмен, үндей алмайды. Өйткені менің уәжім бар. Ау, жылына бір қойын я қасқыр, я ұры алуы керек қой. Қайыр-садақа, шығасы деген болмас па? Оның үстіне, менің де ұры атым бар ғой. Ал қасқырмен екеуіміз қабат келсек – жақсылықтың нышаны! Өйткені екеуіміз де бар жерге түсеміз. Жоқ жерден не жейміз...

	Бәрі де «Ұрласаң – жекені ұрла» дегеннен шығып жатыр-ау. Сол балгер кемпіріңіз кейде «ұрласаң – ана қойымды ұрламай, мына қойымды ұрлашы» деп өзімізге өтініш айтады. Е, кісінің күні кісімен деген, айтқанын орындай саламын.

	Бошайдың өзгеге таңдануы, әсіресе ұрлық жөнінде елеңдей қалуы бұрын-соңды болмаған жай еді. Жарғақ «қасқыр екеуіміз» деп сөйлегенде аң-таң қалып, аузы ашылып кетті.

	– Жарғақ маған ұрлық жөнінде ақыл айтады. Жарғақ мен отырған жерде сөйлейді деп ойламаған да боларсыз, Бошеке... Мен қайтейін? Мұны да заманыңнан көр.

	Қатындардың көзінше Жарғақтан мынадай сөздер есіту Бошайға сойылға жығылудан əрі болды.

	...Ертеңіне Бошай көшті. «K-700» сұратып, оны күтіп отыратын жағдай қайдан болсын. Малын баласына айдатып жіберіп, жүгін Жарғақтың өгіз арбасына артты.

	Жарғақ біраз жерге дейін шығарып салды. Шығарып салып келе жатып та аузы абы-гүбі сөзден босаған жоқ:

	– Орталықта бір үйіміз бар дейміз енді. Барсақ, атымызды сіздің үйдің қазығына байлаймыз.

	– Е, ол не дегенің... Әрине... – деп Бошай да кішіпейілдік танытты.

	Шүңірек көз, арық кемпірге бал аштырған күннің ертеңіне Бошай немерелі болған. Сол нәрестені алдына алып арба үстінде отырған Бошайдың әйелі Жарғақтың әлгі сөзіне көңілі босап, жылап қалды.

	– Біздің ауылдан малыңызға мал қосылды демеймін, Бошеке. Бірақ жаныңызға жан қосылды. Осы ауылдан жамандық көрдім деп енді айтып көріңізші, қане... Әй, жаман, сен аман болшы енді. Сен-н... – дей беріп, Жарғақ еңкейіп барып сәбидің аузына түкірді. – Ұзап жортып қара жетелеп келе алмасаң, мен сияқты ауылдың қой-ешкісін айналдырар біреу боларсың. Әйтеуір бар болшы... Аман болшы...

	Бошай Жарғақтың бұл ісіне «мұның қалай» дей алған жоқ. Қостамады да. Мырс етіп күлді де қойды.

	– Ал Бошеке, Қош енді... Төлдеген малды айдау тасбақа айдағаннан да әрі ғой. Малыңыз кейіндеп қалды. Мен біраз жерге дейін айдасып жіберейін. Арбаны баладан беріп жіберерсіз.

	Осылай деді де, Жарғақ ойға қарай жүгіре басып бара жатты. Жүгіріп бара жатқан екпінмен жыңғылдың бұтағын сындырып ала беремін деп қарға бір аунап түсті. Бірақ аунап алдым екен деп жатып алған жоқ. Домаланып тұра беріп, үстін де жүре қағып, «Ойда жоқта неге көшесің? Не болып қалды?» дегендей, улап-шулап келе жатқан қойларға қарай жүгіре басып бара жатты.

	Осы қалпында ол ұрыдан гөрі жоғын таба алмай шерменде болған кісіге көбірек ұқсаушы еді.

	– Ұрымын дейді өзі. Бұл байғұстың ұрлық қай жерінен шықсын. Әпенде болмаса, соны айтар ма еді? – деп әйелі оған соншалық жылы мейіріммен күлімсірей қарап отырды.

	Өзін риза еткен әрі таңқалдырған бір қасиетті соның бой-басынан тапқандай Бошай да көпке дейін Жарғақтан көзін алған жоқ. «Талай ұрыны естіп, көріп едім, бірақ ұрының ақ көңілін көргенім осы шығар» деп ойлады іштей, бір қолына бұтақ, екінші қолына тымағын ұстаған күйі малды балаша үркітіп бара жатқан Жарғаққа қарап отырып мырс етіп еріксіз күліп жіберіп,

	***

	Ақ сарайдай алты бөлмелі тамына жайғасып болған соң, Бошай қораға кіріп малын түгелдесе, бір қошқары жоқ болып шықты. Қошқар болғанда да қандайы... Біреу өгізше әлде қашар беремін десе, ойланып айырбастайтын асыл тұқымды еді. Жаңылдым ба деп қайта түгелдеді. Қорасының жықпыл-жықпылын түгел тінтіді.

	Бұл істің Жарғақтан болғанын, әрине, білді. Бірақ тап осы жолы оқыс жай бола қояр деп әсте ойламаған. Тіпті күтпеген тұсы еді...

	Бошай бір қызарып, бір бозарды. Соңғы бес-алты айда реніш-наласы көп те еді. Бірақ тап осы жолғыдай батқаны болған жоқ. Батты деу әншейін ғана ғой... Бошай бұл жолы шын түңілді.

	Қошамбай атасына ұқсап: «Аяғыма кісен салыңдар, қане!» деп айқай салатын-ақ жері-тін. Бірақ табыла салатын кісен қайда?! Ақ сарайдай алты бөлмелі тамын айналып жүріп: «Ұрлық та әбден азған-ақ екен, – деп ойлады Бошай. – Ұры азған соң, ұрлық азбай қайтсін... Ұрлықты тастасам, бір тастайтын жерім... тоқтайтын тұсым осы ара ма екен?»

	Бәрін де көрдім, білдім деп жүргендегі Бошайдың көріп-білгені де дәл қазір шамалы-ақ сияқты сезілді. «Қошекеңнің қасқыр мен ұрыны аталас деуі рас-ақ болар. Бірақ мына Жарғақтың атасы бөлек шығар».

	Бошайдың әзірге бір шешкен түйіні осы еді.



	Художественное издание

	Тынымбай Нұрмағамбетов

	БӨРІБАЙДЫҢ ТЫМАҒЫН ИТ АЛЫП ҚАШҚАН ҚЫС

	(Әңгімелер)

	Бас редактор Ә. Пірманов

	Редакторы А. Дәдебаев Көркемдеуші редакторы Е. Тұмабеков Техникалық редакторы М. Оразбекова

	Корректорлары Ү. Бахова

	ИБ № 189

	Теруге 17.11.2005 берілді. Басуға 26.01.2006 қол қойылды. Пішімі 84x108 17. Офсеттік кағаз. Офсеттік басылым. Әріп түрі Таймс. Шартты баспа табағы 11,34.

	Есепті баспа табағы 12,33. Таралымы 3000 Тапсырыс No 2684

	«Атамұра» баспасы, 050000, Алматы қаласы, Абылай хан даңғылы, 75-үй.

	Қазақстан Республикасы «Атамұра корпорациясы» ЖШС-нің Полиграфия комбинаты,

	050002, Алматы қаласы, М. Мақатаев көшесі, 41.





