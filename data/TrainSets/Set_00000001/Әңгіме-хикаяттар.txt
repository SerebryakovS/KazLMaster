	Оралхан Бөкей

	Әңгіме-хикаяттар





АНА ҚУАНЫШЫ




	Есіктен атыла шыққан Жеңіс табалдырықта жатқан аламойнақтың аяғын басып кетті. Ауырсынып қалған ит жасынан бірге өскен иесіне бір рет қаңқ ете түскеннен басқа шағым айта алмай қала берді. Жеңістің аялдауға мұршасы болған жоқ. Жүгірген бойы Бұқтырма өзенін жағалап кете берді. Артта ашық қалған есіктен тек ашулы ана сөздері естіліп жатты.

	– Тоқтай тұр, келерсің. Үйбай-ау, он жыл бойы табанынан таусылып оқып, оқып алып, енді жұмыс істемейтіні не. Жасынан жұмысқа салып қойса білер едің сонда, оқудың не екенін. Жарайды, әкесі жас кезінде оқу-тоқудың не екенін де білмеді. Әйтеуір Совет өкіметі орнап көзі ашылды. Оның есесіне сені оқытып, жеткізді емес пе. Енді болса істеп жүргенің мынау. Былтыр өзің сияқты ана Есімбайдың баласы мектепті бітірісімен-ақ оқуға кетіп қалды ғой. Тайқақтағанды көрсетермін, әкең келсін, – деп сөйлеп жүр Жеңістің анасы Қалима.

	Шынында да Жеңіс әкесін өте сыйлаушы еді. Айтқанынан шықпайтын. Бірақ Жеңістің әкесі қытымыр кісі емес, ауыр мінезді, өткір сөзді адам. Жеңістің әкемдей болсам, әкемдей сөйлесем деп арман етуі де осыдан.

	Бұлқан-тақан болып отырған Қалиманы бір жағынан ашуландырған қызы Әлиманың сөзі болды. Әлима Жеңістің арасына түсіп жүр.

	– Есімбайдың ұлы дейсің, ол оқуға түсе алмай қайтып келгені қайда. Қалада жүр ғой сандалып. Жеңіске әкем тіпті де ұрыспайды. Әнекүнгі өзіңнің көзіңше не деп еді?

	– Сен де қырық жылғыны ұмытпайды екенсің, – деп ашуланып айтқанымен де, қызының сөзі оны ойландырып тастады. Оны сезген Әлима батылдана сөйледі.

	– Ұмыта қалдың ба. Жеңіс ойлан. Бір-екі жыл менімен жылқы бақ. Оқу қайда кетер дейсің демеп пе еді. Ал онжылдықты бітірген соң мен де екі жыл жұмыс істеймін.

	Су жағалап келе жатқан Жеңіс анасының сөзін өзінше салмақтаумен болды. Оның көз алдына бесікке салып тербетіп отырған ана бейнесі келді. Қанаттыға қақтырмай, тұмсықтыға шоқыттырмай он жеті жыл бойы тәрбиелеген анасының сөздерін қайтіп аттап кетпек. Әй, ана-ай түсінбейсің-ау, деп Жеңіс ауыр күрсініп, жар жиегіне отыра кетті.

	Енді бір сәт оның көз алдына класс жиналысы келді. Өзінің ең бірінші болып туған ауылында қалып жұмыс істеймін деп комсомолдық сенім бергені ана сөзін қалқалай берді. Жұмысқа қаламын деп алып, қалмауым ұят іс. Достарымның, оның бер жағында мұғалімдердің алдында масқаралық емес пе. Қой не болса да жұмысқа қалдым, деп ішінен нық түйді. Анам қанша ашуланар дейсің. Ендігі райынан қайтып та қалған шығар. Жеңіс анасының түнерері болса да, жауары жоғын білетін.

	Алтайдың ежелгі самал желі жылып аққан өзен бетіне шиыр сияқты ұсақ толқындарды төсеп жатыр. Өзінің туған жерінің көрікті де сұлу табиғатына сүйсіне қызықтап қараумен Жеңіс үйіне қайтты. Тағы да ұрсады-ау деген сезікті оймен ол есікті ептеп ашып, үйге кірді. Бірақ анасының ашуы басылып қалған екен.

	– Тамағыңды ішпей қайда жүрсің, – деп сабырмен қарсы алды анасы. Әкесі де жылқыдан келген екен. Талқыға өзінің енді түсерін білген Жеңіс бір шыны шайды әрең тауысты.

	Жеңіс жұлдызды жігіт болды. Бағына әкесі үй ішінде болған жағдаймен танысып үлгеріпті. Ол өткір көзін жапқан қалың қабағын кере түсті де, баласына:

	– Үй іші болған соң ыдыс-аяқ сылдырламай тұрмайды, оқасы жоқ оның. Ойың дұрыс балам. Өз еңбегіңнің де дәмін татып көр. Менімен бірге бірер жыл жылқы бақ, – деді салмақпен сөйлеп.

	Шын ба! Дегендей Жеңіс жаутаңдап әкесіне бір, анасына бір қарады.

	– Әкең болса қартайып қалды. Серік болып бағам десең, бақ. Бұл ойыңа мен де қарсы емеспін, түсіндім. Кейін сырттан оқуға барарсың...

	Мұндай сөзді күтпеген Жеңіс қуанғанынан анасын қапсыра құшып сүйе берді, сүйе берді...

	Жеңіс әкесімен бірге жылқы баққанына дәл бір ай болды. Ол бүгін өте көңілді келе жатыр үйіне. Жүрегі лүпілдеп үйге тез жетуге асық. Оны қуантқан тұңғыш еңбек ақысы еді.

	Өмірдің дәмін енді ғана татқандай. Жас балаша қуанышпен жүгірген бойы үйге енді. Анасының қолына сексен сомды ұстата беріп:

	– Міне, ана менің адал еңбегімнің нәтижесі, – деді. Анасы Қалима оның күлімдеген жүзіне қарап:

	– Балам, қайырымен болсын, ержеткеніңді енді білдірдің. Азамат болдың, – деп мейірлене ұлының басынан сипады. Осы сәтте ана жүрегінің балаға деген қуанышы шексіз еді...

	1961 ж.





ТЕРІСАҚҚАН


	Қазақ туралы жыр



	Ағарыстың басқа өзендерден пәлендей айырмашылығы жоқ. Күн шығыстан суыртпақтала бастау алып, құбыланы маңдайға бере сан-сан ирек жасап, жер жарықтықтың жон арқасын қанқұрттай жеп, желе жортып ағар еді. Өзен болған соң, ол да табиғат ананың бел баласы және сол табиғат ананың ырқында, бірде тоғайып, бірде азайып, құбылмалы дәуреннің сан-сапалағын бастан кешті. Ағарыс қашан жаратылғанын, тегінде, қай өзеннің қорек қосар саласы, не ағар арнасы болып, тегінде де, дәл бүгінгідей ерке-шолжаң телегейлі әрі шайқы-бұрқы тентек болып па еді – әсте сезіп-білген емес. Күні ертең танабы кеуіп, тасы қаңсып қалса, әмбе құдіретті аспаннан ізгі нөсер бір тамбай сауынсыз қысыр қалса, не лаж – Мұны және де ойлаған емес. Қазір көктем ғой, ең дәуірлеген, шанағынан асып, шалықтаған шағы осы; Қыстай сіресіп жатқан күпсе қар, көк тайғақмұз еріп, сай-сала, жылға жылғаны қуалап, ағарыста табысатын; ағарыстың арыны баяғыдан әлдеқайда тегеуірінді, өз қынарын – өз сағасын ырып-жырып тепсінетін; бір кездегі саф таза мөлдірлігінен жұрдай болғанымен, осынау ақбұла сықпытына аса мәз; мәз болмай қайтсін – бұрынды-соңды өз болмысында жоқ көл-кесір дәулетке ие, оны енді еш тосқауыл, еш құдірет тоғандап, бұғалық тастай алмаса керек. Бұл өзен жылда мамырды орталап барып тасушы еді, биыл көкек айынан-ақ кәрі жынын шақырған, әсіресе, түн баласында дүние жалқы сәт беймезгіл рақатқа кешіп, түні бойғы ию-қиюдан шалдыққандай мызғыған мезетте, әумесер толқындарын көкпарға салып долданып, өз қуатына, өз қылығына өзі сүйсініп, жарылқаушысы – Күн нұрына сиынбай, қайта сол нұрдың жоқтығына мәре-сәре қуанып, бар тіршілікті мазақтап сақ-сақ күліп, әйтеуір, бір көзсіз ерлікті, бас жарар бұзақылықты аңсағандай, арқырап-сарқырап ағады. Кәперсіз өзеннің шәлкем-шалыс мінезі мен аз күнгі сауық-сайранға есірген ессіздігін табиғат ана кешірсе керек; бірақ күндердің күні басы ауырып, балтыры сыздағанда, бағы тайып, талайсыз тағдыр тапалағанда, тәубеге келіп, ақылы кірер дегені шығар; еңку-еңку жылдар өтіп, замана заңғар тартқанда, талай өзен суалып, талай ағаш қуарарын – ал осы суалу мен қуару тіршілікгің айнымас заңы екенін ағарыс зерделеген жоқ. Жазғытұрымның аз базарына еркелеп, дүниенің бар тізгіні ырқына кешкендей масаттанды-ай... Шын назар аударып, құлық қойған адам ағарыстың өзге өзендерден әжептәуір айырмашылығын болжар еді. Ағарыстың ені қозыкөш, арнасы ауқымды, жағасына қонған ел-жұрттың кенезесін кептірмес мол сулы, жағасы жаз шыға жап-жасыл нуға бөленіп, қып-қызып қырмызы гүлдермен жұрымдалып жатыр. Ернеуіндегі иін тірескен қалың жыңғылды көпсіигендей, әрі осы көрік беріп көмкеріп тұрар күйдіргі мен шаған өсімдігіне берер ас-сусынын қызғанғандай – тасыған сайын жайпап, отап, өз денесін өзі жалаңаштайтын. Басқа өзендерден тағы бір ерекшелігі – ағарыстың арнасы терең емес, әпербақан толқынымен екі жақ езуін жыра-жыра жайпақталып, уақыт өткен сайын, қайраңға айналып тайыздалып барады; сосын бейбіт жатқан жер екеш жерді де тынышын кетіріп, жұмыр жонын сойғылап, тыртықтап тастайтын... Оның қайнар көзін құрар білдей-білдей ұш саласы бар, үш саласы тарамдалып, тамырланып, ұсақ бұлақтардан қорек алады. Бірақ ең қызығы – көктем туа байыған бұлақтар, тіпті әлгі үш саланың өзі де пышырап, құяр арнасынан сырғақси тұс-тұсқа қашар еді; жылғаны қуалап, жылғаны сағалап, бет-бетімен лағар еді; көктем суына масайған жас бұлақтар көгі жаңа тебіндей бастаған жерді аққұла суымен лат қылып, бір қабат құйқасын сыпыра қызыл тастап, лайсаң етер. Тынышсыз ұлдарының орынсыз тұштақайлығына абзал аналар қанша кейігенімен, іштен шыққан шұбар жылан ғой дегендей, көп-көп дарақы қылығына кешірім жасап, іштей тынар болар. Бірақ ардақ ананың дарқан жүрегін, шыншыл әрі ізгі пейілін жыға танымаған жетесіз ұл туған шешесін күйік отына тастап, ұлылығын, кір шалмас махаббатын рәсуа етері әмбе рас.

	Ендеше, мынау алжасылданып, енді-енді көктем көркіне бойсұнып, жасана бастаған баян дала төл ұлы ағарысқа да осындай – нұрлы шуақтай елжіреген кең пейіл жасап жатса керек. Дала, әйтеуір, түбінде мына ақылсыз өзеннің тәубесі есіне түсерін сезетін де... Ағарыстың жағасын елу жыл мекен еткен кәрі емен болушы еді, өзеннен жүз қадамдай жырақ өскентін. Астын толқын ұрған жарқабақ құлап-құлап, енді, міне, суға мінбелеп қалды. Көшқұлаш болып тарап кеткен тамырларының үші ашылып, суға малынып жатыр. Емен қыр жағындағы топыраққа бекінген тамырына ғана ілініп тұр. Жылдар бойы әбден бекіген тұғырын су шая бастаған соң, өлім атты табиғат заңы құрығын өзіне тастағанын сезгендей, еріксіз еңкейіп еді өзенге, еріксіз тәжім етті өзенге; сонда да сіңіртік та-мырлары бірден үзіліп кетпей, тыртысып көп шыңаған. Күн сайын бір тамыры қопсып, күн сайын тәкаппар басы еңкіш тартып, күн сайын бойдан қуат, тамырдан әл, өзектен нәр кетіп, өлімсіреп барады... Бүгін тұңғыш рет күн күркіреп, көктемнің нұрлы, қаятты нөсері жауды. Алғашқы нөсер не деген керемет десеңізші: жер-жаһан дүр сілкініп, жан-жануар ауыр жүктен мүлдем арылғандай масайрап салды; баламұрттанып тебіндеген көк жап-жасыл бөп едірейісе қалған; қалың жыңғыңдан шыға келген құлан танауын шүйіріп көкке қарады-ай; көктемнің тұңғыш жауынын тек қарғалар ғана жақтырған жоқ; бәрінен де құдайы жасап тасыраңдаған ағарыс болды; ұрын түсіп қайтқан жігіттей лепірме көңілде шәлекейі шығып, түні бойы той тойлады; сіркіреген жауынды қиғаштап көктемнің керімсал самалы соқты; ертеңінде кәрі емен тұрағында жоқ боп шықты; оның жүз жасаған мекенінде айұлақтанып ағарыс ағып жатты; кәрі еменді қақпақылдай қағып, ағызып әкетуте өзеннің қауқары жетпеген; бір шақырымдай ұзатып апарып, соқпа тұсына қайрандап тастаған. Жосылған өзен жауыннан соң тосын қыр көрсетті: арнасын кеңейтті; талай-талай өсімдіктің обалына қалды, түсі әбден ластанды, бейбіт даланың берекесін алды, әрбір соқтырма соқпақтары ақкөбікке толып, айлақ-иірімдері терендей түскен. Таудай ақ бас толқындар бір-бірін тықсырта айдап, санын шапалақтай тулап, мың бүктеліп, жүз толғанып, толықси, үстіне зәуідеғалам ілінген салындыларды лықсыта арындайды. Азан-қазан үн шығарып, осы үн: бейне үйірін іздеп сандалған айғырды, не болмаса бауыздалған малдың қорқырауын, мың-миллион арыстанның қан-жоса қырқысқан кейпін еске салатын. Көлденең қараған көзге оның бұл көпірме көрінісі, мәз-мейрам тірлігі мен асқақ асаулығы аса қызығарлық, тандай қақтырар тамаша еді. Емін-еркін қылығы өн бойына жарасып, үнемі бір осындай шам шақырған шатақ күйде көргің кеп, жуас, момақан қалпын көзге елестетудің өзі өте сұмдық секілді; жынын алған бақсыдай сүмірейіп жатса, қандай қорқынышты. Ағарыстың жағалауы ұлыжіңгір базар, қайшы алысқан өмір: жаз жайлауға көшіп, жаппай қоныстап сән-салтанаты тасыған ел. Бұл еддің сән-салтанаты бейне мынау өзеннің өзіндей әмбебабында тұрған шағытын қыстай суық сорып жүдеген жұрт алғашқы шуақ, алғашқы кек, алғашқы күркіреген өзенге алақанын жая табынып, жаратқан иесіне тасаттық арнап жалбарынады. Көштің алды ағарысқа жетіп, төрт түлік бірдей суға бас қойғанда тауысып-ақ кетердей құныға ішісіп еді, тентек телегейдің мұрты да қисайған жоқ, қайта жомарттығын масылдағандай су кешіп тұрған құлынтайдың тілерсегін дірілдетіп арс-арс қауып қалады... Алты қанат, тоғыз қанат ақ отаулар тігіліп, әр тұстан жер ошақ қазылып, мал сойылғанда, күн тас төбеге көтерілді. Қанға таласқан ит ырылдасты, бірақ иттердің ырылдаған даусын өзен күркілі естіртпейді, тісі ғана ақсияды. Өзеннің күркілі улап-шулап қонып жатқан елдің, алакөз боп шабысқан айғырдың үнін де өшірген, тек өзі ғана өктем алып құлақ тұндырмақ. Өстіп қағанағы қарқ, жайлауға қонысып жүрген қазақтардың бір тобы шу ете түсіп өзенге тұра ұмтылды. Мынадай жағдай болып еді: есік пен төрдей тұрықты мама биенің қара қасқа құлыны ойнақтап жүріп өзенге күмп беріп түсіп кетті; ағысы перен ағарыс көмейіне ілінген жас құлынды тұяқсерпуге шамасын келтірмей, жұла жөнелді. Бірталайға дейін ербендетіп батырмай апарды да, зым-зия жұтып қойды. Құлынынан айрылған мама бие оқыранып, суды жағалай ілгерілі-кейін шапқылап, таң атқанша кісінеп жүрді. Желіні де шертіп, сыздап, жанын шығарды. Бұл оқиға қуаныш құндағына бөленген жұртқа пәлендей әсер еткен жоқ, былтыр арыстай екі азаматты жұтқанда да, шіміркеніп «қанды су» атамаған. Бағана қара қасқа құлын аққанда, үркердей ошарылған жұрттың жартысы:

	«Обал болды-ау», – деп ішін тартқан, жарым-жартысы: «Құлын аққан қандай қызық, тағы бірін байқап көрер ме еді», – десіп, мәз болған. Осы күні кешке жұрт көпке дейін дабырлап ұйқтаған жоқ: әлде бүгінгі қоналқының ыстық-суығы басылмағаны ма; әлде қас қарая қазанға түскен етті үркер ауа жеді ме, мүмкін, көктем жарықтықтың көңіл құртын оятқаны, кәрі-жас дегізбей ырықтан тыс іңгә-іңгә сезіммен улағаны шығар-ау. Жастар жағы күркіреген өзеннің жағасына алтыбақан құрып, от жағып, кеше ғана құлазып жатқан өңірді сауық-сайранға бөледі. Таң аппақ атқанша, жүрек шымырлатар неше сықылды әндер айтылып, сай-сүйегінді сырқыратар әуенді ағарыстың шуылы анық естіртпей, үзіп-жұлып ала қашып еміс-еміс жеткізіп тастайды. Шаршы топтан оқшауланып шыққан қыз бен жігіт мәңгі масаң ағарыстың жағалауын құлдап келеді. Сонсоң жігіттің шапанын жайып, үстіне отырды. Екеуі бірдей өр серпіп жатқан өзенге телміріп кеп отырған. Тегі, қиялдап, мынау түннің өздері үшін ең алғашқы, әрі ең ақырғы түн екенін, күні ертең осынау салтанатты жастық дәурен ыстық-ыстық сүйістерінің қай-қайсысы да адыра қаларын, күні ертең жалқы сәт те көрмеген әлдекімнің жетегінде, мынау зар замандағы байлықұстем құрған ыртың-жыртың дәстүрдің бодауында кете барарын бағамдап, бағамдаған сайын өзгеше құштарлық, алапат сезіммен қауышты-ай... олардың бір ауыз, жарым ауыз күбір-сыбырын алпарысқан өзен ұрлап, бұған дейінгі кір шалып, дақ түспеген ар-намыстарын қысқа жіптей күрмеуге келмейтін уақыт ес жиғызып, есеп алдырмайтын қытықшыл мезгіл тонады ғой. Тасыған қан құйын-перен адағайлап, дәл мынау жайын ауыз өзендей дызылдап, екі бейбақты сұлатып-ақ тастады. Олар ессіз жатыр, олар егіз жатыр, ойсыз жатыр... Білесіз бе, егер адам қаны мықтап тасыса, жынды етер, түбі жақсылық емес, әлгі адамды қор етер. Ендеше, ағарыс пен жайрап жатқан қыз-жігіттің қазіргі халінде ешқандай айырмашылық жоқ, осы сәттік тасқындар еді. Бірақ кінә тағып, айыпқа бұйыра алмайсың – табиғат заңы... Әлден уақытта екі жас бас көтеріп, өз-өздеріне келіп, екеуі де теріс қарап апыл-ғұпыл жиналды. Сосын оқшаулау, тізелерін құшақтаған күйі үнсіз отырды. Үнсіз отыра алмады: жігіт айтты: көкжиек жақындап, аспан биіктеп кеткен екен, шық та қалың түсіпті, ертең күн ашық, әрі ыстық болады. Қыз айтты: оны қайдан білдің? Жігіт жауап берді: – жылқышылардан... Екі жас көктем таңын ұйқылы-ояу далада қарсы алды. Маусым аяқталып қалса да, түн салқын, ал өзен жағасы сызды, қырға шалқыған суық желі бар-тын. Десек те, осының бәрі: екі ернеуін жұлып жеп, күшкүрескен ағарыс, түннің ызғары мен жердің сызы, –тіпті қай-қайсысы да алаң ете алған жоқ ғашықтарды. Сіз білесіз бе, таң рауанын қарсы алу қандай таңғажайып десеңізші: меңдеген ұйқы, шаршау, жаурау иін тіресе екі бетіңізге жиналады, сіздің екі бетіңіз анау атар таңдай ағарыңқы, әрі қаны тамып тұрған дидарыңыз сұп-сұр болып жүдеп салады; жаныңыздағы сүйгеніңіз сіздің бар ырқыңызға көшіп, тізесінде жатқан басыңызды аздап салқындау алақанымен сипап, дымқыл тартқан шашыңызды сүп-сүйір саусақтарымен салалайды; сүп-сүйір саусақтан ыстық, сүп-сүйкімді саусақтан қымбат нәрсе сіз үшін жоқ, өйткені сіз осы жасыңызға дейін, осы жасыңыздан кейін де дәл осындай інжіл, ертек сынды түнді басыңыздан өткеріп, дәл осы іспетті арайлы танды екі көзіңіз төрт болып атырмақ емессіз; иә, талай түндер болып, талай таңдар атар, өйткенмен ғашығыңызбен қарсы алған сахардай ардақты күндер мәңгі бақида бір-ақ рет еншіңізге тимек. Құдай-ау, мынау көктем кімді жарылқамаған; мынау көктем жан-жануардың өлерде көрген әрі келте, әрі шолақ ізгі шағы ғой; ей, әлем, жасарып қал, жасанып қал; ей, асау ағарыс, сенің бүйтіп мамыражай баз кешуің қандай тәкаппар әм салтанатты болса, сондай қысқа екенін білесің бе; ау, ағарысты жағалай жайлаған, жамиғат сенің де тотыдайын таранып, сұңқардайын сыланған шағың осы болар; көктем лайымдық па екен, көктем жарықтық ұшықсыз ғой; ғұмыр бойы масайрап өтер мамырстан өмір қайда?!. Таң сыбызғылап, шығыс көкжиек бірсін-бірсін сөгіле бастағанда, шөлдеген қойдың терісіндей боп аспан айқындала бастайды. Ажарлана бастаған аспандағы түні бойы сықсыңдаған жұлдыздар майдай еріп, тым-тырақай тозар... Ағарыстың есе алатын өжетекірек шағы осы – таң атар шақ.

	Бүкіл дүние ұйқыға беріліп, бөтен дыбыс сап болғанда, тек өзі ғана арқырап, аспанға шапшып айызы қанар. Бағанағы кәдір түнін күзеткен қыз бен жігіт анау ағарыңқы аспанға, анау мамырлап жатқан елге, анау шырылдай бастаған боз-торғайға ақырғы рет қарады, ақырғы рет бірін-бірі құшақтаған күйі ағыл-тегіл жылады, ақырғы рет көкіректі кере еркін тыныс алды... сосын жұбын жазбаған қалпы ағарыстың ақ бас толқындарына секіріп еді... Сіз қаншама мынау көктемнің сан алуан сиқырға толы тотынама уағы шетсіз де шексіз болуын мінәжат оқып тілейсіз-ау; бірақ сол қасиеті мол құрғырдың қайсыбірі де қамшының сабындай шолақ-ау; биылғы көктемді қаншалық кербез керім еді десек те, уағы біткен соң, хош-хошын айтып, ендігі есені шыжыған жазға бермек... Ағарыс үшін бұл өңірдің жазы таңсық емес, көктемгі желігі әлі де басылған жоқ. Үлкен бір мерекенің басталары қандай қызық (ол – көктем), жаз – сол мерекенің қызды-қызды болып, әрі осы қызық қайталана-қайталана мәнсіздене бастағаны секілді. Мезгіл шілдеден саршатамызға ойысқанда, әлгі қаперсіз тірлік, мұңсыз, қамсыз күндер тіпті жалықтырып, мезі ете бастаған. Аса шаршастың табы елден, жерден ғана емес, ағарыстан да сезілетін. Ағарыс әбден ыстып, тап баяғыдағы сауық-сайранын аңсағандай ойлы күйге көшкен. Аққұла түсі тазарып лықсып, шанағынан іркілдеп асып-төгіліп жатар жайсаң суы қайтып арналана, пәтуасыз жындылықтан түсер пайданың жоқтығына арлана бастаған-ды. Ағарыстың арлануы – арының барлығын танытты. Тамыз аяқтала өзен мүлдем өзгерді. Мөлдірлігі сонша – түбіндегі тасын санап, жап-жасыл жалбызын жұлып алуға болушы еді. Бірақ суы әлі де мол, бұрынғы дәулеттің жұрнақтары адаланған жоқ. Ағарысты қаумалай қонған ел жаздайғы торқалы шақтың етек-жеңін жинақтап, әмбесінде кілең қарын қампайту, кілең жыртақай дырду, қымызға масайып, қыз аңду ерқашты етті білем: көлеңкелеп үйдің тасасы, өренің астынан шықпай отыр; үйір-үйір жылқы, табын-табын сиыр үйездей, ағарыстан ұзамай жүзіп жүр. Жүзіп жүргендердің ішінде бала-шаға, анау қоғаның далдасында қыз-келіншектер бартын. Сымпылдай ұшқан үйрек, қаңқылдаған қаз мамырлай жүзіп, қиқуға қиқу қосып, өзен бойын сырлы да сыбызғы думанға айналдырған. Биылғы жаз ағарыс бойында ала-бөтен берекелі өтті. Жер күйісі жақсы, оты мол, төрт түлік төңкеріле семірді. Ел ессіз қуанышта еді. Алты сан алаштың басын қосып былтыр өлген ырысбайдың асын өткерді, келін түсіріп, қыз ұзатты; күнде бәйге, күнде көкпар, күнде күрес, күнде айтыс, әйтсе де күнде тартыс. Бірақ қандай болмасын қуаныштың шегі, тірелер тосқауылы бар-ау: қандай болмасын жаздың ұласар күзі, қайтар қазы бар-ау; қандай болмасын ғұмырдың үзілер шағы, һәм қандай да ағаштың сарғайып, өзеннің тартылары рас-ау. Тамыз аяқталып, қыркүйек туғанда, елден де, жерден де мең-зең сандалысты байқауға болар, сәуірде басталып, жаздай дырдумен өткен қызықтан әбден шалдығып еді. Тіпті, елдің алды жұрт ауыстырып, жылыстап, күземдеріне беттескен. Күз күземдеріне беттескен қазақтар әлі ырық бермей, одыраң-одыраң мінезде жүр. Сөйткенмен ұзамай қоңыр күз туып, қылышын сүйретіп қыс келерін іштей сезеді ғой, қымызға қызған сауықты бөкін-шүкін шаруаға айырбастау сыңайлы... Ағарыс жағасынан ел көшіп кеткен соң, қоңылтақсып, қаңырап-ақ қалған. Көктемде иемденіп алған кең арна күз жақындаған сайын, қуықтанып, кеше ғана тасқын жүріп өткен жер ырсиып-ырсиып тас қауып жатыр. Селдің осылып қалған сілемі қаңсыған салындыға, өлген малдың қаңқасына толы. Тегі, ағарыс ұшан-теңіз жер иемденем деп, бір күнгі базарына, туасы, сағасына зар болып қалғандай. Кешелер ғана өз қуатымен жаулап алған кең арнаны мәңгілікке шемендей қатып-семіп жабысар қара тасқа сыйға тартқан. Осы дәу қара тастарды ағызып әкелерде, өзі суалып, аталы арнаны солар – қара тастар басып қаларын мұғдарлаған жоқ, мұғдарлайтын ой-өре, жетелі жетекші де жоқ... Ағарыс бұрынғыдай күркіремеді. Күз тұзағы мойнына ілінгенде, шынымен-ақ жуасып еді.

	Жуасымай қайтсін, бастау алар бұлақтардың танабы кеуіп, әуелі бар сенген үш саладан да қайыр кетті: үш сала өз күнін өзі көріп нейбетке қалды; нөсердің бір тамбағанына неше күн, қар суы әлдеқашан бу болып ұшып кеткен. Қазан айы туғанда, ағарыс сыбырлап ақты: ойлана бастады, ес кіре бастады. Түн баласында сонау артта қалған дырдулы шағын аңсағандай, сол дырдулы шағы ойлап қараса босқа өткенін сезгендей, енді қайтып келер-келмесі екіталай күндері бұлбұлдай ұшып, өн бойындағы бар базары тарқаған. Ерлігін де, серілігін де қайтар құс қанатына іліп алып барады, қайтқан құстың келер көктемде тағы да оралары хақ, әттең, ағарыстың бақ-дәулетін жоғалтпай ала келсе ғой; мүмкін, ағарыстың ең ақырғы тасуы биыл шығар, мүмкін, ағарыс келер жазға ілікпей қаңсып қалар. Күркіреп жатар өзеннен, асқаралы ағыстан гөрі, абзал ақылға тән салиқалылық аңғарылатын. Ол енді сақ-сақ күлмей, іштей тынып, күрсінер, дымқос қариядай күрк-күрк жөтелер. Байқап қарасаңыз, ағарыс пен заманы озған қарттан әлденендей ұқсастық табар едіңіз. Күн ұясына қонса болды, күн бұлттанса болды, белі сырқырап, дімкәстанар, сосын таң атқанша қақырынып-түкірініп жөтелер, шал өлім құрығы тақаған сайын, баяғысын есіне алып, жастық салтанатын, қыз аңдыған, күреске түсіп атын бәйгеге қосқан қызығы біртіндеп шыжыққа айналарын ойлап, еңкілдеп тұрып жылар еді; түн бойы кірпігі айқаспай аунақшып күрсінер, күрсінер де түңілер... Бүгін күн айнадай ашық, ымырт үйірілгенше теңгедей бұлт жоқ еді. Толайым табиғат жым-жырт: сыбдырсыз, айқай-сүреңсіз; ағарыстың беті қарауытып, тып-тынық болып, қыл аяғы шолпылдап тыныш таппайтын ақ шабақтарға дейін қырылып қалғандай.

	Түн қоюланған сайын, осы өлі тыныштық баса-көктеп, бүкіл өңірді ендеп алды. Өзен талып жатыр... Аспан аласа, көкжиек алыс... Ең қызығы: ала жаздай ағарыстың жыңғылға бай аңғарын бір үйір құндыз мекендейтін. Еш аламанға көрінбей ертеңді-кеш судың астында жүретін құндыз тышқандардың ішіндегі ең қасиеттісі еді. Мекен өрісі су болса да, таза суды ластамай, жағаға шығып бір жерге саңғытатын. Сол құндыз бүгінгі тымырсық түнді жамылып басқа жаққа ауып кетті. Бірінің артынан бірі қаздай тізіліп, шұбап бара жатқан тышқандарды көрсеңіз, «құндыздай шұбаған» деген мәтел есіңізге оралар. Әйтеуір, бүгінгі түннен сескеніп бірі қалмай басқа өзенге ауып кетті. Бүгінгі түні ағарыстың жағасы қаншалықты тыныш болғанымен, үркер көтеріле шаң-шұң айқасқа толды, оң жағасы мен сол жағасынан бір-біріне тебіте келген жер қайысқан қол таң атқанша шайқасты. Таң атқанша, ағарыс ат тұяғының астында қан боп ақты, көздің жасы боп ақты. Үркер ауа, сап болған соғыс ағарыстың беймезгіл ұйқысын қызғанғандай, талай азаматтың басын тереңіне тастап кетті. Өзен адамдардың қанын жуып әуре болды... Ертеңінде ағарыстың жағасында мың-сан өлік жайрап жатқан, мың-сан өлікті олжалап мыңдаған құзғындар жүрді ұшып-қонып. Күні бойы бүлк-бүлк ағып, қызыл іңірде қайғылы күйге көшкен өзен тағы да бойы суып, талықсып толған. Беті шымырлап, запыран жұтты. Ағарыс адам мінездес еді: біз қанша жұтсақ та және онсыз күніміз қараң екенін білсек те, ауаның қадірін білмейміз, сол іспетті пенде өзіне тегін берілер өмірді де рәсуалап, әбден қыл шылбыр мойнына түскенде, тәубеге келер болар. Егер біреуді тоссаң, уақыттан ұзақ не бар. Егер бір жақсы ісің бітпей қалса, уақыттан қысқа не бар. Ағарыс осының бәрін уаз кешті, дәмін татты. Енді ол ащы-тұщының не екенін зерделей бастаған... Үркер жамбасқа келгенде, ай шығып еді, өлі күйде жатқан қара барқын беті айнадай жарқырап салды. Ай көтерілген сайын, ажары ашылып, толықсыды... өз сұлулығына тұңғыш рет таң-тамаша қалып, әрі сол сұлулықты жаңа ғана байқаған. Апыр-ау, өзенге ойлы, мұңды келбет қандай жарасымды. Ай нұрымен шағылысқан майда толқындар көлкілдеп, өзгеше өңделген-ді. Қыстауда қалған жетім шүрегей сызып жүзе жөнелгенде, артынан үшкілденіп қос сызық ерді. Кынарындағы жығылмай сіресіп тұрған тоғайдың сүлдесі бетінде көріністеніп, тіпті жарықтық айдың суретіне шейін кеудесіне қонақтаған. Әйтсе де өзен мұңлы... Үлкен қауіп күткендей қасіретті. Бетіне ай сәулесі түскенде, мені де елеп-ескерер дүние бар-ау дегендей ақырғы рет жымиған. Сонсоң мәңгі тыныштықтың құшағында тұншықты. Тұншығып жатып алай-дүлей дауылды аңсағаны: айқай-сүреңге еті үйреніп қалған құлқы талықсыған тыныштықты талақ еткісі келгені болар, ат жалындағы итіс-тартыс қырқысар дәуренін аңсағаны болар; сол алыс-жұлыс тасқынның опасыз екенін түсінбегені болар. Адамның өзі табиғатқа тартқан-ау. Біздің аңдаусыз аттар қадамымыз қаншама мол; түсіне, біле тұрып қасақана істер жаулығымыз қаншама; бір күндік тоқтыққа мәз болар тойымпаздығымыз қаншама. Адамдар өмірдің келтелігін біледі, мүмкін, білгендіктен де еш нәрсені бас қатырып ойламай, әмбе күні ертең не боларын болжамай тәуекелмен ғұмыр кешер. Тәуекел түбі желқайық... ол қайықты айдар жел жоқ болса ше, ескексіз қаңғып, қайраңдап қалмай ма... Ағарыс іштей суалды, арнасындағы суды орынсыз жайып, рәсуалап алды. Оған арнасын ауқымдамай, түбін терендету керек еді, терең су әрқашан да үнсіз ағады, терең өзен әманда суалып, кенезесі кеппейді. Табаны заңғар өзенді жауын да, дауыл да баса-көктемек емес. Тайыз судың тасуы мәз, қайтуы тез. Екі күннен бері тымық жатқан өзен үлкен жауын боларын сездірген. Таң шелдене, әуені күздің сұр бұлты торлап, түстіктен жел есіп тұрады. Аспан кіші бесінге дейін қоқай жасап, түнерді, сонсоң ақжауын біртіндеп бастап ұзақ шабар сыңайын аңдатты. Күзгі нөсер әрқашан да ұсақ болады ғой, шіркейдей қаптаған тамшы ағарыстың бетін тескілеп, сау-тамтығын қалдырмастан шоқылады-ай. Өзен бұған жөне кәндікті. Суы молаяды ғой, күзгі лайсаңның қаншалықты баянсыз екенін ертеден білетін көнігі ағарыс мән бере қойған жоқ, аз күндік алдамшы тірлік деп білді; аздап тасығансымақ болғаны рас, бірақ қуанған жоқ, қуанғанда – еліріп-есіргенде жеткен мұраты қайсы. Олай болса, дүние, не деген қатал едің, не деген қатал едің... Нөсер таң атқанша сіркіреді. Таң атқанша сіркіреген нөсер суы күзгі даланы ылжыратып, қамырдай илеп жатты. Қаңсыған жылғалар мен көлшіктер суға толып, қыл аяғы өткелдің тұсынан басталатын жалғыз аяқ сүрлеуді қуалай бұрқырап бұлақ ақты. Ойдағы-қырдағы судың бәрі жамырап ағарыста табысты. алты айрығынан тер сорғалап, күні ертең мұз боп қатар алдында ақырғы рет жіпсіген дала ағыл-тегіл жылаған да; ертең-ақ салаң етіп келер кесепаты мол ызғар шашқан зауалды сезген де. Сай-саладан тоғылып, құйылып жатқан нөсер суы ағарыстың бұрынғы дәуренін қайтып бере алған жоқ: қайта осының бәрі бір сәттік жады өмір, тыныш күйді көптен көксеп, енді қолым жете ме дегенде, беймезгіл мазаланған, енді көз шырымын алам ба дегенде, жасаған иттігі деп білмек. Қанша мөңкігенімен, сонау көрген түстей бұлыңытып артта қалған заманы әсте қайта айналып келмейтінін, тек сол қырмызы заманы былайғы ғұмырының әсем ән, мұңлы жырындай сыңсып қана өтерін, ал өзі дүлей қыстың шеңгелінде ыңырсып, бас көтеріп алшаңқаға алмай өлерін ағарыс енді ғана топшылапты. Ақ жауын бәрібір көктем селі емес... сіркіреген ақжауын толастағанда, өзекті қуалай буылтық-буылтық бу көтеріліп, шудадайын шұбатылып жатқан. Шудадай шұбаланған тұман өзеннен туындап, қыбырлап қырға беттеді; жер бауырлай сусыған тұманның қазіргі сыңайы мәңгі бақи балалай беретіндейтін, ағарыс бұл қоқайды да асқан төзімділікпен қарсы алды. Азанда пайда болған ақ түнек буды әуеден құлаған жетім тамшылар тесіп өтіп тұр. Өзен амалсыз тасып жатыр, өзен еріксіз есіріп абақтыға қамалған азаматтың лажсыз ыңылындай ышқынды ұн шығарды... құн көтеріле, тұман сейіліп, ағарыс ерекше жалаңаштанды. Жауыннан сорғып, бусана сұлаған сахара дал-дұл: ойпаңына су толған, қырына қақ қатқан. Күннің көзі шыққанда, ағарыс бұрынды-соңды болмаған көркем көрініске шомды. Бір ғажабы, күрестен соңғы ұрыс даласы әрі қасіретті, әрі кереметтей тылсым да мұңлы бейнеде болушы еді-ау, бірақ қаншама өлік сасығанымен, сол майдан даласынан ертең туар игі нышан байқалатын. Ағарыс сондай кейіпте. Төсінде қазбауыр бұлт жүзген аспан, жағалауындағы арса-арса ағаштар өзенге ауысып және күннің қызғылт нұры ойнап, айтып жеткізгісіз масайраған сұлулыққа бүтін дүние тәнті болған. Айналайын табиғат қызық қой, бірнеше күннен бермен мауыққандай, маужырағандай саркідірленіп, кебір тартқан өңірді бір-ақ күнде әлегін аспаннан келтіріп, есінен шатастырды-ай... Ағарыс ауыр соққыға душарланғандай едәуір талаурап жатты, күн шыққан соң ғана, қыбыр-жыбыр тірлікке көшті... Ағарыс ақырғы рет жасанды – тәңірге сиынды: «Ей, дала, сен абзал ана болсаң, мен сүт боп ағар анарың едім; ей, дала, сен абзал ару болсаң, мен қолаң шашыңа таққан алтын шашбау едім; ей, дала, сен еңіреген ел болсаң, мен көз жасың едім; сен ақтаңдақ шөл болсаң, мен таңдай жібітер сусын едім. Тісім барда тас шайнағаным рас, әттең, сол тасқа күндердің күнінде қақаларымды білмедім-ау, әйтпесе шайнамай қылғыр едім, не қуатым жеткенше бытыр-бытыр үгер едім. Жұлдызым оңынан туып тұрған көктемде жолыма тосқауыл болғандардың толайымын екпініммен талқан еткенім рас, әттең, сол пәрменім тағы бір... тағы бір жарқ етсе – ең алдымен сенің бабыңды табар едім, қарақұм. Қарақұм, сен өлшеусіз молсың, менің суымды жұтып, қорымды азайтып барасың; саған өкпем жоқ, тәңірім, беттен қақпай бетімен жіберген кенже ұлың едім, ұлы іске машықтанбай, мынау сартаптанған өңірді көк желекке бөлемей, ұлып қалдым. Жо-жоқ, мен кінәламаймын, е, дүние, десеңші, мұңсыз-қамсыз қарық боп өткен жылдар шынымен-ақ адыра болғаның-ау. Кешіріңдер мені, адамдар. Кең арна жасап, кербезденгенім дүниеқоңыздық емес, кең тыныс алайын дегенім шығар, күні ертең үрім-бұтағым көбейіп, дәулетім асып-тасып жатса, қымтырылмай есіліп ағайын дегенім шығар; арнамды кеңейткеніммен терендете алмай, тебінгім шіріп арманда кеттім. Арманым көп еді, орындалуы қайда? Ей, адамдар, менің қадірімді сендер де білмедіңдер: тасыдым – жындыға баладың, суалдым – көні кепкен көн тулаққа баладың, маған келіп жау жаралаған қанынды жудың, маған түн жамылып тағдырың ластаған арынды жудың, құлан жортпас қу мекиенде бір қасық суға зар болып өзегің өртенерде, қойнымды ашып қол ұшын берген тағы мен, жылағанды жұбатып, күн көре алмай босқаныңды кәусар суым мен жағадағы нуымды тосқан тағы мен, сендерде ес бар ма, бірің аяқ жағымнан су ішіп отырғанда, бірің бас жағымда сарып тұратұғынсың; сендерде ес бар ма, жандарың ашыса, бет-бетімен кеткен үш саланы қайта бұрып, тоған қазып, пышыраған бұлақты қақпайлап, арнама қайта қосар едің, суалар тек мен ғана ма, көрерсіңдер, талай орманың қуарып, талай көлің суалар, сонда ғана жер-анамның ырысын, жер-ананың күйісін шыншыл көңілмен сезіп, табынасың... шабыларсың... Рас, сендерді қойып, өз қасиетімді өзім қадірлемеппін. Егер қадірлесем, өткел бермес дария бүгіңде қызыласықтан аспайтын сарқырама болып қалмас қой, бойда бар қуатымды көделі іске сарп ете алмай баз кешіппін; иә, мен шын ашылып, ішімді толық танытқаным жоқ. Күміс таралғыдай ай жүзіне шағылысқан дидарым сарсыған ұйыққа айналды. Сыңсыған аққу, қаз емес, шыбын-шіркей үйірсектеді. Мен налытқан сенген сала – Қайрақты мен Шабдар, өсер өрісім, құяр арнам жерігендей, басымнан бақ-дәулет ұшқан сәтте, құйрығын теріске салды. Е-е... кінәмшіл де секемшіл тентек көңілді тел өскен үзеңгілестер-ай, сүрінгенде сүйеуші болуға жарамадындар. Бірақ өкпе-наз айтар қай екі туып бір қалғаным бар, ағайынның азары болса да, безері жоқ деген сез бекер де. Адасқанның алды жөн, арты соқпақ... Артында соқпақ қалған екен, күндердің күні, әйтеуір, бір судың ағары хақ, әйтеуір, бір бұлақтың іздеп табары хақ. Тапталған жол жоғалмайды. Адасқан жұртқа жол сілтеп нүсқаушы болар. Ағарыс аққан арнаның ақтандағы шығып қалмайды. Туған жердің еркінсіп аққан еркесі едім, ойнақтаған бота от басар деп табаламаңдар, адамзат; батыр – аңқау, ер – күдік, кеш, кеш... Бар нәрсе жоғалмайды, менің арқыраған арынды үнімді мынау талақ дала тағы да еститін болар, көріскенше, қош, қош... Ей, адамзат, өзен-көлдің тағдыры сенің қолында! Қош, қош...» – ағарыс ағыл-тегіл жылады-ай! Жыласын, жылағаны жақсы. Ой түскен шығар. Бірақ ағарыс сонда дауылды, қырымнан таяған қиқуды аңсаған. Ұлы дауылды аңсаған өзен қаққа айнала бастаған жылымшы суын мұз құрсаудың астында қаладыға жорымады.

	Ол ойлады: қарлы жаңбырлатып жел тұрғанда, қысылған қызыл сулар қаптап, тоғаямын, әрі арнамды жаңартамын, не мүлде көк тайғақ болып қатармын – екінің бірі. Қарашаның өліарасында ағарыстың тілеуін құдай берді. Бұл өңірде бұрынды-сонды болмаған ақ түтек дауыл тұрып, жер-көк қойындасып алды. Дауыл перен болды. Перен болғандығы сонша – ағарыс екі-ақ күнде көзі жылтырап, күпсе қардың астында қалды. Ат құлағы көрінбейтін қыр бораны елдің де, жердің де мазасын әбден кетірді-ай. Азғана ықтасын, суаттарға таласып, бір-бірімен итше ырылдасқан ағайын, ықтаған қой, шұрқыраған жылқының соңында қаншасы қырылды. Мал үшін қырылды. Тіпті қыстың қысталаңына шыдай алмай, өзге ел, өзге жұрты паналап кеткендер ересен мол еді. Қапылы отырған, бес қаруы сайлар мен төрт құбыласы теңдер қар бораны түгіл, қан бораны болса да ырқ еткен жоқ. Ертеден аңсаған дүлей дауыл ағарыстың төбесін көкке жеткізбегені рас. Өр көкірек, өзімшіл өзеннің қисапсыз үміт-мақсұттары садаға кетті. Алғашқы сыпыра бір ай оқап қардың астында үн-түнсіз жылып ақты, жылап ақты. Күн қанша суық болса да, беріштеніп қатқан жоқ-тын. Құтырынған жел қыраттағы бар қарды айдап әкеп өзеннің сайлауына нығарлап тастаған. Қалындығы бір метрдей қасаттың астында жатқан ағарыс сонда да болымсыз үмітін үзе қоймады. Ақ қардың әр тұсынан бір жарқ етіп, жеп-жеңіл тыныс алады, тыныс алған сайын, жеп-жеңіл бу шығатын. Шымбайына батырып екі өкпесін қысатындай алапат үскіріктің сыңайы танылмаған соң, аздап сергектенген. Тура бір ай өтіп қаңтардың сарышұнақ шыңылтыр аязы басталғаңда, өзгеше қысылды, күні кешегі қасат қардың асты-үстінен су андыздап, жентектелген көк соқтаға айналдыр-ды. Ағарыс тағы да бір рет шанағынан асып еді, бірақ бұл реттегі лайсаңның бөлекшелігі: өзен арнасында таза екпінді ағыс пайда болған жоқ, қар мен мұз араласқан қысынды сулар ғана пірін шақырып нешеме шапшиын деп әрекеттенді, ылжыраған қар тізгін бермеген. Өзен дым шалған шекерге айналып жатты... Күннен күнге қатая түскен суық ағарыстың мынау жылбысқы пошымын көп көргендей шым-шымдап жұқалаң мұз қатырып сірестіре бастады. Енді өзен толық көк тайғақ мұзбен құрсанды. Шор боп қатып қалған мұздың сүмбелерінен көпке дейін көздің жасындай тамшы ағып, кешікпей әлгі тамшының өзі саусақ іспетті саусыған мүзға айналған. Дегенмен, тегістеліп, жыптырлана қатқан жоқ еді. Иін тіресе қожырқайланып, алыстан болжағанда: найза, садақ ұстаған батырға, жұт болып жаппай қырылып, ақ қар, көк мұздың астында тырапай асқан малжанға ұқсайтын. Өзен мәңгілікке көз жұмып өлгендей еді, тағдырдың -табиғаттың ырқына біржола көнгендей еді. Қапияда келер алапат сойқанды сағына сыздаған жүрек шайлығып, әмбе сол ыстық қанды асау жүрек тоқтағандай да еді. Енді қайтсін, ауыстырып ала қоятын жүрек қайда... деміккенде демеу болар өзен-көлдер, кеше ғана сусындаған адамдар қайда. Тілеп алған аурудың дауасы болмаса керек, болмас керек... Қанша өкінгенімен, қанша өксігенімен келер пайда не, қайта жылап-сықтаған сайын, мұз болып қата бермексің. Алыстан андасаң, ағарыстың қазіргі сықпыты көз сүйсінерлік әсем, ашық аспаннан қызусыз нұр төккен күн жарықтықтың сәулесі көк жалтыр мұзда ойнап, көз қарықтырады. Егер түн баласында ай туса да, қара барқылданған қараңғылықты жап-жарық етіп, ұзыннан-ұзақ көсіліп жатар еді. Әсіресе, ай жүзі мұзда шағылысқанда, алыстап кеткен қиялынды сәулелендіріп, бықси бастаған арман отынды тұтатар; айдың ақ дидарын көрер айнасы іспетті ағарыс қош-қошпен сыңсыта ұзатып жіберген салтанатты шақтарын сағына ма, түні бойы сарт-сұрт үн шығаратын. Сарт-сұрт айырылып жатқан мұз – сарт-сұрт үзіліп жатқан бұғау дыбысына оқшасар... Сіреу болған өзен бар жақсылықты Күннен ғана күтті! ал Күн болса қор болған пендесін уақсыз-уақ жарылқай алмады. Тек анда-санда жансыз сәулесін шашып, «шыда, шыда, жарқыным» деп хабар жіберетін. Тоңазыған көңілге бұл да медеу. Біз осы көп ұшпаққа қанаттанбай-ақұшқымыз келеді, көп нәрсеге орынсыз, ретсіз асығамыз, біле білсек ненің болса өз кезегі, өз сәті болады екен. Толғақ шағы тумаса, шабан үйрек бұрын ұшадының кебін киесің, болмысынан тыс ебелектеудің бәрі жарға жығар жалған, бәрі бекер; ағарысқа ақыл берген күн мезгіл-мезгіл жылынып қалған сайын, осыны сабақ еткендей еді. Бұл жазиралы далада көк құрсау мұздың әсте жылдар бойына жасана да, жата да алмайтындығы бесенеден белгілі, ағарыс осыны түйді. Ағарыс көп зарықтырмай көктем келерін, ал көктем келсе, баяғы дәуреніне, баяғы әуеніне қайта басарын, сөйтіп, мынау мұз тұтқынды пәрше-пәршесін шығарып, еңіске айдарып, сөйтіп, мүлдем құрдымға кетерін, ал өзі ақмаңдай даланың қожасы боларын сезді, сол даланы жарылқарын сезді. Мейлі, не ерте, не кеш келсін-көктем оралмай қоймайды. Көктемнің оралғаны – ырыс-бақтың қой болып қозылап, жылқы болып кісінері, аққу, қаз боп сұңқылдары, қырда айтылған әндей тамылжып төгілері, жан-жануар, құрт-құмырсқаның масайрауы. Көктем, айналайын көктем-ай, зарықтырмай – зар жұттырмай келсең еді; айналайын көктем-ау, тек сен ғана ағарысты мұз тұтқыннан құтқара аласың... Сонда ағарыс ағыл-тегіл жылап – қуаныштан жылап, саласымен табысады, салқар бір көк жойқын теңізге еңіреп барып қосыла-ды... Жосылған жорықтың шафхат шағында арна жолындағы - арман жолындағы қоқыр-соқырды, иіс-қоңысты, шаң-тозанды, әм дала жүзін сан сұмдықтан, сан уайым-қайғыдан құлантаза сергітер... Сонда ол: жасасын, өзен-көлдер, жасасын, орман-тоғайлар, жасасын, табиғаттың тел ұлдары деп жар салып, мың бүктелер, кешегі тайғақ тағдырына сақ-сақ күлер. Сонда ол, сонда ол... сонда ол... Иә, көктем туды... Ағарыс тасыды... Қызық тасыды... Бұрынғыша құбылаға құлдамай, баба арнасын талақ тастап, жаңа жол, жаңа бағытта, жаңа арна жасап ақты. Құдай-ау, өзен теріс ақты, не ғажап, жер өсті ме, әлде бір тылсым құдіретті күш бұрып жіберді ме, ешкімнің миы жетіп, байыбына бара алмады. Бірақ осы өңірдің елі осы көктемнен бастап, ағарысты «Терісаққан» атады... Терісаққан Есілге құяды... Есіл неге құяды?.. Әттең, Терісаққанға Есіл құйса ғой...

	Ей, адамдар, өзен-өмірімізді ардақтайық!





ҰЙҚЫМ КЕЛМЕЙДІ




	Көзімнің алды тұманданып кетті. Көзімнің алды тұманданып кеткен жоқ. Өн бойымнан жылан жорғалап өткендей болған соң, ес танды халде, таз-тақырланып жатқан далада өз-өзімнен қуыстанып, өз-өзімнен шошынғаным шығар. Таз-тақырланып, жоны шыт-шыт жосылып кеткен даланың, өрмекшінің торындай шимай-шатпақтанып жарылып кеткен даланың дел-сал кеші еді. Мен ғанамын... Жок, мен ғана емес, қыбыр-қыбыр басып адамдар жүр. Әне, байғыз шақырғандай болды... Бәрібір мен ғанамын. Қанша жол жүрдім, білмеймін. Мүмкін сіз санап берерсіз, қолыңыздан келмейді. Мынау екі кештің арасында сандалбай жүріс, мынау әлем-тапырық екі дүниенің арасында (жер мен көк қой) жөн-жосықсыз жүріс; әлде сіз жол нұсқайтын, жөн нұсқайтын бағыт-бағдаршы боларсыз; әй, қолыңыздан келмес; өйткені сіз де адасып жүрсіз, өйткені олар да көр білте соқпаққа түсіп, көр тамды сүзіп жүр. Адассақ – адасайық, бірақ алжаспайық, алға тартайық. Адамдар адасу арқылы бір-бірін тауып, бір-біріне сүйеуші болады да. Көзімнің алды тұманданғаны рас екен. Уқалап едім: маздаған мақпал кешке, ал қызыл шапаққа бөгіп, маңқайып жатар далаға тап болдым. Адасып жүргендер тым мол екен. Бір қыз, бір жігіттен адасып жүр. Өздері қандай ғажап кейіпте: үстерінде аппақ көйлек, ақ көйлектің етегі тотықұстың құйрығы іспеттес шұбатылып жатыр; ақ көйлектің өңірі алтынмен оқаланған, жалт-жұлт жарқырап көз қарықтырды. ғажабы сол, тұман сейіліп, тұман көк нұрлы шұғылаға бөленсе де, адасқандар бір-бірін іздеп таба алмады. Көздерін сүзіп, ауаны қармалаған күйі албаты лағып жүр. Маған мына кейуана кейіптегі қалқып жүрген адамдар өмір бақида жолығысып, қол ұстасып қатар сапар шеге алмайтындай, әмбе олар бір-бірін құдайдай құлап жақсы көріп ынтыққан сайын, жалқы сәт жүздесіп бетпе-бет келіп қауыша алмайтындай, өйткені бұлар ғашық жаратылған жандар, өйткені бұлар тақау келіп табысса болды тәжікелесіп, бұған дейінгі, бұдан сандаған жылдар кейінгі кіршіксіз де кірбеңсіз аптапты сезім, таза жүректеріне қылау түсіріп алатындай; ал қылау түсіріп алса, махаббаттың таң-тамаша сапарына шығып, түсінде немесе қиялында ғана ұшырасып ғұмырлық мәйек алатын інжіл сыңарды іздеу бақытына ие болмайды-ау, – деп ойладым. Менің көп ойлауға мұршам келмеді. Себебі мен де әлдекімді іздеп жүрдім. Бағанадан бермен қара басқандай қаңғылестеніп жүріп, көзімнен кеткен, көңілімнен көмескіленбеген сыңарымды іздеп, шарқ ұрып, сандалып бара жатқан жолымнан тая соғып та кетіппін. Тағы да әукесі салбырап қою тұман басты. Қою тұман бәрі-бәрімізді жұтып қойды, тек оқта-текте төрткіл дүниенің әр тұсынан сыңсып жылаған, немесе сақ-сақ күлген мұңдықты һәм дарақы дауыстар естіліп, осы дауыс неғұрлым жақыннан шыққан сайын, қаттырақ жаңғырыққан сайын миыңды қашайды, екі шықшытыңыздан қысып, құлында-құлыныңызды шығарар; міне сіз (мен де) көр соқыр күйде екі алақаныңызбен тілім-тілім болып кеткен екі бетіңізді бастыңыз, сосын бар пәрменіңізбен қатты жүгірдіңіз; етпетіңізден құладыңыз; әлгі шыңылтыр ащы айқай-сүреңдер сап болған; құлағыңыз тас бітіп қалғандай; миыңыз да солқылдамайды; дүние тұл; бәрі жым-жылас құрып, сіз ғана жер-жаһанның қожалығына қалған секілдісіз; өйткені сіз жан тәсілімін бергенсіз; енді сіз мәңгі тыныш та, тымырсық сапарға аттандыңыз; мен де – Мен де аттандым; байқайсыз ба, бағанадан бір-бірін таба алмай сарсаңда жүрген жәмиғат жамыраған қозыдай, екі-екіден – жігіт қыздан қол ұстасып жырлап келеді; олардың қан-сөлсіз сұп-сүр жүзі, анау қараңғыда көктеген шөптей селкем-селкем сап-сары шаштары, арбиған арық қолдар мен сіңіртік сирақтар, көлгіреген аппақ кебіндері, немесе сүп-сүйір кебістері – сұмдық қорқынышты әсер қалдырғанымен, жұптарын жазбастан шексіздікке қарай қасқая тартып бара жатқанын көріп, ішіңізді болымсыз бір тіршілік сәулесі кезеді. Сіз тіріле бастағандай сезінесіз өзіңізді. Бірақ сіз өлгенсіз...

	Мен де бағанағы құлаған жерімнен тұрдым да өз сыңарыма ұмтылдым. Біз енді о дүниеде жүрген секілдіміз. Міне, енді бірте-бірте жақындап келеміз, қолымызды создық, сипаладым, бірақ аймалағаным жоқ, тым-тым суық екен. Біз қатар тұрмыз. Оның әлпетіне қаншама тесіле қарасам да айшықты дидарын болжай алмадым. Белгісіз беймәлім бас. Таныс дене: аршын төс, қыпша бел, оқтаудай аяқ. Бұл кім? Құдай-ау, Әлима ғой, Жазира ғой, роза ғой, Кәмила мен Дәмила ғой, жоқ олардың бірі де емес. Мұның аяқ жағы Дариға, кеудесі – Бақыт, басы бәлкім Үміттікі болар. Иә, дәл солай. Таптым... Дариғаның балтыры-ай десеңші, Бақыттың жүрегі-ай десеңші, Үміттің келбеті-ай десеңші. Ей, жаратқан ием, көктен тілегенімді – көптен тілегенімді жерден тауыппын, құдай тілеуімді берді! мен осыған үйленемін... бұл менің өмірлік жарым болады, біз қазір қол ұстасамыз, сосын мәңгі тұнжыр, мәңгі шексіз беймезгіл шақтағы, беймезгіл дүниеге аттанамыз. Біз жаяу, жалаң аяқ, жалаң бас дәл осы сықпытымызбен сыңсып ән салып аттанамыз. Біз бұл ғаламда жан-жануар, адамзаттың ешқайсысынан именбей... бізге тайпалған маңмаңгердің де, сән-салтанатты киімнің де қажеті жоқ. Жүрші жаным... үйбай-ау аты қалай еді?. Үшеуіне ортақ есім табу керек. Жүрші жаным... кім десем екен? Әншейін басқы бір-бір қарпін ала салсам етті. Иә, сөйтейін. Жүрші жаны... БДҮ кең даланы кезейік, жүрші жарым БДҮ мынау ақбоз дүниеден безейік. Жүрші! мен бағанадан бері қаққан қазықтай калшиып тұрған қызды икемдей бергенімде аспанның ала төсін тілгілеп, сусылдай ұшып қос қанаты бар жас бала келді де, алқымымнан ала түсті. Темірдей тегеурінді қол бөбежікті мытып қалғанында шыбын жаным шырқырап, бүркіт бүрген түлкідей туладым-ай. Ояна келсем алқымымды орай құшақтап жатқан әйелімнің қолы екен. «Әкетші әрі» деп жұлып тастап, төсектен қарғып тұрып кеттім. Ол «не көрінді» деп күбірлеген күйі іргеге аунай жатты.

	Мен көпке дейін ұйықтай алмадым. Басым зеңіп, тамағым кайта-қайта кеберси береді, ернім қайта-қайта тобарси береді. Мынау үйге бұдан үш-ақ күн бұрын көшіп кіріп едік. Алғашында кең секілді еді, тордағы арыстандай арпалысып ілгерінді-кейін адымдағанымда үйшіктей-ақ болып сезілді. Адамның түсіне қайдағы-жайдағы кіре береді екен-ау. Дегенмен де осы түстің өзі уақыт уысында кеткен, өткеніңді еске түсіріп, сартап сағыныштарыңның сарғайған беттерін парақтайды екен. Бұдан сандаған жылдар бұрынғы ойын-күлкілерің, сүрініс-түңілістердің санаңда қайтадан сәуле беріп, тіпті ертең атар таңнан да хабар-ошар жеткізіп қоя ма деймін. Мен оларды – әлгі үш қызды ұмытқаным қашан. Тым болмағанда өлі-тірісін білсем жарайды-ау. Егер сені кім есіне алса, сол түсіңе кіреді деуші еді, бәлкім мен қатыбастанғаныммен солар: «Осындай бір жігіт болған», – деп ойлады ма? Жоқ, ойлайтын реті жоқ. Үйлі-баранды, балалы-шағалы болған. Шынында да не күйде олар? Өздері жер басып тірі жүр ме? мүмкін кішкентайлы болған шығар, мүмкін тұрмысқа шықпаған шығар. Әлде, ерімен кермалдасып айырылысып кетті ме, әлде күйеуі қыз кезіңде «сонымен жүріпсің» деп архивті ақтарып тарихты жаңғыртып отыр ма? архив – альбом ғой. Жо-жоқ менің суретімді әлдеқашан жыртып отқа жаққан. Мен олар үшін опасызбын. Мүмкін... бәрі мүмкін. Қайдасыңдар, қарақтарым. Мен сендерді сағындым, сендерге кінә қойып, сырттарыңнан әсте де ғайбат сөз айтпаймын, өйткені мен қай-қайсыңды да шын жақсы көрдім ғой. Ал жақсы көру махаббат па екен? Сендермен бірге болып, Қап тауын асып кетсем – не арман. Білем, көп қателіктер жібердік, бірақ сол қателікті жасаудың өзі таптырмас бақыт секілді еді ғой; сол қателіктің өзі бір сәттік тәтті әрі ұмытылмас нұрды саумал саудыратын; сол қателіктердің қай-қайсысы да айлы кештерде, абат бақтарда, керілген кер далада – кең далада жасалатын; ал ең сұмдығы – ең сұмдық емесі – жеті қараңғы түн құшағында басталады-ай. Естеріңде шығар, осынау «күнәні» көптен сағынып, зарыға күтіп жүріп, қол жеткен соң, айықпас ауруға душар болар едік, өз-өзімізді кінәлап өмір бойы өкінеріміз және бар; осының бәрі-бәрі жастықтың асыл айдынында туындайтын.

	Түсімде мені қылқындырған сәбиді танитын секілдімін. Көрген, қолыма алып әлдилеген балпанақтай бала. Бірақ оны қайдан, кімнің үйінен жолықтырғанымды есіме түсіре алмай дал болдым. Апыр-ау, мен оны қайдан көрдім!

	(Әйелім алаңсыз, тәтті ұйқы құшағында жалғыз жатыр. Жүзінде әлденендей шаршау бар, жүзіндегі жұқалаң мұңды лыпып келген үміттің таусылмай тасып тұрар қаны айдап әкетеді).

	Егер қожайыным энергия көп кетіп қалады деп ұрыспаса, дәл осылай қу тіземді құшақтап отыра берер түрім бар. Жүрегім өрекпіп, әлде не, тіпті өлең жазғым келді... Бәрі де кешегідей. Жылдар жылжыған сайын, уақыт ұрлап, қарттықтың қан сидірер қасіреті иектеген сайын, немесе басың ауырып, балтырың сыздағанда, немесе қуарған қу бас атанып, жалғыздықтың жапасын шеккенде таусап талшық етерің, медеу ғып мекіренерің – сонау көз ұшында қалған бозбала әм жігіт шағыңдағы жасаған қызығың болар. Сонда сен, мүмкін өмірдің құз-қиясынан, өлімнен де сескенбейсің... Жүрегім сыздағандай болды. Еріксіз қаламға жармастым. Кеше сатып әкелген балауыз шырақты жағып, қожайынның жарығын өшірдім. Қыздар, мен сендерге ағымнан жарылып, осынау жолдар арқылы ескерткіш орнатқым келеді.

	(Әйелім ұйқысырады. Мүмкін оның түсіне де алғаш рет танысқан бозбала немесе сәби кіріп жүрген болар).



	БАҚЫТ:

	Сол сәби мені кешірер ме екен.



	Бір жылда бірақ рет келер демалыста аңсарым ауа, асыға күтер едім. Асыға күтетінім, қол-аяқты жазып аунап-қунауға әуестігім, еңсені езген ауыр еңбектен қашқаным емес, ауыл атты анамның ыстық та дарқан құшағын сағынғаным шығар.

	Маған ауыл – тіршіліктің дәмін сездіретін, мынау мазаң өмірге келгенімді, ал келген екенмін не себептен ғұмыр кешіп, не үшін тыраштанып жүргенімді аңғартар. Ауылым – анадай ардағым, ауадай қажетім. Ауылым – Отаным. Мен мұнда күздің сылбыраң лайсаңында, күздің көрдей қараңғы түні еңсеріліп, атар таңнан хабар сезілгенде, әкем адамды адам жеген сойқан соғыста қан кешіп жүргенде, елден де, жерден де жетімсіреген бір жадау күй аңғарылып, атты кісіні аударып түсірер ызғарлы жел ескенде туыппын. Сонда менің шешем қалжаға күлге көмген картоп жеп, әкемнің ескі ерінің айылымен белін буыпты; сонда мені кенеп жөргекке орап, әкемнің қаңсыған ыңыршағын төңкеріп соған бөлеген екен. Атымды ырымдап Жеңісхан қойыпты. Мен Жеңіс ала келген екенмін. Мені осы ауыл асықтырар.

	Егер ауылды сағынсам – көз алдыма бір бұрымдап өрген шашын омырауына тастап бұрала басып, су әкеле жатқан, күн қызарып батарда өрістен қайтқан малды тосуға шыққан немесе ала сиырдың астынан өткен-кеткенге сығалай қарап, сиыр сауып отырған қыз-келіншектер елес беріп өтер.

	Мен ауылды сағынсам – сонау қырық деген қырғынды жылда жігітпен кыдырудың не екенін білмей қыршын қиылған апаларым түсіме кіріп, ағыл-тегіл көз жасы таңдайыма тамып кеткендей әсерде болармын. Әкемнің төрт қарындасы болған, үшеуі жар құшағын көре алмады, жарық дүниеден мезгілсіз аттанды. Қыз үшін – бұдан аянышты өлім бар ма?! мен әмәндә өз құрбыларымды асыл азаматтың қолтығынан, қырмызы теріп қырда жүрген шаттықты шақта көргім келеді. Арманда кеткен апаларым үшін солар – бүгінгі қыздар сезінсе екен жастықтың салтанатын деймін. Жақсы сөзден жаңылған жар болса – жылап тұрып кешіремін, жылап тұрып осы сұмдықтың өзінен апалар бақытын көрермін, апалардың ерте үзілген күміс күлкісін естірмін. Бейбіт, жылқының жусағанындай әдемі шақта жалтаң тартып, жазым басқан қисық табан, жалаң төс жастар-ау, осынау бейуақ мамыр мезгілге еркелеп жүрсіңдер-ау. Мен сендерді кешірер едім...

	Ауыл өзгермейді. Өзгерген мен ғана. Ата жұртыма келген сайын ауыл ақсақалдары «оу, бір шаңырақтың жалғызы едің, қаланың жалбызы болып кетіпсің ғой. Әкең болса кетеуі кеткен шаруасын реттей алмай азып-тозып жүр, сен болсаң орға жығар құрмет-атақтың садағасында босып жүрсің. Есің барда еліңді тап, шырағым», – дер еді. Әйелдер айтатын: «Туу, алтай қыс шанаға жеккендей арығаныңды-ай, неге жүдеусің, бетіңде қан жоқ қой, қан». Құрбыларым әзілдейді: «немене, етегіңе намаз оқып жүрсің бе, бес жыл болды шыр еткенің жоқ. Өзіміздің қатын бесіншіні лақтырып жіберді». Ал, мен үндемей күлімсіреген, жүдеген күйі тыңдап тұратынмын.

	Ауылдастарым осындай аталы акылын, әзіл-оспағын айта берсе екен деп тілеймін.

	Мен ауылға оралған сайын бәрінен де бұрын он жыл табан тоздырып білім алған қара шаңыраққа соқпай, тозған табалдырығынан аттап, сығырайған терезесінен ақбас алтайға, кең дүниеге көз тастамай, қоңыраудың сылдырын естіп, осынау сылдырды бәйгеден ат күткендей тағатсыз тосып отырған оқушыларға есендеспей, сабаққа үнемі ішіп келетін данышпан ағайға – әдебиетші ағайға тағзым етпей қия баспаймын. Сосын мен мектеп ауласынан сытыла ұзап, Күркіременің сайлауымен Бозталға тартамын. Сіз білесіз бе, Күркіременің мойыл қуалай өскен терең сайы мектептің дәл іргесінен басталып, Бозталға тұмсық тірейтін. Осы өзекті қуалай сұп-суық мөлдір бұлақ ағатын. Бәрі бәз қалпында, тек осы сайдың жиегіне ағаштан қиып монша салыпты. Бұрын он рет өртеніп қара күйе болып тұратын жапырайған жер тапа жоқ. Мен соны сағындым. Күркіременің суы баяғыдан гөрі суалыңкырапты. Ана жылы қар қалың жауып, Бозталдың көп тал-қайыңын малға жығып берген. Қазір ырсия сиреген. Күркіреме Бұқтырмаға кұяды. Оның дәл құяр айлағында айгөлек қайың қоршаған алаңқай бар. Бұл – Менің махаббат мекенім. Ең ұзақ аялдап, бір-біріне жосылып келіп қосылған судың ақкөбік иіріміне телміріп, мелшиемін-ай. Мен сонда шындап күрсінер едім. Көзімнен болымсыз жас шығатын. Астымнан сыз өтетін. Бәрі бір отыра беремін. Мен оны сонда ғана есіме алатынмын. Оның жұмбақ бейнесін алыс-жұлыс тірлік, азынаған уақыт, мазасыз жұмыстан жалқы сәтке әрең ашып алатынмын. Көз алдымда ол ылғи да жылап тұрар, ылғи да кінәлап, бар пейілімен құлай жақсы көріп кешірім жасап тұрар.

	(Жазуым осы тұсқа келгенде әйеліме қарадым. Ол терең күрсініп барып, іргеге аунай жатты. Балауыз шам өлімсірей сәуле шашады.)

	Мені судың ар жағында тұратын кәрі жездем қонаққа шақырды. Әкем кер биесін ерттеп берді де, әпкемнің ұлын артыма мінгестіріп суға дейін шығарып салды. Өткелде тұрып:

	– Құлын адасып қалмасын, су тасып кетпей қайтып оралыңдар, – деді. Ақшам жамырай жездемнің үйіне жеттік. Жездем қожанасыр адам ғой, ауылды айнала зыр жүгіріп, ісек тауып әкелді. Мүйіз сапты пышақты жалаңдатып алдыма қойды да «ал, ықылас істе» – деді.

	Жездем арақ ішкенін қойған екен. Маған еріп ауыз тигені болмаса көбінесе мені қыстаңқырап «ал, кеттік екі жылда бір келесің, жаман жездеңе өкпелеп жүрмісің», – деп алдап іштіріп, өзі сақ отыр. Он екі бала өсіру оңай болып па, бұрынғыдан әлдеқайда қартайып, шашын қылау шалыпты. Тіршілікке біржола мойынсұнып, көмпістену байқалады. Менің көңілімді аулағаны ма өлең айтты, оның бір-ақ әні бар:



	Біздің ауыл ақшиде,

	Сіз жолаушы бұл үйде.

	Кімге жолдас болады,

	Опасы жоқ сұм дүние.



	Ол осы әнді сан рет қайталап, ақырын «аспанның асты қуыс, дүние – боқ, ер жігітке қайда барса таң атар?» – деп, аһ ұрып аяқтайтын. Мен жездемнің өзегін өртеген бір өкініші барын, ал сол өкініштің өзі ғұмыр бойы сыртқа шықпай іштей мүжіліп, іштей таусылып жүргенін, бірақ сол өкініш не және не үшін қажет болғанын, тіпті, сол бір өкініштің өзінде тіршілігінің демеушісіне айналған құдіретті бір сиқырлы күш барын аңғардым ба, әйтеуір жездем осы әнді айтқан сайын мені де белгісіз мұң басып, тәубеге келетінмін. Ішіп жүрген кезінде солқылдап жылар еді. Жездем жұдырықтай ғана домалақ адам. Мас болып туласа, апайым тырп еткізбей тақымына басып отыратын. Ал, кешігіп үйге келмей қалса, «қайда жүр екен қаңғылестеп, әлдекім бір бүктеп қыстырып кетті ме» деп екі көзі төрт болып мың кіріп, мың шығады. Қалай болғанда да, он екі баланы асырап-сақтаған қаршығадай жездемнің алдында бас иіп, осы он екі бала ержетіп, төбесін көкке жеткізер күнді аңсайтынмын. Бірақ жездем аңсамайтын. Ол айтар еді: мен оларды асырау үшін дүниеге әкелдім. Ал олардың жарылқауы міндет емес. Менің таң-тамаша қалатыным, отыз жыл; шәй деспеген апа-жездем о баста бір-бірін сүйіп қосылды ма, біз құсап «дружить» етті ме, сұңғақ бойлы, он екі құрсақ көтерсе де өңін бермеген әпкем жездемді қалай менсінді. Бәрі де жұмбақ, мүмкін осы жұмбақтың шешімін таппағаным жақсы шығар.

	Жездем мені есік алдына ертіп шықты да: «Биыл қаз-тауықтың өсімі жақсы. Қыс түсе екеу-үшеуін сойып саған саламын. Адресіңді айтып кет. Әне бір қоңыр ала қазды... Калай, көңілің көнши ме?» – «Әрине ғой, әрине, жезде».

	(Мен бағанағы әйелім әзірлеген кеспені есіме алдым. Оны жездем жолдаған қаздың етіне пісірген едік. Ол – ұйқыда. Балауыз ери жанып тұр).

	Үш күн еру боп, кешке қарай атқа қондық. Жездем тағы бір түнеңдер деп жығыла жабысты. Түндегі жаңбырдан кейін Бұқтырмада тасу болған соң көпір айналып өтуге тура келді.

	Кер биенің жүрісі жайлы. ықыластана аяңдағанда сабасаң да бүлк етіп желмейтін. Болатжан жаурады білем, арқама жабыса түсті. Сентябрьдің ортасы, бұл өңірге қыс шақырып күн еңкейсе болды суытып, күндізгі қойбатпақ қара қатқаққа айналатын. Биылғы күз жауынды, жел аз. Сондығы ма ойпаң-ойпаңның шөбі әлі көк қалпында жатыр. Ағаштың жапырақтары да өлімсіреп тұрғаны болмаса, жаппай сусып түсе қойған жоқ. Болатжан қалғи бастаған соң, құлап кетпес үшін екі борбайын қанжығамен байлап таңып тастадым. Кер бие зірк-зірк аяңдап келеді. Бірсін-бірсін жұлдыздар шыға бастады. Арт жақтан салт атты екеу қуып жетіп, бетімізге бағжая қарады да, басып оза жөнелді. Мен жым-жырт іңірде, жалғыз аяқ тоң соқпақпен үнсіз, мұңлы да сиқырлы ойдың құшағында сапар шектім. Сапардың, әсіресе, мынау оңаша қияли сапардың әйтеуір аяқталарына, ал аяқталса тіршілікке қош-қош айтып арманда аттанудың растығына көзің жетер. Іңірде жолға шығыңызшы, құдай-ау, қандай ғажап: бір-біріне иек артқан таулар талықсиды, шымшыма ызғар бар жел қарсыдан соғар, қарсыдан соққаны жақсы, артымда аға тұтып арқаланған бала бар ғой, жас өкпесіне суық өтер. Болатжанның балағы жиырылып, жіліншігі ашық қалған екен, ұстап едім мұздай; өзі пыс-пыс етіп ұйықтап отыр. Басымыздан бір топ тырналар ұшып өтті, мүмкін балапанын кеш шығарып, соны ұшуға жаттықтырумен аялдап қалған ең ақырғы тырналар шығар; басымыздан қос шүрегей кері ұшып өтті, мүмкін қыстауға қалған шығар; қыр жақтан ат кісінеді – ымыртқа оранып көрінбей қалса, «құру-құру» деп шақырып тосып алуға мәжбүрсің. Мен өз-өзімнен жуасып, томаға-тұйық отырмын. Мүмкін өткенімді есіме алғаным шығар. Анау арғы бетте жарқырап жатқан – Өрнек деген ауыл. Біз соңыра көпірден өтіп барып, сол ауылды жанай өтеміз. Сол ауылда қазір мен ойлап келе жатқан қыздың үйі тұрады. Ол менің ең алғашкы қыдырып, ең алғашқы рет сүйіскен, ең алғашқы рет бозбалалық жасап жылатқан қызым. Ол менің – Мынау жолдарды жазуға мәжбүрлеген жарылқаушым, мені жанындай жақсы көрген ақ тілекшім. Білесіз бе, әй білмейсіз ғой, оның есімі – Бақыт. Арада алты жыл өтіпті – бір-бірімізді көргеніміз жоқ; арада алты жыл өтті – хат-хабар алысқанымыз жоқ; елден естуім бойынша – институтты биыл бітіріп келіп; ауылында мұғалім болып істеп жүр екен. Мен Бақытпен өткізген інжіл шақтарды еске алдым. Мен оған оқуға түсе алмай кеп, совхозда трактор айдап жүргенімде сөз айттым, сөз айту есіме де келмеген. Ақпанның ақ түтек боранында шанамен ағызып келе жатқанмын. Астыма басқан бір қапшық ұн бар. Осы іспетті екі кештің арасы-тын. Алдымнан жалғыз жаяу көрінді. Қуып жетіп, озып барып тоқтадым. Оныншы класс оқушысы Бақыт деген қыз екен. Демалыста үйіне барып, қайтып келе жатқан беті. Шанаға отырғызып алдым... Мұғалімнің көзіне шалынбай ептеп қыдыру, ептеп хат жазысу осы түннен басталған. Бұрын байқамайды екенсің, күндер өткен сайын әдеміленіп, ыстық тарта берді. Көктем туа біз өзгеше жақындасып, қимастай боп табысқанбыз. Ол интернатта тұратын. Ауыл ұйқыға бас қоя түнгі жорыққа аттанатын едік. Біз үшеуміз – амантай, Шыңғыс деген екі досым бар. Үркер тас төбеге тырмысқанда еңбектеп жатақхананың терезесіне барамыз. Үш қыз осы терезе түбінде қатар жататын. Ұзын солқылдақ шыбық алып түртіп оятар едік. Олар терезенің желдеткішін әман ашық ұстап, өте сақ ұйықтайтын. Сосын басқа қыздарға біліндірмей киініп, сытылып тысқа шығар (мүмкін дос қыздары сезіп жүрген болар). Қол ұстасып жүгіріп, Күркіременің сайлауына түсіп, Бозталға дейін құлдап кетер едік. Барар жер, басар тау жастық салтанатымыздың шығар өрісі, арман ағысымыз ағар арна, құяр саласы біреу. Ол – Бозтал. Бозтал! Дүниеде біз үшін одан қымбат, одан ардақты ештеңе жоқ. Өйткені сол Бозтал түн жамылған тірлігімізді көлденең көзден қалқалар тұрағымыз. Есіңде ме айнам, екеуміз қол ұстасып қатар келе жатқанда, қарсы алдымыздан мектеп директоры шықты ғой. Сілеусін көргендей сілейіп тұрдық.

	Ол үндеген жоқ. Бар айтқаны: «Шырағым куәлік алмай тұрып босанып қалма»,– деді. Бірақ сен үшін (мен үшін де) осы сөзден ауыр, осы сөзден сұрқия, әрі арсыз не бар еді. Жазығымыз өзіміз де сезіп біле бермейтін жастық кешуін бастан өткеріп, ғұмыры қайталанбайтын сиқырлы түндердің куәсі болғанымыз, әрі таза, әрі күнәсіз сезімнің жетегінде салтанат құрғанымыз ба, әлде ерніміз әлі жақындамаған, тек жүрегіміздің дүрсілін ғана тыңдап босқа бошалаған бір-бірімізді тек түсімізде немесе қиялымызда ғана құшып, осы ерлікті өңімізде жасауға батылымыз жетпей жүрген мең-зең хал-қадірімізді қызғанды ма; иә, біз таң қылаң бере Бозталдан шығып, суға малшынған көкорайды тобықтан кеше ілби басып кері қайтар едік; сосын есікті ашып ептеп үйге кіріп, қой күзетіп келгендей сұлай жығылар едік төсекке; сонда таң әлетінде тықырлатып есікті ашып жатқанымда қораның арғы бұрышында атын ерттеп тұрған әкем мені көрмеген болып, теріс қарап, күйбеңдер еді; сонда аяғымның ұшынан басып төсекке жетіп сыбдыр-сыбдыр шешініп жатқанда шешем басын көтеріп: қайда жүрсің, құлыным-ау, деген сөзін естігенде... біз бірден ұйықтап көрмеген шығармыз – бағанағы таңғажайып сапарымызды, тағы бір ойдан өткеріп, біз үшін әзірше беймәлім ертеңді, ертеңгі кездесуді тағатсыз аңсар едік; өстіп балаң қиял бізді бірте-бірте талықсытып ұйқының құшағына апарып тапсыратын; біз түсімізде және де ұшырасып, жұмаққа аттанып бара жатыр едік; мен сені үнемі жоғалтып алып шошып оянып жүрдім; бақсам осының бәрі-бәрі де жастық-жалт етпе лыпыған сезім түйсіктері екен. Ертеңінде сені педсоветке, мені совхоз комсомол комитетінің мәжілісіне шақырды. Сен енді қайтып маған жоламасқа комсомолдық антыңды беріп, ал мен... Мен өзіңе айтып едім ғой, әкемнің кенже карындасы қатты сырқаттанып жатқан күні кешке үш рет шабарман жіберіп жиналысқа шақырды. Алты-жеті адам отыр. Төрде директор, оның қасында класс жетекшілерің. Түстері кісі өлтіргендей суық. Маған отыр деп ешбір ишара жасамаса да, дәл директордың жанына жалп еттім. Мен үшін бәрібір-тін. Көп көргені төрт доңғалақты «Беларусь» болса, қызығымнан садаға, онсыз да кетеуі кеткен итаяқ.

	– Ал, Жеңісхан, – деді комсомол комитетінің секретары, – сөйле. Мектеп саған өкпелі. – ләм дегенім жок. Директор сөз алды:

	– Бұл кеше ғана осы мектептен тәрбие алып, мына біздің қолымыздан шыққан бала еді. Бүгін міне, бетімізге қара күйе жағып отыр. Шырағым, ауылдың қызы жетпегендей, мектепке азу басқаның не? Үнемі аңдып, қолыма түсіре алмай жүр едім, құдай айдап алдымнан өздерің шықтыңдар. Ұятсыз, безер екенсің. Ертең сол қыз жүкті болып қалса, сенің емес, мына менің басым кетер.

	(Мен Бақытты әлі сүйе де алмағаныма өкіндім). Класс жетекшісі айтты:

	– Түн жамылып ауыл торып, қыз аңду - феодализмнің қалдығы, бұл бүкіл мұғалімдер коллективін қорлап отыр.

	Секретарь ақырғы сөгіс берді. Мен бұл талқыда бір-ақ сөз айттым:

	– Маған десе қуырып жеңдер, маған Бақыт ұнайды.

	Мен жиналыстан шығып үйге жақындай бергенімде, шешемнің зарлаған ащы дауысы естілді. Тотықұс өліп қалған екен...

	Иә, Тотыкұс! Тотықұс отыз жасында қайтыс болды. Бұл әкемнің төртінші – ең кіші қарындасы. Сандуғаш ең үлкені еді, Бұқтырмаға ағып өлді. Қарлығаштың өлімі тіпті аянышты. Соғыс кезінде шөп шауып жүріп, күндізгі еңсені езген жұмыстан әбден қажи ма, тамам қызды жиып, ән айтып алтыбақан тебеді екен. Ән айтып алтыбақан теберде қарағайдың түбіне от жағып, сол от сөнгенше майданда жүрген ер-азаматтарды еске алады екен. Ән айтып, алтыбақан теуіп отырғанда, қарағай кұлап қазаға ұшырады. Екеуі де бір-бірінен өткен сұлу деп естимін. Екеуі де соғыс кезінде шейіт болған. Көріп-білгендер айтады: обал-ақ, бойжете бастағанда, соғыс деген суық сөз естілді, ер-азаматтан айрылып соның орнын басты. Еңбекті ер етті; жазған қыздар еркек кіндіктің бетіне күле қарап жар дегеннің не екенін біле алмады-ау; қызықтың дәмін татпай қыршындары қиылған қыздарға алтыннан дара бір ескерткіш орнату керек. Тотықұс, сен не көрдің. Рас, сенің артыңда тұяқ калды, үй-ішімізбен күні бүгінге дейін ол кімнің баласы, әкесі бар ма, бар болса қайда жүр, білген бе екенбіз. Рас, сен жасыңнан ауруға шалдыктың, қол-аяғың суалып мүгедек болып қалдың; сен де қалыңдықтың қасиетті суын іше алған жоқсың; құдай қосқан қосағыңмен тар төсекте табысып, емін-еркін жаттың ба? Жоқ! мүмкін сен сол бір қарадомалақ ұлды дүниеге әкелерде, қос апайыңнын қолы жетпеген арманды еншілеген боларсың, бәлкім қос апайың әм өзің үшін ең алғашқы, рас ең ақырғы ұрлыққа барып, тал бойыңдағы асылды нәпсінің құлы – Мен білмейтін «жездеге» сыйға тартқан да шығарсың. Иә, біз мынау артымда мінгесіп келе жатқан ұлдың әкесін мәңгі-бақи таба алмаймыз. Оның әкесі

	– Сандуғаш, Қарлығаш және өзіңсің. Үшеуіңнің – Мұң-зарың, адал да аңқау іңкәр сезімің, демдерің үзіліп, мынау миғұла дәуірмен қоштасардағы қалдырған аманаттарың. Үшеуіңнің әкемнің үйінде ілулі тұрған суреттеріңе қараған сайын ет жүрегім қан жылап, аруақтарыңның алдында басымды иемін.

	Құдай-ау, айналайын құдайым, осы әпкелерімнің тәлкек тағдырын, сойқан соғыстың зар-запыранын, кеше туған жас қызға бермей-ақ қойшы. Олар онсыз да... онсыз да...

	Есіңде болар, айнам, мен сенің ұлы сезіміңе ие болдым. Сен маған имандай сендің. Сенетін жөнің де бар-тын. Өйткені мен ол кезде азанда жауған ақша қардай таза едім ғой. Комсомолдық антыңды бұздың. Көпке дейін тілсіз хат арқылы сөйлесіп жүрдік. Мемлекеттік емтиханды аяқтап қоштасу кешін жасаған күні өз еркің өзіңе тиген соң, мені де шакырдың. Сол күні сенен бақытты жан болмаған шығар. Екі бетің бал-бұл жайнап, әдеттегіден әлдеқайда сөзшең, ұшқалақ болдың. Сол кештегі күлкің қандай керемет еді; әлде сен рахаттанып мұңсыз-қамсыз жер басып, сақ-сақ күліп жүре берем деп ойладың ба; әлде сен жігіттерге бар діліңмен сене берем, соңына ере берем деп пе едің, әлде сен өмірдің тәттілігі, жастық дәуреннің қызығы таусылмас деп ойладың ба? – Бұл – ақырғы күлкі, ақырғы сенім, ақырғы алаңсыз қызық еді. Білем, сен күлдің, сендің, қызықтадың, – бәрі бір баяғыдай емес. Елегізесің. Шошынасың. Күрсінесің. Өйткені ол – ғұмыры қайталанбас, қайта айналып келмес кеш болатын.

	Екеумізді достарымыз Бозталға дейін ұзатып салған болатын. Біз Бозталға Күркіременің сайымен бұқпантайлап бармаған едік. Сыпыра қырмен алшаң-алшаң аттап жүрдік. Мен сенің қолтығыңнан емес, қолыңнан емес, құшақтап бардым. Сол түні ай қандай жарық еді десеңізші... сол түні қандай жылы еді десеңізші... сол түні құстар қандай көп сайрады... сол түні Бұқтырма тасыды... сол түні күлдің, сол түні жыладың, көп жыладың...

	(Әйелім күбір-күбір сөйлеп, енді бері аунап жатты. Тоңазыды ма, қол-аяғын бауырына алып бір уыс болып бүрісіп жатыр. Балауыз шырақ ылжырай еріп жанып тұр. Мен әйелімнің үстіне пальтомды әкеп жаптым.)

	Бақыт, сен тоңазыған соң, педжагімді шешіп, иығыңа жаптым. Сен маған тақалып қойныма тығыла түстің, мен де. Біріміздің ішімізге біріміз кіріп кетердей халде отырмыз. Бозталда түнеуге бел байладық. Біз отырған жерге ай жарығы толық түспейді, жапырақ-жапырақтың ара-арасын сығалап алашабырланып тұр. Мен сені алғаш рет сүйдім. Қарсылық білдірмесең де, жүрегің өрекпіп дірілдеп отырдың. Ендігі сәтте екеуміз де жиі-жиі дем алып, ыстықтап кеттік. Қолым балтырыңа тиіп кеткен мезетте селк етіп шошынып қаламыз. Бірақ бізге осы таза ынтықты сүйістен өзгенің қажеті де жоқ еді. Бағана аздап қызыл арақ ішкенбіз, соның буы ма жердің сызын, өзеннен ескен салқынды елеп-ескермей отыра бердік қой. Есіңде болар, Бақыт, таңға жуық ұйқымыз келе бастады. Сонда да көзіміз ілінген жоқ. Сонда да біз бір-бірімізге «сен мені сүйесің бе?» деп сұрағанымыз жоқ. Балтырыңды ұстадым – сұп-суық екен. Сипап жылытқансымақ болдым – үндеген жоқсың. Саныңды ұстадым, жатқанда көйлегің түріліп ашық қалған екен, сұп-суық – үндеген жоқсың. Бетіңді бетіме бастым сұп-суық – үндеген жоксың. Тек демің ғана ып-ыстық. Сенің көзің жұмулы, көңілің мас. Бұл күй маған да ортақ. Біз талып жатқандай едік. Біз ұлы бір шайқастан кейін тыныс алғандай, ұлы бір шайқасқа аттанар алдындағы дайындыққа әзірленгендей едік. Сенің бетіңе ар жағынан айдың нұры кұйылған қайыңның жапырақтары көрініс беріп, осы сырмақтың оюындай суреттер өн бойыңды шұбарлап, шыпырлап тұр; көзіңдегі теңгедей жарық қамасқан кірпігіңді көтеріп қалған сайын, саулап жанарыңа құйылатындай; көзіңді ашқанда ай нұрымен шағылысқан қарашығыңнан от көретінмін, осы оттың сөнбеуін іштей тіледім де; міне, енді сен шалқаңнан жатырсың; үстіңде ақ көйлек, үстіңдегі ақ көйлек салқын ауамен дымқылданып тәніңе жабысса, сол ақ көйлектің етегі томпайған етті тізеңнен жоғары түріліп, тек бірыңғай жұп-жұмыр саныңды, өр серпіген кеудеңді ғана далдалаған; қолыңда бір сабақ бидайық, аузыңа салып ерніңмен талмап, сосын бетіңе үңілген бетімді қытықтайсың, мен сенің кеудеңе басымды қойып, талайға дейін қимылсыз, жүрегінің дүрс-дүрс соққанын тыңдадым емес пе; сосын сен басыңды көтеріп, екі аяғыңды созып жіберіп отырдың; енді менің басым сенің тізеңде жатты; мен шалқамнан, анау қара көк аспан, жарқыраған жұлдызға қарадым; шашың сусып түсіп, мойныма оралған; сен менің шық-шық шашымды сұп-суық, сүп-сүйір саусағыңмен салалап, жоғарыдан төмен қарап отырдың; енді мен тек сенің жанарыңды, ақ-құба тартқан дидарыңды ғана көрдім; оң жақ қолымды беліңе орап барып, өзіме қарай қатты қыстым; оң жақ қолымды ту сыртыңнан өрлетіп апарып мойныңа салдым, сосын басыңды өзіме еңкейттім; «мені сен бір сүйші» дедім; ұялдың, шалқайып кеттің; мен әлгі қылықты тағы қайталадым; сен айттың: «ұяламын көзіңді жұм» дедің; көзімді жұмып көп тостым – келмедің... келмедің; шыдай алмай көзімді ашып жібердім; еңкейіп келіп, бірақ жүрегің дауаламай, дел-сал отыр екенсің; көзімді қайта жұмдым, ерніме әрі суық, әрі ыстық ерінің тиді; бетіме бір тамшы ып-ыстық жас ағып түсті; бұдан соң сұлық құладың; бұдан соң мен сені есім танғанша аймалағанымды, аймалап жүріп аузыңды таппағанымды білемін; бұдан соң миым емес, қолым жұмыс істегенін білемін; бұдан соң өлтірсең де ештеңе білмеймін...

	Айнам, есіңде ме сен көп жыладың, мен міз баққан жоқпын. Жеңіске жеткендігімді сезіп, әжептәуір тәжірибе жинағандай тояттап қалыппын. Мен тіпті сені бұрынғыдай жақсы көрмейтін секілдімін... Екеуміз жар жағасында қатар тіземізге иегімізді қойып, атар таңды қарсы алдық. Атар таңды әлгіндегі қылықтан бұрын қарсы алғанымыз кандай жақсы еді. Рас, атар таңды пәк қарсы алмаған едік. Күншығыс жақ бірсін-бірсін сөгіліп ақбозданды; әлдекім от алып өткендей болды; сол оттың жап-жарық сілемі қалып қойғандай болды; енді бір сәтте сарғайып, сыбызғыланып таң келді. Жүзіңе қарадым, атқан таңдай боп-боз екен; боп-боз ертеңгі шақ шапақтанып, күн бояуын қып-қызыл ғып жағынып алды, бірақ сенің жүзің бәрібір ақбоз жүдеу қалпында қалды. Білем, күн шыққанда терең күрсіндің (үлкендер айтушы еді, күн шығарда күрсінуге, жылауға ұрсысуға болмайды деп), ұялдың ба, мені тоспастан қарғып тұрып, ілби басып жүріп кеттің. Әне... сенің шашың дудырап, туфлиіңді қолыңа шешіп алып, жалаң аяқ, жалаң бас шық кешіп барасың; күнге қарсы жүрмей құбылаға беттедің; күннің қып-қызыл нұры аппақ көйлегіңе түсіп, қандап бара жатты, мен саған ере алмадым, еруге хақым да жоқ еді; сонда ту сыртыңнан қарап отырып, әрі қимасымдай жақсы, әрі тояттағандай жек көрдім; әне... сен ілби басып шық кешіп барасың, жүзіп бара жатқан секілдісің; мүмкін көзіңде жас бар да; әлде ұяттың оты өртеді ме екен; сақ-сақ күлгім, ботадай боздап жылағым келді; неге жүгірмедім, неге ермедім соңынан; әне... Бақыт күннің алтын шұғыласына оранып жер мен көктің арасында қалқып барады... құдай-ау сол бақыт құсы болмасын, жаңа ғана менің басыма қонған секілді еді ғой, үркітіп жібердім-ау; енді бұл қайтып айналмас, мүмкін мәңгілікке жоғалтып алған шығармын, мүмкін мәңгілікке сорлатып алған шығармын.

	Тоқта!

	(Дауысым қатты шығып кетсе керек әйелім оянып кетті.

	Көзін жыпылықтатып біразға дейін аң-таң жатты да:

	– Неғып отырсың? – деді.

	– Жазып, жазып отырмын.

	– Үй суық қой жатсаңшы. – Сосын ол үнсіз қалды).

	«Өй, мынау кім?» – деген дауыстан шошып есімді жидым. Кер бие әлдекімнің ауласына тұмсық тіреп тұр. «Кімсіз?» – деді әлгіндегі жіңішке дауыс. Зілдей боп басқан ауыр ойдан арыла алмай зеңіп отырған мен: «Жеңісханмын», – деппін;

	«Жеңісхан... қайдағы?..» есімді жидым. Ағаш қашаның ар жағында бір қыз тұр. Жалма-жан арқамды сипалап едім, басы салбырап Болатжан әлі ұйықтап отыр екен. Салпақ-салпақ жүріс әбден өтіп, шаршаған құлын тырайып жата кетсе керек. Кер бие мүлгіп тұр. «мынау кімнің үйі?» «менің үйім», «менің кім?» «Бақыт», «а... А, Бақыт!.. Қайдағы?» «Екеуміз де ұмытқан екенбіз».

	Біз үйге кірдік. Болатжан ұйқысын сонда да ашқан жоқ. Былқ-сылқ еткізіп төсекке жатқыздық. Алты жыл көрмеген Бақытты адасып жүріп тапқаныма қайран қалдым. Санадағы сан-сапалақ елес мұрындық боп, бар ой-қиялым қолыма тарап, билеп-төстеп бұл үйге аттың басын бұрып әкелген көзім емес, көкірегім екен. Кер биенің үстінде қалғып ақыл-ессіз отырсам да, ырықтан тыс тылсым күш бастап, Бақыттың жұртын жаңғыртып тұр. Түйсік алжастырмаса керек.

	Бақыт көп өзгермепті. Мені кәдімгі кәнікті қожайын ретінде, ескі танысындай салмақты жүзбенен қарсы алды. Бет-әлпеті мен қимыл-әрекетінен еш өзгеріс, толқымалы сасқалақ сезімнің ұшығын аңғара алмадым. Еркін сөйлеп, еркін әмір етеді. Мен оның балалық шағын ғана білемін ғой. Онда ол бар болғаны он сегізге шыққан. Есімде тек жайсаң жауқазын шағы қалып қойса керек. Мен соны қажетсініп тұрмын. Ал қалай есейгеніне куә болғаным жоқ қой. Алты жылдың араға салған ұра-жырасын толтыру мүмкін бе? аспаннан жұлдыз құлап кеткендей қасқағым сәт болып көрінгенмен сол жылдардың салған жырасы жоқ дейсің бе? Жымиып келіп, жылатып кетер күндердің аңсарында күстеп жүрек пен маңдайыңды тыртықтары әмбе, рас. Әйтсе де, Бақыттың әлпетінен гөрі мінез-құлқы ерте есейген-ау. Дүниенің бәріне салқын, самарқау қарайды. Көзінде нұрдан гөрі ақыл басым; жуас мұң қабыздаған.

	Маған шай қойып берді. Шай құйып отырып сұрады:

	– Айман сау ма? Кішкентайларың бар ма? Денсаулығың түзелді ме?

	– Сау. Жоқ. Түзелді, – деп жауап бердім. Неге екені белгісіз, мені де көңілсіздік басты.

	Шай ішіп болған соң, карта ойнаған болдық. Суық өтіп кетсе керек, ауық-ауық жөтеліп мазам кетіп-ақ отыр. Бақыттың әке-шешесі көрші ауылға бата оқырға кетіп, сіңлісі екеуі ғана қалған екен.

	Біз бір-бірімізді өте суық қабылдадық. Бөтен, мүлде жат адамдар тәріздіміз. Екеуміз де өткенді еске алғымыз келмей, ал еске алсақ болды беріштеніп қалған ескі жараның аузын тырнап, қанатып алатындаймыз. Жол-жөнекейдегі әдемі асау қиялдарым, Бақытты жалқы сәт болса да көргім келген тілемсек тілек осыншалықты тосырқаумен аяқталар деп ойлағаным жоқ. Ол маған сурет альбомын көрсетті. Ең ғажабы альбом

	– Менің суретіммен басталады. Мен бұдан алты жыл бұрынғы қағылез де, уыздай жас бозбаланың дидарын көріп, қазіргі Жеңісханға үш қайнаса сорпасы қосылмас айырма таптым. Өмірге алаңсыз, таза тілек, іңкәр сезіммен қарап отырмын. Қайтып қайталанбайтын бусанған уыз, жалтыраған мәр-мәр шағым да осы шығар. Бақыт өз суретін қатар жапсырыпты. Осы сурет арқылы бағана жолда есіме алған, қиялымдағы Бақытты көзге елестетуге болушы еді. «Сенің хатың сақтаулы менде», – деді Бақыт. Сосын көнелеу сарғайып кеткен кітаптың арасынан сүрленіп қалған үш-төрт хатты алдыма тастады. Сол хаттың біреуімен сіздерді таныстырайын:

	«...Жаным Бақыт, мен сені кеше кешке көп күттім. Келмедің. Мүмкін, тәрбиеші аңдып жібермеген шығар. мынау қара жердің бетінде қыбырлап жүрген пендеде махаббат деген бар болса, махаббаттың иесі екеу болса: бірі мен, бірі – сен деп ойлаймын. Мен сені шын сүйеді екенмін. Оны іспен дәлелдеймін. Алдағы өмір көрсетер. Он бірінші класты қалай бітіресің, солай саған үйленемін. Сен менің ғұмыр бойы қол ұстасып өтер жан-жарым боларсың. Егер үйленбесем – ант атсын. Осы сертіме куәлік ретінде қол қоямын... 1963 жыл, июнь».

	Мен тұңғыш рет екі бетім өрттей қызарып ұялдым. Бақыт сабырлы қалпын өзгерткен жоқ. Аққұба жүзі ойлы әрі мұңды.

	– Сен мені сүймейтін ең, – деді көзін бір нүктеге қадаған күйі. – Өйткені сен «сүйемін» деген сөзді көп айғайлап жібергенсің. Шын сүйсең, не кедергі болды, үйленер едің ғой. Алғашында екеуміз де балалыққа басып байқамаппыз. Сен соңғы рет мен оқуға түсе алмай кеп, ауданда жұмыс істеп жүргенде бекер тиістің. Оған дейінгінің бүкілі ойыншық екен. Аудандық оқу бөлімі ит арқасы қиян – Шұбарағашқа жолдама берді. Өзің білесің ғой, алтайдың арғы бетіндегі жиырма шақты үйі бар қыстаққа қыс мезгілінде тірі жан аяғын аттап басқан емес. Со жылы қар қалың жауып қыс қатты болған. Мен тауға шығып кеткен соң, үйге бір жыл өткенде әрең келгенмін. Үйге келмеуімнің себебі – жолдың қиындығы, жердің шалғайлығы дейсің бе, жо-жоқ. Ниет қылған адам ұшса да жетер... – Сенімен қосылған күннен кейін өз болмысымда өзгеше өзгеріс барын сезіп, жанымды қоярға жер таппадым ғой. Есі бар адам қия баспайтын Шұбарағашқа мұғалімдікке кету себебім де осыдан. Ал ондағы өткен өмірім жайлы екі түн айтып тауыса алмаспын. Менің есімде қалып, тәубаға келтіре беретін – аяғым ауырлап мектепке баруым қиындағанда, тұрғылықты адамдардың жасаған адамшылығы. Ауыл адамдарын Жеңісхан деген күйеуім бар. Қазір әскерде деп алдаушы едім. Ал жұрт аңқау болады ғой, шын көңілдерімен иланып, жандары ашитын. Олар менің қызталақ екенімді кетер-кеткенше білген жоқ. Өмірдің ию-қиюынан қаға беріс, үркердей үйірілген Шұбарағашта сенің балаң дүниеге келді және сол кезде дүниеден қайтты. (мен тықырши бастағанда, Бақыт бәрінен де кеш қалғансың деген ишарамен қаяулы көзін төңкере бір қарады да, әңгімесін жалғай берген). Дүниеге келуі қаншалық қиын болса, дүниеден қайтуы соншалық тез. Босанбай тұрғанда сан рет өлгім келді. Өлгім келмегені сені сүйгендіктен емес, іштегі күнәсіз нәрестені қимағандықтан. Егер сол бала бүгінде жер басып жүрсе, өзіңе деген махаббатты тірі бейнеде көрер едің, ал адамдар абстракты сезімге әсте де сенбесе керек. Менің, жұмбақты махаббатымнан әке-шешем хабарсыз. Мүмкін, құтты қонысқа қондырудан әлі де дәмелі шығар. Мүмкін, сен де тұрмысқа неге шықпағанымды сұрағалы отырған боларсың. Ертеңгі күні қол ұстасып ғұмыр кешер жарымды алдағым келмеді. Сендерше айтсам, төрт құбылам тең, дене мүшем бүтін емес, бойымдағы барымды, бойымдағы арымды сен тонап алғансың. Рас, бір жігіт қатты ұнатқан-ды. Бар сырымды ақтарып өзімнің теңі еместігімді айтқанда – Маған десең бес балаң болса да үйленер едім деп ант-су ішкен. Күні ертең үй болған соң, ыдыс-аяқ сылдырламай тұрмайды, шекісіп қалғандай болсақ «сен сондайсың» деп бетіме салық қылып көзге шұқып отырса – дүниенің қорлығы. Осыдан тайсақтадым. «мүлдем шықпайсың ба?» деп неге сұрамайсың. Шығамын тұрмысқа – әйелі өлген адамға шығамын. Соның өзі жақсы. Екі жарты бір бүтін деген... Балаңның қалай өлгенін неге сұрамайсың? Есен-сау босандым, екі ай жарық көрді. Күлді. Жылады. Шешесі барын таныды. Бірақ әке мейірімін сезген жоқ. Сезбей өліп кеткені қандай бақыт болған. Ол жеті айлық болып туды ғой. Шіркін-ау десеңші, қол басындай ғана еді әйтседе ширақ-тын. Егер Шұбарағашқа жолың түсіп бара қалсаң, Өскелең деген төбеде сол ауылдың қалың бейіті бар. Сол бейіттердің ең кішкентайы – сенің ұлыңдыкі. Құран оқыт... Жүрегіңді бұзып бармасаң – барма. Қатын – жолда, бала – белде емес пе... Бармай-ақ қой... барма... Ал, көп отырдық қой, жатайық. Болатжан Гүлжанның қасында жата берсін, саған диванға салып берейін, құлап кетпейсің бе?.. Неге үндемейсің? Қалғып отырсың ба? Жеңісхан-ау, не болды саған? Жеңіс!..

	Тысқа шықтық. Ай көтеріліп қалған екен. Ауылдың үстін қара көк мұнар пернелейді. Ұйқыда. Әр тұстан жетім жарықтар байқалады. Бақыттың үйі терең сайдың жағасында. Біз аяңдап сол дөңнің жиегіне шықтық. Төменде буы бұрқырап Бұқтырма ағып жатыр. Сарылдаған сарыны келеді құлаққа. Сол өзенді қуалай көмкеріп өскен ағаштар қарауытады. Сол өзенді қуалай ирелеңдеп кеткен жалғыз аяқ сүрлеудің сілемі болжанады. Сол өзеннен сызды жел еседі. Желке тұста үңірейіп тау тұр. Таудың құзар басында аппақ қар бар. Аппақ қар ай нұрымен аймаласып жатыр. Мен бұл дүниеге қайтадан келгендей болдым. Туған жердің сиқырлы сырын, бүкпеленіп бара жатқан құпия асылын енді ғана аңдап, шыншыл көңіл, сабыр тапқан жүрекке енді-енді ғана шым-шымдап сәуле кіріп, көп нәрсені жете ұққандаймын. Мен жар жағасында салқын самалды жұтып тұрып, Бақытты тіпті де құлай сүймегенімді, егер анық жақсы көрсем әлдеқашан үйленерімді, ал үйлену үшін арамызда еш тосқауыл болмағанын зерделедім. Мен өзімді аядым. Мүмкін мынау жанымда жұп-жұқа көйлекпен тоңазып тұрған қыз шын бақытым ба, бірақ бәрі кеш... Ендігінің реті тұманды. мен оның үстіне пенжагымды жауып, кеудесіне басымды қоя алмаймын, жүрегінің дүрсілін тыңдап, қолаң шашынан иіскей алмаймын. Өйтуге хақым жоқ. Біз мүлде бөтен адамдармыз. Өкінетінім – Бақыттың өзіме арнаған асыл пейілін аяқ асты етіппін. «Тоңдың ғой, үйге қайтайық», – деді әлі де қимайтын тәрізді, тегінде. Шыдай алмадым. Мұздаған қолынан ұстап өзіме тарттым. Қапсыра құшып тұрып, ерніне ернімді тигіздім, сұп-суық екен...

	«Керегі жоқ, – деді кейін шегініп, – керегі жоқ». Кер биені отқа жібердік.

	Көзім ілінер емес. Кірпігім айқасар емес. Ине тіреп қойғандай. Суық өткен екен, кеудем сырылдап ұзақ жөтелдім. Мен жөтелген сайын Бақыт бір аунап түседі. Ұйықтаған жоқ-ау.

	Төсекті қатты сықырлатып жерге түсті. Ол менің жаныма келіп, шоқайып отырды. Маңдайымды ұстады. «ыстығың көтеріліп жатыр ғой». Ол менің мандайымдағы қолын шашыма апарып сипады. «Шашың сиреп қалған екен». Ол менің шашымды баяғыша жасқана салалаған жоқ, мүсіркеп аяушылық білдіргенін сезіндім ғой. Бетіме қос тамшы, ып-ыстық жас тамып кеткенін және сездім...

	(Әйелім кәперсіз ұйықтап жатыр. Балауыз орталап қалған. Жауырыным құрыстанып, тоңазыған соң, әрі-бері жүріп, бой сергіттім).

	Таң кылаң бере тұрып, Бақытты ояттым. «Сен Болатжанды машина тауып салып жібер, мен Шұбарағашқа соғып қайтайын» – оқыс байламым оны пәлендей таңдандырған жоқ. Ерте ме, кеш пе осылай болуы керектігін сабақтаған секілді. Ол мені көпірге дейін шығарып салды. Қыр асып кеткенше ағарандап, жападан-жалғыз су жиегінде тұрғанын көріп барамын... Бұдан алты жыл бұрын осылайша мен қалып, ол кетіп еді жалғыз... Бағытым – Шұбарағаш. Астымда құлынды бие, үстінде құйрық-жалсыз мен келемін. Баласы болса – Мал да озық екен... Жол бізді жетелеп барады...

	Шұбарағашта Өскелең деген жота бар, сол жотаның үстіндегі ең кішкентай қабір – Менің ұлымның мүрдесі. Бір уыс топырақ қана алып қайттым. Орамалға түюлі, сандықтың түбінде сақталған. Егер күндердің күні көзім жұмыла қалса, сол түйіншекті шешіп, ішіндегі топырақты қабірімнің үстіне шашып жіберіңдер. Ұлымнан бір уыс топырақ бұйырсын.

	(Әйелім терең күрсініп ұйқысырады. Балауыз жанып бітуге тақаған. Таңнан хабар сезіледі. Мен осымен жазуымды аяқтаймын. Ал махаббат атты мәңгі-бақи таусылмас жырдың қалғанын кеше туған жас сәби, сендер жалғарсыңдар. Хайыр!

	Ұйқым келер емес).





АСПИРАНТ ҚЫЗДЫҢ ТРАКТОРШЫ ЖІГІТІ




	Міне мен осы бөлмеде жападан-жалғыз тұрамын,– деді Қалқаш ұядай бөлменің есігін аша беріп.

	Тап-тұйнактай етіп жиналған шағын бөлмеде көлденең жатқан шөп жоқ, кішкентай қыздың қуыршақ ойнағаны секілді екен. Иіс майдың ба, опаның ба, әлде Қалқаштың қыз иісі ме, әйтеуір, өзгеше жағымды жұпар аңқиды. Иін тірескен жасауы жок жеңіл жиналған әр мүлік жарасымын тапқан. Қымбат заттардан, тек бір жақ қабырғада пианино ғана тұр. Үй иесінің көгілдір түске әуес екенін сездіретін терезенің пердесі сонау жалқы төсектің жапқышы мен жастықтың тысына дейін көкпеңбек. Үлкен шар айна, қыздың «қару-жарағы» бір бұрышқа үйілген де, қарсы қабырғада кітап сөресі орналасқан. Онда жоғарғы математика, кибернетика, техникаға байланысты кітаптар сеңдей сіресіп тұр. Ал сөренін үстінде уыздай жас жігіттің сәл күлімсіреп бір қырындай түскен бейкүнә суреті қойылған. Ол әдеттегідей, қараған адамға қоса тесірейіп қарайтын қалыпқа кұя салған сурет емес, ешкімге, ешнәрсеге назар аудармай, өз ойымен оңаша отыр. Қызық, адамдардың дәл осылайша суретке түсетінін тұңғыш рет көріп тұрмын.

	Бұл кім, бауырыңыз ба? – деп сұрап едім, Қалқаш басын шайқады.

	– Мен сізге шай қайнатып берейін, – деді ол ас бөлмесінде жүріп дауыстап. Сонсоң шәугімге сарылдай кұйылған судың үні естілді.

	...Қалқашпен танысқаныма көп болған жоқ. Диссертация қорғаған таныстың ғылыми атағын жуу кешінде қатар отырып қалдық. Қатар отырған соң, табақ, тамақ әперіп қолғабыс тигіздім. Сұқпаттаса келе аты-жөнімізді, қайда істейтінімізді айтыстық. Осы кеште ол өзін ете сергек сезініп көңілді отырды. ғылыми атағы өскен жас жігітке бағышталған небір сүбе майы кереқарыс сөздер әркімнің аузынан кертіліп-кертіліп шығып, жас ғалымның санасын кептеп-ақ жатыр. Келбетті де, кербез жігіт осыншалық зор мадақтауларға малтып қалса да, жұлығынан келтірмей әдейі кердеңдейді. Оның оң иығын ала қона қалған келіншегі де керемет сөздерге кеңірдектеп қалды. Ал, жігіт Қалқаш екеуміздің жарасқан жайымызға әлденеше рет көз қырымен қарап өткен. Бірақ Қалқаш болса оның бұл ортада бар-жоғын парықтамай, маңайындағы жұртка еркін еркелеп отыр. Ұзак ішіс, қызды-қыздымен біраз сырды ашып өткен қызыл сөздердің ақыры «сен сондайсың», «сенің кім екеніңді білеміз», «пәленнің кұйыршығысың» деген сықылды өртке ұласа бастаған соң, қайтуға ыңғайландым. Сонсоң жалғыз өзім оқтау жұтқандай мелшиіп ішпей отырған соң ба, қызып алған жұрт мені мас деп ойлады.

	– Ендеше мен де қайтамын, сіз шығарып саласыз ба? – деді

	Қалқаш өте бір қылықты назбен.

	– Шығарып салуға жарасам... – деп мен де сызыла қалдым. Көпшіліктен кешірім сұрап, енді киіие бергенімде Кандидат жолдасым келді.

	Әй, жастық-ай, бізді тастап қойып қашып барасыңдар.

	Отырсаңдар еді, бәріміз бірге қайтамыз ғой.

	Отырдық қой, одан бір нәрсе түсер болса. Бұйырғанын іштік те. Ертең өзім хабарласармын, әзірге сау бол,– дедім мен. Сонсоң ол Қалқашты былайырак шығарып алды да, әлденені сыбырлап құлағына айтты. Қыз түсін суытып, басын шайқады. Сонсоң жүре тыңдап есікке беттеді.

	Ал енді ренжімеңдер, – деді Кандидат досым кекесінді мысқыл пішінмен. – Қалқашты қасқырға жегізбей үйіне алып барарсың... Ар жағын өздерің білесіңдер...

	Біз сөз аяғын толық естімей қалдық. Үйткені, шаң-шұң музыка ойнап, құлақ тұндырған...

	Содан бері бір ай өтті. қалқаштың үйіне бірінші рет басымды сұғып тұрмын.

	– Неге үндемей калдың? – деді ас үйден. Сол жақтан табаның шыжылы естіліп, шыжғырылған майдың иісі мұрынға салып ұрып жетіп келді. Тағы да сол бөлмеден:

	– Сіз кімді болсын үндемей жеңесіз-ау деймін. Бірақ, бірер сұракка жауап беруге болады ғой. Ренжіп қалғанға ұксайды.

	− Аш адам тырысқақ...

	− Ә, енді түсінікті. Қазір, енді бір бес минут шыдаңыз. мен он бес минут шыдадым. Сонсоң біз шайға отырдық. Өз әлінше біраз нәрселердің басын құрапты. Әсіресе жұмыртқаны жақсы қуырады екен. Бұл тағамды әзірлеу менің де қолымнан келетін.

	− Ұялмаңыз, барымен базар болайық.

	− Тамақ жағына келгенде менен ұятсыз ешкім жоқ,– дедім мен. – Баяғыда бригадада жұмыс істеп жүрген кезде макарон көжені кім бұрын ішеді деп жарыс ұйымдастыратынбыз. Сонда алдыма жан салмаушы едім.

	− Бұл мақтан емес. Және өзіңіздің қай текті екеніңізді әйгілеп алдыңыз.

	− Қара қостан шыққан қара таяқ екеніме арсынбаймын.

	− Әзілдеймін, көңіліңіз тым-тым секемшіл-ау деймін. Біз аз-кем уақыт үндемей шайға айналып отырдық. үнсіздік ұзаққа барған жоқ, Қалқаш бұзды.

	− Сіз кандидат досыңыз туралы не білесіз? – деді әлдене есіне түскендей ойлана қарап.

	− Ең әуелі білетінім – оның әжептәуір атағы бар ғалым екені...

	− Иә, сіз оны ғалым ретінде ғана білер деп ойлаушыем...

	− Әлбетте. Біздің таныстығымыз онша әріден басталмайды. Бар-жоғы бір-ақ жыл, онда да бірер айда бір-ақ рет жолығамыз. Ол біздің газетке ғылыми мақалалар жазып тұратын. О баста да редакцияға келгенде танысқанбыз... Меніңше ол, аздап өзімшілдігін ескермегенде, жаман жігіт емес.

	− Өзімшілдігін неге ескермейсіз? – деді Қалқаш жауап алғандай зеки сейлеп.– Ең үлкен кателігіміз де осы – ең үлкен мінін ескермеу. Меніңше ол тым нашар жігіт.

	− Қызық екен, – дедім мен қайран қала, – қызық екен, сіз оны жақсы көреді деп еститінмін.

	− Иә, естігенсіз, бірақ білмейсіз, жақсы көргенім жоқ, әуестенгенім рас.

	− Осы әңгімені доғарсақ қайтеді, арамызды суытып алармыз.

	− Меніңше Қайта жымдаса түспек, анығын айтып, ағынан жарылғанның несі сөкет. Осы жайды айтайын деп әдейі ертіп келдім... Аздап шарап ішсек қайтеді?

	− Қарсы емеспін, тек достарыма айта көрмеңіз, ішеді екен деп.

	− Ә, сіз ұрланып ішеді екенсіз ғой. – Қалқаш сықылықтап күлді. Күлкісі өзгеше ашық, таза шықты. Бүгін біртүрлі өзі, алақұйын сезімнің құшағында отыр. Етжеңділеу денесін еркін игеріп, ұшып-конады. Маған ол бұрынғыдан әлдеқайда сұлуланып кеткен сықылданды. Ерке мінез, кірпияз қылығына қарап, текті тұқымның тентегісің-ау деп ойлайтынмын. Олай болмай шықты, дүниенің парқын танитын көзі ашық, көкірегі ояу қыз ба деп қалдым.

	− Сіз мен туралы қандай ойдасыз? – деді. әр сұрағы түйеден түскендей болған соң, ылғи да сасқалақтап шолақ жауап беріп отырдым.

	− Жаман емес.

	− Бұл құтыла салудың амалы ғой. Ал, сіз де жаман емессіз, кандидат досыңыз да жаман емес, мен де... сонда кім жаман? ана тұрған бала ма? – деп әлгінде сөренің үстінен көрген суретті нұсқады. – Жо-жоқ, аттас зарядтар, тек сол бала ғана асыл адам!

	− Ол кім, Қалқаш?

	− Әуреленбеңіз, айтпаймын. Әркімнің бір жұмбақ сыры бар.

	− Өзіңіз біліңіз.

	− Сіздің осы қасарыспай, оп-оңай келісе салатыныңыз қинайды. «Варнаны» сыздықтата ішіп отырмыз. Бөлме іші ала көлеңкелене бастады. Басыңқырап қойған радиоқобдидан әлдебір симфонияның жеңіл де жүрекке жылы сазы естіледі.

	− Кімнің симфониясы? Білесіз бе? – деді менің ойымды дөп басқан қыз. Сұрағы тағы да оқыс туды.

	− Вагнер... жоқ, Шуберт...

	− Әй, журналистер-ай, барабан секілді сырттарыңыз қампайып, даңғырлағандарыңыз болмаса, іштеріңіз қуыс-ау...

	Гайнд дегенді естігендеріңіз бар ма? Әне, физик болсам да, мен білемін. Мен музыканы өте жақсы көремін. Музыка дегеніміз – жүректің қуанышы мен мұңы ғой. Айтпақшы, мына аз сөйлеп, сақ отырған сыпайы сіз мұң деген-ді қалай түсінесіз?

	− Мұң ба?... Мұң... Қуаныштың қарсы ұғымы-ау деймін.

	– Меніңше мұң қуаныштың серігі, қуаныштың жары десе де болады. Мұң бізді ессіз күлкіден арылтады, тәубамызды есімізге түсіреді. Ағат іс, ақымақ жүрістен сақтандырады. мен бұрын мұңның осыншалық құдыреті бар-ау деп ойлаған емеспін. Сіз білесіз бе, мен ерте есейдім ғой, Университетті де ерте бітірдім. Уақытымның көбін күлумен өткізетінмін, тек бертін ғана ес кірді ғой... Иә, бертін ғана...Қалқаш орнынан қарғып тұрды да, бөлмеге кіріп кетті, Не болғанын түсіне алмай, аң-таң болып мен отырмын. Қандай қызық қыз еді. Қоңыр үйде жалғыз қалдым. Әлгіндегі симфония сазы толастады да, жас композитордың творчестволық сипаттамасын бере бастады. Жер-көкке сыйғызбай мақтағанына қарағанда жаңағы классикалық шығарманы осы бес-алты әннің иесі жазған екен деп ойлап қаларсың. ымырттанған салқын тыныштық қай-қайдағы қиялыңды жым-жылас жұтып, әншейін ойсыз отырысқа шақырады. Дүниенің бәрін ұмытып, өз-өзіңмен оңаша мең-зең отыра берсең, шаршаған жүйкең жалқы сәт тыныс алады екен. Бұл Индия иогтарына ғана тән емес, екі аякты пенденің бәр-бәріне ортақ құбылыс болса керек. Қалқаш қайтып оралды.

	− Кешіріңіз, аздап жылап алуға тура келді.

	− Ондай жүрек қысылатын минуттар мен де де болады. Шынында да, өз-өзіңнен бұдан бұрын ешкашан естімеген, еш жерден көрмеген әлденені сағынасың, сарыла күтесің; бәрі бар, бәрі жетеді, бірақ бір нәрсе жетпейтіндей; ол не? Өмірбақи білмейсіз; көзіңің алды тұманданғандай буалдыр сағымға шомасыз да, мәңгі тыныш күйді аңсайсыз; бейне бір анаң алдына алып әлдилеп отырғандай, соншалық тәтті сезіммен бейуақ халді кешесіз; ешкімнің мазаламауын тілеп алыстан... тым-тым шыңыраудан талып жетер нәзік үнге жүрегіңізді тосасыз; ымырттанған қуанышты мұң қабыздап, іңір мезеттің жұмсақ шапағатына шомылдырып еркелетеді; дәл осы сәтте іштей жарылқанып, егілесіз, көзіңізден жас шығады.

	− Айта беріңіз, – деді екі жағын таянып ойланған қалпы. Терезенің шынысында әлгінде ғана батып кеткен күннің жалқыны жұкалаң жылтырайды. Бөлме барған сайын қара көлеңкелене түсті. Біз шам жаққан жоқпыз. Тағы да үнсіз отырдық.

	− Мен сізге хат оқытайын, – деді Қалқаш. – Сонсоң орнынан тұрып барып шам жақты да, альбомның арасын ақтарып жүріп үш-төрт хат тауып алды.

	− Менің көзімді ашқан жоғарғы оқу орны емес, осы хаттар. Амал не, дүниедегі ең қимасымды кандидаттан гөрі осы хаттардың иесіне сыйлауым керек еді, тағдыр деген қызғаншақ екен, бұйыртпады. Менің дос қыздарым айтады «Өзің сүйгенге бар асылыңды қи, сүйгенге ти»,–деп. Жо-жоқ, менің айтып отырғаным, ондай аргумент емес, мен ойлайтынмын, тұрмысқа шығу үшін сүю міндет емес деп. Қандай ақымақпын, осы хаттарды, кандидат осы үйге келген сайын, оқытып, екеуіміз қосылып мазақтап талай күлдік-ау. Қателікті мойындататын адам емес, уақыт екен.

	− Әлінше әдемі жазуға талпынған қиқы-шойқы әріптер тізбегі мені өзіне суырып ала жөнелді.

	Бірінші хат: «амандық хат! Қалқаш, аман-сау жүріп жатырсыз ба? алматыда қандай өзгеріс-жаңалықтар бар? Ол жақта күн жылы шығар? Бізде ақ боран. әрине, сіз білмейсіз, өйткені сіз жазды күні келдіңіз ғой.

	Қалқаш! Сіз мені ұмытқан жоқсыз ба? Есіңізде ме, мен ат суғаруға барғанда ағайыңыздың кішкентай баласымен өзенгетас лақтырып ойнап жүрдіңіз ғой. Содан кейін бірнеше рет киноға бардыңыз. Мен сізді ылғи да сыртыңыздан көріп, тілдесуге батылым жетпейтін. Сонсоң жеңгеңізден адресіңізді сұрап алдым да, хат жазуға бел байладым. Әрине бұл қылығымның ағат екенін де білемін. Бірақ үмітсіз шайтан деген.

	Біздің жақта аяз буып тұр. Сіз шомылған өзен әлдеқашан қатып қалған. Ауыл көңілсіз. Анда-санда кино, мереке күндері концерт, артынан би болады. Мен көп бара бермеймін, барсам да ылғи кабырғаға сүйеніп қарап тұрамын. Сізден жасырып керегі не, би білмеймін ғой. Сіз енді бір рет біздің ауылға келгенше үйреніп қояр едім. Өзім қазір совхоз қайда жұмсаса, сонда барып, әр түрлі жұмыстың басын шалып жүрмін. Трактористің алты айлық курсына жібереміз деп еді, әлі хабар жоқ. Кейде жалғызсырайсың, жалығасың, сонсоң әйтеуір біреуге сыр айткың, хат жазғың келеді. Солдат досым болмаса, ешкіммен хат жазысып көргем жок. Ал осы уақытқа дейін ешбір қызға сөз айтып, жүрмедім десем сенесіз бе? ауылдың кыздары көңілден шықпай ма, бір түрлі тартпайды.

	Қалқаш, хат жазысып тұрайықшы. Сіз алматының, мен ауылдың жаңалығын айтып. Әзірше хош, сау болыңыз.

	Хат жазып, хабар күтуші – танымайтын танысыңыз – Есен»

	– Осы хатты алған күнгі күнделігімді окып берейін, – деді Қалқаш. Бұдан соң қоңыр дәптерінің елу шақты бетін ашып барып, өте майда жазылған сөздерді өзгеше толқыныспен оқи бастады.

	«Бүгін мен өте көңілдімін, ауылдағы «ғашығымнан» хат алдым. Қан екеуміз ресторанда отырып оқып, рахаттанып тұрып күлдік-ау. Басы істемейтін даланың бозбаласы болу керек. Қан айтады: «мен де сүйемін, калай айтарымды білмей жүр едім, өзің хат жазыпсың», – деп жауап бер дейді. Сонсоң екеуміз бірігіп хат жолдадык. Кеудемді әйтеуір бір белгісіз қуаныш кернеп, қарадан-қарап күле бергім, анау самала шамды көшелерді кезе бергім келеді. Өйткені мен бүгін емтихандарды ойдағыдай толық тапсырып аспирантураға қабылдандым. Қан айтады: «Көктемге қарай қосыламыз. Папаң бізге орталықтан үш бөлмелі үй алып береді. Ол әне ұйықтап жатыр, көп ішіп еді, шаршаған шығар. Менің ұйқым келер емес. Хат жазған «ғашықтың» бет-бейнесі есімде жоқ, көз алдыма елестете алмадым».

	– Үш-төрт жұмадан кейін екінші хаты келді, – деді Қалқаш күрсініп. Оны Кан екеуміз қосылып оқып шықтық.

	Екі қолымыз алдымызға сыймай зерігіп жүргенде, үлкен ермек табылды. Мынау келесі хаты:

	Екінші хат: «амандық хабар! асқардың асуындай, өзеннің тасуындай, садақтың оғындай, сексеуілдің шоғындай ыстық сәлем жолдаушы – Есенің деп білерсің. Қалқаш, хатыңды алған күні таң атқанша көз ілмедім. Қуаныштан, бақыттан жүрегім жарылып кетердей, өзімді қоярға жер таппаймын. Неге екенін білмеймін, көңіліме қанат біткендей, әлдеқайда алысқа ұша бергім, басым ауған жаққа қаңғылестеп жүре бергім келеді. Отырсам да, тұрсам да сенің елесің жанымнан бір елі қалған емес; көзімді ашсам да, жұмсам да Күркіременің жағасында жаныңда кішкентай қыз бар, арпалысқан толқындарға қарап, үнсіз ойланып тұрғаныңды көремін. Сонда көкірегім әлде бір күйдің көбігіне толып, қара жерге сенің атыңды ойып жаза бергім келеді. Бұрынғыдай емес киноға, ойын-сауыққа барғанды да қойдым. Қолыма қандай кітап түссе де оқи беремін, не болмаса ақ қағазға «Қалқаш, Қалқаш, Қалқаш» деп сенің есіміңді тізілтіп жаза беремін. Қалқашым менің, өзіңде қандай өзгеріс-жаңалық бар? Бос уакытыңды қалай өткізесің? Бізде айта қоярлық пәлендей ешнәрсе жоқ. Баяғы қалпы, аудандық мәдениет үйінің артистері концерт қойды. Оған да барған жоқпын. Жүмыстан шаршап келемін де, терезеден қарлы адырларға қарап отыра беремін. Сол аппақ дүниенің тозаңын аспанға шығарып, боз жорғаға жегілген ақ шанамен сені алматыдан алып қашсам деп армандаймын.

	Қалқаш! Қуана бер, тракторшылар дайындайтын курсына оқуға жіберетін болды! Ендігі хатты сол жақтан күтерсің. Сағына жауап күтуші – Есенің».

	– Өмір бұрынғыша ескі сарынмен ресторан, театрлардың табалдырығын тоздырумен өтіп жатты. Осыдан кейін ол жігітке қайтып хат жазған жоқпын, тіпті ондай адамның өмірде бар-жоғын ұмытып та кеткен секілдімін. Қанның диссертация корғайтын кезі де жақындап қалған. Дегенмен менің осыншалық тынышты да тәтті өміріме үлкен өзгеріс енгізген әкемнің жұмыстан босауы болды. Өзің білесің, папам ірі қызметте еді ғой. Ал етегіңді сүйіп, есегің болайын деп жүрген Канмен бірте-бірте ауыл алыстанып, түбегейілі ат құйрығын кесісіп тындык. Ол бір доктордың өзінен екі-үш жас үлкен қызына үйленді. Кешікпей білесің, соның арқасында кандидаттық диссертациясын корғап алды. Ал мен болсам қалықтап ұшып бара жаткан құсқа от тиіп, құлап түскендей дел-сал қансыраған халді басымнан жалғыз кештім. Акылдасар, сырласар ешбір ет бауыр жакын досым жоқ екенін сонда ғана білген едім.

	Осы кезде Есеннің тағы бір хатын алдым. Ойынның өртке айналарын білдік пе?

	Үшінші хат: «Қалқаш! Екі көзім төрт болып, сенің хабарыңды күткелі айдан асты. Почтаға күн сайын барамын. Шыныңды айтып жаз, мүмкін ауырып калған шығарсың. Қалада қайшыласқан машиналар көп деуші еді, қағып-соғып кеткен жоқ па? Бірақ сен маған мүлдем хат жазбай қойсаң да, жақсы көруімді тоқтатпас едім. Өзім қазір тракторшылар курсында окып жүрмін, сабағым жаман емес. Кейде жатып алып ойлаймын: аман-есен осы курсты тәмәмдап, қолыма правомды алған соң, совхоз ескі болса да трактор берсе, күндіз-түні тыным таппай жұмыс істеп, ақша жияр едім. Сосын алматыға сені іздеп барар едім. Айтпақшы, Қалқаш, сен не істейсің? Оқисың ба, әлде жұмыстасың ба? мейлі, кім болсаң да... Егер бір нәрсе сатып алуға ақшаң жетпесе, ұялмай жазып жібер, жерден шұқысам да, тауып салайын. Бұл жақта көктем жаңа ғана шығып келеді. Алматыда ағаш бүрлеп тұрған шығар. Түнде түсіме кірдің: Күркіременің суы тасып, үлкен-үлкен мұз сеңдер ағып бара жатыр екен деймін. Бір сеңнің үстінде сен, бір сеңнің үстінде мен қалқып келеміз. Мен саған қанша жетейін, жақындайын деп тырмыссам да бәрі бекер болды. Біз осылай әр мұздың үстінде жеке-дара ағып бара жаттық... «Қалқаш, мен сені сағындым, жаным! Құдай-ау, бір көзімді басып тұрып бір көзіммен ғана көрер күн туар ма екен? Өзімді-өзім тұткындап, жападан-жалғыз сенделіп жүрген шақтарда ойыма оралған мынау жолдарды жолдап отырмын.



	Мен өзім бұл өмірге жылап келгем,

	Айқайлап, несібемді сұрап келгем,

	Арманның асау аты мүңкіп жықса,

	Кінәлап өз басымды жылап кетем.

	Сағынам кейбір кезде мұң шіркінді,

	Ыстық деп кім ойлаған бұл шіркінді,

	Бастауы бақытымның болармысың,

	Апырм-ау, көзге неге жас іркілді.

	Жас керек бойдың сергіп өсеріне,

	Жас керек қайғы деген есеріңе,

	Жас тілейді қуаныш-сынды құрбым-дағы,

	Дес бермей ойсыз күлкі өсегіне.

	Қалқашым-ау, Бейбіт күнде шайнасаң, тас та жақсы,

	Бейбіт күнде жыласаң, жас та жақсы.



	Сен есіме түскен сайын, неге екенін білмеймін, бала кездегідей бажылдап емес, іштей егіліп ағыл-тегіл жылағым келетін. Мүмкін бұл жоғы табылған жанның қуанышты көз жасы шығар. Неге екенін білмеймін, мен сені қайтадан мәңгіге жоғалтып алатын секілдімін. Айтшы, Қалқаш, неге үндемейсің, әлде шатпақ хаттарымда ағат сөздер кетіп ренжітіп алдым ба? Жалықпай жауап күтуші – Есен».

	– Ол осы жолғы хатында «Есенің» деп өз есімін жазбаған екен. Бұрынғыдай емес, оның хатына мән бере бастадым. Байқасам, еріккеннің ермегінен гөрі ақ көңілдің адал махаббатына ұқсайды. Бәрін де кеш білдім ғой, амал не? мен бәрібір жауап жаза алмадым. Канның опасыздығы, папамның құлдырауы бәрі-бәрі қосылып шақшадай басымды шарадай етті. ылғи үлде мен бүлдеге оранып өскен адам кішкентай қиындықтыңөзіне-ақкүртжүдейдібілем. Көктеммен қоштасып, жадырап жаз келді, жайқалып гүл шықты. Жазғы демалысқа босандық. Диссертацияның материалдарын жинап, жұқмысым басымнан асып жүрген. Москва, ленинград, Новосибирскіге барып қайттым. Алыс жолдан оралғанда, алдымнан шыққан тағы да хат болды. Бірақ бұл жолы Есен емес, оның жолдасы жазыпты.

	Төртінші хат: «Сәлеметсіз бе, құрметті Қалқаш! Сіз әрине мені білмейсіз. Мен Есеннің жолдасымын. Сізге ауыр болса да, қайғылы оқиғаны хабарлауға тура келді. Есеннен айрылдық... Аяқ астынан болды. Трактор курсын бітірген соң «ДТ-54» деген ескі трактор алған. Күндіз түні көмекшісіз жалғыз өзі жүрді. Ол айтатын: «маған көп ақша керек, демалысымды пайдаланып, Қалқашқа барып қайтамын», –деп. Амал не, арманын орындай алмай ерте кетті ғой арамыздан. Сіз білмейтін шығарсыз, біз шұңқыр қазбай жер бетіне сүрлем саламыз. Әбден жәншіп трактормен таптап, шыммен жауып тастаса, шірімей қысқа сақталады. Есен осындай тау болып үйілген жас шөпті таптап жүрген. Әбден биіктеген соң, жерге түсті. Дәл осы кезде бригадир келді де: «Тағы да таптамаса шіріп қалады, биыл жауын-шашын көп», – деді. Есен барғысы келмей біраз тұрды да, қарғып шынжыр табанға шықты. Сонсоң маған көзі жасаурап соншалықты аяулы жүзбен қарады. Жүрегім суып, әлденеден сескене айғай салдым: «Есен, шықпа!» – бірақ бұл шақта «ДТ-ға» от беріп жарқабақтанған сүрлем үйіндісіне өрлей жөнелген. Орта беліне барғанда трактор ойда-жоқта шалқасынан құлады да, Есен... шелпек болып мыжылған кабинаның ішінде қалды. Біз екінші трактормен аударып алғанша пәленбай тонналық «ДТ»-ның астында жатты. Оның қабірі сол жерде. Мыжылмай аман қалған – Есеннің сізге соңғы жазған хаты ғана. Оны қоса жолдап отырмын. Әйтеуір, бәрі де бейне бір соғыстағыдай болды...»

	«Қалқаш! менің бір арманым орындалды. Астымда танкідей трактор. Ағаларша айтсақ, майданға аттандым, әрине, еңбек майданына. Дәм тартса, күзді бетке ала алматыға жол түсетін түрі бар. Сенің хат жазуға қолың тимей-ақ қойды. Мен үшін сенің алғаш та, акырғы рет жазған «сүйемін» деген сөзіңнің өзі мың хатқа пара-пар. Адамдардың арасын жалғайтын хаттан әлдеқайда берік, әрі мәңгілік нәзік дүние бар, ол жүректің жүрекке жолдаған сәлемі, ол сәлем радио толқындары секілді ауамен тарайды, ауамен іздеп табады. Физикада оны бірдеме дейді, ұмытып қалыппын.

	Қалқаш! Сен мені күт. Күзде барамын. Сәлеммен Есен».

	– Мен осы хаттан кейін бірден ауылға аттандым. Есеннің қырқын беріп жатыр екен. Ағайым менің өтінішімді орындап тауға, қабірдің басына алып барды. Қалың қарағайлы беткейде бір үлкен, бір кішкене екі төмпешік бар екен. Бірінде сүрлем көмілген, екіншісі – Есеннің бейіті. Есеннің бейітіне қарағай діңгектен сайғақ орнатып «Есен Байбатырұлы. 1950–1971 жылдар» деп, қара маймен баттитып жазып қойыпты. Сонда ғана мен қаза тапқан бала жігіттен төрт жас үлкен екенімді білдім. Есеннің шешесі мені көрген соң, көрісіп көп жылады. Ал мен болсам, өксімей, еңіремей, көз жасымды ағыл-тегіл моншақтата беремін. Дәл сондағыдай бұған дейін де, бұдан кейін де шын әрі ұзақ жылай алмайтын шығармын. Мен сонда ғана бет әлпетін анықтап көрмеген, танымайтын Есенді сүйетінімді, ендігі қалған аз ба, көп пе ғұмырымда санамда аялап, рухын риза етіп өтерімді білдім. Мен сонда ғана анасынан Есеннің суретін алып, тұңғыш рет жүзін көрдім. Ол әне сөренің үстінде тұр, үлкейтіп қойғанмын.

	Қалқаш көзінің жасын сүртіп, хаттарды мұқият орады да альбомның арасына салып қойды. Алғашқыдай емес, әлдеқайда жуас. Жасырып керегі не, осы үйге келгенде сезімімді азғырып өткен аздап ұятсыз ойларым жым болған, қайта сол сезім жерге қаратып ұялтты. Мен Қалқашты тым биіктен көріп отырмын. Біз тағы да шарап іштік. Қалқаш пианино ойнады.

	– Келіңіз, – деді сонсоң мені қолымнан тартып. – Келіңіз, Есеннің билей алмаған биін билейік.

	Біз музыкасыз теңселіп жүрміз.

	– Қандай әдемі саз, тыңдаңызшы, құйқылжып тұрған жоқ па, – деді Қалқаш елегізіп.

	Құлаққа ұрған танадай тыныштық еді... Мен сонда қыздың жүрегінде сағыныштың, өкініштің, ашылған бірақ иесін ерте жоғалтқан махаббаттың әлдебір мұңлы әуенді сыңсыта айтып тұрғанын сездім. Өзімді де осы тақылетті күй тербеп ырғаламын. Қалқаш басын менің иығыма сүйеп жеңіл тыныстайды.

	– Айтыңызшы, – деді баяу үнмен, – сіз біреуді сүйіп көрдіңіз бе?

	– Жоқ.

	– Олай болса, бақытсыз екенсіз.

	Біз билеп жүрміз. Әрқайсымыз өз жүрегімізден ескен әуенге балқимыз.

	– Әркімнің бір табынар, соған арнап мінәжат оқыр құдайы болуға керек. Ол сені жалыққанда, сол секілді басыңа іс түскенде тарыққан жаныңыздан табылар. Сіз ешкімді шын сүйіп көрмесеңіз, демек, ондай табынарыңыздың да болмағаны. Сондықтан да жалғызсырап, кім ертсе, соның жетегінде жүре бересіз. Ал, менің құдайым бар, ол Есен, – деді Қалқаш. Тұрмысқа шығармын, шықпаспын, бәрібір оның бейнесі мендегі болмыстан жоғалмақ емес.

	Біз билеп жүрміз. Адамның сыры алтын сандық екен-ау, ал сол сандытың кілтін таба алмаймыз, таба алсақ та, ауыстырып, бірінікін екіншіге беріп қоя береміз. Сосын шатасамыз, мәңгі адасамыз. Тағдыр осы қылығымыз үшін миығынан күліп мазақтайды, талқысына салып тәубаға келтіреді.

	– Мен төсек салайын, шыға тұрыңыз, – деді ол қолын босатып. Мен қайтып оралғанда жалғыз кісілік төсегінде теріс қарап бүктүсіп жатыр екен. Маған диванға салып қойыпты.

	Бәрібір ұйықтай алмайсың. Ойлап қалмаңыздар, мендегі жеңіл сезімді бағанағы хаттар өлтірген. Өмірді, сол өмірді белшесінен кешіп жүрген адамдарды ойлаймын. Өмір дегеніміз тынбастан алға ұмтылу ғана ма? Жо-жоқ, өмір дегеніміз – өткенді ауық-ауық еске алу да. Кешегі дегеніміз – ертеңгі. Біз көп нәрсені көргенде ғана еске аламыз, ал еске алған сайын, көруге құштарланбаймыз.

	Біз тым-тым тоқкөңіл, мамыражаймыз. Арамызда қаншама көп жақсы адамдар жүр. Қайтейік, байқай бермейміз, тіпті біле тұра менсінбей қоямыз. Бір-бірімізді тек өлген соң ғана жақсы көріп, батыл мақтай аламыз. Айталық, еңбек пен адал махаббаттың Есеннен артық жауынгерін таба аламыз ба? ал Кан ше? Ол әзірше – икс, я икс қана...

	Жігіттердің жалғыз жатқан қызға жорғалап келіп қалар мінезі болушы еді, ондай арамдыққа қимаймын сізді, – деді Қалқаш аунап түсіп.

	– Жоқ, – дедім мен, – сенің жаныңда Есен жатыр емес пе...

	– Мен қателеспеген екенмін, сіз адалсыз, сондықтан да жолыңыз бола бермейтін шығар... Ал ұйықтайық.

	– Ал ұйықтайық. Менің түсіме ақшағыл шыңға «ДТ-54» тракторымен өрлеп бара жатқан Есен кірді...





ТАБИҒАТ – ӨМІР – АДАМ





1. АЛТАЙ




	Егер сіз осынау таңғажайып өлкеге – табиғаттың арда төлі атақты алтайға бармасаңыз, барсаңыз да, оның: Күншығыстың бар асылын, бар байлығын, бар сұлулығын өн бойына дарыта жинақтаған асқар-асқар тауларын, асу-асу белдерін, ат омыраулап жарып жүре алмайтын жасыл шалғын кеңжайлауын, кермарал кербез елігін, мамырлай жүзген аққу-қаздарын, татсаң таңдайда қалар балы мен ақ балтыр ару қайың, қайсар қарағайын – ие, ие, осылардың қадір-қасиетін түсініп, сезіміңізді селк еткізе алмасаңыз, әсіресе, айналайын адамдарының құдіретті қолынан туындаған сұрапыл жанартаулар мен жаңғыртуларды зерделей алмасаңыз, онда тыңдаңыз.

	– Міне, сіз – алқызыл нұрымен ақ бас тау, бұйра бас ормандарды аймалап, кең дүниені шапағымен шарапаттай масайраған Күн шығар сәтте ояндыңыз; мүмкін, сізді оятқан таң емес, әлгі бір таң бозынан сайраған бозторғай шығар, мүмкін, жаңа ғана дүркірей суаттан қайтқан марал дүбірі ме екен, әлде әупілдеген еліктің даусы шығар, әлде анау ақ таңдағы ақ толқынын аспанға лақтырған Бұқтырма сарыны не болмаса арқаңыздан өткен таңғы шықтың шым-шым сызы ма... әйтеуір, дәл осындай шапақты шақта оянғаныңыз үшін, табиғат жарықтықты адал жүрегіңізбен алқайсыз да, бір-біріне мінгесіп-ұштасқан мәңгі тәкаппар асқақ алтайдың алдында бас киіміңізді алып, тағзым етіп, «ассалау-мағалейкүм» деп есендесесіз. Сіздің бұл үніңізді алтайдың жақпар тастары мен құзар шындары іліп алып, кезек-кезек жаңғырықтыра қайталайды, қайталайды... Енді сіз аңғарды басына кешіріп, күркіреген Бұқтырманың кәусар суына жуынып, қып-қызыл боп балжырап жатқан бүлдірген, жоқ болмаса анау таң қурайды таңдайыңызға салып талмаңыз да, оразаңызды ашыңыз. міне, сіз алтайдың арайлы таңына шомылып тұрып, мынау дүниеге жаңа келгендей лүпілді жүрек, лыпыған сезіммен:

	«Өмір не деген тамаша едің!» – деп, бар даусыңызбен және айкайлайсыз. Сіздің өмірге ғашық екеніңізді анау ұйқысынан жаңа ғана оянған алып таулар жаңғырықтыра тағы да үздік-создық қайталайды-ай... Ал сіз алтай жазығының жазиралы келбетіне сүйсіне, балқарағай мен шайыр, иісі қоса аңқыған таңғы таза ауаны жұтасыз, армансыз жұтасыз. Сонсоң... сонсоң иін тірескен қалың орманды аралап, тау басына өрмелеңіз. Тау басына көтерілген сайын, анау бір алтай бұрымы іспетті Бұқтырма, анау тілдей-тілдей көгерген егін, асықтай-асықтай үйрілген аяулы ауыл, жер сонысына тас кенедей жабысқан төрт түлік мал, қара жолдың шаңын аспанға көтерген машина аяғыңыздың астында қалады. Ал сіз – адам, биіктей бересіз, биіктей бересіз. Енді, міне, орман да таусылды, таудың бірыңғай шақпақ тастарын сусытып, тас шоқының таз басы басталады. Шоқының ұшар басын жасырып аппақ бұлт шөгіп жатады.

	Аппақ бұлт тауды екіге бөліп сұлап жатады. Кейде осынау аппақ болып сұлап жатқан бұлт жылап та жатады. Ол осынау асқаралы шоқы-шындардың ақ сәлдесі іспетті алтай жазы жауынды болады. Ашық күндері аз. Әсіресе, июль айында күн күркіреп, жан шошырлық найзағай ойнайды. Найзағай ойнаған сайын жай түсіп, зәулім қарағайларды қақ айырады. Кей күні бауырсақтай-бауырсақтай өткінші бұршақтар жауып өте шығатыны бар. Алтайда салба-салба бай самырсындар бар, оның басына жаңғақ өседі, бір ай нөсер жауса да, әлгі самырсындардың түбінде отырған адамға су тимейді. Алтай жазы келте, мүмкін, өзгеше келбетті болғандықтан да солай шығар... Тамыз айының ортасынан-ақ ақжауындатып, бұрынғы аппақ ұшпа бұлттар қара қошқылдана қоғамдаса бастайды. Қыркүйек туа түстіктен сұп-суық жел соғып, ертеңгілікте бүкіл табиғат бозқыраудың астында жатады. Білесіз бе, алтай күзі таңғажайып ертек сынды, алтай күзі өмір бақида сары болып көрген жоқ, қызыл күреңденіп, тамылжыған сайын ала жаздағы мәре-сәре тірлігімізге ой бітіп, өз-өзімізден жуасып, момақан күйде күйбің-күйбің шаруаға кірісесіз. Алтай күзі әрі мазасыз, әрі ойшыл, дарқан, әрі жабырқау. Дегенмен, қараша туа бұл өңірдің нағыз мінезіне қанығып, мұнда ыстық пен суыққа қара нардай төзе білетін жандар тұратынына көзіңіз жетер. Жауып-еріп, жауып-тыным таппайтын қар аралас жаңбыр түн мезетінде көк тайғақ мұз болып жатады да, түс қайта жылбысқылана ериді. Бірақ қараша – алтай үшін қардың айы. Міне, сіз ойпат-ойпаттардың аппақ көрпесін айқара жамылып мызғып жатқан шақта қос ат жегіп, шанамен жолға шықтыңыз делік. Айналаңызға қарайын десеңіз, көз қарықтыратын шағырмақ. Жаздағы жайқалған орман, жап-жасыл жер жарықтық мәңгілік ұйқыға бөленгендей, не болмаса ерке қылығын ерте жоғалтқан арудай, салқын сазарады. Шыңылтыр аяз ашық қалған жеріңізді тіміскілеп ұрлана қариды денеңізді. Тек самырсын мен аршалар ғана жасыл күйде өң-түсін өзгертпей, көсегесі биік көктемді еске салады. Бұқтырма мұз құрсаудың қыспағында қысыла ыңырсиды, ал шымшық әр үйдің шатырына паналап, есік ашылған сайын, жылы жерге ұмтылады. Әйтсе де алтай қысы таза да тәкаппар Сібір аязын еске салады. Әлде, географиялық орналасуы сол Сібірге тым жақын болғандықтан шығар. Алтай Бұқтырманың жоғарғы ағысында әлдеқайда әдеміленеді. Алтайдың солтүстік жағы таулы алтай өлкесімен, ал шығысы монғолия, оңтүстік шығысы Қытай елімен шеқаралас. Алтайдан әрі Қазақстаннын жері жоқ және Қазақстанның ең сұлу аймағы да – осы өр алтай! алтайдың көктемі кештеу келеді. Қыстайғы екі көзге тарта жауған қар еріншектене ерігенше, астынан шөп көктеп үлгереді. Құралайдан бастап нағыз көктем туып, жан-жануарға жан бітіп, әбігерге түссе, адамдар да ағаш үйлерінен ұзап, тырың-тырың тірлігіне, шаруа қамына кіріспек. Май айының аяқ шенінде бүкіл алтай қып-қызыл гүлге көмкеріліп, жасыл жаулығын қайта жамылады. Көкпеңбек аспанға мамықтай бұлт маңып, тау өзендері көркіне қайта мінбек. Сіз табиғаттың осыншалық сый-сыяпатын төге салған мәрттігіне қайран қалып, тау асып, байып жатқан Күннің алқызыл нұрына табынасыз да, кілемдей түрілген көк майсаға аунай кетесіз.

	Күлесіз, бақыттан, шаттықтан күлесіз. Күліп жүріп гүл тересіз, теріп жүріп «айналайын алтайым, осы құдіретіңнен, осы келбетіңнен, осы гүліңнен, осы жұпарыңнан айрылып қала көрме, өйткені мен сені сүйемін, өйткені мен сенің перзентіңмін, өйткені жаһанда саған жетер салтанатты жер жоқ!» деп, жар салғыңыз келеді.





1. ТҰМАН




	Іңірде жымсып ұрлана басталған нөсер бірте-бірте айықпас ақжауынға айналып, ұзаққа созылар созалаңдар сыңайын аңғартқан соң, қараша туа қанын ішіне тартып, қысастанған жер жарықтық қаспақ-қаспақ жонып және де кәперсіз тосып еді; жаздың бармақтай-бармақтай ірі тамшылары емес, күздің шіркей жаңбыры арқа қышуын қандыра алмайды, қайта жаңбырлатып қытығын келтіре берген соң, кіржіндеп мезі болғандай еді; жауынды күні, әсіресе, қарашада түн түндігі тым ерте жабылып, онсыз да келтелене бастаған күннің аз ғұмырын қызғанғандай еді; сабырмен келген ак жауын сыбыр-сыбыр ертек айтып, бүткіл әлемді, оның ең алып мүшесі – адамды да мәңгі тұнжыр, мәңгі тұңғиық, мәңгі тыныштық тылсымның құшағына «жүр-жүрмен» ырықтан тыс жетелегендей еді; осындай қарашаның сарынсыз қара басқан егілме түнінде тірі пенде қырға шығудан сескеніп, әзірейілден әзер құтылғандай асып-сасып жарық сәулеге, баспанасына ұмтылар еді; ал жүрек жұтып тысқа шықсаң, көр қараңғылықтың әрі суық, әрі сұмдық қорқынышты түпсіз тұнбасына шым батып кетерсің, сосын өзінді жердің астында жатқандай сұрапыл қорқынышты сезініп, ит қабардай аса шапшандықпен табалдырықтан үйіңе секіресің; ол адамның өмірден өлімге қайта секіргеніндей еді; енді көже-көпсегінді ішіп алып, еш нәрсе ойламай, ешкімге тіл қатпай, уайым-қайғысыз ұйқыға бас қою ғана қолыңыздан келері; әй, бәрібір өйте алмайсыз-ау, өйткені таңның атпауы, күннің шықпауы мүмкін бе? Ендеше, сол таң, сол күнмен бірге барлық мазасыз тіршілігіңнің күйбің-күйбің ұшы-қиырсыз шаруасы басталар; шаршатып, зарықтырып барып таң атты делік, енді дала емес, өз үйшігіңдегі қамалып тұрған қараңғылықты болжайсың; енді үйден жеріп, есікті шалқалата ашып қалғанында, бәрібір күні кеше ғана сарыжағалданып, қаумалап тұрған өзгермес көріністің шыпшырғасын шығармай, жұтып қойғанын көресің; жұтып қойған түн емес, ендігі сәтте тұман болмақ; ақ сұр тұман арасында адасып жүріп, жалғыз атынды іздеуге шығасың; ақ сұр тұман орман екеш орманды жым-жылас қылғытып қойған; ақ сұр тұманның ара-арасынан тесіп жетім тамшылар ағып түседі; ал сұр тұманның өзі салқын да сызды дым бүркеді; тынысың тарылып, екі иінінен албасты басқандай мәңгірген күйде дірдек қағып, ғадетіңе қалыптасып қалған түйсіктің сілтеуімен жалғыз аяқ сүрлеуді іздеп табарсың; жалғыз аяқ сүрлеу пендесін әсте адастырған емес, сені де бұйдалап алып ойлы орманға апарар; ең ғажабы – осынау қоп-қою болып жер бауырлап шегіп жатар тұман түн баласында бас алдырмай сабалаған нөпір нөсердің соққысынан сау-тамтығы қалмай, бейкеспір болған қайғылы қайран даланың дал-дүл сықпытын көрер көзден жасырғысы келгені шығар; таңғажайып тағы бір жай сол – сиырдың сілекейіндей шүбатылған қақ-қақ жалғыз аяқ көрбілте жолмен ілби басып келе жатсаң, тізгін бойы айналаң ашық болып тұрар, ал жүрген сайын алдың сөгіліп, артың қымталып отырар; өмірдің өзі іспетті еткенің ұрланып, келер күнің жұмбақ жатар, тек қазіргі қаракетің ғана ашық ажарын танытпақ мынау көрбілте соқпақ ат іздеген азаматтың ғұмырнамасы секілді еді; ат іздеген адам орманға кіргенде, самаладай сап түзер ағаштардың тек құр сүлдесін ғана көріп келеді; қарайғанның бәрі тор шолағы болып елестейді; ұзақ сандалып барып сұрғылт та сұсты тұманның арасынан туған, әйтеуір, бір тұлға сүлделенеді, ендігі мәурітте сол сүлдеге қарсы жүрген сүлденің бірі тағы өзіңсің; бірте-бірте жақындаған сайын, ол да бірте-бірте жылжып жақындайды; әне, қоп-қою тұманның арасында өзінің ала жаздайғы есіл еңбегінің үйіндісі нобайланып тұр; ол – сен маялаған пішен, астындағы аяқ артар жалғыз атың мен аузынды аққа жарытар тарғыл сиырыңның қыстайғы азығы; жақындайсың; ақ сүр тұман арасынан тағы бір зат көрініс береді; «торы шолағым екен ғой» деп қуана жүгіресің, бірақ ақ тұмаңды әлгі малдың шаңырақтай мүйізі тесіп тұрғанына көзің жеткенде ғана, тарғыл сиырыңды танисың, тарғыл сиыр кәперсіз, сыртын күн жеп сарғайтқан маяның қабырғасын ашып, тотияйындап көкпеңбек шөпті үңги тұмсығын тығып жіберген; «қарасан келгір-ай, қыстайғы талшығыңды желтоқсан түспей жеп қоярмысың» деп, аса кейіспен маяны айнала бергеніңде, құлағыңа ішін тартқан торы шолақтың танау қорылы келер; енді маяның екінші жағында шөптің сарғайған бетін түріп тастап, көкке көміліп тұрған аяқ артарынды көресің; «қасқыр жегір-ай, ішінді тартып тағы да жаңбыр шақырдың-ау, қыстай атауыңды жеймісің» деп күбірлеп, жүгендей бастайсың; сосын ат көпір болып шашылып жатқан шөпті жинап, қымтағансымақ боласың да, атқа жайдақ мінесің; енді сен адаспайсың, тарғын сиырдан көз жазып қалмасаң болды, қораны өзі табар; жаңбыр суы өтіп, әбден ылжырап, иі қанған жалғыз аяқ сүрлеуге тарғып сиыр мен шолақтың ойдым-ойдым ізі түседі; ойдым-ойдым ізге су іркіліп, тостағанда толып қалып жатыр; жалғыз аяқ жолда, қарашаның ақ сұр тұман басқан таңында әсте сенің емес, малдың ізі қалады; өйткені сен солардың арқасында тірлік қылып келесің... шаруа ертеңінде тұрғанда дүниені ақ жаңбыр да, ақ сұр тұманнан да өзге ақ сұр кебін – бозқырау басып жатқанын көрді; ағаш бұтақтарында сарқылып үлгермеген су тамшылары моншақ боп қатып, ал таудан жөңкіле құлаған бұла бұлақтың екі ернеуін таңғажайып ою-өрнек жырымдапты; ашық аспанның тым-тым биігінде қарғалар желдей ұшады; шаруа құстың қоры қарғаның осыншалық еліре биіктеп, көк күмбезіне ойнақ салғанын көргені осы еді, өзінің де тым құрығанда қарғалардай қайраты болмағанына, арқандаған аттай шырғалап, өз ошағын ғана таз тақырлап ғұмыр кешкеніне, шырқау биікке теские шапшылып бір көтеріліп, сонсоң... сонсоң құлап-ақ кетпегеніне опынды ма, ауыр күрсініп, тор шолағын тағы да іздеуге шықты; боз қыраудың сиырлар жусаған тұсы қап-қара боп буы бұрқырап, ал өзеннен шудаланып жеңіл бу көтерілер; жалаң аяқтың емес, керзі етіктің жап-жалпақ табаны боз қырауға тіпті де ойдымды із боп түспейді екен...





1. ІҢІР




	Күн алтын ұясына қона, осылып-осылып жатқан тау аңғарын аса қатты жаңғырық жарып өтетін; ол - күн мен түн екі арасындағы іңір сәттің хабаршы үні; мынау жұмыр жердегі тіршілік атаулының осы әлемге ие екеніне куәлік іспеттес көрсетер сесі, немесе кіндік қан тамған туған жер, өскен елінің, ардақұлы еркелегенде айтар әні; немесе мал қайырған бақташының жер басып жүргенін дүние-көкке паш еткен ең алғашқы, әрі ең ақырғы айғағы секілді; кешкі жаңғырық ызыңдап барып тарап кеткен соң, мағшар сәтіндей іңір сәті бірте-бірте ұйиды да, қызыл күрең өңір маужыр да мамыр күйдің мақпал құшағында тұншығады; екі кештің арасы – намаздыгер шақта тек асқар алтайдың – алып алтайдың құзар шыңында ғана әлгінде ғайып болған күннің адасып қалған жетім шапағы жасырынып жатады; ал сыпыра батыс көпке дейін қош-қошпен қимай қинала ұзатып жіберген Күн сұлуын жоқтап, жылай-жылай қанталап кеткен; сыңсыған қисапсыз үміт-мақсұтын тонатып алғандай, күйгелек күйдің шоқтығына жармасқан сәуле үрке қашып, секіріп-секіріп бағаналардың басына шығып кетіскелі қашан; қара барқынданып уайым уыстап жатқан жарықтық жердің кеудесіндегі болар-болмас жылтыраған өлімсі шам жарығын жалғыз сыратпайтын Қоршы жұлдыз ғана; іңір сәні – осы жұлдыз; осы жұлдыз туа, шаруа тағы да жалғыз аяқ көрбілте жолға түсіп, орманға беттейді; тор шолақ қос доңғалақты арбаны ауырсынғандай, ілби аяңдайды; арбаның қос доңғалағы өрге шығарда «майла-майла» деп зар еңіреп шиқылдаса, еңіске құларда «майласаң майла, майламасаң қой» деп, зыр-зыр айналып, торы шолақтың өзін өңкілдете қуады; іңірде сапар шеккен шаруа, жетіскенінен сапар шекпеген шаруа, күндізгі жұмыстан қолы босап, өз еркі өзіне тиген соң, кеше кешке дайындаған отынын тиеп қайтуға барады; ол мынау дүниеге қайта келгендей, дел-сал, ұйқылы-ояу өзгеше масаң сезімде еді; ол арбаны емес, бар арманын, суішкілігінің бар ауқат-сауқатын, бала-шағасының ертеңгі көрер таңын сүйреп келеді білем; тауға қарады - марқұм болып кеткен секілді жым-жырт шөгіп жатыр; іңір жолы жетелеп өткелге әкелді, өзен беті алқара тартып шымырлап, өрескел бір үрейдің сабырмен қайнаған қара қазаны сықылданады; ал шаруа «бисміллә» деп өткелге түскенде, жаңа ғана салқын қаңдылықпен жуасып аққан су ат тізесі қақ жарған сайын, гүрп-гүрп етіп беймезгіл шақты қиқулы үнге бөледі; егер ғұмырында тым болмағаңда бір рет іңір жамылып жолға шығып, сол іңірді жамылып судан өткенің рас болса, дүниеде бұдан қорқынышты минуттың жоғын білерсің; сенің жүрегің тоқтап қалған, миың да істемейді, ердің қасынан тас қып ұстап, бас ерікті астыңдағы атыңа бересің, басың айналып, жер көше бастайды; сосын көзіңді жұмасың, ашқаныңда судан шығып, үңірейіп-саңырайған бұта-қарағанды тоғайдың ішінде тұрғанынды көресің, ал әр бұтаның түбінде бір-бір мыстан кемпір бұғып жатқандай-ау; арбаңды шиқылдатып тағы да алға жылжы; құлағыңның түбінен ызың етіп монтаны қоңыз ұшып өтеді, анау бақылдаған бақалар; жүрегің сыздап барып қайтадан дүрсілдеп соғып кетеді; енді әлденені сағынғандайсың; ептеп желемік тұрып еді, мұрныңа сүрлеген еттің иісіндей жағымды иіс келеді, не аттың, не адамның терісінің иісі ме, әйтеуір, жер басып жүргеніңнің куәгері; күн мен түннің дәнекершісі – іңір жұқанақтана іріп, таудың арғы беті өктенеді, сонан соң қара көк аспанның етегі ағараң тартып, ұлы жіңгір әсеми сипатқа дайындалып жатқанын сезесің; әрі қаяулы, әрі қуанышты; әрі әсем, әрі жұтаң; әрі асқақ, әрі пәс, әрі бақытты, әрі сорлы; әрі ән, әрі күй үн шымырлап шығып, бағанағы бір кешкі жаңғырықша шапшаң да келте қайрылмай, өміршең екпінмен іңір сәтін әлдилеп тұрады; ол – шаруаның шалқығанынан айтпаған, шаршағаннан айтқан еріксіз жыры еді; бейуақытта ән айтқан адам бақи тірі болса ғой, шіркін; бірақ іңірде тек шаруалар ғана жолға шығып, тек шаруалар ғана ән айтатын секідді; тек солар ғана жүрек тербер ән тиеп барып, тіршілігіңнің жағар отынын алып қайтатын секілді... тек солар ғана мәңгі өзгеріссіз мың жасайтын секілді... желіндеп, сыздап, шелейіп ай туып келеді...

	Ер екеніңді білейін, іңірде жолға шықшы.





2. ТАСҚЫН




	Екі алақанымды көкжелкеме қойып, анау күміс таналар тағылған алқара аспанға қарап, ойға батып жатырмын; арқамнан жаңа шабылған шалғынның сызы шымшымдап өткендей болады; мұрынға балаусаның иісі келіп, осы иіс арқылы туған жердің сабырлы да салқын лебі желе жортып жеткендей болады, әне... әне... сұңғақсұлу қайыңның жапырағы, үп еткен жел тербеген сайып, сыбдырласып шүйіркелессе, әлдеқайдан ат кісінейді, әлдеқайдан түнгі жаңғырық, әлдеқайдан әсем созылған мұнлы ән естіледі; дәл іргеден үйрек сымпылдап, бақа бақылдайды; көзімді жұмдым, бәрібір осы тамылжыған талмауыр көріністі көремін; құлағымды басамын, бәрібір сиқырлы да сыбызғылы әуезді естимін; тәңірім-ау, бұл не ғажап; неге жүрегім сыздап, көзіме жас іркілді? Құдай-ау, мен жылап жатырмын ғой... бұл не? Жоқ! Бұл – туған жердің торқалы топырағына деген аялы да іңкәр сезімнің алақаны маңдайымнан сипағанда, өре түрегелген тәкаппар көңілдің шын елжіреуі; мен, неге екені белгісіз, қапияда туар ұлы шуылды елегізи тосып, алаңдай аңсап жаттым; бәрі тамаша, бәрі маужыраңқы, жақсы іспетті; әйтсе де бір ақылды тентек үн, өр серпіген қарқара дүбір, уа, асқаралы айбарды көксеулі көңіл; сонда мен: «Ей, ағайын, төрт көзің түгел кереметсің, бірақ мен мынау еміс-еміс естілген сарынды қиқулы үнді сағынамын», – деп, жар салғым келді; міне, ол үн; ұйқылы-ояу табиғат дүр сілкінді де, жылдар бойы қаңсып, табанын тас отарлаған жасыл жағалаулы көне арнамен, алты ағысты, асығыс ағысты, сұрапыл шуылмен сел ақты; ол көктемгі тасқын; ұмытылған қаңсық арнаға оқыс құлаған, бір кезде қағажу көрген судың байып, өз еркі, өз ырқы өзіне тиген соң, құлындай құлдыраған әрі бақытты, әрі шаттықты, уа, қайғылы сұңғыла сапары оң сапары еді; құлақты адасып барып, алжасып барып арнасын тапқан тасқынның Толқыны, салтанатты Толқыны, шырқап салған ғажап даусы жарып барады... е, ақсарбас... е, ақсарбас – жылайды Толқын, шулайды Толқын, тулайды Толқын; бұл – ғайыптан емес, табиғаттан пайда болған, жаһан құрсағын тепсіне шығып, еңіреп келген айналайын алапат тасқынның кеуделі де кесірлі Толқыны! мен жайлы да жұмсақ орнымнан атып тұрып, көзімніңжасынсүрттім де:«Жасасын, жас Толқын!» – деп, бар даусыммен айқай салдым; менің үнімді аңғал-саңғал маубас таулар, ойдан басқа түк бітірмейтін ормандар, бір күнгі тоқтыққа мәз қаз-үйректер, арқасынан қақса асқақтай беретін аспан, өз пайдасының құлы – құрбақалар, жыпжықай шымшық шаптығып тыңдап, құдіретіне көзі жеткен соң, шаттықпен қайталады... қайталады; табиғаттың кенже ұлы «Тасқын» қаңсыған арнаны аласапыран жойқын үнге бөлеп, сай-сүйегіңді сырқыратар өміршең шуылмен асығыс ағып бара жатқан...

	Ер екеніңді білейін, осындай тау толқынды тасқынға қарсы қауқар тапшы!





1. ЖАЛҒЫЗ АЯҚ ЖОЛ




	Баяғыда, айхай, дүние-айда, бөдене тоқтыдай, тоқты қойдай, қой сиырдай, сиыр пілдей, піл таудай, таулары адамдай бағы заманда, адамдар бай-кедей, жақсы-жаман болып бөлінбеген мамырстан көне дүниеде ме екен, – әйтеуір, қой үстінде бозторғай жұмыртқалаған ерте, ерте, ертеде, ешкі жүні бөртеде, бір жалғызаяқ жол пайда болды; ол жалғыз аяқ көрбілте жолды бертін келе әр нәрсеге жорып, сан-саққа жүгіртетін-ай; біреулер айтты: от алып қашқан Прометейдің ізі деп; енді біреулер айтты: жерұйық іздеген асанқайғыдан қалған қасқа жол осы деді; тағы біреулер, тәңірімнің қолынан түсіріп алған тасбиығы екен десе, шалдар ақ табан шұбырындыдан қалған көне соқпақ осы деп көкіді; Шаруа ойлайтын: меніңше, осының бәрі де сандырақ, Ескі жұрт пен Жаңа жұрттың арасын қосатын ең жасырын, ең төте, тек әкем ғана білетін жалғыз аяқ сүрлеу – бұл, басқа жұрт тау айналып бір күн жүрсе, әкем ет пісірім уақытта салып ұрып жетіп-ақ келер еді; өтірік-шынын қайдам, жалғыз аяқ жол не болғанда да адамдар салған, тек солардың ғана тажал табаны ойған жол екені хақ; жол болған соң оның да тарихы, былайғы жұртқа беймағлұм өз сыры, өз жыры бар-ды; сонау шақтарға дейін бұл жолдың баржоғын Шаруадан өзге тірі пенде білмейтін; ию-қию өмірдің бәрінен қаға беріс, өз күні өзіне жекедара ғұмыр кешкен; жол, тек жолаушы жүрсе ғана қасиетті ғой, ал бұл болса шын иесінен айырылған соң, әлдекімнің боқты табаны кеудесін басқанды қаламайтұғын, қайта осылайша, ел көзіне күйік болмай, жайына жата бергісі келер; жалғыз аяқ жол, қисапсыз табандар таптамағанын, тумысындағы таза да тәкаппар қалпын сақтауды мақсүттаса, Шаруа да әкесі ғана жүріп өткен сүрлеуді жат жұттық әлдекімдер рәсуалауға қимаған; кей күндері күрең биесіне мініп келіп, осы ескі соқпақпен арлы-берлі шапқылап, ойқастап алатын; онысы – адам жүрмей, ернеуіне қалың шөп шығып, тынысы тарыла бастаған соң, сартаптап жаңғыртқансымағы; құла дұз, қиян далада қазақтардың ізі түспеген жер жоқ-ау; ойлап отырсақ, соның әрқайсысы заңғар заманалар салған тыртық іспетті де, мыңдаған жылдардың тамырланып кеткен тарихы; әр тау, әр төбені белдеулеп, небір ит тұмсығы өтпес ормандарды қақ тіліп, алысқа, тым шексіздікке жосылып, біріне-бірі қосылып, біріңді-бірің жетелеп, тар өмірден бар өмірге, бар өмірден тар өмірге бастар сенсің, құдіреті күшті қасқа Жол! Ей, жолдар, сендер өлшеусіз көпсіңдер, бірақ жалпақ жұрттың білетіні бар, білмейтіні бар десек те, қай-қайсың да адамдар иелігіндесіңдер, өйткені жол анасы – екі аяқ; Шаруа ойлайтын, егер мен жалғыз аяқ сүрлеумен күрең биеме мініп тарта берсем, қайда барар едім; мүмкін, үлкен бір шаһарға тап болармын, мүмкін, бөтен ел, бөтен жерге тап болармын, әлде қысы болмайтын, сондықтан шөп шаппайтын, от жағып, күл шығармайтын жер ұйыққа тап болармын ба? Әй, қайдам, ондай жер – жаннат жоқ та шығар-ау? Әншейін қаңғып, мұрындықсыз лаға беруге мені кім жібере қояды; қай екі туып, бір қалғаным бар; кең сарайдай боз үйді қойып, от жағып, су әкелмейтін көп үйдің бірі бұйырмағанда, маған туар жақсылықтың ауылы алыста, алыста... ендеше, мынау әкеден қалған жалғыз аяқ жолды көз құным қалғандай қызғыштай қорғауыма не себеп? Пайдасы не? Пайдасы – Ескі жұрттан Жаңа жұртқа елден үш-төрт сағат бұрын жеткенім бе? Елден бұрын жеткендегі шыққан ұшпағым қайсы; баяғы өгіз аяң тірлік, қайта осы жолмен жүрмеген жұрттың қағанағы қарқ, сағанағы сарқ, жол қадірі жүргенде ғана білінбек, игілігін былайғы ел көрсін, бердім; жалғыз аяқты соқпақты төрт доңғалақтың саусағына қидым; ...бүгінде Ескі жұрт пен Жаңа жұрттың арасын қосып жатқан ең төте жол – Шаруа көрсеткен жалғыз аяқ жол болды; бүгінде жалғыз аяқ жолдың сорабы да жоқ, үстіне қиыршық тас, мыңдаған машина құм төгілді де, цементпен тас қып желімдеді: сонау биікке шығып көз салсаңыз, әсіресе, жауыннан соң, айнадай жарқырайды-ай; ал үстінен өкіріп-бақырып жүздеген машина өткенде, осыншалық ауыр салмақ пен қапырық түтінге шыдай алмай еңбегі былқылдайды-ай; бүгінде жалғыз аяқ жол жоқ, әлдеқашан тас жолдың астында қор боп, құрып қалған, тек қайсыбір қыңыр тұстары ғана оқтай ағып өткен тас жолдан шетқақпай бұрыла қашып, турап тастаған құр жіптей үзіліп-үзіліп ағараңдамақ – тек қана тентектері аман қалған; кей күндері қатты жаңбыр жауғанда, шолақ-шолақ сілемге су толып, бертін келе жыраға айнала бастаған-ды; су орып, мүжіле келе, тас жолға зияны тиетін болған соң, сол бір жырашыққа айналған сүрлеуді және де құм таспен бітеп тастаған-ды; сонымен, Шаруа байғұс бәрібір жаңа жолмен жүре алған жоқ; биесіне мініп алып, майпаздай жөнелсе болды, не алдынан, не артынан машина шығып, қақпалап, еріксіз ығыстырып тастайды; әсіресе, бұрынғы соқпақтың жиек-жиегінде сыңсып тұрар хош иісті шөптер жағармай иісімен қуарып, сарғайған, қыс мезгілінде де жаңа жауған ақша қарды қара қожалақтап ыстайтын; Шаруаға жаңа ғана ес кірді, бірақ кеш кірді, өзі үшін тек қана, тек қана жалғыз аяқ жол керектігін үғынды; ол естіпті; әкесі аманатқа қалдырған жалғыз аяқ жол, баса көктеп жаншыған тас жол мен шынжыр табан жылан бауыр трактордың азуы бытыр-бытыр үккенде, шыдай алмай, таң алдында сыңсып жылайды-мыс; тегі, өз иесін қарғап-сілегені білем; жаңа ауылдың адамдары айтып жүр: өткінші жауып өткен күннің ертеңінде Шаруа күрең биесіне мініп, тас жолмен сыдырта аяңмен келе жатты: алдынан сылаң етіп шыға келген «Волгадан» бұрыла берем дегенде, артындағы ағаш тиеген УаЗ ауыр машинасына соғылып-ақ қалғаны; абиыр болғанда, өз басы аман, тек жалғыз биесін ғана тас жолдың садақасына беріп алды; сол УаЗ-ға өлген биені салып, ескі ауылға алып келгенде, әйелі үйден өлік шығарғандай дауыс қылып жоқ-тапты, деседі жұрт; тағы да сол жұрт айтады: Шаруаның өзі де бағамдамай қалса керек, күрең бие әлдеқашан үйірге түсіпті, сойғанда ішінен қара қасқа құлын шығыпты деседі; жалғыз аяқ жолдың кәріне ұшыраса керек деп және айтады сол жұрттар; өтірік-шынын қайдан ғана білейік, біздің білетініміз – жаңа жолдың бәрі-бәрі ескі жолдың арқасында дуниеге келді, ендеше, жасасын жалғыз аяқ жолдар... жолдар... жолдар... Шаруа бейшараның жазығы не?!





1. БӘЙТЕРЕК




	Кеше күн қып-қызыл боп, аса жалқын бояуды армансыз жағынып, батыс жақ жер-көкті тұтастыра өртеп, ырымы жаман болып еді, Шаруа әлденеге жорығандай, жүрегі лоблып, қырда ұзағырақ жүріп қалған; баяғыда – соғыс басталарда да, дәл осындай алқызыл кештің куәсі болып еді, бірақ кейінгі күннің байып батуын өңкей жақсылыққа жорып жүрді; биесінен айырылған жылы да, сонау бір ай жауын жаумай құрғақшылық болғанда да, міне, дәл осындай қан қызыл аспанды көрмегені рас; ал күннің бүгінгі сыңайы әлденендей сезік тастады шаршап соғар жүрекке; мүмкін, ертеңгі күн ашық болар деп еді – бұлтты болды; ең сүмдығы: Ескі ауыл мен Жаңа ауылдың екі ортасындағы Көктөбеде өсіп тұрар бәйтеректі әлдекім жығып әкетіпті; бір-ақ күнде жығып, «ДТ-54» тракторымен сүйреп әкетіпті; жылдар бойына сырласары да, мұндасары да – жапанда өскен жалғыз терек, басқаны қайдам, Шаруаның «қарайғанда не қалды, қамыс қалдысы» еді; қабырғасы қайысып, тірлігінің қиюы қашқандай болса, тағы да осы бәйтерекке құрыстанған арқасын сүйеп, төрткүл дүниедегі айқай-сүреңнің бәрін ұмытып, өз-өзінен мұң сағынып, шыңырау ойдың сұп-суық құдығына сусар еді; жуан да соқталы тамырлары білем-білем тарамыстанып, қара жерді қауып жатқан осына асқақ ағаштың бұтақтары иір-иір, әрі сүйекті де қуатты, мың жыл дауыл соқса да миземейтін көк соққан тентек бітім; көктемде кешеулеу бүрлеп, күз туа кешеуіл сарғаятын; ал теке тіресе біткен быжырқай бұтақтардың өзі-ақ бақта сидия осетін қарағаштан әлдеқайда әлді, әлдеқайда жасылға байтын; ал жел соқса, осынау сүйекті бұтақтар ілгерінді-кейінді итініп шайқалақтамай, сіресіп тұратын; ал, алақандай-алақандай жапырақтары төңкеріліп түсіп, желмен желбірер еді; төңкеріліп түсіп, желмен желбіреген жапырақтардың әрқайсысы күн нұрымен шағылысқанда, бәйтеректің тұла бойы күміске шомылар еді; ал әр жапырақ бебеу қаға дірілдегенде, көп дауыстанған қытықшыл әсем үн шығарып, осы үн мынау дүрия даланың ендігі қалған жалғыз жоқшысына, жалғыз жыршысына айналар еді; ал айдалада асқақ өскен бәйтеректің желді күнгі суылы жеңіс күйін шертіп, мәңгі маздақ өмір шаттығын мадақтағандай еді; Шаруа анда-санда жаяулап келіп, осы үнді, осы күйді тыңдап қайтатын; тыңдаған сайын жүрегін шым-шымдаған мұңлықты сезім билеп, өзінің әлі күнге тірі жүргені есіне енді ғана түскендей, сағым жортқан туған жеріне көз сата ұзақ телміретін; өліп, қайта тірілген халдегі Шаруа табиғаттың қапияда килігер сұрапыл опаттарына ырық бермей, оқыстан туып, оқыстан өлер мәңгі тірі бәйтеректен тым болмағанда бір бұтағының қуатын бере гөр деп жалбарынар білем; бірақ бұл жазғанның көрер таң, кешер ғұмыр жібі тағы да, тағы да екі аяқтылар санасына жалғанғанын сезе бермейтін; сезе бермейтіні адамдардың бәрі өзі іспетті ақ көңіл, жаны жаз деп ойлағаннан шығар, пенденің пейілін қойып, ағаш екеш ағаш та бір-біріне ұқсамақ емес, ендеше, жапандағы жалғыз терек тағдыр мен уақыт құлы – даланың маңдайына сыйса да, адамдар көңіліне сыя алған жоқ, сүйел болып қадалған екен -жан тапсырды; ертеңгі күні осына кепті Шаруа кимесіне кім кепіл, өзі берген жанды өзі алады да табиғат ием! Соны-мен бәйтеректен айрылдық; байғұсты жыға алмай, мыжғылап ұзақ қинаған екен; «Дружба» деп аталатын механиқалы арамен алты құлаш ағашты шыр айналдыра кесіп, балтамен ой жағынан тамақтапты; әбден мейізденіп қалған теректен ұшқан шыңылтыр жаңқалар жайрап жатыр; соншалық ауыр денемен гүрс құлағанда, қайсыбір бұтақтары қара жерге қарс кіріп кетсе, қос трактор сүйреп өткен жолында сабағынан мезгілсіз үзілген жапыраққа толы жосылған із қалыпты; ең ғажабы: иесінен айрылған теректің түбінен быршып-быршып жып-жылымшы су шығып, қара сүмек терге ме, ботадай боздаған көздің жасына ма шомып жатыр; ең сұмдығы: терек түбін жалаңаштап үш елідей қалың қабықты ерінбей-жадықпай аршып кеткен екен; бұл түпті-тұқиянымен құртпақ ниеті білем; Шаруаның қатты қайран қалғаны осы жайт-тын; бірақ көпті көрген көне шал үйінен балшық езіп әкеліп, тұмшалап тұрып салып тастады; келесі жылы көктемде қайта оралса, бәйтеректің томары сол өзі сылаған қалпында тұр екен де, дәл түбінен көк өрім шыбықтар қылтиып, өнген; Шаруа шалқып жатқан салқар жазық, ойпат-қыраттардың ақ-жасыл көйлегін қайта киген мәз тірлігін әзірге ғана байқаған; байқаса, о да қайта туған, қайта жасарған, сонадай-дан мен мұндалап тұрар бейтеректен айырылған құстар былтыр қалдырған ұясын іздеп, көгілдір аспанда шарқ ұрады; Шаруаның коңіл құсы қоса ұшып, ұя салар бәйтеректі және көксегендей; енді бір туар, енді бір жасасар жасыл өмірді сағынғандай; көксе, сағын, бәрі бекер; артында жосылып қалған із де жоқ, көктеп шығар түбір жоқ, қаңсып өткен қайран жылдар-ай; «Сап-сап көңілім, – деді Шаруа сонсоң, – сандала берме, өкінішті күндерім көп болғанымен, өксіп отер жылдарым болған жоқ; құдай қыршыннан қиылғаннан сақтасын; бір өмір өлгенмен, бір өмір тумақ, күзде қуарып түскен жапырақ көктемде қайта когермек емес, ескінің орны жаңанікі, бәйтеректің түбірінен жас өскін көктепті, соның тілеуін тілейін, болмасқа бордай езіліп қайтеміз, жаратқан ием жас ғұмырды жарылқағай; қош, ғасырлар куәсі бәйтерек, қош! мен сені сағынармын, саянды сағынармын, желді күнгі әсем әніңді сағынармын, ескі көз, кәрі досым едің, артыңа ұрпағыңды қалдырдың да бақилыққа көз жұмдың; сені мен ғана емес, алыстан арып-ашып келер жолаушы, басыңды пана тұтар құстар, бәрінен бұрын қара жер сағынар, сарғая күтер, бірақ сен оралмайсың, сен жоқсың; артыңда қалған жас шыбықтың қабырғасы қатқанша, мен де бұл дүниеден аттанармын; ең аяныштысы сол - менен ұрпаққа қалмады; қалған - қарғыс атқан соғыс жалмады; - қалған -күнбатысқа аттанды, өлі қайтқан жоқ; мен оны әр күн сайын сенің түбіңнен келіп тосар едім; өйткені сенің түбіңнен аттандырған едім; мүмкін, барған жағыңнан көре қалсаң, сәлем айт! «Әкең өлі тірі де, күрең биесінен айрылған де, жалғыз аяқ жол жоғалған де, әбден алжыған де, екі көзі төрт болып, жанары солған де, күн қызарып батса болды, зәре-құты қалмайды де, жуықта бір түс көріпті де, түсінде жаман іс көріпті де – жалы қан-қан ақ боз атқа мініп жүр екенсің де, өлі де жауыңмен жағаласып жүр екенсің де, бес уақыт намазында қолына тасбиық алып тілейтіні, сары уайым жұтып жүдейтіні – бейбітшілік те; «Бәріне де сен кінәлі, ей, адам», – де, сондықтан азып, жүдеген де, тағдыр әбден жүндеген де, айт, бәрін айта бар, бәйтерек, айта бар!».

	Ал түбірден көктеген жас өскін жеңімпаз жарапазанын шырқап тұрған.

	Ер екеніңді білейін, құлаған бәйтеректі тірілтіп көрші!





МЕЗГІЛ ƏУЕНДЕРІ





1. ҚАҢТАР




	Сәулем-ау, мен осынау аппақ армандай ақша қарды күрейтін күрек сұрай барып, жанарыңа жолықтым ғой...

	* * *

	Қаңтар! мен сен жайлы жазғым келмеген еді; алғашында аса бір құлшыныспен қалам алғаным рас, бірақ қақаған аязың жан алқымыма жармасып, шымшылап шыдатпаған соң, қарғып тұрып кеттім; аядай бөлмеде ары-бері аяңдап бой жылыту да қиын; бір бұрыштағы аузы қожалақ-қожалақ пештің көмекейіне бес шелек көмір тықсақта, сырты жылыған емес; ал қаңтар болса, сенің мазаң өмірден түртпек көріп жүргендігіңді кәперіне де ілмей, қайта күн өткен сайын, сары шұнақ аязы мазақ қылып ойнайды; мен ғана ма – күні кеше ғана жасыл желек жамылып құлпырып тұрған табиғат мәңгі бұйығы ұйқыға берілгендей, аппақ ақиретке тұмшаланып, өлікше серейеді; ал адамдар – сұмдық айнығыш адамдар, көптен көксеген кәрі құда-қысқа тіпті де оң қабақ, шын пейіл танытпай, өкпелі кеспірде бүрсең қағып, шеменделіп, шелпек болып қасаттанған қарды жас балаша жылатып, сықыр-сықыр басып барады; кеше ғана ақ көбігін аспанға лақтыра сақ-сақ күліп бәлдене ағар тау өзені буын-буынын сарсу алған көрі кемпірдей, шор-шор, бунақ-бунақ мұздан кебін киген: ал өзі ессіз күлкіні күрк-күрк жөтелге, дімкәс сырылға айырбастау сыңайлы; ал ағаштардың басы дүр сілкініп серпіле алмай, бұрынғы тәңірден нұр тілеп жайған жапырағы – (алақаны) күпсе қардың астында қатып жатса, өн бойын суық сорған сайын, сыздап қалтырайды; бұтақтары ап-ауыр қарды көтере алмай морт сынып, аса қатты суық буындырғанда, омыртқасы опырылып, өзегі көрінді; қырдың әлі із түспеген ақ шаңқан қарына қарасаң, көз қарықтырады, жанарыңды суырады; ал Күн байғұс аяз буған аспанда тұтылған ақ боз перденің ар жағынан өлімсірей жүз беріп, болар-болмас жетім сәулесін жасқана шашқан болады; осынау алып ұйқыға есе берген аппақ даладағы айқаса жарысып жатқан жолдың үстінде қар сызып, шана жеккен жалғыз атты жолаушы көз ұшында бұлдырайды; ал мынау ысылдап ысқырық бүріккен бел-белес, қырат-қырқалар бет қаратпайды; күннің суықтығы мен адамдардың құқайы мезілеген XX ғасырдың бедеу қасқыры құйрығын бұтына қысып қаңғып барады; шоқайып отыра қалды да, көкке қарап ұлығансымақ болып еді, сілекейі қатып түсті; ал әлдеқайда, аласарып кеткен аспанда, мындаған қарғалар топталып ұшып, азан-қазан шулап жаман ырым бастаса, мамық басқан шыршаның, әйтеуір, бір тұсынан аш шымшықтың шиқылдаған өте әлсіз даусы естіледі, бауырыңа басып аялағың, жылытқың келер, бірақ өзің де аялаған алақанның жылуын аңсап тұрсың; дүниенің өн бойына суық сіңіп, сіреу боп қатқан, өзен көк тайғақ құрсаудың астында жаншылып, қорлана жылап жатыр, түн ортасында сол тұтқындағы өзеннен сарт-сұрт үн естіледі, ол – осыншалық қиямет-қайымға төзе алмай шытынаған мұздың долданғаны; тіпті суырыла соққан жел көрпесін ашып, жалаңаштанған жер жазған да өрмекшінің торындай быт-шыт боп ырсия айрылып кеткен; ал, жаңа, осы әзірде ғана екі шелек су алған анау бөкебайлы қыздың кірпігін қылау шалып, шелектегі судың беті қаймақшып қатып-ақ үлгерді; ал анау бір тон киген шал тым тоңғақ болуы керек, дірдектеп бөксесі бүріскен іші бұраудай омпық қара сиырға бір айыр шөп тастай берді де, қыңсылап аяғына оралған итке назар аудармастан үйге қашты; әлдеқайдан от алмай быт-быттаған трактор үні естіледі; ал қала адамдары болса, аялдамада тұрған бес-алты минутына шыдай алмай автобустың бас терісін аузына қаптайды, телефонмен бүгін неше градус суық болғанын сұрайды (әттең, неше градус суық болғанын сонау төбенің басында қой жайып тұрған шопаннан сұраса ғой); ал мен болсам үйімді жылыта алмай күйе-күйе болып жүрмін; қаңтар, сені жаза қоятын қылығың жоқ-ақ, кімге болсын жайлы тиіп, жарылқап тұрған жоқсың;

	Ақ көрпеңді айқара жаба салып, бүкіл тамылжыған табиғаттың бар қызығын ұрлап ашқарақ көңіл, қытымыр қызғанышпен бауырыңа басып жатырсың.

	Қаңтар! мен сен жайлы жазбасам, сенің өзіндік қызық, өзіндік ғажап келбетінді өзің іспетті аппақ қағазға түсірмесем, несіне пенде болып, несіне қар басып жүрейін; айналаң хас арудың күн шалмаған етіндей, немесе саф бір тазалықтың бетінде шарбы жүзген ақ толқынды дариясындай – бар күнәдан, бар уайым-қайғыдан, кещше қылықтардан арылу үшін, рахаттана шомылғың келеді; талмауыр тартқан жаныңа ұлы рухқа, ұлы жасампаздыққа, ұлы салтанатты киеге толы сұрапыл күш дарыту үшін, кір шалып, дақ түспеген жас баланың санасындай ақша қарға жата қалып аунағың келер; аузынды ашсаң, бұрқырап бу шығып, өзегіңді өртеген харам иіс-қоңысты айдап қаңтардың қара суығына лақтырып жатқандайсың; ал артыңда жасқана басқан сенің һәм ақтышқанның ізі жосылып қалар; ал алдыңда әлі тапталмаған кіршіксіз сайын дала көсіле сұлап, ақ адырдан ақ адырға, сонан әрмен көкжиекке шылбыр тастар; аязды шыңылтыр ауада кәперсіз қалқыған қылау бар; қолшанасын сүйретіп, ит ерткен бір топ бала улап-шулап тауға беттеді; нән шана шөпті мықашта басып алып, ылдиға құлдаған шаруаның мұрты мен текіректей аяңдаған аттың танауына сүңгі тұрған; көгілжім тартып көлбеген су бетіндегі кіреуке мұз күн нұрымен шағылысып, айнадай жарқырайды, ал сол мөп-мөлдір мұзға үңілсең – астыңдағы емін-еркін жүзген ақ шабақтарды көресің; өткел басы абыр-сабыр: мал суарып, су алған ауыл адамдары хал-ахуалдарын сұрасып «қыстың басы қатты, аяғы тәтті болар» деп, жетіседі; азаннан аяз ішіп қызып алған жігіт-желең, қыз-келіншектер бір-біріне қар лақтырысып назданады; әр үйдің терезелері бықыған ғажап ою-өрнекке толы, әйнекке қатқан қырауды тілімен тесіп, кішкентай күн жасап ойнаған бала, сол сығырайған тесіктен қысқы далада ұлы-жіңгір тіршілікке аңтарыла көз тастайды; анау ақшанамен ағызып баратқан – бәлкім, алдағы асау арманына асыққан осы елдің ерке жігіті шығар; ауылдың қайқы құйрық иттері соғымның қанын жанасалаған сұмпайы сауысқандармен ала көз боп қызғанысады; батуға ыңғайланған күннің алтын алауы шырша-шыршаның ара-арасынан сығалап, ақ көбік қарды қанды көбікке айналдырады; ал ай туа, табиғат қайта түлеп ұлпа мамыққа шомылған мейірімді таупиықпен – қаңтардың осыншалық мол қуанышты сұлулығына масайып, маужырап, таза суықтан бой ширатар жарылқаушы қуат алады; бұл қуатты түннің ептеп күнге ойысқан жұқалтаң сәулесі де аңғартқандай; қаңтардың сары шұнақ аязының бұлыңғыр арасынан жаңа жылдың шуақсыз күні қылт етіп бой көрсетіп, ептеп жылыған хабаршы бергендей ме; ие, қаңтар, сен осылайша тіршілік куған мәңгі қанағатсыз, бақи мазасыз адамдардың көңіл-күйі, ой-санасына қарай сан құбылып, бірде жақсы, бірде жаман кейіпте жаңа шежіренің - Жаңа жылдың бетін ашып, көрімдігін алдың.

	Ол көрімдік – адамдардың ақша қардай аппақ көңілі болғай!





2. НАУРЫЗ




	Неге екенін білмеймін, елге қайтқым келді... неге екенін білмеймін, елге қайтпағым да келді; бұйығы тірліктің құшағында маужырап тұяқ серіппей жата берсем; мейлі, басқа жұрт қағанағы қарқ ғұмыр кеше берсін, мейлі, басқа жұрт уайым-қайғысыз бір күнгі желіктің жетегінде кете берсін; маған бақыттың да, базардың да құны бес тиын; мені еш нәрсе қызықтыра алмайды енді; маған бірде бар, бірде жоқ сусыған махаббаттың, не болмаса шаттыққа толы секілді, бірақадамдар шаршатқан шалқар даланың, сол даланы тұмшалап жатқан ақ кебін қардың, сонау ақ сұр аспандағы күміс қанатты самолеттің – тіпті өзімнің де қажетім жоқ; өйткені мен уақыт деген жалмауыз кемпірдің құлымын; тәңірім-ау, осыншалық сай-сүйегінді сырқыратқан сырқат, жалт-жұлт жастығымды, ертеңге ғашық іңкәр сезімім мен мәңгі сөнбейтін жан жолдас сенімімді мерт еткен еді ғой; кірпігім қыбырлап жатыр демесе – өлгенмін; мен жоқпын, менің тұла бойым тұтасқан мұз: қариды, қажытады, сыздатады, ыңырсытады; түн баласында көз ілмеймін; жаратқан, түн қандай ұзақ дейсің... бүгін күн мен түн теңеседі, сонсоң... сонсоң күн озады дейді; бүгін қазақтың жаңа жылы, мүмкін.

	Иә, бәрі мүмкін...

	Мен бүгін түс көрдім: кең жазиралы жайсаң жайлау екен деймін; іргедегі алып таудың ұшар басында тоқымдай қар бар; иық тіресе тігілген ақ отаулар, сол отаулардан қолында күн нұрымен шағылысқан күміс құманы бар ақсақал шалдар шығады да, қырға беттейді екен деймін; сол ақ отаулардан шолпысы жалт-жұлт еткен еркетотай қыздар шығады екен деймін; сосын сонау жасыл дөңді асып сылқ-сылқ күліп, былқ-былқ басып маңып барады; аппақ биені қап-қара құлын қақтап еміп тұр екен деймін; екі иығына екі кісі мінгендей нар жігіт асау аттың жалына жармасты; ақ отаудан бес биенің сабасындай кербез кемпір шықты да, маған күле қарайды екен деймін; маған қарайды да өзіне ымдап шақырады, шақырып алып қолымнан жетелеп киіз үйге кіргізеді, киіз үйдің дәл ортасындағы жер ошақта буы бұрқырап тайқазан көже қайнап жатыр; «Бұл, – дейді ақ бөйбіше, бұл – наурыз көже, бүгін ұлыстың ұлы күні, бүгін қазақтардың жаңа жылы»; сонсоң бір шара көже құйып маған ұсынды да: «Іш, айналайын, атаңның асы ғой, іш, сырқатыңнан айығасың»; мен жоян шара наурыз көжені ішкім келмей біраз кергідім; «мен ішпеймін, мен физикпін», – дедім, бәйбіше тақымдап қоймады, тақымдап қоймаған соң, тартып жібердім де, уһ деп қатты дем алып, сосын бойым балқып, буын-буыным босап құлап түстім; ұйқтап кетіппін; мен ұйқтап жатып тағы түс көрдім; мүмкін, түс көрмеген де шығармын...

	Иә, бәрі мүмкін...

	Мен ақотаудың оң жақ іргесіндегі болскей төсекте ұйқтап жатып, түсімдегі түсті көрдім: дыбыстан да шапшаң ұшатын самолет басқа планетаға апарып тастаған екен деймін; сұп-сұр бетоннан қалаған сұп-суық үйге кіргізді; төр алдында өне бойы саудыраған темір робот адам отыр; бүкіл үй күркіреп шыңылдап, қызылды-жасылды жарықтар түсе бастады; дәл ортада электр тоғына балқып жатқан қорғасынды көрсетті де, маған іш деп ымдады; іше алмадым, іш деді – іше алмадым; робот адам алдындағы көп-көп кнопкалардың бірін басып қалғаңда, мен ескерткіш боп қатып қалған екенмін деймін.

	Иә, ескерткіш боп қатып мың жыл тұрған екенмін деймін; баяғыдағы ақ бәйбіше ақ боз биеге мініп келе жатады; қанжығасында жанторсығы бар; қанжығасындағы жанторсықты шешеді де, қойнына тыға келген баяғыдағы шараға құйып маған наурыз көже ұсынады; мен мелшиіп тұра бердім; сосын боз биеден асықпай түсіп жаныма келді, басымнан сипап, бетімнен сүйді; алақаны қандай аялы еді! менің бойыма қан жүгіріп, жан бітеді, ақ бәйбіше берген наурыз көжені сыңғытып ұзақ ішемін; таусылсашы, іше беремін, іше беремін... көзімді ашсам, ақотауда жатырмын; тағы да көзімді аштым, өз үйімде жатырмын; далаға шыққым келді..

	Қар кетіп, күн жылынып, жер жіпсіп жатыр екен; тау жақтан майда самал еседі, әлдеқайда атының құйрығын шарт түйіп алған жолаушы құйғытып барады; аспан ашық, қарға қарқылдап, сауысқан қара сиырдың мүйізіне қонып отыр, шуаққа балқып жалмаң-жалмаң күйсеп жатқан қара сиырдың жүні түлеп, әр жерінен ойдымдалып терісі ырсияды; өзенде әлі де еріп таусылмай жатқан мұз қара ала-торы ала кір; ал өзенге асығыс құлаған бұлақтарда ес жоқ, түсі сап-сары; шалдар күпібін әлі тастамаған, тек жастар ғана тоңазығанына қарамай жеңілтек желігеді; көктемнен хабар бар; бірақ әлде де қара қатқағы мен қара суығы ерінді жарып, бетті қағады; неге екенін білмеймін, үйге кіргім жоқ; көктемнен көрімдік сұрап, сылбыраң жолға түсіп қырға шыққым келді; қырға шығып жауқазын тергім келді, жауқазын теріп жүріп: «Ей, әлем, мен сауықтым сырқатымнан!» деп жар салғым келді; жас талды ат қылып мініп, жас балаша шапқылағым келді; бұртиып бүр аша бастаған қайыңды аймалап, жер көкті зырлата шыр айналғым келді; бәрінен де бұрын көктем құсын құттықтап, жаман үйіме қонақ еткім келді; мен бағанағы күйреуік сезім, жалған ойдың бәр-бәрінен құлантаза айықтым; заманша тазардым, жасардым...

	– Уа, халайық! Ұлыстың ұлы күні – Мен сіздердің бәр-бәріңізді шақырып, қонақ етіп, ат шаптырып, алты алашты дүрліктіріп той жасасам да артық емес, әттең, қол қысқа.

	– Уа, халайық! Ұлыстың ұлы күнінде мен бір жас қызға ғашық болуым һәм оны мәңгі-бақи аялап өтуім де артық емес еді – әттең, рұқсат жоқ...

	– Уа, халайық! Ұлыстың ұлы күнінде наурыз көжені көксегенім рас еді – әттең, қайнатып берер анам алыста...

	– Уа, халайық! менің қолымнан бір-ақ нәрсе келіп тұр, риза бол – Ұлыстың ұлы күні құтты болсын. Ақ көп, уайым жоқ болсын! мұны айтып отырған тіпті де осынау жолдардың иесі емес, жо-жоқ, бұл ақ тілектің авторы он алты мен жиырма бестің арасындағы қыз-жігіттер, ал түсті көрген – жиырма бестен асқан мен.





1. ҚАЗАН




	...Ертеңінде қар жауып қалған екен. Кеше ғана алтайдың бөктерінде жатқан қар күні ертең келетін азынаңқы қыстың хабаршысындай, орман-тоғайды көміп тастапты. Азанда ғана жауған ақша қар кәмелетке жаңа толған қыздың арындай таза еді. Сен тазалықты содан да сезесің. Мезгілсіз жауған қар өз әбестігіне өзі ұялғандай, тіпті ғұмырының күрмеуге келмейтін қысқалығын сезеді білем, өзгеше жуас күйде. Төтенше көрініске таң-тамаша боп, жас балаша мәз қараған ауыл адамдары биылғы қыстың мына қоқан-лоқысынан шындап тіксініп те қалып еді. Жұқалаң жауған қарды тек ересек адамдар мен ерте тұратындар ғана көре алады. Күннің көзі шыға, еріп кетті. Сонсоң, қазан айының саржағал күзі қайта үстемдік алып, дүниені мәңгі жуастықка бөлеген маужыр мезгіл басталды. Маужыр мезгіл. Алтай өңіріңде бөлекше ғой. Білесіз бе, күз мұнда әлдеқайда ерте түседі де, созалаңдап ұзақ жатып алады. Шіркін, күзі қандай керемет десеңізші! Сіз ондай таңғажайып салтанатты әрі сабырлы күзді еш жерден таба алмайсыз. Өйткені мұнда әсте де қоңыр, не болмаса сары күз болған емес. Мұндағы күздің бояуы әлі табылған жоқ. Білесіз бе, әлгі бір азаңда жауған ақша қар ери-ери бұрынғы орны – тау бөктеріне ысырылды да, тау мен дала арасын шекаралап жатты. Егер сіз тоңазығандай боп, өз-өзіңізден тітіреніп, салқын лепті сезгендей болсаңыз ол – анау жатқан қардың ашуы – қысқа ғұмырына шыдай алмаған өкпе-назы. Таңертең жалғыз аяқ жолға түсіп алып, тау бөктеріне қарай өрмелеңіз. Қар суы әлі дегдіп те болмаған ағаш үйлер бусанып, бірте-бірте алыстай береді. Бірақ неғұрлым биіктеген сайын, аяқ астында қалып бара жатқан қоңыр ауыл солғұрлым жақындай түсетіндей. Ауылдың өр жағында Көктерек деп аталатын қалың тоғай бар. Сол тоғайды қақ жарып тау бұлағы ағады. Тау бұлағы құлдыраң қағып асығыс ағушы еді. Тау бұлағының ернеуін сан түрлі өрнек жасаған қабыршақ мұз жырымдайтын. Мұз соншалық ғажап ою-өрнек жасап, біресе сувенирге, біресе гауһар моншақтарға ұқсайтын. Сол мөлдіреп тұрған мұз сіздің көз алдыңызға күміс алқаны немесе жақұт өңірді елестетер. Егер сол мұз моншақтың бірін сырт еткізіп үзіп алып, аузыңызға салып таусаңызшы - сонда ғұмыры шөліркемейтіндей әсер аласыз. Сосын сіз сол бұлақтың сылдыр-сылдыр үніне құлақ түріп, шалқаңыздан жатсаңыз, қаяусыз төңкеріліп тұрған көк күмбезіне көзіңіз түседі. Аспан дүние мүңлы арманға, анау бір тізбектеле ұшып бара жатқан құстай ұшқыр ойға итермелейді. Сіз қоңыр салқын таза ауаны жұтып, қай-қайдағы қиялға шомып ұзақ жатар едіңіз, тіпті арқаңыздан шым-шымдап сыз өткенін де сезбей қаларсыз.

	Айтпақшы, сіздің дәл тұсыңыздан анау ауылдың қыз-келіншектері су алатын болар. Сіздің ес-түссіз сұлай жатуыңыз оларға төтенше қылық болып көрінеді де, көпке дейін тосырқай қарап, артына жалтақ-жалтақ бұрылып барады... Иә, сіз келіншектерді танып сәлем бересіз, ал анау жас қыз өзіңізге есендеседі. Қандай әдемі! Бұл ауылда мұндай тамаша қыз жоқ еді-ау. Қайдан келді екен?

	«Кешіріңіз, сіз кім боласыз?» «Танымайсыз ба, аға, біз төртінші класта оқып жүргенде, аға пионер вожатый болып едіңіз ғой». Иә, құдай ұрып алжастыңыз. Артта алты жыл қалды ғой...

	Сіз қатты ойланасыз, қатты ойланып тұрып ала бөтен жуас сезімге беріліп, ағыл-тегіл жылағыңыз келер, бәлкім. Сонсоң әлгі бір тоғай аралап кеткен жалғыз аяқ сүрлеуге түсіп, өкпеңізді қолға ала жүгіріңіз. Екі бетіңізді әлі толық түсе қоймаған жапырақ сабалап, аяғыңызды бұтақ шалады. Шіріңкіреп қалған томардың үстіне отырып, ентігіңізді басыңыз, төңірекке тағы да көз салыңыз. Ауыл жоқ, көзден таса болған. Орман іші дымқыл. Әне, бір топ ешкі жүр. Итмұрынға қарғып, басын иіп алады да, кіртілдетіп жей бастайды. Итмұрында «С» витаминінің аса мол екені есіңізге түсіп, сіз де жейсіз. Орман іші сарғыш жапыраққа төселген. Қалбалақтай ұшып-түсіп тұрған жапырақ кеудеңізге орден болып тағылады. Оны әлгінде ғана басталған күзгі жел тағар. Байқайсыз ба, жел тұрғанда, орман ішінде отыру қандай қорқынышты. Ағаштардың ұшар басы теңселіп, сеңдей соғылысқанда, сол ағаштардың ұшар басында қонып отырған қарғалар азан-қазан қарқылдап, әлі де түспей ілініп тұрған жапырақтар сыңсыған әлсіз үн шығарып – барлық дүние сықыр-сықыр қозғалғандай, енді бір мәуріттен кейін астан-кестен аунап кетердей зәре-құтыңды алар болар. Ағаш неғұрлым биік болса, теңселісі күшейіп, мойыл-долана секілді жертаған жеміс ағаштары ептеп қана қозғалар еді. Орман топырағы аса дымқыл, аттаған сайын табаныңа жапырақ жабысып, жас баланың еңбегіндей былқылдаған жер ойылып кетердей әсер қалдырмақ. Осы алай-дүлей орман ішін аралап жүріп, бұта-қарағанның түбінде киіз үй болып, тұтасып жатқан мүкті болжайсыз. Ол да су, кілемнің түгіндей үлпілдек, бассаң табанның ізі қалады. Ал енді осы бұта-қарағанның ара-арасына шындап үңілсең, күз сұрқына ырық бермей қасқайып тұрар ақ гүлді көресің. Ол - күз гүлі. Сіз бүл қар жауғанша солмай, не түсін бермей жайнап тұратын ақ гүлдің атын білмейсіз, әрине. Айтыңызшы, сол күз гүлін теріп көрдіңіз бе? Егер терсеңіз, хош иісі барын сезгенсіз. Бұдан әрі мынау қорқынышты саяхаттан мезі болғандай кері ораласыз. Артыңыздан салт аттылар қуып жетеді. Сәлемдесіңіз, міндетті түрде, «ассалаумағалейкум» деп бас иіңіз, өйткені олар сіздің жарылқаушыңыз, өйткені олар түн ұйқысын төрт бөліп, мал бағып жүрген ауылдастарыңыз. Үсті-басы су-су, артындағы бөктергені салп-салп етіп желіп өте береді жаныңыздан. Сіз білесіз бе, олар сонау аппақ қар басып, тым-тырыс ұйқтап жатқан алтайдың ар жағынан келеді. Қар жамылып, мұз төсеніп келеді. Алтай күзінің түнгі мезеттегі көрінісі тіпті керемет! Күндізгі ызың-ызың соққан жел сап болып, ұйқылы-ояу жататыны бар. Ұйқылы-ояу қалғып жатқан шағында қыстаққа пішен тасып арқыраған трактор үні беймазалайды. Трактор тым алыста екенін, әйтсе де түн қойнын тілгілегеи даусы жақсы естілетінін байқайсыз. Түнде жаңғырық тез естіледі. Байқайсыз ба, анау қап-қара боп шөгіп жатқан таудың дәл ортасынан от жылтырайды. Алыстан қарағанда мынау алып ұйқыдағы алтайдың шырағдандай жанған көзі іспетті. Бірақ ол трактордың шамы. Сіз ендігі сәтте әлгінде ғана мәре-сөре боп қуақылана көз қысқан жұлдыздардың бірте-бірте азайып, азайып емес-ау, қоп-қошқыл бұлттың астында қалып бара жатқанын байқайсыз. Сіз мынаны байқайсыз: қара көк аспанды тұтастырып бұлт торлайды. Түстіктен жел тұрады. Таңға жуық тырсылдап тамшы тама бастайды. Нөсер үнсіз ұрланып жауады. Демек, бір апта бас көтертпейтін ақжауынға ұласады. Ақжауын ұзақ жауады. Халық айтады «жұмаға жауды, жұмаға ашылады». Жұмаға айығар нөсер маядағы шөпті борсытып, жиылмай қалған дән болса шірітеді. Тіпті жаңа ғана орып алған астық көктеп кетер. Мол табысқа кенелтетін – күз, салдыр-салақ шаруашылықты сан соқтырар да – күз. Осы күзде агрономдар мұртынан жымияды. «Екі жоспар орындадық. Үш жоспар орындадық, төрт жоспар орындадық...» дейді. Сіз әзіл айтасыз: «Құлағынан тартып шығарған жоқсың. Былтыр неге бермедің осы жоспарды. Әуселеңді келер жылы көрерміз, бәрі де айналайын табиғаттың сыйы», – дейсіз. Осы күзде мал семіріп, шаруашылық бір орайланады да, көп жігіттер үйленіп, сонша қыздар тұрмысқа шықпақ. Сіз естисіз: кеше Жұмабайдың жалғыз қызын алып қашып кетіпті, Құрымбайдың үлкен қызы күйеуінен бөлініп кетіпті. Сіз екеуін де есіңізге түсіре алмай дал боласыз. Өйткені сіз мына ауылда бұдан алты жыл бұрын болғансыз. Ол шақта олар алтыншы оқитын. Сіз ойланасыз, қатты ойланасыз.

	Сіз білесіз бе, биылғы күз аса жомарт болды. Пішен аттың таңбалығынан өсті. Қара жер деп аталатын сартап бөктерде ат жарып жүре алмайтын ақ селеу өсті. Ақселеу мен бидайықтың арасын ашып қалсаңыз, түбіттей түтіліп жатқан жоңышқаны көресіз. Қараңызшы, анау бір Ділке бұлағындағы қораға салт атты әлдекім беттеп барады. Ол осы ауылдың басқарушысы Берікбол ақсақал ғой. Бекең алпысқа толды. Бірақ аттан әлі түскен жоқ. Ертең жайлаудан көшіп келер отардың қыстақтары жайлы, бүтін әрі жылы ма, соны тексеріп жүр. Жайлау демекші, ол жаққа қар жауып қалды ғой. Шопандардың күні не болды екен. Жас баласы барлар қоста қалай отыр... Егер тау өмірінен хабарыңыз жоқ болса, бұл сұрақтардың байыбына бара алмай аттанасыз. Білесіз бе, тау өңірінің күзі, тау өңірінде мекендейтін адамдар бір түрлі жұмбақ-ты, бір түрлі еркін әрі еңселі келетіндей. Тау өңіріне бір рет барып қайтсаңыз, өне бойы арылмайтын алтайдың өзіндей бір асқар арман арқалап қайтасыз. Ол жаққа қазір, мүмкін, қар жауып қалған да шығар, мүмкін, таудағы жауған қар күн көтеріле еріп кеткен шығар. Жайлаудағы отарлар қыстаққа әлдеқашан көшіп келіп қонған шығар. Шіркін-ай, алтай күзінің шын сырын, алтай күзінің нағыз бояуын қашан ұғып, қашан табар екенбіз...

	Адам үйден шықты да, көк зеңгір аспанға қарады. Өзгеше жуас күйде екен. Оның ойына бір кездегі пенделік істері түсті. Ол сонау көктемде, жадыраған жазда - жас шағында не істемеді. Қазір күз. Оның қолынан – құдіреті күшті қолынан туындаған мың-миллион жойқын істерді таразылап беру мүмкін емес. Бірақ соның бәр-бәрі өз зердесінде сайрап тұр. Кең дүниенің, кемтар дүниенің ыстығына күйіп, суығына тоңған мәңгі жас адам табиғат ием бере салған асқан ақыл, сұрапыл қуатпен жұмыр жерді алшаң-алшаң таптап, өз құдіретіне масаттанған кейіпте. Әлемдегі әлқиссаның мен-мен иесі – адам. Шыр етіп тіршілік есігін ашқандағы ұққаны – шыркөбелек айнала беретін жылдың төрт мезгілі: қысы, көктемі, жазы, күзі болатынын бағамдады. Байқаса, осының қайсыбірі де бір-біріне кереғар, әсте ұқсамайтын құбылыс. Әйтсе де қоян-қолтық байланыста сабақтас. Адам өз ғұмыры осы жылдың төрт уағына телулі екенін ұқса керек-көктемде тұрып, күзді сағынатын, күзде тұрып, көктемді сағынатын.

	Екі қолын артына ұстап, басын төмен салбыратып марғау жүріп келе жатқан адам өткен күндерін ойлап, мынау саржағал жомарт күзді іштей алқауда. Бірақ, осының бәрі де айналайын көктемнің жемісі емес пе, жадыраған жаздың тамаша күндері болмаса, осыншалық мол ырзық топырлап кеп, күзде тоғысар ма, ал күз бар байлықты бауырына басып иемденіп жатыр.

	– Дегенмен, – деді адам, сау-сау түсіп тұрған жапырақтың бірін қақшып алып, – біз де осынау жапырақ секілді сарғайып барып құлап түсеміз. Келесі көктемде жаңасы келеді дүниеге. Ол жаңа тағы да сарғаяды, тағы да... тағы да жаңасы... Жер бетіндегі иен байлық менің иелігімде, ендеше, күз де менің тәңіріме тәуба жасауы ләзім. Күз... күз... күз. Әйтсе де осы мезгіл маған өзгеше ыстық. Көктемде лепіріп ала-қайладық, жазда далбақтап ес-түссіз шаба бердік, көп кешікпей қыс түседі - кек құрсауға көміле бастаймыз, ал қазір ойлымын, ес кірген секілді. Жүрегімді бір жұқалаң мұз қабыздаған, ию-қию шаруадан бойым босап, ес жиғаңдаймын. Биыл мен көп нәрсе тындырдым. Биыл мен үшін қуаныш жылы, ал келер жыл қалай басталады, қалай аяқталады, бал ашып білер әулие қайда...

	Күз – Менің есіме: бұдан елу жыл бұрынғы қазақтың елін түсірді, тайғақ тағдырдың таяғынан тұралаған халық қорғасындай шөгіп жатқан ауыр тұманның арасынан жылт еткен күннің көзін іздеді. Жылт еткен күн көзінен жалт еткен бақыт отын іздеді. Сұрғылт тұманның арасында адасып жүрсе де талантты ұлдар тудырып, содан үміт күтетін. «Күзгі бұлт түсі суық қаптайды аспан», «мен ояу, ел ұйқыда, оттар сөнген» таяғына сүйеніп бүрсиіп отырған қазақ – Мәңгі ояу қазақ сазарып жатқан қайғылы даладан қаншама жәбір көрсе де, жеріген жоқ. Арайлы ақтаңын асыға күтетін еді ол. Ал қазіргі күз басқаша, мүлдем басқаша... Күз де өзгереді екен-ау...

	Адам ойлы күйде аяндап барады. Ол күздің тағы да қаншалықты тың дүние тудырып, жер бетіне қандай жаңалықтар әкелетінін, қаншалықты адамды бақыт құндағына бөлеп, қаншалықты адамды жетім-жесір тастайтынын болжағысы келеді. Бірақ ертеңді еске алу мүмкін емес. Ол тағы да өткенін – ұлан-ғайыр жақсыда, жаман да іс тындырғанын ойлады.

	«Табиғат жаратқанның құпия сырын ашуға тырысамыз-ау, бірақ бәрібір сол табиғаттың ұлымыз, ырқынан шығып қайда барамыз.

	Мен – адаммын. Бірақ бәрібір табиғаттың құлымын. Мен өз анама – өз табиғатыма қол жұмсаған күндерім болды. Қандай кесірлік. Күз – тұман, ызғар, боз қырау, сарғаю, ойлану, күйек, күзем алу, астық ору, қора қамдау, жаңа оқу жылын бастау, соғым сою ғана емес. Күз – адам, жасарады, масайрайды, сосын... сосын сола бастайды», – деп түйді адам. адам, әне, орындықтағы жап-жас қыз бен жігітке қарады. Қауыша жабысып мәз болып күліседі. Күздің келіп қалғанын сезбейтін секілді. Сол орындықтың бергі шетінде пальтосының жағасын түріп, қол шатырын таянып, бүрісіп отырған егделеу қыз көзінде мұң, қаяу бар. Ешкімге қарағысы келмей, бір нүктеге қадалып, ой түбіне сүңгіп кеткен. Сосын күрсінді. Күздің келіп қалғанын тек өзі ғана сезгендей... Ептеп жел тұрып еді, жапырақ жауып, сол жапырақтың бірін әлгі қыздың омырауына қадады. Оның күзден алған бар сыйы осы еді.

	Адам күздігүні ойлы күймен асықпай аяңдап барады.





ӨЗІ СҮЙГЕН




	Біз қостан шыққанда ымырт жабылып, қас қарая бастаған еді. Жайлаудың шыбын-шіркейсіз қоңыр салқын кеші жанға өзгеше жайлы. Күндізгі ызың-шудан беймаза болған тау сүлбелері самал лебіне бетін төсеп үнсіз тұр. Ұзақ жолдан шаршаған күн, бозамықтанған батысқа ақ жолақ орамалын қалдырып төркіндей кетіпті. Бағанағыдай емес, ақ жолақ орамал да өңі түсіп, түн икеміне көне берді. Бағанағыдай емес, өзіндік бір жарасымдылығымен түн тіршілігі де басталған еді. Бағанағыдай емес, пішеншілер тірлігі анық емес, еміс-еміс қана естіледі. Ирелендей қашқан тау жолымен көтеріліп келеміз. Құлағын кезек қайшылаған аттар солқылдата аяңдап, бастарын еріксіз шұлғиды.

	Біз екеуміз. Жанымдағы менен екі-үш жас үлкендігі бар, қой көзді, қара бұйра шашты өңді жігіт. Біз шығып келе жатқан таудың арғы етегінде қой бағады. Күндіз бізбен бірге шөп үйісті де мені қоярда-қоймай «біздікіне қон, әңгіме шертісеміз» деп, ертіп шыққан беті еді. Алтайдың әні мен әңгімесіне қызыққанмен, ат терлететін алыс жер болмаған соң, ілесіп кетіп едім.

	Міне, біз тау үстіне шықтық. Бұл сәтте Қосжүректің иығына бізбен бірге ай да шықты. Шықты да, әлгіндегі еркіндей бастаған қараңғылықты тау-таудың, ағаш-ағаштың түбіне түре қуып тастап, жайлауды емін-еркін өзі билей бастады. Ай нұрының бұл өктемдігіне өкпелеген қараңғылық көлеңкеге айналды да, ай аспанға көтерілген сайын кішірейе берді. Алтайдың аспанмен таласқан көгілдір шоқыларын үйірінен адасқан бұлт қиындысы бауырлай басып, тең екіге бөліпті. Етегінен айрылған шоқы сонадайдан мұнартып бұлттың бөркіне ұқсайды. Барқылдаған тарғақ, барабанын қаққан тоқылдауық, шырылдаған шегіртке, сұңқылдаған қара құс, түнгі концерттерінің репетициясын жүргізіп жатыр. Оқта-текте алдымыздан дүр етіп, ұлар ұша жөнеледі. Мұндайда жалт берген аттың жалын ұстап әрең қаламыз. Алтайдың сырлы түні, нұрлы түні ...

	– Әне, – деді алтай жылтыраған отты көрсетіп, – әне, менің отау үйімнің оты. Біз тамаша жерде тұрамыз, ә достым, қарашы! айлы түніміз, айдын көліміз, алты жүз төліміз бар, – деп термелеп кетті. Әлде осынау әсем түнге елтіді ме, әлде етекте жылтыраған оты қуат берді ме, әлде қойға бас-көз боп жападан жалғыз қалған Күмісайым не күйде екен деп асықты ма, алтай тор төбелін борбайлап жіберіп шаба жөнелді. Артынан мен де далбақтадым.

	Алтай киіз үйін сопақ айна секілді көлдің жағасына тігіпті. Көл өзгеше әсемдікпен кербез керіліп жатыр. Толқыны ай сәулесімен шағылысып жалт-жұлт етеді. Мөлие қараған ару – ай көлде бетін көріп тұр. Үп еткен самал көл бетіне маржандай ұсақ толқынды оқыс төсеп кетеді. Қотан шетінде қарақшы ербиеді. От басында біреу қараңдайды.

	Біз қойларды үркітіп алмас үшін, дабыстай келдік. Алдымыздан арсалаңдай щыққан аламойнақ «мұнысы кім» дегендей мені иіскелеп жүр. Қабайын десе, иесінен қорқады білем. От басында тұрған жас келіншек:

	– Ту, алтай, мұнша неге кешіктің. Мен шошымайды дедің бе? – деп алтайға бұрыла қарап алды да, менімен сыпайы ғана есендесті. Бірақ оның үнінде өкпелік емес, наз бар.

	Алтай аттардың ер-тоқымын сыпырып алды да бусанған қапталын шапалақтап-шапалақтап, тұсап жіберді.

	– Жүр, асқар, үйге кірейік. Қане, Күмісайым, неменең бар қамдап жібер, – деп, алтай жітірмелетіп жіберді де киіз үйдің есігін айқара аша берді.

	Қосжүрек етегіне тігілген, қос жүрек баспанасының есігі айқара ашылды. Ортадағы ошақта от маздап, жалынымен қазанды жалап тұр. Бүлк-бүлк қайнап, қазаннан шыққан еттің иісі мұрныңды жарып барады. Төр алдында малдасты құрып тастап, алтай екеуіміз отырмыз. Ас қамдап, Күмісайым жүр. Анда-санда күлімсірей қараған көзінде әлгіндегі айдын көл секілді бір көргеннен өзіне тартарлық әдемілік, әсерлілік бар. Үлкен қара көз от сәулесімен шағылысып тіпті әдемі боп көрінеді. От қызуымен алқызылданған екі беті балқып батып бара жатқан немесе күлімдеп шығып келе жатқан күнді алма кезек есіңе түсіреді. Ас ішіліп, дастархан жиналған соң алтай Күмісайымға:

	– Күмісайым, сен ренжіп жүрме. Мен асқарға екеуіміздің танысу хикаямызды айтқалы отырмын, – деді. Күмісайым бетінің ұшына ду етіп қан ойнап шыға келді. Алтайға ләм деп жауап та қатпады. Бірақ Күмісайымның мұнысы қарсылық емес, ұялу секілді.

	– Күмісайым.

	– Ау.

	– Айтсам қайтеді.

	– Осы қызық қой деймін. Айта бер.

	Алтай есіктен басын шығарды да қатты бір ысқырып қойды. Мұнысы ит-құсқа қылған айдыны еді. лаулап жанған тіршілік отына тесіле қараған күйі әңгімесін бастады.

	– Ия, достым өткен өмір шауып өткен бәйгенің аты секілді ғой. Өткеніңе өкінгенмен, қайтып келуі екі талай. Сол бір өмір екеш өмірді дұрыстап сүре білмесең, өзен бетіндегі салынды сияқты жиекке шығып қаласың. Өмірде адамның өксіп өтінетін кездері, өкініп өтетін кезеңдері болатыны бар. Мен бұл жасыма дейін бағзы біреулер секілді өксітіп өткізгенім жоқ, бірақ өкінген кезім болды. Ол орны толмас өкініш емес те еді.

	Сегізінші класты бітірген соң-ақ мойныма сайтан мініп оқымай қойдым. Кім білсін, әудемжер жүрмей жатып әурелендірген жастық желігі ме, түсінбеушілігім бе? Әкем «оқымасаң қой бақ» дегеннен басқа тіс жарып, ештеме демеді. Сосон бір жыл әкеммен бірге қой бақтым да, келесі жылы трактор курсына оқуға түстім. Алты айлық курс алты күндей де болмады, оны да тауыстым. Ал дегенде маған сеніп трактор берген жоқ, көмекші болып жүрдім. Кешікпей арманым болған қара тұлпарға да міндім-ау. Арманым болған дейтінім – Мен шүйкедейімнен танкист болуды арман ететінмін. Кейде әкемнің соғыс кезінде танкыға мініп түскен суретіне еркімнен айрылып ұзақ-ұзақ қарайтынмын.

	Мен ол кезде бөтен тілектен аулақ, тек еңбекке деген қызба қызығушылық қана бар еді. Махаббат арқаны мойныма ілінбеген. Сөйтсе де ол шіркіннің ауылы тым алыс емес, он тоғыз деп аталатын төбенің аржағынан түтіні шығып қалып жүрді. Ептеп балалықпен де қош айтысып, қимас бала досымды келмеске шығарып салдым. Мені балалықтан айырған әлгі махаббат ауылының түтіні. Ойлап қарасам, осы ауылға қоңсы қонатын уақыт жеткен секілді. Адамның бір аттамай адасып, ессіз есейіп кететіні бар ғой. Оныншы класта оқитын Еркежан дейтін қыз бар болатын; көңіл шіркін соны сүйіп қалғаны бар. Неге екенін өзім де білмеймін, сол мені магнитше тартады да тұрады. Бұл менің тың жүрегіме тиген тұңғыш соқадай болды. Жүрсем де, тұрсам да, көзімді тас қып жұмсам да, Еркежанды көрем. Апырай, адамның кейде өстетіні бар-ау!

	Ауыл қыздарының ішіндегі сорпа бетіне шығары да осы Еркежан болатын. Шынымды айтайын, табиғатынан тәкаппар қыз ал дегенде мені менсінбеді. Ептеп тамырын басып хат жазып көріп едім, тіпті тулатып алдым. Өзімнен де бар, хатымда абдрахманның Шұғаға жазған хатынан өлең келтіріп, өзім жаздымды аңғартқам. Оны сезген қыз: «Өлең ұрлаған адам – Махаббатты да ұрлайды» деп жауап жазып жіберіпті.

	Тіпті болмаған соң бір жолы есебін тауып кинода жанына отырдым. Ой, аллау, адамның кейде бір осы сезімінен де, сөзден де тұсалып қалатыны бар-ау. Иықтасып отырған ынтығыма қара тер боп, ләм деп аузымды аша алсамшы. Қыздардың денесі де ыстық осы. Көйлекпен ғана отырған қыз тәні мені жандырып жіберді. Мен өзімді өзгеше бақытты сезіндім. Бір кезде осылай қатар отырудың өзі мен үшін қол жетпес арман еді. Бар мықтағаным кино көрінбейді деген сылтаумен басымды оның басына тигізе отырдым. Өзім де нашармын-ау, әйтпесе Еркежанның маған деген ілтипаты тым теріс емес секілді. Деміміз тоғысып, басым басына тигенде қымсынбады ғой. Сезіктеніп, сескенсе кет әрі демес пе еді. Бағанағы қайрап-қайрап жіберген Кеңестің сөзі қамшы болды ма, қақалып-шашалып: «Еркежан кинодан кейін қ... қы...дырсақ қайтеді» деп күрсініп, үстіңгі ерінімді тістедім. Ой, дариғай десеңші, Еркежан жымиып күлді де: «мұғалімдер көріп қойса қайтеміз» дегені. Ия, маған біртүрлі батылдық бітті. Тұтықпастан, күрсінбестен «елдің ең артынан шығамыз» дедім. Өзім де қызықпын, қонғалы тұрған қызға тұғыр жасамаған. Біз сөйтіп, елдің артын ала шықтық. Тұңғыш қыдырдық. Ауылдың кең де мерейлі дархан даласы, қара мақпалдай түні бізге ұшпақты еркіндік берген еді. Күнәдан да, кінәдән да пәк жүрегіміздің соғысы бір-бірімізге естіліп келеді. Алғашқы сыр тартысып, сырласқанымыз осы болғанымен көп жәйлерді айтысып, ынтық жандар боп ұғыстық. Бұл кеш екеуімізді бір-бірімізге соншалықты сүйікті, соншалықты ынтық етті. Еркежан мені ұнатады екен. Әншейін қайтер екен, мені рас сүйе ме екен деп, айдын қылып жүріпті.

	Күн бұлтты пәлендей әсер берерлік әсемдігі жоқ болатын. Әдетте жазушылардың адам көңіл күйіне байланысты табиғатты жылатып, не жұбатып алатыны бар ғой. Бірақ маған осы бір аспанды бұлт басқан айсыз қараңғы, желді жайсыз түн, өзгеше бақыт, ерекше шаттық бергендей еді.

	Ол кезде менің бойымнан қыздың жанына емес тәніне, бетіне қызықтыратын бозбалалықтың алғашқы желігі арылмаған. Бұл тыз етпе құмарлықтың, қызбалықтың арты жар соқтыратына мән бермедім. Сол алыпқашпа құмарлық, мені Еркежанмен тонның ішкі бауындай жақындастырып жіберді.

	Алтай басын есіктен шығарып қатты бір айқайлады да, қарауыта бастаған отқа бірер бұтақ салып тастап жіберді. Алакөлеңкелене бастағанүйжап-жарық болып кетті. Күмісайым осы бір әңгімені бұрыннан-ақ білем дегендей онша тұрақтап тыңдаған жоқ, кіріп-шығып әрнәрсенің күйбеңімен жүр. Алтай алаулай жанған отқа тесілген күйі сөзін жалғастырды.

	– Алғаш жүрек құйынын соқтырған Еркежан он жылдықты бітіріп, оқуға аттанатын болды. Мен оны күйіне де, сүйіне шығарып салдым. Күйінетінім, онымен бұрынғыдай жиі ұшыраса алмайтыным. Оны қойшы, мен оған он жылдықты бітірген соң қосылайық, сен сырттан оқисың, деп қолқа салғанмын. Ол көнбеді. Сүйінетінім, кетерде жақсы тілекпен, игі ниетпен аттанды. Қоштасар сәтте: «мені тос, алтай. Адал махаббатымыздың ала жібін аттамаспын» деп, қиыла айтқан сазбен, назға толы сөзі. Ия, ол сонымен кетті. Ой, дариғай десеңші, адамның кейде бір, әкең де, шешең де емес ала бөтен бағзы біреуге ынтығатыны, жаныңдай жақсы көретіні қызық-ақ. Еркежан кеткенде мен жүрегімнен ел көшкендей болып жүрдім. Бірақ мен Еркежанның бұл кетісі біз үшін тым баянды болмайтынын сезбеген едім.

	Бір жылдай хат жазысып, қиюымыз қашпай жақсы жүрдік. Келесі жылында мен ауырып қалдым. Бір ай өзіміздің Катон ауруханасында жаттым, сосон Өскеменге жіберді. Менің ауруым – құлаққа түрпідей тиетін өкпе ауруы. Жаңа Гаваньдағы тубдиспансер мені бел баласындай күтті. Емдеген дәрігерлеріме әмісе рахмет айтамын. Ауруханаға түскен соң бір жұмадан кейін Еркежан келді. «ауру болдым, мен секілді көксау енді кімге керек» деп, өмірдің күнгейінен күдер үзіп, қайғымен қорынудың бұлты үстемдік құрып тұрған сәтте, жалт етіп келе қалған Еркежан мені дүр сілкіндіріп, түлетіп жіберді. Болашақ жарым, көп жұлдыз арасындағы туысы бөлек шолпаным болған Еркежан, палатадан шыққанымда есік алданда тұр екен. Достым-ай, өзің ойлашы, туберкулез дегенді сау адам естігенде не күйде болатынын. Өзің ойлашы, тамам көксаулардың арасында еліктің лағындай мөлдіреген қыздың келіп, мені іздеп тұрғанын. Өзің ойлашы, бұл өкпе ауруы тәнінді ауыртпайды, жаныңды қинап, жүрегіңді ауыртады емес пе! Өзің ойлашы ...

	Шү дегенде ол дір етіп, қысылып қалды да, іле-шала күліп жіберді. Көптен көрмегендікі ме, екеуіміз де құмарлықпен тоятсыз қарастық.

	Сол бір кез, сол бір көз есіме түспеуін тілеуші едім. Пенде боп жаратылған соң тағдыр тауқыметін көтеру міндет секілді. Май айының жайма шуақ күні болатын. Аспанда теңгедей бұлт жоқ. Ағаш гүлдеп, көк шығып, Өскемен көктем құндағында ерекше сұлуланып тұрған. Осынау көктем мені де өз қызығына ортақтастырып жүрген-ді. Сырқатымның беті бері қарап, жұрт айтатындай мысқалдап шыға бастаған еді. Аурухана сорған бетім өрескел ағарып, өзімді-өзім танымастай өзгергем. Менің ермегімнің көбі бақ ішінде отырып кітап оқу.

	Сенбі күні болатын. «мөлдір махаббатты» құмарта оқып отыр едім, жанында маған бейтаныс жолдас қызы бар Еркежан келді. Жанындағы қыз маған тұнық қара көзін кең ашып бір қарады да, ұзын кірпіктерімен көлегейлей қойды. Мен де елти қарай қалсам керек, Еркежан:

	– Неге таныспайсыңдар, – дегенде бір-ақ есімді жидым.

	Қыз қымсына жақындады да қолын созып:

	– Күмісайым, – деді. Қала жігіттеріндей емес танысып жаттықпаған басым қыздың қолын алыппын да, атымды айтпай қойыппын. Менің бұл ерсі қылығыма Еркежан қатты сықылықтап күліп жіберді де:

	– Атыңды неге айтпайсың, – деді. Ұялғанымай десеңші, сасқанымнан:

	– Алтай, алтай, – деп қайталай беріппін.

	Біз бір сағаттай отырып қалдық. Көп отыруды өзім де қаламаған едім. Өйткені булығып көк жөтел қысып кеткенде жанымды қоярға жер таппай қысыламын. Бір рет шыдай алмай күрк-күрк жөтелдім де, оң жақ кеудемді басып боп-боз боп отырып қалдым. Бағанадан жарқ-жұрқ етіп отырған Еркежанның өңі кіреукелене қалды. Күмісайымның жүзінде бір түрлі ауыр аяныштың табы бар еді бұл шақ. Олар қайтып кетті. Байқаймын, Еркежанның өңі сынық. Күмісайым кетерінде:

	– Тез сауығыңыз. Біткен соң кітабыңызды маған берерсіз. Таба алмай жүр едім, – деп алғаш қарағандай мағыналы нұрға толы көзімен өткір бір қарады да, осы көздің сақшы солдаттары тәріздес ұзын кірпігімен жаба қойды. Мен олардың қарасы үзілгенше қарап тұра бердім. Еркежан бұрылып қарай ма деп едім, қараған жоқ, тек Күмісайым ғана мойнын әнтек бұрған еді. міне мен Күмісайыммен алғаш осылай танысқан едім, – деп алтай әңгімесін бір қайырып тастады. Әңгіме осы тұсқа аялдағанда Күмісайым өрттей боп қызырып кетті де, алтайға:

	– Мен қойды күзете берейін, – деп киіз үйден асыға басып шыға кетті. Оның киіз үйден шығар кездегі көзқарасы маған әлгіндегі алтай айтқан көзді елестетті. Барлық сұлулығы тек осы көзде ғана секілді. Көздер көп қой, мына көз сирек көз еді.

	– Осыдан былай өзі туралы айтылатын болған соң ұялып кетті.

	Шіркін өмірде өзің біреуді есің кете сүйіп, бірақ ол сүймей кетсе одан бақытсыз не бар екен. Мен Еркежанды ерекше жан деп бағалап, жан-тәніммен сүйіп едім. Осының өмірін кешу, ырқына көну дегенге ойым тірелсе, сол ойымның құлы болатынмын. Беташар махаббатымның артынан мұрнын тескен тайлақтай сүмеңдеуім қақ еді. Амал не тағдыр шіләпісін теріс киіп кетті ғой. Ой, досым-ай, бұл махаббат дегенің өзі ұстараның дүзінде тұра ма деймін. Жә, қойшы, Еркежаным сол кеткеннен қайырылмады. Күндер зулап өте берді. Неге менен жеріді, неге кінәлімін. Аяғым ақсақ, мұрным пұшық болып қалған жоқ. Тіпті ондай бақытсыздыққа ұшырай қалсам да, ұлы махаббаттың алдында дәрменсіз емес пе. Махаббат жолына тосқауыл жоқ қой. Әлде, әлде менің ауруым жұқпалы деп сескенді ме? Онда абдрахман мен мағышты... Ой, сонымен қойшы, ойым онға, санам санға бөлініп дел-сал болдым. Бұл ой мені жегідей жеді, сүліктей сорды. Күрт жүдеп кеттім. Мінімді айтып, бетіме басса дүниеде бар арманым бітіп, оған деген махаббатымды ескі жұртына ұлытып байлап қояр едім. Ой, досымай, не керек «ауру жүрек ақырын, соғады жай» деген емес пе еді абай.

	Осындай ой тұңғиығына батып жатқанымда кезекші сестра келіп: «Қарындасың шақырып тұр» – деді. Төсектен атып тұрдым. Япырау, бұл кім?! менің қарындасым Өскеменге қайдан келді? Еркежан ба?! Бірақ оны сестра танитын, «қызың сұлу екен» деп қалжыңдап жүретін-ді. Жалаң аяқ, жалаң бас шыға келсем үлкен көзі жаудырап Күмісайым тұр! Ол маған тура қарай алмай, басын піскен алмаша ие берді. Досының әумесер қылығын кішкентай бас көтере алмай тұрғандай.

	– Сіздің кітабыңызды әкелдім. Және Еркежан мына бір записканы беріп жіберіп еді, – деп «мөлдір махаббаттың» арасын ақтара беріп еді, таза махаббатты лайламаймын дегендей Еркежанның хаты сусып түсіп кетті. Жүрегім атша тулап хатты ашып жібердім. Денем тоқ соққандай дір-дір етеді. Бұл хат әлде недей белгісіз себеппен үнсіз кеткен Еркежанның бүркеулі жұмбақ сырының кілті болды. Ол қысқа ғана былай депті:

	«Алтай, өткен өмірді ұмытайық. Ренжімессің, мен әрі ойлап, бері ойлап сенімен бақытты бола алмайтыныма көзім жетті. Сұлу-ақ жігіт ең, амал не ауру болдың. Қысқасы, сау басыма сақина тілегім келмейді. Оны өзің де түсінерсің. Мен өз бақытымды табамын. Қош! Еркежан».

	Еркежанның бұл қылығына қатты қапалансам да, түнегіден бергі зіл боп басқан ауыр ойдан жеңілдегендей еркін тыныс алдым. Дүниеде не ауыр десе – тұманданған ой ауыр дер едім. Кім біледі, онікі дұрыс та шығар. Мен аурумын ғой. Аурудан кім қашып құтылған. Ауру адаммен қалай бақытты тұрмыс құрам деген де. Жас өмірі өксімесінші. Мен оны кінәламаймын. Бірақ бір жапырақ суық қағазы менің «Еркежан» деп елжіреген ет жүрегімді мұздатып-ақ кетті.

	Күмісайым мені аяйтын секілді. Қос жанары мөлт-мөлт етеді. Ол менің жанымда ұзақ отырып, әр нәрсені айтып күлдірумен болды. Бүгін өзі өзгеше ашық-жарқын, бір нәрсеге қуанышты секілді. Жүзінде әмәнда жылылық сақтап тұрған өзгеше бояу бар. Салиқалы қимылы, мағыналы нұрға толы, жұмбақты мол сезіммен қараған үлкен қара көзі тілсіз, сәлем жолдағандай күнәсіз қарайды. Ия, оның жаны сұлу еді.

	...Күндер өте берді. Менің Еркежанға деген жүрегім сөнейін деді. Ол өзімен бірге оқитын жігітке тұрмысқа шығыпты деп естідім. Екеуі бір бөлме алып жеке тұратын көрінеді. Адамның реніші тамшыдан жиналып, шарасынан асып төгілетіні бар ғой. Оны бір жола ұмыттым да. Бірақ есіме түскен сайын ішімді мысықша тырнайды. Жүрегім аунақшиды. Еркежанды ұмытуымды тездеткен Күмісайым болды. Күн сайын келіп, көңілімді аулап кетеді. Келген сайын жүдеу көңілім алай-дүлей болатын. Менің жүрегімде күйік те, үміт те, азап та, қуаныш та бар. Күйік – өткенге өкіну; азап – қазіргі сәтім; үміт – белгісіз қылаң беріп келе жатқан Күмісайыммен арамыздағы үнсіз достық; қуаныш – Мені де елеп-ескерер жан бар екен ғой деген ой. Өзі, өстіп жүріп талай күндер өтіп кетіпті. Күмісайыммен арамыздағы достық шетінемеген, қайта беки түскен. Бір сәт ертеңіме көз жіберіп қарасам, осы бір тар кезеңде болған мықты достық, келе-келе шынайы махаббатқа ұласатын секілді. Күмісайым әр келгенінде маған үнсіз телміріп қарап қалушы еді. Үнемі мен бір нәрсе айтса екен деп тұратын. Байқаймын ол мені ұнатады. Бірақ бас сап «мен сені сүйем» деп айтуға ұялса, екіншіден, арланады білем. Әйтеуір үлкен толқыныста. Онша сұлу болмағанымен жаны таза, өмірдің барлық игі қасиетін тал бойына жинаған инабатты жан секілді. Тал бойынан қазақ қызына тән ұяңдық, жаңа өмірден орын тауып, аса жарастықпен білініп тұратын. Өз-өзімнен қорынған мен Күмісайымның жүрек толқынысына ортақтаса алмадым. «аузы күйген үріп ішер» деген емес пе, зәтте боп қалсам керек.

	Бір күні дәрігерден сұрап Күмісаймен ұзақ қыдырдым. Түн болатын. Күлше секілді дөңгелек ай көк төсінде самарқау жүзіп барады. Жүріс саябырлап, қала тыныс алғандай еді. Тек бағана басындағы электр лампалары ғана аспан жұлдызымен таласа жымыңдасады. Бұл түн тек, тоқ-тоқ еткен тоқылдақты, шыршыр еткен шегірткені, сұңқ-сұңқ еткен қарақұсты жоқтап тұр еді. Айға қарсы қарап тұрған Күмісайымның мінсіз-ақ бетіне ойнап шыққан қан, қыз көңілінің бүркеулі шынын, ыстық жалынды, терең сырын әйгілеп қояды. Бір нәрсе айтайын деп айта алмай, біресе қолындағы жапырақты жұмарлап, біресе туфлиінің тұмсығымен жерді шұқылайды. Не деген жүрегі тастан жаратылған жан еді деп тұрғандай еді маған. Мен үнсіз айға телміріп тұрмын. Шиыршық атқан асау ойлар кезек-кезек құлағыма келіп ызыңдайды. Бір ой кеп: «Үп еткен желге ұшатын жеңіл-желпі сүйем де, күйем дей салу оңай. Ол сөзден опық жедің емес пе. Қой, алтай, көзді жұмып көлге секірме. Күмісайым да Еркежан секілді бір күні «сау басыма сақина тілер жайым жоқ» деп жалт берсе қайтесің десе.. »

	Бір ой: «Өзің сүйгенді алма, өзі сүйгенді ал» деген. Ол сені сүйеді. Сол сенің өмірлік серігің» деп мазалайды. Алай-дүлей көңіл.Тілім-тілім жүрек. Дыз-дыз еткен сезім. Бәрін көтерген сезім. Құдайым-ау, не деймін мен оған? Әттең-әттең. Ауру...

	Қырылысқан қияң кескі ой бұғалығында тұрған мені Күмісайым үні селт еткізді:

	– Алтай.

	– Ау.

	– Мен... Мен, сені ұн...

	– Жоқ, жоқ айтпай-ақ қой. Айтпа! Керек емес. Білемін ғой. Сеземін. Сезіп жүргем де. Менде де жүрек бар емес пе. Бірақ...

	Маған алты ай ауырғаннан алты минут ауырған қатты тиді.

	Ең қатты ауру – жан ауруы екен.

	– Күмісайым.

	– Ау

	– Мен... Мен, сырқат...

	– Жоқ, жоқ айтпай-ақ қой, алтай! айтпа! Керек емес. Білемін ғой. Бір күн болса да медучилищеде оқып жүрмін, менен жақсы түсінетін ешкім жоқ шығар. Менде де, менде де жүрек бар емес пе. Менде де махаббат бар емес пе?! – деп, булығып кеп басын менің төсіме қойып өксіп-өксіп жылап жіберді. Мен де Күмісайымды төсіме – ауырған өкпемнің тұсына басқан күйі үнсіз жылап тұр едім. Менің бұл көз жасымды еркін жүзген айдан басқа ешкім де сезген жоқ еді. Сезбей-ақ қойсыншы. Бұл жас – өткенге өкініш жасы. Бұл жас – сөніп барып тұтанған махаббат жасы. Бұл жас – қуаныш жасы. Міне, достым, «өзің сүйгенді алма, өзі сүйгенді ал» деген халық даналығы осындай екен, – деп әңгімесін аяқтады.

	– Сонан кейін не болды? – деген менің орынсыз сұрағыма (бұл сұрақты оқушы да қойғалы отырған шығар).

	– Одан кейін не болсын. Бұдан кейінгі өмірдің жемісті дәм-тұзын татып, Қос жүректің бауырына тігілген қара қосымызға түнегелі отыр емессің бе, – деді де алтай орнынан тұрды.

	– Досым, алаңсыз ұйықтай бер, біз Күмісайым екеуміз қой күзетеміз, – деп, алтай шығып кетті.

	Мен жалғыз қалдым. Ауыр ойда қалдым. Шыр-шыр еткен шегіртке, тоқ-тоқ еткен тоқылдақ, бақылдаған бақа, сұңқ-сұңқ еткен түн құсы, бәрі-бәрі маған «өзі сүйгенді ал» деп ария айтып тұрғандай. Жабылмаған түндіктен көзін қысып-қысып қап қуақы жұлдыз да «өзі сүйгенді ал» дегендей. Осы бір табиғат симфониясы менің де «өзі сүйгенім» жоқ жалғыз екенінімді есіме түсіріп, сен де өкініп қалма дегендей. Тіпті жалғыз мен емес, басы жұмыр бар пендеге де осыны ескерткендей еді.

	Міне, баяулап басталған тәтті әуенді, асқақ әуезді ән қалықтап мұнарланған тау үстінде дірілдеп тұр. Бұл да «өзі сүйіп» табысқан екі жастың жарасты өмірлерінің айғағы еді. Екі жастың сырлы әніне тербеліп көзім ілініп, көкірегім тәтті сезім тұңғиығына шомып кетті.

	1964 ж.





БҰЛ БІР СЫР ЕДІ




	Бұл бір сыр еді. Айтпайын деген сырым еді. Шындық шымшылап шыдатпады. Әй, бұл шындыққа дауа бар ма.

	Шіркін абитуриенттік өмір де қызық-ау осы. Осы бір қуанышы мен қорқынышы аралас бір айды бастан өткеріп, дәм-тұзын татпай-ақ студент болдық па. Кейініректе есіңе түсірсең еріксіз езу тартқызатын аз күндік күдікті сайранның өзіндік ыстықтығы, өзіндік қуанышы бар-ды. Әркімге әр қырымен қарайтын бұл бір ай әлгі бір «бақыт», «бақытсыздық» деген келте түсініктерге тәңірдей табындырып, нысапсыз ырқына елпілдей ертеді. Сені ұршықтай иіріп, қауыздай желпіп жіберетін емтиханның сипырлары біреуге күле, біреуге қабағын түйе қарайды. Сонда сен балалық деген әумесер досыңмен бір жола қоштасып, ертеңге деген сапарыңның жоралғысын, ноян өмір есігінің тұтқасын әлгібір екіден беске дейінгі сипырға бересің.

	Таңдайың тақылдап тұрып екі алсаң, жұмған аузыңды ашпай бес алсаң пешенеме жазғаны да деп күрсінесің, күлесің.

	Өз басым абитуриент боп өткен бір айлық өмірімді лайымда кейінгілердің басына бермей-ақ қойсыншы деп күні бүгін тілеймін. Сол шақ есіме түссе болды іштей егіліп, өксіп-өксіп алады жүрегім. Содан бермен талай жылдар сүреңі өтіп кетсе де, әрбір орта мектепті бітірген жастарды көрсем сол шақ, сол кірбіңді уақиға есіме қайта түсуші еді. Міне бүгін сол уақиғаны тағы да сөз етіп, бұрынғыша іштей емес, арман қуған халайыққа сыр еткелі отырмын. Ия, бұл бір сыр еді.

	Он жылдықты бітірген соң, екі жыл тракторист болып істедім. Сосон алматыға оқуға аттандым. Әлі есімде. Тәтем мені таң алагеуімінен шығарып сап: «Қалада жүліктер көп дейді. Тиын-тебеніңнен айырылып қалма» деп, бір домалақты (біз жүз сомды солай атайтынбыз) төс қалтама салып, жарты қарыс түйреуішпен түйреп берген еді. Ия, сонда тәтем: «Қош, қалқам! Жолың болсын. Біздің тұқымнан білім қуған өзің ғана екенін ұмытпа. Үйде отырып бір сенің тілеуіңді тілегеннен басқа менің қолымнан не келсін. Ал, бақытың ашылсын жарығым» деп, жанары солғындаған сыры мол тұңғиық көзіне іркіліп келген жасты жаулығының үшімен сүртіп тұрып, маңдайымнан сүйіп шығарып салған еді ғой.

	Рауан таңның нұрына малынып ұзап бара жатқан менің қарам үзілгенше қарап тұрған ана бейнесі күні бүгін көз алдымда, ақ мірәмірден орнатқан ескерткіштей сақталып қалыпты. Тәтемнің риясыз махаббаты, туған ауылымның сызылып ататын сырбаз таңы менің қиян-қияға арман қуып кеткен бала көңіліме әмісе қажымас нұр құйғандай еді. Сол ақтаңдық таңға, сол ақ батаға кейін жол жүріп, емтихан тапсырғанда да іштей сиынып медет тұтушы едім көңілге.

	Мен келгенде алматы июльдің нұрлы күніне малынып, әсемдіктің шырқау биігінде кеудесін кербез керіп тұр екен. Сонда тұңғыш рет өмірге жаңа келген балаша тоятыз сүйсіндім, тосырқай қарадым. Сонда мен қалаға есепсіз қызықтым, ессіз қызғандым. Мүмкін бұл туған ауылыма деген сүйіспеншілігімнен туған шығар.

	Несін жасырайын, үйде өскен бұзау түзде өгіз болмас деген тегі рас екен. Жол жүргенде де, қаланы аралағанда да шалағайлығым білініп жүрді. КазГУ-дың әйгілі орталық корпусын екі сағат іздеп әрең таптым. Еңселі әсем үйлерге, тротуарды көмкерген гүлдерге қараймын деп адамдарға соғылып, милициядан сөгіс естіп те қалғанмын.

	Міне, мен аңсаған арманым – университеттің табалдырығында тұрмын. Жүрегім лүпілдеп, кіруге бата алмай орынсыз именемін. Жанымнан әрлі-берлі мұнтаздай киініп, күле сөйлесіп ағылып жатқан жастарға аңтарыла көз тастаймын. Бәрі маған қарайтындай, бәрі мені сынайтындай. Қысыламын, қымсынамын. Тіпті қабылдау бөлмесінің қай жерде екенін сұрауға бата алмай бойымды орынсыз ұяңдық биледі. Егер шортан секілді баданадай ғып қағып қойған стрелка болмаса, өстіп тұра берер ме едім, қайтер едім.

	Бұдан кейінгі өмірім сәтті басталды. Несін жасырайын, документтерімді ойдағыдай тапсырып, жатаханаға да орналастым. Сөйтіп абитуриенттік өмірдің кермесіне ат байладым.

	Қаскелеңнен келген бір жолдас та тауып алдым.

	Екеуіміз бір бөлмеде, қатар жатамыз. Ұзын бойлы, әдеміше келген қағілез жігіт екен. Аты мұрат. Ұзынды қара кешке салпаң-салпаң қыдырады да жүреді. Не күнде, не түнде кітап бетін ашқан жан емес. Ал дегенде мен де ілесіп қап жүр едім, табанын жалаған сұмдығы, тиын сауған қулығы біліне бастаған соң, сырт беріп, тайқап кеттім. Өйтпеске болмайтын да еді.

	Тырнаштап жиған тиын-тебенім тіпті құлдырап кетті. Пәлен жерге барайық деп ертіп барып «маған жуықта ақша келіп қалу керек, сенде бірдеме жоқ па» деп жалаң қағып тұрғаны.

	Менің мүжитінім кітап.

	Күндіз-түні басым айналып, көзім қарауытса да мойымай тесілем де отырам. Осы мен жатқан Чайковский жатаханасында журналистік бөлімге тапсырып жүрген жеті баламыз. Ойлап қарасам солардың ішінде мелжемдірегі мен секілдімін. Мақтанғаным емес, дауласа кетсем құйрық тістетпей, жалғыз қара боп ойнап шыға берем. Сонда маған достарым: «Қанат қабылданбаса алатаудың бұлағы өрге ағар» деуші еді. Шынында кімнің жұлдызы оңынан туып, кімнің қабылданары біз үшін бимәлім. Мұраттың дайындығы мен біліміне қарасам университеттің маңы түгіл шаңына жолатпайтын сабазың. Айналдыратыны қыз, ермегі сыра. Алматының қай бұрышынан көрсем де шыбындаған аттай басты шұлғып тастап не ұйғырдың, не қазақтың, не орыстың қызымен қызу әңгімелесіп тұрғанын көретінмін. Дегенмен өзі еті тірі, өтімді жігіт еді. Кейде мені «Комнатадан шықпайсың, ала қағазда басың қалып па еді. Өзің басың іспейтін итжанды неме екенсің. Осы дәурен бізге қайтып келе ме, сайрандап қал түге. Ертеңгі күні түсе алмай кетсек не көрдік, не іштік деп барамыз ауылға», – деп қажайтын. Ал мен оған: «мұрат, сенің ешқандай дайындығың жоқ және басыңда да мардымды білім жоқтың қасы. Қалай түспексің, не білген ойың бар? Әмбесінде журналистік бөлімде конкурс қатты емес пе?», – десем. «мен үшін қам жемей-ақ қой. Көрерміз бүкіл әдебиетті жатқа білетін сен түсетініңді, «абай» романының авторын білмейтін мен түсерімді», – деп, студенттік билет қалтасында тұрғандай-ақ кеудесін қағып есуші еді.

	Сөйтіп әне-міне деп жүріп конкурстың қара қазанына да түстік-ау. Оңай-оспақ жүрек болса ытып кетерлік ұстараның дүзіндей қауыпты шақ еді бұл. Несін жасырайын, екеуінен бес, бір сабақтан төрт алсам да әлде неге елегізіп бойымды қорқыныш биледі. Мұрат не айтып алғанын өзі білер әйтеуір үш пәннен де төрт алған. Алғашқы қалпы шімірікпестен, түлкі соғып алғандай ыржың қағып жүр.

	Бұл адам дегенің қызық -ау осы. Мұраттан ғой менің бағам әлде қайда артық, сонда да өн бойымды діріл билеп, алақұйыным шығып тұр. Ал ол... Мүмкін ол менен гөрі салқын қанды, дүние өртеніп бара жатса да парық қылмайтын, ұстамды жан шығар.

	Әлі есімде. Қабылданғандардың тізімін әкеліп ілгенде бастырыққан қойдай лап қойып, біріміздің үстімізге біріміз шығып кетіп едік. Алақандай қағаздың бетіндегі тағдырды үлесіп ап жатырмыз.

	«Менің фамилиям қай жерде тұр екен?» міне бұл ой жетпіс бес жүректің лүпілімен бірге соқты бұл сәтте. Тізімді сыдыртып оқып шықтым. Мен жоқ! Япырау, мұнысы қалай? мүмкін емес. Қайта оқып шықтым. Жоқ! Не дейді мына мейірімсіз тізім. Мен қайдамын! Жоқ, мен болуға тиістімін. Байқамай қалдым ба...? Үшінші рет оқыдым! Жоқ!!

	Ия, мен жазылмаппын. Ойпырым-ау, енді қайттім? Енді қайда барам? Тарығып қысылғанда аузыма түскені: «ауылға не деп барам» болды. Нақ маңдайдан біреу салып қалғандай басым айналып,көзім қарауытып кетті. Басы ауырмағанның құдаймен ісі болып па, қабылданғандар бірін-бірі құшысып, дыр-дуы шығып жатыр. Олардың у-шуын естігем жоқ, жүгірген бойы комиссия бөлмесіне кіріп бардым. Қақ төрде отырған шикі-сары мені көргенде күрке тауықтай дүрдие қалды. Бетіндегі болар-болмас мейірімділігін қылқ еткізіп жұтып алды да, екі қабағының ортасына ызбардың екі сызығын көлденең тарта салды.

	– Неге келдің?

	– Япырай, ағай-ай, мені неге қабылдамай қойдыңыздар, балым жететін еді ғой.. Ту шығыстан білім деп сусап келген ақниетімді жалғандықпен бұлғамасаңыздар етті, – деуім мұң екен, шымбайын шымшып алдым ба:

	– Бар! Не қыл дейсің маған. Комиссия солай деп шешті, бітті, – деп, столды қойып қалды қаны қайнап. мойныма су кетіп, ілби басып шығып кеттім. Бұл бөлме менің бұған дейінгі адамдарға деген алаңсыз пәк сенімімді, шынайы албырттығымды қоса алып қалған еді.

	Сол бетіммен Горький паркінің ең бір ел саябыр түкпірін тауып алдым да, отыра кеттім. Көп отырдым. Несін жасырайын, өзімді ұбақ-шұбақ өтіп жатқан адамдардан оқшау ұстап, неге өзім де білмеймін өзгеше бір сенімсіз ызбармен қараймын оларға. Осы күні сол қысылтаяңда туған адамдарға деген сенімсіздігім есіме түссе: «Кешір мені адамдар, оным әбестік екен. Мен сендерге күнәсіз сенемін. Бірақ ұшқары пікір, ноқай пиғылды тудыратын да өзіміз екенін бүгіп қала алмаймын» дейтінмін. Ия, мен көп отырдым сол бақта, көп отырдым. Тәтем кейде ашуға мініп төмпештеп алғанда да, көршінің ала мойнағы сан етімді жұлып алғанда да, құла дөненді үйретем деп жүріп мойным астыма түсіп тырапай асқанда да көзімнің жасы бір тамған пенде емес едім. Шынында мен қанша жылайын деп үлкен дайындық жасасам да жылай алмайтұғым. Әлгіндегі бір әсерісіз сәттер есіме түскенде, көзімнің жасы тиегі ағытылғандай сорғалап қоя берді, жас балаша үздіксіз өксіп жыладым, тоқтаусыз жыладым. Қарнымның ашқанына жылағам жоқ, кәдірімнің қашқанына, жақсы тапсырып, жаманатты болғаныма жылаған едім. Апырау, адамдар неге жылайды осы? деген сұрағыма жауап тапқандаймын. Жанымнан өткен бірлі-жарым кісіге тура қарамай, бұйыққан күйі өксікке толас берем де, ұзаңқырап кеткен соң егіле берем, егіле берем. Бұл не өзі? Не боп барам? Несіне жылаймын жоқтан өзгеге, зіңгіттей боп. Әлде бостығым ба...? Көзімнің жасын сүртпек болып, қалтамнан шытымды ала бергенде тәтемнің түйреуіші қоса шықты. Жоғалтпаппын. Анашым, мен кінәлімін, мен ынжықпын, мен оқуға түсе алмадым. Ақ ниетіңді, саф тілеуіңді орындай алмай, ұлыңның еңіреп отырғанын кәрі жүрегің сезер ме?! Шынымен-ақ, шынымен-ақ біздің тұқымға оқуды жазбағаны ма? Сенің жүзіңді, «бәріміз қойшы боламыз ба, сен тойшы болшы, Қанат. Білім алып, қиыр шығыстағы елеусіз кішкентай ауылыңның атын шығаршы. Журналист болып кеп, жазшы бір бізді де» деп әзілге сүйей шынын айтқан достарымның бетін қайтіп көремін.

	Аса қатты өксікпен, солқылдап тағы жыладым. Бала кездегі жыластан өзгешелігі сол – дауыстамай ықылық атып, булығып жыладым. Бала кездегі жыластан өзгешелігі сол –онда өтірік жылайды екенбіз, қазіргі шын жылас. Бірақ менің бұл ересек көз жасымды өзімнен басқа ешкім сезген жоқ. Тек «әлдекім» жұлып тастап, жәбір көрсеткен аяғымның астындағы бір тал гүл, менің тамып кеткен көз жасымды сіміріп жатты. Енді-енді ғана қауашағы ашылып, гүл атайын деп келе жатқан ол, жәбірлеушіге өкпе артқандай мұңданып, менің көз жасыммен ортақ тіл тауып жатқан еді. Әйтеуір көз жасыммен бірге іштегі өртеп бара жатқан өкініш пен ашуды, қайғы мен уайымды қоса төгіп тастадым. Қатты нөсерден кейін еркін тыныс алып, дүр сілкініп шыға келетін табиғаттай сергіп, серпіліп жаным жадырап сала берді. Өзімнен өзім есеп алатын халге жеттім.

	«Қойшы несіне жылаймын пешенеме жазғаны да. Мүмкін бәрін беске тапсырсам түсер едім. Әлгі мұрат қайда жүр екен, бишара. Мен түсе алмағанымда ол қайдан... Жыласа кімнің аузы қисаймайды, ол да мен құсап отырған да бір жерде. Тауып алып, мұң-сырымызды «айтысайықшы». Осы оймен сенделе басып жүріп кеттім. Сол бетіммен «арал» ресторанына келсем, халық тым көп емес екен, төрде отырған мұраттың тырна мойны көзіме оттай басылды. Пәтуаласып қойғандай ұшыраса кеткеніне қатты қуандым. Мұраттың қасында жастау келген имек қас біреу отыр, танитын секілдімін. Қайдан көрдім...? Үйбай-ау мынау бізден емтихан алған Тұяқбай ағай ғой! мұраттың мұнымен қандай таныстығы бар еді. Дәл сол минутта мынандай жоян адаммен тізелесіп, ресторанда отырған мұраттан бақытты жан жоқ секілді еді. Мені көрген мұрат:

	– Ә, журналист, кел, кел. Қалай қабылдандың ба? міне біз жуып та отырмыз, – деп, әдетінше ыржаң қақты.

	– Жоқ мен өтпедім. Қайтайын деп жүрмін ауылға. Сені неғып қабылдаған, балың менен төмен еді ғой?

	– Ой баласың сен, баласың. Бауырым мықты бас үнемі әжетке жарай бермейді. Сенің толықтауыш, анықтауыш, образға толы басыңды мына секілді сұңғыла басым қырқай шалып кете беретіні бар. Айтпап па едім саған, кітап бетін иіскемей түсем деп. – Шампанның әсерімен есіп отыр мұратың. Ал, ана кісі «зәмзәмға» нықсырап қалған болу керек, көзін ашып-жұмып өзімен өзі, ессіз мүлгиді.

	– Ия, мұрат, сен бақытты екенсің мендей емес. Тәтем айтушы еді «біздің тұқымға оқуды жазбаған» деп, сол рас екен.

	– Шепуха. Ол бос сөз. Ескіліктің қалдығы. Сен бастапқы кезде ақшаңды аямай менің етегімнен ұстасаң сөз жоқ қабылданар едің. Жадныйсың. Мына нағашым болмаса мен де қайдасың Қаскелең деп зытар едім. Бұл кезде Тұяқбай ағай столға басын қойған күйі қор ете түсті. Танауы, бұл тұңғыш та соңғы да ұйқы емес дегендей бірқалыпты шұрылмен, келер жаздағы жиендерінен бірдеме дәметті ме, көңілді әнге басты.

	«Арман құсымның қанатын қиып, орнымды тартып алған осы екеуі емес пе екен» дегендей ой келді маған. Я, дәл осылар. Өн бойым мұздап, әлденеден шошынғандай құрыстанып барам. Аңғал басым, мұратты дос деп сеніп жүрген.

	– Мұрат, ағат кетсем кешір. Осы сен менің орныма қабылданған жоқпысың? Турасын айтшы, сенбісің?!

	– Ал тап менмін, не қыласың. Істеші істейтініңді. Поздно дорогой. Есің барда, еліңді тап, білдің бе. Жеріңді жырт. Нан дайында маған! – деп, қызу кісі қызба ғой, ол да шап ете түсті.

	– Ах, арсыз, науетек! Бүйтіп түсіп оқыған оқуыңмен құры! Жаман журналист қайдан шығады десем сендейлерден шығады екен ғой. Міне саған нан!

	Сарт!!..Сарт!!

	Екі жыл рычаг мүйіздей қатырып тастаған алақаныммен жақтан салып-салып жібердім де жүгіре басып шығып кеттім рестораннан. Мұрат артымнан қуған жоқ, қумаса да болашақ «журналистің» небір былапыт сөздері желкелей итеріп ұзатып салды мені. Бұл кезде ымырт үйіріліп, алматының аса бір жағымды кеші басталған еді, алаңсыздарға. Алматының бұл сұлу кеші менің бабымды таппағанына өкінді ме екен?..

	Менің бұл ісім дұрыс емес те болар. Бірақ шыншыл адал көңіл, кенет келген дүлей таза ашу осыны істеуге мәжбүр еткен еді. Мұратқа, тіпті бүкіл блат деген індетке менің осыдан басқа қолымнан келері жоқ, әлсіз едім. Дәрменсіз болдым. Міне, мен өстіп тұңғыш жыладым, осылай тұңғыш қол жұмсадым адамға.

	Мүмкін, мұраттың ісі де, менікі де дұрыс емес, пендешілдік, әлде де болса сүмеңдеп келе жатқан ыждақатсыздықтың қыбыр-сыбыры шығар. Мүмкін, күйкі дүздараздық, шыққан тауым биік болсын дегеннен туған өзімшілдік болар.

	Ертеңінде қалған-құтқан ақшаны жиып, Фрунзе – лениногорск поезымен күншығысқа тартып отырдым. Міне мен купенің терезесінен кең далаға, сағымданған құмды төбеге қарап отырмын. Поезд мені шығысқа – өзімнің шығысыма алып келеді. Мен асығып келемін. Мені маңдай термен, арпалысқан күреспен туындайтын бақыт асықтырып келе ме... Мені енді бір сәтте осынау шығыстағы елеусіз кішкентай ауылыма, салқын жайлауыма, сырлы орманым мен асау Бұқтырма ма, өзі секілді тәкаппар да өршіл етіп баулыған асқар алтайыма, абзал анама, ақ жүрек ауыл азаматтарына деген сағыныш биледі. Әне, күн де шықты! менің ауылымның үстінен шықты. Неткен әсем едің! Поездағы ымырттық, менің ойымдағы «мұраттар» бір жола құрып бітті де, купелерді жарық, мені адамдарға деген алаңсыз махаббат қайта биледі. Мен алматыны қимай, қиналып барам. Маңдайыңа симадым демеймін, бәрібір саған ораламын. Бәрібір университетке түсемін. Бәрібір журналист боламын!

	О, нұрлы Күн! Тіршіліктің тірегі. Не деген әділ едің. Жұмыр жердегі жақсыға да, жаманға да, адам үшін бақыт жасап жатқандарға да, адам үшін ор қазып жатқандарға да, тіпті маған да, «мұраттарға» да нұрыңды қалтықсыз бірдей төгесің, бірдей бөлесің. Адамдар әділдікті, мейірімділікті сенен неге ғана үйренбейді екен. Адамдар-ау, мынау жақын, мынау жат демей, бір бармағыңды бүкпей-ақ бір-бірімізге күн шуақты ілтипат көрсетсек етті.

	Мен «мұраттарға» өкпелемеймін, аяймын. мұраттар менің аяғымнан қаншама шалып тірсектен қақса, мен оларға соншалық жақсылық істей берем деген ой түйдім. Поезд мені ауылыма асығыс сүйрей берді...

	Бұл бір сыр еді. Айтпайын деген сырым еді. Шындық шымшылап шыдатпады. Әй бұл шындыққа дауа бар ма!

	1964 ж.





МАХАББАТ ТУРАЛЫ ДАСТАН




	Кино жүріп жатыр. Экранға қадалып дүниенің бәрін ұмытыппыз. Қара барқын залдың әр жерінен терең толқыныстан туған ызалы да ашулы, аянышты үндер шығады. Кейбірі маңайдағыларды ұмытып дауыстап жіберді.

	Тәтті де ашулы сезімнің жетегінде отырған көрушілер киноның біткеніне сенбегендей, өздерін өздері билей алмай бір сәт отырып қалды.

	Ия, кино біткен еді. Бірақ сенің көкейіңде ол қайта жүріп жатыр. Сенің ойың да арманда жан тапсырған Шахсенем мен Гариб. Сенің көз алдыңда ұлының тілеуін тілеп, жылай-жылай көзден айырылған ақ шашты ана абадан мен бүкіл махаббат деген адам сезімінің ұлылығына қара күйе жағушы, қаталдықтың жиынтығы – Шахиня. Сенің көкірегіңде махаббаттың сазына толы тәтті ән, әсем би. Сенің көңіліңде арман ба, ән бе, өкініш пе, мұң ба, бір сыр. Не деген үлкен әсер! Япырау, неге ғана бітіп қалды екен! Жә, бітсе бітсінші. Бәрінен де сенің жаңа ғана көз алдыңда жендеттерден қашып келіп, жұптарын жазбастан құшақтасқан күйі шыңнан секіріп өлген Шахсенем мен Гарибты айтсаңшы! Қош, есіл жандар! Сендердің тас бетіне ойып салған бейнелерің шынайы махаббаттарыңның өшпейтін ескерткіші ғой. Ол сендердің ғана емес, сол заманның бар шерлі жастарының махаббат монументі. Бұл сөздер еріксіз ойыңа оралып, аузыңа түседі.

	Аудан кинотеатрларының көгілдір экранында жүріп жатқан Түркіменнің «Шахсенем мен Гариб» атты көркем суретті фильмі сізге осындай айрықша әсер қалдырады. Фильмнің етек-жеңі жинақы, ал дегеннен үйіріп әкететін тартымдылығы ұтып тұр. Бұрын да әсем фильмдермен көзге түсіп жүрген «Түркіменфильм» киностудиясының бұл туындысы да сәтті шыққан екен.

	Шығыс халқы дастандарының ізімен сценариін К.Бурунов, В.Виткович жазыпты. Бұл фильм бұдан жүз жыл бұрынғы шах үкіметінің сән-салтанатын, мәдениеті мен тәртібін, халықтың тұрмысы мен халін, арман-тілегін, жастардың нәрлі де нәзік сезімді махаббатын сол күйінде көз алдыңа алып келеді. Экранда тірі бейнелер, әр қырымен көрінген әр түрлі типтер тұлға-тұлға көрінеді. Қалтқысыз сенесің. Фильмнің қысқаша сюжетіне тоқталсақ мынадай.

	Бір кезде аббас шах пен оның сүйікті қолбасшысы қол алысып, біреумізден ұл туса, біреумізден қыз туса, екі жасты бір-біріне қосамыз деп ант береді...Көп жыл өтеді. Шах та, қолбасшы да өледі. Шахтан асқан сұлу Шахсенем, қолбасшыдан ер жүрек ұл Гариб туады. Есейе келе екі жас бірін-бірі сүйеді. Екі жасты қосу тілегінде болған Гарибтің анасы – абадан Шахсенемнің шешесіне барады.Бірақ ол Гарибке кедейсің деп, қызын бермегенімен қоймай, Гарибті анасын, қарындасын бірге қосып Жыландықұм төбенің басына апартып тастайды. Гарибтің махаббат жолында шеккен былайғы азабы шындық та ауыр шеңберде көрсетіледі. Ақыр аяғы Шахсенемді ұзатылу тойының үстінде алып қашып, барар жер басар тау қалмаған соң Шахсенемді құшқан күйі шыңнан құлап өледі. Одан басқа қолынан келері жоқ, дәрменсіз еді. Бұл тұста ауыр трагедиямен аяқталған мөлдір махаббат азабымен де тартымды болып тұр. «азап атаулының ішіндегі ең асыл, ең ардақты және ең айрықша азап – Махаббат азабы», – деген Ф.Энгельстің данышпандық сөзінің ғажап дұрыстығын мына фильм тағы да бекітіп тұрғандай.

	Шахсенем рөлінде ойнаушы Д.маллаеваның қос жанарынан сорғалаған жасты көргенде, қоса егілмеске шараң жоқ. Гариб рөлінде ойнаушы К.аннақұрбановтың жан жүйеңді сырқырата шырқап салған назды мұң мен зарға толы әніне елжіремеске лажың жоқ. Екі итін екі тізесіне, екі жендетті екі иығына қондырған, қара жамылған шах әйелі (ойнаушы а.аннақұлиева): «махаббат деген жоқ!» – деп, зәрленіп отырса, айып үкімін оқымасқа да шараң жоқ. Рөлдерде ойнаушы актерлердің шеберлігі сол – сен өзіңді сол өмірдің бел ортасында жүргендей сезініп, тірі адамдармен жүздесіп, бірін сүйіп, бірін түйіп жібергің келеді. Саудагер Эзбер-Ходжа боп ойнаған О.Қоджамұратовтың комикалық еркін қимылына, мимикасына еріксіз күлесіз. Актерлердің шеберлігіне режиссер Тахир Сабиров та ортақтасады. Киноактерлердің бұл бағыты «Түркімен фильмінің» құс жолындай болашағын аңғартқандай.

	Қорыта келгенде, бұл тек советтік «Түркімен фильмінің» табысы ғана емес, түрі ұлттық, мазмұны социалистік өнеріміздің алтын қорына қосылған кесек табыс десек артық емес.

	Бұл фильмді – Махаббат дастаны десе де болады.

	1964 ж.





ИТ ІШКІР-ƏЙ


	Сықақ әңгіме



	Бүгін той болатын үй – біздің ортан қолдай құдамыз Жүсіптікі. Шынында да бұлар бізге жақын құда еді. Жүсіп менің әкемнің қарындасына «аю қайнаға». Ал құданың жалғыз баласы Қиса маған құда бала, оған мен де құда бала. Келіншек алған – сол Қиса. «Көзімнің тірісінде Қисаның аяғын тұсап беремін. Біреудің қолына қаршығадай қондырып отырған жалғыз қызы бар. Сол балаға көңілім құлап отыр. Қоймірет, пысық бала. Бір еркектің басын қор етпейді»,– деп, осы қызды Қисаға әкесі өз қолынан әкеліп беріпті дейді әкемдер. Әкемнің мұнысы өгізге келген күн бұзауға да туады деген емеуіріні болу керек, тегі.

	Осы ауыл жігіттерінің үйлену салты (әрине бәрі емес) өз басыма жақпай-ақ қойды. Түнеу күні Бейсен қызық істепті. Әумесер неме бес фляг сыраны ашытып қойып, қыз іздесе керек. Көрші ауылда «кет ары» емес, аманы түзу қызы бар екен. Соған сенген Бейсекең той жабдығын істетіп қойып, жанына иықты-иықты екі жігітті ертіп, салаң ете түссе ол немесін кеше ғана бір жігіт қағып кетіпті. Енді не істейді. Ен сап қойған жоқ мынау менің қызым деп. Әр ауылға ат сабылтып іздеген екен, аттың жалы, түйенің қомында қай қыз тигендей, таба алмапты. Бес фляг сыраны жатып ішіп, тұрып ішіп тауыса алмай сасуға бет бұрған соң төгіпті деседі.

	Құданікі кемпір-шалдардың басын кеше қосып тастаған. Бүгінгі есе жастарға тиген-ді. Атам мен апам ішерін ішіп алған, ендігі кезек менікі.

	Құдайшылығымды айтайын, шыр етіп жерге түскелі той дегенді естуім бар да, көруім жоқ. Неге, демеңіз, орта мектепті биыл ғана бітіріп, химиядан құтылған жайым бар-ды. ал енді дырду шыққан үйдің әлде кім құсап есік-терезесінен сығалауға иттігім жоқ. Жауын-жауынның арасымен безетін қулықты менің пешенеме жазбаған. Бос белбеу, ашық ауыз, ынжықтықтың иісі үнемі аңқып тұратын бойымнан. Кейде «аллау», осы жылпостық маған неге ғана дарымады екен» деп, дода болып қамығатынмын. Әрине, бұл құрбы-құрдастарым тақырға отырғызып кеткенде ғана ойыма түсетін. Сонымен не керек, бүгін, тойға баратын болдым. Өз өмірімдегі күнделікке түртіп аларлықтай өзгеше кезең болған соң кәдімгідей түс әлетінен жиналдым. Несін жасырайын, шалбар, жейдемді екі қайтара үтіктеп, беті-қолымды ақ жемін шығара жудым. Өз-өзімнен желігіп, белгісіз бір қуаныш буып көтеріп кетердей, аса толқудамын. Жан досым Жолдыаяққа да қырын қарап:

	«кет, қылшығың жұғады» деп зекіп тастадым. Апыр-ау, күн батсашы. Егер қолымнан келсе көтеріп апарып қоңыр төбенің артына алдақашан тыға салар едім. Ол дәрменді қайдан берсін, ошаққа қара қазанды әрең қойып берем апама.

	Мен құданікіне келгенде той өз күшіне әбден кіріп үлгеріпті. Табалдырықтан аттауым мұң екен бір топ жігіттердің қолды-аяққа тұрғызбай қырғидай іліп әкеткені бар емес пе. Қайдан келдім, қайтып келдім ол жағы бимәлім, әйтеуір бір қыз, бір жігіттің ортасына топ ете түстім. Есімді жиып алдыма қарасам гүлді дастархан көнетоздау сырмақтың дәл ортасында жарты мөшек бауырсақ пен (отыз қырық болар) сыра толы стақанды төсіне мамырлатып ап, қырғи қабақсыз бейбіт жатыр екен. Осы екеуінен басқа тағам көрсем көзім шықсын.

	– Ұйбай-ау, Жуасбай құда келіпті ғой.

	– Е, құдаң болса қайтейін. Өзіміз мінгесіп отырғанда құйысқандағы бірдеме құсатып қыстырылғаны несі.

	– Балаңды бөлеп жүрдің бе, ерте неге келмедің?

	– Жолдыаяғынан шыға алмаған ғой.

	– Өзіне штраф тартқызу керек.

	– Міне табылған ақыл, көзін жұмсын да бес стақан сыраны дем алмай ішсін, тәртібі: аузын ашады да бірінен соң бірін құяды өңешіне.

	– Сөйту керек.

	– Өлтіруші ме едіңдер, әлде Жуасбай жүндеуге жақсы деп отырсыңдар ма! (бұл қызбен жылы амандасушы едім).

	– Ей, Сара, қорғаштама, білдің бе! Бұл да ойынның бір түрі.

	Көрім болды ғой бағанадан бері құлаққа ұрған танадай едік.

	– Тіпті сыраны іше-іше іш кепті. Желпінейікші бір.

	Міне мен осылайша тойға жиналған жастардың ойынына «ұйтқы» болдым.

	Маңдайымнан суық тер бұрқ етті. Бесті қойып, бір стақан сыраны қырық бөліп ішетін басым, қатты састым. Тегі көзім тым-тым ежірейіп кетті білем.

	– Онесі-ей, әке, жылан көрдің бе? Еркек танасы емессің бе. Сен түгіл қыз – біз де ішіп отырмыз. Сені де атом ғасырының оқығаны дейді-ау, – деп, іреп тастады жанымдағы қыз. Қамқор тілей құдаға қарап едім:

	– Жұта сал. Ашыған көженің суы емес пе,– деді көзін қысып. Апыр-ай, енді не істеуге... Қайдан келдімге жолықтым. Шорт сним, өлсем көженің суынан өлейін. Сыра толы стақанды қолыма алдым да тура төбеге қарадым. Көзімді жұмдым. Аузымды арандай аштым. Ия, сәт! Құя салдым. Мәссаған. Мұным иегіме құйылды.

	– Ой, дөйт деген. Мына гөзелің өз аузын өзі таба алмады.

	– Суға сүңгитіндей көзін тасқылып жұмып алса, жағасына құяр.

	– Ендеше сен аузыңды аш, мен құяйын, – деді жанымдағы жігіт. Шыдаған жан шыдасын. Намыс қоя ма, көндім. Тағы да төбеге қарап, аузымды аштым. Құя салды. Іле екіншісін... Бұдан кейін дастарханнан бір-ақ секіргенімді білем. Көзімнен жас ыршып кетті. Сыраға шашалғаннан, химиядан жүз есеп шығарған оңай ма деймін. Булығып, лоқсып өле жаздап барам. Қашпағанда қорқам ба, алды-артыма қарамай үйге зыттым. Ал тойдағылар күлкіден тоқал үйдің түндігін желпілдетіп жатқандай еді. Әйтеуір иегім өзіміздің шөпқораға ілінді, мұрттай ұштым. Өңешімді тырналап, әлі шашалып жатырмын. Аллау, ашиды...

	Бір мезетте тыныс алайын дедім. «Әй, өзім үйленгенше арақ-сыра ішіп, тойға барсам Жуасбай болмай кетейін», – деп, ант бердім бейуақытта. Бұл шын антым еді. Өстіп әр нәрсені қиялдап жатқанда көзім ілініп кетіпті. Ілініп емес-ау, ұйықтап кетіппін. Түсімде әлгілер келіп: «іш деймін, іш» деп кіжінеді.

	Мен «антым бар, ішпеймін өлтірсеңдер де» деймін. Біреуі келіп тұмсығын бетіме тигізе, іш деді. Аузынан сыра иісі шығама немене. Демі қандай сасық өзінің. Дәл иттің деміндей. Жиіркеніп, тұмсықтан қойып қалдым. Бажылдап тұра безді. Ұшып тұрып, көзімді ашсам сонадай жерде Жолдыаяқ қаңсылаған күйі зытып барады екен. Құрып қалсын! Иіскелеп жүрген Жолдыаяғым екен ғой. Обалыңа қалдым-ау, бишара. Ит ішкір-әй, «әбден ашыған көженің суын» осыған берсе. Бірақ ит сыра ішуші ме еді, тәйірі. Қой ішетін шығар. Әйтпесе ит ішпегенді біз неге ішеміз.

	1965 ж.





ҚОШ, МАХАББАТЫМ!




	Ақылды адам қанша есі кете сүйгенмен

	ақымаққа ұқсамақ емес.

	Ф. Ларошфука.



	Әдебиет пәнінен сабақ беретін ұстазым: Пенде боп жаралған екенсің сенің махаббатың бұл пәниде бір адамға, тек бір-ақ адамға арналады. Онымен бақыт кешіп, өміріңді бір өткізе бермеуің мүмкін. Бірақ оған деген жан сезіміңнің құлай берілуі көмескіленбейді. Осыған орай, сенің басқа жар сүйіп, бағзы біреулерді жақсы көруің де ғажап емес. Әйтсе де, бұл арналы махаббаттың күретамыры бола алмайды, сайып келгенде, негізгі махаббат емес, сол бір мөлдір махаббаттың әсерінен туған ұнатулар ғана, – деген сөзі бүгін де есіме түсіп отыр. Қандай даналық еді.

	Одан бермен талай адамдармен кездесіп, көп қыздармен таныстым. Әйелім және балам бар. Сүйемін бәрін. Олар да мені сол қыздан кем сүйіп, сыйламайды. Бірақ адал әрі аңқау риясыз тұңғыш махаббатым салып кеткен жүрегімдегі терең із әлі де сайрап жатыр.



	МЕН:

	Ол кезде Жанна жас еді. Тал бойынан дүйім өмірге деген құштарлық, балалықтың балаң аңқау сөзінен уыз пәктік сезіліп тұратын. Мойылдай қара көзі ұшқын ата естіліктің үлгісін сездіретін. Әрбір қимыл-қозғалысы аса күлдіргі, кімді болса да елітіп, еліктіріп әкететін өзгеше қылыққа толы болатын. Мен оны сезуші едім де, үйлеріне барған сайын мазақтап, ызаға булықтыратынмын. Олардікіне жиі барушы едім. Өйткені оның папасы мен мамасы біздікімен ішек-қарны араласқан көрші, ағасы – асқар топырақ жесіп, ант ішкен дос, бір жыл туған құрдас. Уақыттың көбін бірде асқардікінде, бірде біздікінде өткізіп, әр үйге алма кезек қона беретінбіз. Асқар бастықтың баласымын деп шәлтиюді білмейтін, ақ көңіл көрші туысқан достардан еді. Біз он екіде едік те Жаннаға қарағанда жігіт боп көрініп, оны менсіне бермеуші едік. Реті келсе, қолындағы кәмпитін алдап жеп, ойынымызға ортақтастырмай жылататынбыз. Ол болса көз жасын мөлт-мөлт тамызып «ойнатпасаңдар кәмпитімнен беймеймін» деп, қолын артына жасырған күйі бұртиып өкпелеп қалатын. Бірақ ашуы ұзаққа созылмайтын. Ия, ол кезде мен Жаннаның кәмпитіне ғана қызығатынмын. Асқарлардың семьясы мені өз баласынан кем тұтпаушы еді. Бір күні бармай қалсам:

	– Қайда жүрсің, Балағаз. Сен жоқта ортамыз ойылып, құлазып қаламыз. Балалар да үйір болып кетіпті. Сені іздеп қыңқылдай береді, – деп, дүниемді өткізіп қойғандай барын алдыма тосып, ішіңкіресе, жеңкіресе екен деп бәйек болатын. Жанна кешегі ренішін ұмытып:

	– Балағаз ағай келді, – деп, мойыныма асылатын.

	Күндер демейінші. Жылдар өте берді. Асқармен арадағы достық салауатты, салмақты шынайы қимастыққа айналып, мән-мағынаға ие болды.Қосақтаған құлындай тел өскендікі ме, мінезіміз, жүріс-тұрысымыз, сөз саптасымыз ғажап оқшасатын-ды. Шама келгенше бірдей киінуге тырысамыз. Әрине жұпынылау мен үшін асқармен ат қосып, бәйгеге түсуге, бірдей киінуге дәулетім жете бермейтін. Оны сезуші еді ол. Мейілінше жұпыны киінуші еді-ау. Қырға шықсақ жұрт бір үйдің егіз баласы деп:

	– Бүлдіршіндей әдемі өздері, – десетін. Ондайда ішіміз жылып, жымың-жымың қуанатынбыз.

	Біз өстік. Жанна да өсті. Біз оныншы, ол сегізінші оқыды. Бұрынғыдай емес арамызда ересек қарым-қатынас бой көрсетті. Ол өзгеріп өсті. Бала кезіндегі өжеттілігі, ұшқалақ ұрыншақтығы жоқ, салмақты, ойшыл болып бой жетті. От шашып тұратын қара көзі көлеңкеленіп, нәзік мұң шақыра, ізгілікпен қарайтын. Дене мүшесі оқтаудай жұмыр, бойшаң. Шөлмектей ақ, жібектей майда байыпты жүзі ерте ересек тартып, ұялы көз жанары, жұмсақ қозғалысы және әсіресе әрбір қимыл-қыбырынан білініп тұратын тұңғиық терең, үлпілдек те сүйкімді біртүрлі мұң секілді жарастық қайталанбайтын қасиеттей жүрегіңе айықпас буалдыр көлеңке тастайтын. Мазаңды кетіретін. Асқармен сөйлесіп отырып, Жаннаның жүріс-тұрысынан көз алмай қадалып қаламын да, осынымды досым сезіп қалмады ма екен деп, өз-өзімнен қысылатынды шығардым. Бұл жиілей берді. Әлгіден бері әлденені айтып отырған асқардың сөзін ұқпай, есіл-дертім сонда – Жаннада болады да, қанша ойламайын, қарамайын десем де қара көзін төңкеріп өтсе:

	– Япырау, мынау шынымен-ақ кешегі тұлымы желпілдеп жүрген, шынашақтай Жанна ма?! мен бейбақ мұның бұлай өсерін неге ескермедім екен. Кімнің жұлдызы оңынан туып, кімге бұйырар... Әттең өзіме... «Кет әрі, ұят емес пе?! асқар бауыздап тастасын». Осы ұсақ-түйек бейкүнә ойлар мазалайды дәйім.

	Шынымды айтайын, мен Жаннаны сүйетін секілдімін. Сүйдім де. Бұл үйге енді асқар емес Жанна үшін келетін болдым. Менің бұл есерсоқ ниетімді асқар сезсе не болды? ал, Жанна ше? мүмкін білетін шығар. Мөлие қарап қалғанымда екі беті ду етіп, қызарып қоя беруші еді ғой. Мүмкін жан азабын ол да шегіп жүрген де? Жоқ, жас қой.

	Сергелдеңімнің сыры екеу ара ашылып, бір-бірімізді ұнататынымызды көп ұзамай сездік. Мен осы үйге келген сайын, келуімді күткенін қашан да болса екі көзінен танитынмын. Жеке қалған сәттерде үндемей телміріп ұзақ отыратынбыз. Бірақ бірімізді біріміз сүйетінімізді ашысқанымыз жоқ. Қайта онымызды жасқана да қызғана жасыратын едік, қымсынып ұялатын едік. Бұл жасырын сырымызды, бұл үнсіз мұңлы сүйіспеншілігімізді жария етуге қорқатын едік. Мен оны жан-тәніммен қиыла сүйетінімді аңғардым. Бірақ осы бір құпия махаббатым бой бермей лап ете қалса, ертеңгі күні не болатынымды, осы өз үйімдей болып кеткен семьяның, асқармен арадағы тарихы мол, дамуы тәртіпті бал достықтың не күйге түсетінін елестетсем бойым мұздап салатын. Кейде батылдық бітіп, (онда да өз үйімде отырғанда), шегірткеден қорыққан егін екпес, достығым махаббатымның садағасы, достықтан махаббат күшті деп, асқарға ағымнан ақтарылсам деймін. Достықты махаббат жолына құрбандыққа шалу әбестік емес-ті. Солай-ақ болсын делік. Сонда Жанна екеуміздің арамыздағы томаға тұйық, әлі сыралғы болмаған жұмбақ сыр шынайы махаббат па, әлде тұсауы кесілмеген түйінсіз алданыш па?! Біз болсақ мектеп бітірдік, ал ол әлі оқиды.мүмкін ол мені сүймейтін болар. Өзі де білмейтін еліктеу оты шарпып жүр ме бойын?!

	Асқар оқуға аттанды. Сыңарымды шығарып салдым. Кеткеніне іштей қуанып та жүрмін. Бірақ бұл қуаныш пәк та адал секілді. Менің ойдым-ойдым жан қалтарысым асқар үшін беймәлім. Қойнаудағы ойымды қайдан білсін ол. Аңқылдақ адал көңілімен көзіне жас іркіліп, бетімнен қайта-қайта өбіп қоштасып кетті. Кешір, досым, жүрек шіркінде ес бар ма, құлыншақ іспетті ұрыншақ қой ол жазған, ұрыншақ.

	Әлбетте мен Жанналардікіне баруды тоқтатпадым. Әр нәрсе сылтау. Кет демеді.

	– Асқарымның досы ғой. Келіп жүр. Жаннаның отын кесіп жаруына шамасы жете бермейді. Көмектес, – деп, мамасы жылы қарсы алады. Бұдан асқан бақыт неме керек.

	Бір күні ол екеміз отын кесіп тұрдық. Шербек өтпей көп әуреге салды. Оқсын-оқсын түйісіп қалатын көз қиындықты ұмыттырып жіберді. Отын жардым. Балта сілтесіме сүйсіне Жанна қарап тұр жанымда. Балта қысылып алынбай қалса:

	– Өзі шаншып, өзі ала алмайды.

	Ал бір орыннан шанышпай, келесі бір тұстан ұрып қалсам:

	– Өтірікші, өтірікші, – деп, жас балаша мәз боп қуанып, мазақтайды. Ондайда менің көз алдыма тілін шығарып, сықылықтай күлетін кішкентай Жанна елестейді. Біз отын кіргіздік.

	– Балағаз.

	– Ия.

	– Кел, жарысайық. Қораға отынды кім бұрын жеткізер екен.

	– Мен бұрын, әрине.

	– Ия, саған.

	Екі-үш жаңқаны қырғидай іле сала тұра бездік. Бір-бірімізден оза алмай отын қораға қабаттаса кірдік те түйісіп қалдық. Ол құшағындағы отынын тастай берді де маған үнсіз тесіліп қарап қалды. Бұған дейін тұншығып келген сырымды қазір айтпасам өмір бойы ашылмайтындай осынау сәтті секундты пайдаланбақ ниетте Жаннаны құшақтай алдым да:

	– Жанна, қандай жақсы едің! – дедім.

	– Сен де жақсысың, Балағаз! – Міне, бар айтылғаны осы. Бұдан артық сөз тіптен де қажеті аз, болған күнде де алпыс тамырды солқылдатқан күнәсіз сезімімізге нұқсан келтірер еді. Оны мен бауырыма тартып, сүйіп алдым. Булығып, деміккен Жаннаның тұңғиық терең көзі сол сәтте мөлт етіп: «Қоямын бұдан былай аға деуді, жақынсың ағадан да маған енді» деп тұрғандай еді. Мен оның мөлдіреген кеугімді көз жанарынан өз бейнемді көрдім. Осы бір бейне ғұмыр бойы кетпеуін тіледім. Ол жылай ма, жоқ болмаса ренжи ме деп сасып қалсам да, мән тастай қараған мұңлы да байсалды, бір түрлі аянышты жүзін көріп, жетісіп, тояттап тұрған қызба көңілім монтая қалды. Қуанышын көлегейлеп тұрған кірпігін қадап:

	– Жүр, кетейікші, – деп, қолымнан жетелей жөнелді. Артынан үнсіз ере бердім. Отын қора біздің жұмбақ сырымызды ашып, балалығымызды алып қалды.

	Маған қиын тиді. Сорлы болайын дедім. Жанналар қалаға, тіпті алыс қалаға – ақтөбеге көшетін болды. Түпкі төркін елі сол жақта болса керек.

	Күзді күні еді. Жылдың төрт мезгілі мен үшін күзімен мәнді, күзімен сәнді. Өзінің сабырсыз жомарттығы, ойлылығымен құнды еді бұл күз. Бұлтты аспан, қар бүркенген асқар тау, асауы басылып, арыны азайған Бұқтырма, қуқыл тартып оңа бастаған орман, секек-секек қақтырып, қаңбақты қуа жөнелетін күзгі жел, бәрі-бәрі менің қиялымды тербеп, жанымды кеңге тартады. Шөп тартқан күзгі жолға түсіп жүре берсең, жүре берсең... Күнәсіз таза әрі жұмсақ мұң ұялап, тұңғиық ой айдынына шомыламын да: «Ей, күзгі жол, қайда апарасың мені?» деймін. Міне, мен сол жолмен ілбіп келемін. Күзгі бұлттай қорғасын сезім зіл боп басып, буынға түсіп жүрдірмейді. Жол мені буынып-түйініп, көшкелі жатқан Жанналардікіне бастап келеді. Мен Жаннамен қоштасқалы келемін.

	Жүк тиеліп қойылған екен. Аттанғалы жатыр. Жолға киілген жөнсіз қоңырқай киімі өзгеше жарасып, Жанна мәшін үстінде отыр. Мені көрді де ырғып түсті.

	– Келмейді екен десем.

	– Неге келмейін.

	– Балағаз, енді қашан кездесеміз?

	– Кім білсін.

	– Кім білгені қалай? Біз білмейміз бе. Әлі-ақ жолығамыз.

	Хат жазып тұр, ия. Бірінші өзім жазайын.

	– Хат жазылады ғой. Бірақ ... Мен ... біртүрлі қорқатын секілдімін.

	– Неден?

	– Өзім де білмеймін. Әне, мамаңдар шықты үйден. Ұят болар.

	– Шынында да қорқақ екенсің ғой,– деп, мұңая жымиды да мәшінге түсті. Мен бәрімен қоштастым: осынау қарашаңырақпен де, анау жарылмай мыжғылап тастаған бұтақ-шормықпен де, мынау жарбиған әйтсе де ыстық отын қорамен де. Папасы қолын берді. Мамасы маңдайымнан сүйді. Мәшін бір ысылдап алып, тарта жөнелді алға. Мамалары кабинада, Жанна кузовта жалғыз отырған. Нендей тылсым күш қолтығымнан алып, атып жіберді мәшінге. Дүниенің бәрін ұмыттым. Сезікті сезім қысып тұрған дал-дұл өрекпіген жүрегім тасып, бой бермей кетті білем. Жаннаны қатты қысып сүйдім де алды-артыма қарамай қайта секірдім жерге. Жан дәрмен ұшып тұрып: – Қош, Жанна!! – деп айқай салдым. Ол да қолын сермеп «Көріскенше сау бол» деді. Көзінен жас парлап барады.

	Мәшін Күркіремеден асып көрінбей кеткенше шуатылған жолдағы параллель, бір-бірімен өмірі қиылыспайтын түзу сызық қалдырып бара жатқан мәшін доңғалағының ізіне телміріп тұра бердім. мүмкін біздің тағдырымыз да осы із секілді бірімен бірі әсте қиылыспайтын шығар. мүмкін мен Жаннамен ғана емес, тұңғыш та кенже махаббатыммен қоштасып қалған шығармын. Мүмкін ... жоқ, мүмкін емес деп өз ойымнан өзім жирендім де, ілби жөнелдім күзгі жолмен. Алқымыма жас тығылды, жылағаным жоқ.

	Әбігер бұлт шығысқа жөңкіліп барады. Міңгестіре кетсеші мені. Түстіктен өкпек желемік есті. Суық. Сонау бір топ шіліктен қос тырна ұшып, аспанның шырқау биігіне самғай жөнелді. Қанат қағысы бірдей, жарасымды. Әне, тағы бір тырна қосылды. Үшеу боп ұшты. Енді бір сәтте алдыңғы тырнаның бірі бөлініп қалды. Көлденеңінен киліккені қос тырнаның бірін қағып алды да, қосарлана қалықтап бара жатты. Құрбысынан айрылған жетімек қиқуын үдеткен күйі топшілікке қайта қонды. Аяғымның ауырғаны ма, жүрегімнің ауырғаны ма, өн бойым сыздап, сырқырай бастады.



	ЖАННА:

	Көшіп келгелі екі жылдан асса да қаланың ызың-шу, сән-салтанатына көндігіп бойым үйренбей ту шығыстағы момақан ғана бұйығы ауылымды сағына бердім: өйткені онда Балағаз бар ғой. Мына біз тұрған бес этажды зәулім үй, сонау шамы самаладай кинотеатр – бір де бірі менің жұпыны ағаш үйіме, жарбиған отын сарайыма иіндесіп, қызықтыра алған жоқ: өйткені онда тұңғыш махаббатым шешек атты ғой. Өрістен мал қайтып, сиыры еміп қойған апаларым байбалам салып, байғызы шақырып жататын дырдулы ауыл кеші, сентябрьден бастап-ақ кебінге оранатын аяулы алтайдың аруананың өркешіндей сүлбелері, Күркіременің өзімнің күлкім реуешті сылдыры қамкөңіл күйге түсе бастаған жаныма қуат нұрын құйып, көңілімді әрі қуанышты, әрі мұңлы күйге бөлейді. Ойласам болды, себепсіз жылағым кеп, көңілім әлденеге жасығандай болады, шексіз де дәйексіз сезім сергелдеңіне түсемін, әрі қажимын, әрі қуанамын. Өмірде жамандық, қайғы-қасірет, бақытсыздық бар дегенге сенбейтін ізгі әмісе мейірбанды шағым күн өткен сайын кеміктеніп, Балағазға деген күмәнсіз сүйіспеншілігім алакөлеңкелене бастағанын сезіп жүрдім. Аса шошынып та жүрдім. Ондай сәттерде альбомды қолға аламын: өйткені онда сыртына «Өмірлік жансерігім Жаннаға Балағазыңнан» деп жазылған. Оның суреті бар ғой. Суретті қолыма аламын да телміріп ұзақ үңілемін. Еліктей секіріп төсекке шығамын. Төсіме жансыз бейнені басқан күйі тәтті ұйқыға берілемін. Түсіме Балағаз кіреді. Бірақ оны қабағын түйген ренжулі, жауар бұлттан сұсты күйде көріп жүрдім. Күндіз лекцияға бару, құрбы қыздармен әзілдесумен уақыт өтеді. Күн еңкейсе болды екі қолым алдыма сыймай дел-сал шарасыздыққа жолығатын едім. Балағазының атын көрінген жерге шимайлап жаза беріп, тіпті осы бір қаракетім әдетке айналып кетті. Тағы бөлмеге келемін, тағы сенделу басталады. Мелшиген төрт қабырға, еш нәрсеге зауқым жоқ. Қолыма не іліксе соны жұмарлап, үн-түнсіз алқымыма өксік кептеліп, бұйығы қалыппен бір нүктеге қадаламын. Енді бірде орнымнан атып тұрып:

	– Балағаз деймін, неге келмейсің?! Неге мені жападан жалғыз тастап, қинайсың?! Шыдамым бітті ғой!!» деп айқай саламын. Бөлме бір өзіме тар соғып, ауасы жетпей деміккен күйі терезені ашып тастаймын. Бәрі бір қапас, зұлматты әрі қорқынышты бөлме. Жатақханаға неге тұрмадым екен.

	«И.и ..ш» деп дүниенің бәрінен жиренемін де етпеттей түсіп, толассыз солқылдап және де ессіз жылаймын. Балағаздың хаттары да медеу болудан қалды. Құлазыған көңіл қайдағы сұмдық тұлан-тұтқан шарапатсыз ойға итермелеп:

	– Хаттарың қаныңмен жазылса да өзіңдей болмайды.

	«Жаным» деген сөзің жар бола ма, өзің, кәдуелгі өзімнің Балағазым керек қазір. Терезеден түнгі аспанға телмірем. Көк төсіне қағып-қағып қойған күміс шегедей жапырлаған жұлдыздар жымың-жымың етеді. Аспан алыстап кеткендей.

	– Ей, қуақы жұлдыздар, неге жетісесіңдер. Әлде мазақ еткенің бе?» – деп күңіренемін. Терезені мықтап жауып, Балағаздың суретін көкірегіме қысқан күйі ықылық атып, өксіп жатып көзім ілініп кетеді.

	Бұлай ұзақ төзуге шыдамым жетпейтін еді. Мұнымды Балағазға айтып хат жаздым. Ол келесі күзде келіп, бір жола алып қайтамын депті. Қысылып тарыққанда ақыл-кеңес берер, жабыққанда көңіліңді аулар ақылдасың болса қандай жақсы. Курстас рахима деген жолдасым бар. Маған жиі келіп, қонып кетіп тұрады. Күлекеш, асау қыз. Киноға, паркке бірге барамыз. Соңғы кезде кеш әлетінде қыдыратын болдым. Әлгі бір азаптан құтылу үшін еді бұл. Рахиманың өзі іспетті ұшып-қонып жүретін жігіті бар-ды. Жолдассыз жігіт болмайтыны белгілі. Жанына Қасен атты досын ерте келеді. Төртеу боп қыдырамыз. Көңілді. Көбінде рахималар бөлініп, Қасен екеуіміз оңаша қалушы едік. Өз тарапымнан ләм деп тіл қатпаймын, қойған сұрақтары жауапсыз қалмайды. Өзі биязы, ыржиып күліп қана тұратын, бейбастақтығы жоқ, майда жігіт секілді. Қызығы сол, ол қайда апарса сонда бара бердім. Кет дегенім жоқ. Арамызда пәлендей мәнді сезім, маңызды сөз қозғалмады. Бәз-баяғы досжар адамдардай жүретін едік.

	Бірде ол:

	– Жігітің бар ма? – деді. Бұл сұрақты әдейі қойғанын сезіп те тұрмын. Рахиманың сырттай таныстырып қойғаны бесенеден белгілі.

	– Бар.

	– Кім?

	– Танымайсың.

	– Танымағаным тәуір. Мен үшін бар-жоғы бірдей, – деген сөзді елеусіз, бүгін күн ашық екен деп тұрғандай айта салды. Мені қинайтын да оның осы салқын қанды мінезі ғой.

	Ия. Біз дәйім осылай қыдырыс жасай бердік. Бұл жүріс, қай жүріс екенін, неге соқтыратынын, ол маған неге келеді, мен неге кет демеймін бұл жағы мен үшін бимәлім. Белгісіз бір жіпсіз байлау, иектеп алған Қасенге мені шаңдыды да күнделікті өмір ағысына, сауық сайранына ілестіріп алып кетті. Сонда ойласамшы: қазіргі ақыл парасатқа, сонымен қатар орны талмас өмірлік өкінішке толы ойларымды.

	Қасен әскерге аттанатын болды. Кетер күні кешке вечер жасады. Бәріміз бардық. Екеу ара сөз байласып, уәде беріскен түгіміз болмады. Дегенмен бірер күнгі қуаныштың желігі ме әлде үйренісіп қалдық па, қимайтын секілдімін. Қасеннің достары кеу-кеулеп, айналып, үйіріліп жүр. Бабымды табу үшін бәйек болып, шырғалып алды. Қасенге қайтсе де телу сыңайлары бар. Мен неге болса да үнсіз қалыппен көне бердім. Аздап іштім де. Бұл жансыз күйге қалай душар болып, өзгеге бар еркімді неге тапсырдым, күні бүгін білсемші . Иә, білмеймін. Мүмкін суға кетіп бара жатқанда да қол үшін беретін, жұбаныш тұтар, жанымда тұңғыш махаббатыма тілеулес адамның табылмағаны шығар. Әлде рахиманың «Пәлен жерде алтыным бар деп қол қусырып жүремісің. Өміріміз өтіп барады емес пе. Қойшы әрі, сол екі жылда бір келмеген өгізіңді» деген әзәзіл сөзі жүрегімді құм етіп, жасытты ма?.. Сол кезде кім де болсын бет әлпетімнен: түгін түсініп, түгін ұғып жүргенім жоқ. Түк айтарым да, түк қарсылығым жоқ» деген сөзді аңғарар еді.

	Қасен түстен кейін аттанбақшы болды да маған өзінің өмірлік өтінішін қымсына білдірді. Әрмен қарай рахима пісіріп, түсіріп әкетті... Тағы да есімнен айрылдым. Көзім бақырайып не «бар», не «жоқ» деместен үнсіз көне беріппін ғой.

	Біз загске барыппыз. Некеге отырыппыз. Қасенді шығарып салған екенбіз. Ол мені барша жұрттың көзінше қайта-қайта сүйіп қоштасқан екен. Бірін сезсемші. Адамда осындай сәттер болады-ау. Көз алдымда болып жатқан уақиғаны көрмедім, ұқпадым, естімедім; алды-артымды жиып, жөні қайсы, жөнсізі қайсы, ақылдысы қайсы, ессізі қайсы екенін ажыратпастан дүниеден өзімді тұл ұстап, мас кісіше бездер мен сезімге ерік берген екенмін. амал не. Бұған дейін өткен жағдаятты түсім деп, алдаңқырансам да тағдырымның жат адамға байланғанын, Балағазының жуықта келетіні есіме түсіп, сұмдық шошындым да бөлмемді тарс кілттеп, жан азабын жалғыз шектім.

	Қасенді сүйем бе осы? Деген сұрақ есіме бір келсеші.

	Шынында да осы махаббат па? Жоқ, бұл байқаусыз болған сезім болар. Аяулы алтын махаббатым Балағазбен ғана баянды емес пе еді. Махаббат деген бар ма, бар болса нешеу өзі? Сүю деген не? Қасенмен арадағы не пәле?

	Бұл сұраққа Балағаз, сен ғана жауап бере аласың! мен оны

	– Балағазды жан-тәніммен беріле сүйетінімді сол күні кешке

	– Қасенді шығарып салған күннің кешінде, дақ шалмаған арымдай таза паспортымның артқы ақ бетіне түскен белгіні көргенде білдім. Кеш еді. Тұйыққа тірелдім, жас жаным жапа шегіп, күндіз-түні жылаудан көз ашпадым. Обал жоқ.

	Телеграмма алдым. Ертең Балағаз келеді. Кешірер ме екен ол мені. Көзсіз көбелектей отқа құштар әттең қыздар-ай, осы. Сезімді ерттеп, жаманын жатсынбай әлдекімнің әзәзіл сөзін қамшы ғып, беталды лағып кететініміз бар-ау.

	Балағазым менің, айналайын! Неке-махаббат дәнекері емес. Бір ауыз жылы сөзің болса соңыңнан еріп, етегіңнен ұстап кетуге әзірмін.



	ТАҒЫ ДА МЕН:

	Самолеттен түскенімде иығына бұйралана төгілген қою қара шашы өзгеше жарасылымдық тапқан, тұнық қара көзі кеугімденіп, жүзінде аса бір азаптың бозқырауы бар қыз маған оқыс ұмтыла берді. Бұл – Жанна. Именбестен ашылған құшақ қауышты. ыстық сағыныштың лап еткен жалыны шарпып, бетіме қан ойнап шықты.

	– Өзгермепсің, Жанна!

	– Өзгердім, өзгердім ғой, Балағаз!

	Жаннаның кешірім тілей қараған жүзі, өз-өзінен кібіртіктеп, діріл қаққан әнтек ерні, қолға түскен қоянның көжегіндей жапақтаған көзі, бәрі де тиексіз сезімге итермелесе де қапелімде ешнәрсе сұрағаным жоқ.

	Такси ұстадық. Мені Жанна бөлмесіне апарды. Әр тұсқа жүйесіз қойыла салған заттар нендей бір көңілсіз һәм ауыр мұң сездіреді. Стол үстінде тұрған менің суретім көп ұстағандікі ме, кір шалып, тозайын депті. Көз шарасына симай шіпілдеген жасын жасыруға шамасы жетпеген Жанна солқылдап жылап жіберді.

	– Жанна, неге жылайсың? айтсайшы? Сен бұрынғы Жанна емес бөтен секілдісің. Жүрегім алабұртып, сезгендей еді. Кісі өлімін де естіртер болар. Айт, жаным, айта сал.

	– Мен... Мен... Айта алатын, айта... Жоқ... Ол еңіреген күйі редикулінің ішінен паспортын алды да соңғы бетін көр деп ұсына берді. Аң-таң болған қалпым паспортын аштым. Жанна төсегіне сұлық құлап, үнсіз қалды. Талықсып кетті ме...

	Ол некеге тіркеліпті !!

	Өз көзіме өзім сенбей Жаннаға жетіп бардым.

	– Рас па ?!

	Бұлаудай боп сорғалаған жас бетін айғыздап, моншақтап тұр. Үнсіз басын изеді. Көзіме қан құйылып қалш-қалш етемін. Қарысып қалған жағымды әрең ашып, барымша жиіркене:

	– Опасыз!! – дедім. Қамаудағы қасқырша алақ-жұлақ бір сәт қарап тұр едім, бұрыштағы нан кесетін пышаққа көзім түсті. Тұра ұмтылдым. Тап бердім Жаннаға! Ол сескенбеді. Қайта өлтірсең арманым не дегендей жұтына қарады маған. Оның бет әлпетінде «Сені қалтқысыз сүйемін! Қателеспейтін адам жоқ.

	Өзің біл» деген жазу бар еді. Мен осыны оқыдым. Пышақты лақтырып тастап, еденге етпеттей құладым, ышқынып жылап жатырмын. Тісімді қайрап, құрыстана бүгілемін. Тобанаяқ болып қалғандаймын. Еш жазықсыз еденді ұрамын келіп, тебемін келіп... Жанна жаныма келді.Басымды құшақтап ол да жылады. Ие, біз осылайша көп жыластық. Өз-өзімізге ымырт үйірілгенше келе алғамыз жоқ, құшақтасқан күйі солқылдадық та отырдық. Апыр-ай, бәрінен де жүректің жылағаны қиын болады екен.

	Маған тіл бітті.

	– Жанна, сенен мұны күтпеген едім. Өткен іске өкінгенмен, өкіргенмен бола ма. Бәріне өзім кінәлі секілдімін. Ерте ашылған гүл ерте солады деуші еді. Ерте көктеген махаббат та, ерте қурайды екен ғой.

	– Біздің махаббатымыз солған жоқ, Балағаз.

	– Енді не қалды. Табыса алмаймыз. Тау еркесі аршадай қысы-жазы жасарып, жасыл күйде тұратын махаббат төзімі болмайды екен. Арша екеш арша да күні өткен сайын тозығы жетіп, тозады ғой. Бәрін түсіндім. Төзімім жетпеді. Сондықтан да кінәламаймын сені. Айып менен шығар. Қолмен істегенді, мойынмен көтерген лазым. Ендігі тілерім – Махаббатымның қуанышы, сүйгенімнің бақытты болуы. Бақытты болыңдар! Ол да табанынан сыз өтіп, кірпік ілместен сені ойлап тұрған шығар шекарада. Қамыққанда немесе талыққанда қуат беретіні де сенсің, Жанна! Ол сенің де, мына менің де махаббатымызды күзетіп тұр. Аяймын, қатты аяймын оны. Қасенмен соттасып, документтерді қайта бүлдіріп жүрсек екеуіміздің бетімізге бірдей шіркеу. Күштеген жоқ, өз ықыласыңмен некелестің ғой. Адал тос. Тек, ауылыңды, алғашқы махаббатыңды ұмытпа, жаным. Үйді-баранды болғанда сәбилеріңді ертіп біздікіне – баламекеніңе келерсің. Мен мұны сені сүйгендіктен айтып отырмын. Өмірде өзіңді мендей – Балағазыңдай ешкім сүймейді деп біл. Үйткені олар сені неше мәртебе сүйсе, мен олардан сонша мәрте артық сүйемін, Жанна! Басқа не айтайын. Жүрегім шаршады ғой.

	Ол да көзінің жасын тиып, өксігін басты.

	– Сен де Жаннадай өзіңді ешкім сүймейді деп біл. Кінәлама.

	Қайтейін. Тәнім өзгенікі болғанымен жүрегім сендік.

	Бұдан кейін біз жыламадық. Көрер таң көзбен атты. Бөлме ішінде жетім сәулелер қылаң ұрып жүр.

	– Жүр, Жанна, терезені ашайық. Көрейікші күннің қай тұстан шығатынын. Таң атты. Бұл біздің таң – Махаббат таңымыз, әмбесінде бірге өткізген соңғы таңымыз.

	Сібірлеп таң келеді. Арайлы. Рауанды. Сезе білген адамға қаладан қарсы алған таң да даладағыдай сұлу екені. Біле білген адамға, әр таң ескіні қымтап, алдыңнан соны өмір сырын ашады екен. Көре білген адамға, осынау таң ғажап сиқырлы, дүнияуді нұрымен түртіп оятқан толайым табиғаттың нұр шашқан отты көзі іспетті, немесе Данконың жүрегіндей жұрттың жолын жарыққа бөлейтін тірліктің тірегі екен. Сөйтіп, жаңа таңды қарсы алдық. Үнсіз тұрған Жаннаның мұңлы көзі күн сәулесімен шағылысып, бұрынғыдан да әдемі, бұрынғыдан да ақылды болып көрінді.

	– Сонау, күн шыққан тұста біздің ауыл бар, ия, Балағаз?

	– Ия, біздің ауыл бар.

	Біздер таң шұғыласына шомылып алдық. Тазамыз. Ертеңінде Жанна мені шығарып салды. Жылаған да, сықтаған да жоқ, бекемдік бар өңінде. Сол бір кездегі, сол бір күздегі өзімдей қапсыра құшақтап, қатты құшып сүйіп: «Қош, Балағазым!» деді.

	Жұрттың бәрі тарап, аэропортта жалғыз Жанна самолет биіктеген сайын қарауытып, ноқатқа айнала берді. Енді бір сәтте көзден ғайып болды. Мен бәрібір Жаннаны көріп келемін.

	Сөйтіп, тұңғыш әрі кенже махаббатыммен қоштасып, ауылыма қайттым.

	Қош, махаббатым!!

	Содан бермен талай адамдармен жүздесіп, көп қыздармен таныстым. Әйелім, балам бар. Сүйемін өздерін. Олар да мені сол бір қыздан кем сүйіп, сыйламайды. Бірақ, адал әрі аңқау риясыз тұңғыш махаббатым салып кеткен жүрегімдегі терең із әлі де қаз-қалпында.

	1965 ж.





ЖЫЛҚЫШЫ ЖІГІТ




	Жаз. Жайлау. Таң. Сызылып ататын сырлы таң. Елең-алаңнан тұрған мен желіп келемін. Неге? Самашты көріп, кездесуге. Ел мақтаған тәтті қымызы да алға тартады.

	Самаш! мені осы жігітпен танысуға жетелеген оның адал ісі, ерен еңбегі, ел мақтауы еді. Бейтаныс замандасымның осынау өмірдегі кең тынысын сезіп, айғақты табысын, асыл арманын білуге асығу да орынды ғой.

	Менің бар ойым, кешегі бүкіл пішеншілер тамсана айтқан, жүз биеден жүз құлын өсірген Самашта.

	Ия, Самаш Әбілкәсенов жүз биеден жүз құлын өсіріпті.

	Бәрі дін аман. Бірегей табыс.

	Әне, киіз үйдің төбесі де көрінді. Самаш құлын байлап жүр екен. Менімен асығыс амандасты да тығыршықтай ойнақтаған құлындарды ұстай берді. Епті де көз ілеспейтін шапшаң екен. Құлынның құйрығы немесе сирағы тисін сап ете түседі. Әлеуетті қолға тиген семіз құлын, құтыла алмасын сезеді білем дір-дір етіп тұра қалады. Самаш әр-берінің ішінде қырық құлынды желілеп жіберді. Бұл кезде күн жаңа ғана тау-таудың басын шала бастаған. Күн сәулесі тиген соң, тау тіршілігі де керіле бастаған еді. Түндік те ашылып, осы өңірдің тіршілік туы секілді көк түтін будақтай көтерілді.

	Алты қанатты киіз үй кең екен. Көшіп қонуға арналған жинақы жүк. Қақ төрдегі радиоқабылдағыш тек қазақ гимнін ойнап жатыр. Керегеге кеңірдектен байлап қойған саба ірк-ірк етіп, тиіп кетсең атып кеткелі ашуланып тұр.

	Енді бір сәтте төрт сүйретпе қымызды екі атқа артып Самаштың інісі ауылға тартып отырды. Сағат 11-лер шамасында 200 литр қымыз жетіп, жұмысшы сусынын да қандырады, – деді Самаш сырлы тегенедегі үйірілген сары қымызды сапыра отырып. Бие сауыны болғанша сары қымыз әңгіменің ұйтқысы бола білді.

	Самаш көп сөйлемейтін тұйық жігіт екен. Көп түрткіден кейін ғана өз өмір жолын қысқаша шолып, соңғы кездегі қол жеткен табыстарын сараң айтты.

	Өмір жолы серуен емес қой. Адам өз даму жолында өмірдің не бір тар соқпақтарынан, қия, құздарынан өтеді.

	Он екі жасында әкесі Әбілкәсен ауырып еңбектен қол үзеді. Ұлы Самашты өз өнері ұсталыққа баули алмай арманда қалған әке, төрт-ақ класты бітірген Самашты өзіме сүйеу болсын деп жылқышы інісі Кәсенуалидің артына мінгестіріп жібереді.

	Он екі жасар бала өз анасының қолынан шығып, еңбек ананың тәрбиесіне осылай ерте келген еді.

	Содан бері он алты жыл өтіпті. Он екі жасар қара сирақ бала, 28 жастағы зіңгіттей жігіт ағасы болды. Еңбек ширатады, өмір үйретеді деген емес пе. Самаштың бойы да ойы да өсті. Еңбек зейнетіне бөленіп, биік арманға қол созды. Асыл жары Сақышпен де жастай табысып, жарқын өмір кешіп келеді. Сақыш та шілденің ыстығы мен ақпанның боранында жылқышы өмірінің небір қатерлі сәттерін Самашпен ортақтасып, бірге көтеріп келеді.

	Қазір Самаш бес баланың әкесі. Тұңғышын биыл бірінші класқа бермек. Самаш Әбілкәсенов соңғы үш жылда ұдайы 100 биеден 96 құлыннан алып келген еді. Биыл еңбегі жанып, жүзінен 98 алып отыр. Бұл әншейін кездейсоқ нәрсе емес, жігіттің бейнетті еңбегінің зейнеті. Аудан көлеміндегі еңселі табыс.

	– Қазір 40 бие байлап отырмыз, – дейді Самаш, – ауылға күніне 200 литр қымыз жөнелтемін. Бұл – совхозға күніне 70 сом пайда келтіру деген сөз. «Биік таудың басы болмасақ та, баурайындағы тасымыз» депті ғой атамыз қазақ. Сол секілді осынау дархан өмірдің ұлы үлескері болмасақ та, қатардағы күрескеріміз.

	Жігіт күнделікті жаңалықтармен де үзбей танысып отырады екен.

	– Газет-журнал оқуға, жаңалық естуге жаным құмар-ақ. Әдеби кітаптарды да оқимын. Т.Әлімқұловтың «ақбоз аты» қатты ұнады. Әттең сол газет-журнал, кітап дегендер жайлауға сирек келеді-ау. Шындықты айту керек, міне күз де жақындап қалды ғой, ала жаздай бірде-бір «Қызыл отау» меңгерушісінің төбесін көргеміз жоқ. Газет-журналды өзіміз әкелеміз. Осыны реттеуге болады ғой.

	Күн нұры кең жайлауды емін-еркін билей бастаған. Жылқылар самарқау үйездеп, сауыны болса керек, желіндері шертіп тұр. Самаш тыста тұр. Жаңа шыққан күннің алқызыл сәулесімен шағылысқан Самаштың үлкен қара көзі жалт-жұлт етеді. Анықтап қараған адам жігіт көзінен кішкентай күн көрер еді.

	1965 ж.





ЖҰМБАҚ ШАЛ




	– Мына шал бүгін тағы да келді.

	– Е, құдай берді десеңші, бағана мұрным қышып еді, осыған көрінген екен ғой.

	– Келген шалдың бәрі мынау секілді бес сомнан ақша беріп кететін болса...

	– Әй, осы сендерді сыраға ырағып жүрген шал емес, мына мен екенімді мойындасаңдар деймін. Жылпостықпен-ақ иітіп жүрмін ғой шалдың шандыр көңілін.

	– Ал сөзді доғардық, естіп қалар. Бастадық. Твис. Ресторандағы сайдың тасындай жаланған төрт музыкант беті сиырдың құйқасы секілді быж-быж ақ бас шал есіктен кіре бергенде ол хақында осындай сөз қозғап үлгерді. Бірақ олардың күпіршілікке толы күңкілін сезген жоқ еді ол. Тіпті мынау мыжырайған түріне, жаңағы күйіне қарағанда құлағына келіп қақсасаң да елең етпейтін сыңайы бар.

	Ол өзінің «меншікті» орнына – Музыканттардың іргесіндегі столдың бос орындығына отырды да даяшыны шақырды.

	– Сізге үш жүз грамм коньяк пен кебір ірімшік керек шығар, – деді даяшы қыз оның не жеп, не ішетінін айтпай-ақ түсініп. Шал қалтасынан шылымын алды. Оны абайлап, өзгеше бір баяу сырбаздықпен тұтатты. Оң қолының үстінде инемен жазылған «анна» деген сөз бар. Анық оқылмайды, оңа бастапты. Коньяктан жүз грамм құйып алды да, бадырақ көз барабаншыны ымдап шақырды. Сілеусіндей атылған барабаншы аса бір жағымпаз зымиян пішінмен қылмия күлімсіреп:

	– Не бұйырасыз? – деді. Шал ләм деген жоқ. Төс қалтасынан бір сомдық ақшаны суырып алды да умаштаған күйі ұстата берді оған. Не бұйырғанын түсінген музыкант достарына беттеді. Дәл осы сәтте барабаншының бет-әлпетіне шындап үңілген пенде болса, оның сол жақ бетінің жыбыр ете түскенін, жұтқыншағы бүлкілдеп, әріптестеріне көз қысқанын сезер еді. Әттең, ондай адам болмады. Бәрі өз-өзімен, шұлғиды.

	Ақбас шалға да, музыканттарға да ешкім мән берген жоқ. Тек шалмен көрші бір столда сыра ішіп отырған үш жігіт қана оқта-текте көз қырын тастап отыр еді. Бірақ олар да бей-жай, әуесқойланған жоқ-ты.

	Музыка тартылды. Орыс халқының ескілеу бұл әні ойнаушысын таппағанына өкінді ме, қысыла, булығып шықты. Музыканың мазмұнына емес, әуенінің жетегінде кеткен ойнаушылар дүрсілдетіп, шиқылдатып желдіртпелете жөнелді. Осы сәтте олардың ойында тек осы бір жомарт шалдың көңілін қимағандық, қимағандық деймін-ау, әлгі тарамысты шал қолынан жұмарланып шыққан бір теңгенің есесін қайтарудан туған амал ғана бар еді. Екпіндетіп келді де шорт қайырды. Дем алуға келесі бөлмеге шығып кетті... Әлде қашан ескіріп, ұмытыла бастаған әнді неліктен ойнағанына жұртшылық риза емес секілді. Не істейді. Заказдың аты – заказ. Шал музыканың әп-сәтте бітіп қалғанына сенгісі келмегендей әнтек шошынып қалды да коньякты тартып жіберді. Дел-сал шылымын будақтатып, зілдей ауыр тұңғиық мұңға берілді.

	Ресторан іші у-шуға айналды. Келімді-кетімділер көп. Аш қарынға ішіп жібергендер ме, жоқ болмаса әлсіздер ме, кейбірі даурығып шулай бастады.

	Әлгі үш жігіт өткен кеткенін айтысып, шалдың мына бір жұмбақты көңіл-күйінен де, музыканттардың ана бір жымысқы тірлігінен де бейхабар отыр.

	Музыканттар қамдана бастады. Май ішкен мысықтай жылмиған, аузын шымшып буған қан іспетті тапалтақ кекілді жігітті ақбас шал және шақырып алды. Төс қалтасынан бір сомды суырып, тағы да бір мыжып алды да ұстата салды.

	Барабаншы жылмиған күйі басын иді де жорғалай басып тобырына қосылды. Қақалып-шашалып музыка басталды. Дегенмен де бір кезде әр жүрекке нұр боп ұялаған сиқырлы, ғажап шығарманың осы күнгі тыңдаушысы бір-ақ адам еді. Ол да өлмелі шал, екі жағын таянған күйі, көзін жұмып егіледі.

	Бұл ән осы кеште екі рет қайталанды. Шалдың қалтасынан екі сом ақша шықты. Отырғандар наразылық білдіре бастады.

	Осы көріністің куәсі болған үш жігіт ақшаны судай жұмсаған шалға, музыканттардың құлқын құмарлығына іштей ыза болып: шалды – Мисыз, музыканттарды – арсыз, деп аттанды рестораннан. Музыка ойнаушылар дем алып келген сайын, бетінің қаны қошқылданып, қоюлана түсті, әрлене түсті. Қызып қалған секілді. Шал құнын төлемесе де әлгі әнді өз беттерінше ойнады. Әмбесінде бұрынғыдай емес, еркін, тынысты, тордан босатылған құстай әуелете ойнады. Шал жан рахатына бөленіп, әлденендей тұманды сезімге дес беріп, өткенін көз алдынан қайта өткеріп шықты ма, жүзі жиі-жиі құбыла берді. Музыканың әрбір жүрек қылын тербер ырғағына, оқшау шыққан мелодиясына тәңірдей табынып, өздерін тек арпалысқан күресте шыңдаған жылдарды емірене есіне алды. Ауық-ауық күрсінеді. Ауық-ауық күлімсірейді. Ауық-ауық үнсіз, бір нүктеге телміріп ойға батады, мұңға батады. Ол үшін мынау қым-қуыт думанға толы өмір тұл секілді. Тұл секілді болғанымен қайран қаларлық тамаша секілді. Ол үшін дүние, ақша дегендер түкке де тұрғысыз, әншейін бір амалдың жоқтығынан кәдеге жаратып жүрген бірдеңелер ғана. Бетіндегі айғыз-айғыз сызықтарды қуалап, жанары әлдеқашан сөнген көзінен қос тамшы жас аға жөнелді. Еркін ақты... бөгетсіз ақты. Музыка толастаған жоқ... Адырақ көз жігіт барабанын тәртіпсіздеу дүңк еткізіп ұрып қалғанда ақбас шалдың көзінен 1922 жыл бұлбұлдай ұшты...

	...1922 жыл. Жаз. Айлы түн. Тамылжыған алтай табиғаты.

	Етекте қашқындар өртеп кеткен Берел ауылының орны бықсып, жанып жатыр. Крәнге беттеген ақ бандаларды тықсыра қуып келе жатқан еді. Қызыл әскерлер мен партизандар Берел үшін болған үш күнгі ұрыс қызылдардың пайдасына шешіліп, тыныс тапқан-ды бүгін. Ақбұлқақтың суы шанағынан асып, тасып жатыр. Уыздай жас қазақ жігіті мен орыстың көк көз қызы құшақтасып, қына басқан қара тастың үстінде әлде бір әннің әуенін үйреніп отыр оңаша. Жігіт қызыл әскерше киінген. Қыздың үстінде жұқалтаң көк көйлек. Екеуі де коңылтақ. Ақ құба өңі арайланған қыз, тілін бұрап қазақша сөйлеп қояды оқта-текте. Жүйе-жүйеңді солқылдататын ерекше өрлікке толы музыка әуені қыздың қызғалдақтай аузынан шыққанда көңіліне көктем ұялатады. Талпынтады үлкен үмітке.

	– Анна, сен қайдан үйрендің бұл әнді?

	– Әкем үйретті. Ол пианинода шебер ойнайтын, әнді де тәуір айтушы еді. Біз Қазан қаласында жүргенде өзі білетін музыкалық шығармасын түгелдей мирасқа қалдырған маған.

	– Папаң қайда кәзір?

	– Өлген. Колчакпен арадағы қанды айқаста қайтыс болған. Анна күрсінді. Жігіт те томсарып, мұңая қалды. Үнсіздік басты. Көзіне мөп-мөлдіп жас ілінген анна әнді терең тебіреніспен қайта бастады. Бұл жолы еркін, тынысты шықты. Кәдімгі айтып жүрген эстетикалық ләззат, эмоциялық әсер, рухани күш беретін, қыз орындауындағы әсем әннің ғаламат тілі, жігіттің жүрегіне әлде нендей бақытты, әрі қайғылы сырдан сыбыр айтады. Әжімсіз бетінен арна таба алмай, лықсып, іркіліп тұрған көзіндегі жасты сезген жоқ-ты жігіт.

	«Ән! анна! Не деген ғажап...»

	– Жайдарың жарасқан екен! – Таяқ тастамдай ғана жерде бесатардың аузын үңірейтіп Балтабек тұр. Алтай өңіріндегі жан мен малды талапайлап, лаң салып жүрген қашқындар тобының жетекшісі Балтабек бұл.

	– Ей, орыстың сайқалы, кет былай жан керек болса.

	Анна дірілдеп бір табан шегінді де Балтабек шүріппені баса берем дегенде оқыс ұмтылып, ахметтің алдына кесе-көлденең тұра қалды денесімен жауып. Осы сәтті пайдаланған жігіт жан-дәрмен мылтығына ұмтылды. Көзді ашып-жұмғанша қалпақтай түсірді бірнеше жыл ұстатпай сан боздақтың қанын төккен сұңғыла қашқынды. Амал не...

	...– А...а... А!!! ахмет! – анна ышқынып барып ұшып түсті жартастан.

	... Ақбас шал шошып қалып, есін жиды. Музыка үні де, әлгіндегі әдемі сан рет қайталанған мұңлы ой да жым-жылас жоқ болды.

	Бақса барабаншы арбадан түсіп қалған мөшектей домалап жатыр екен... Достары оны көтермек болады. Шама жоқ. Сенделектеп барып, өздері мұрттай ұшады. Әуре-сарсаң, у-шу, қыбыр-сыбыр көбейді. Ақбас шал аяғын қадап-қадап, нық басып шығып кетті... Сүрінген жоқ. Басы да айланбады. Құламады. Жаңағы әннің әуенін ыңылдап, тротуармен жөнеп барады жұмбақ шал...

	Әрине, үш жігіт ақбас шалдың кім екенін білмейді ғой. Табан ет, маңдай термен табылатын ақшаны орынсыз рәсуәлағаны үшін «мисыз» деп жазғырды, айдар тақты, жаман ойда кетті.

	Әлбетте мастықтан құлап қалған барабаншы да жомарт шалдың кім, қай қазақ екенін, орыстың ескі әнін не себептен сан рет қайталатып ойнатқанын білмейді. Мүмкін барабаншы жігіт «неге?» деген сұрақ төңірегінде ойланбай-ақ тіршілік кешіп келе жатқан шығар. Немесе, әлгі үш жігіт оны «құлқынның құлы– арсыз» деп бекер кінәлады ма екен...

	Шалдың шашы сол күні – анна жан тәсілім берген күні ағарып кеткенін де тірі пенде білмейді емес пе. Өң беті ішінде жұмбақ шалдың көңіл кілтін тек әлгі бір ән ғана табатын. Сол әнге құдіреттей табынушы еді ол. Медеу тұтатын көңіліне. Өмірінің қуанышы да, жұбанышы да сол – қыз, сол – ән. Айтқандайын ақбас шал әлгі барабаншының кім екенін сезе ме осы. Жоқ. Көптің бірі дейді оны. Адамның аласы ішінде емес пе. Адамдар бірін-бірі білмейтіндіктен де ағаттық жасай ма... Адамдар сыр сандығында қандай жиһаздар барын білмейтіндіктен де күпіршілік ойлай ма бір-біріне. Ел сөзін, әлгі жігіттер құлақ-қағыс болсын деп барабаншының кім екенін біз айтсақ: ол – аннаны атып кеткен Балтабектің немересі еді.

	1966 ж.





«ЖҮРЕГІМНІҢ ТҮБІНЕ ТЕРЕҢ БОЙЛА...»




	Бұдан бұрын хабарланғанындай, Семейде қазақ поэзиясының Абай күні алғаш рет өткізілген еді. Оған ақын-жазушыларымыз: Д.Əбілов, Ғ.Орманов, Ғ.Қайырбеков, Қ.Ыдырысов, Қ.Қайсенов, Т.Нұртазин жолдастар барып, осынау ұлы мерекеге өлең-жырлардан шашу шашып қайтқан. Төменде арнаулы тілшіміздің осы сапар жайлы əсері мен құлаққағыс пікірлерін ұсынып отырмыз.

	Басқаны қайдам, жыр құдайы – абай атамыз «Өлсем орным қара жер сыз болмай ма?» – деп неге күңірене жазды, деген сауал көңілімнен кетпейтін. Кейінгі толқын ұрпағыма артымда арманымдай аңсаған өлеңдерім, ғибратты сөздерім қалды, алдымдағы атпай қалған сары ала таңдарымды емірене еске алармысыңдар, дегені ме. Ұлыдан шыққан ұлы сөзді ешбір күш ғайып ете алмайды, қайта жылдар жылжып, тарих беті парақталған сайын жаңарып, жасарып, ғасыр жырына өз үнін қосады дер едік. Ендеше абай жыры, абай сөздері, абай бейнесін біз, біз ғана емес, барша халық мәңгі маздақ биіктен көреді, сол биікке шығарады. Жоқ, топырағы торқа ақсақал, қара жер сіз үшін сыз болмайды, ыстық та аялы адам алақанының жылуы мол. Ежелден ерін сыйлап ғұмыр кешкен еліңіз, рухыңыздан жылу алады, жылу береді.

	Қазақ поэзиясының абай күні өтеді деген уақ – салқындау мезгіл болды. Бірақ әлгі ақын рухының жылуы қыж-қыж қайнатып алматыдан алып шыққан. Бұл күні қос алыпты – абай мен мұхтарды туғызған Семей жұртшылығы да көңілді әбігерде екен. Астанадан келетін ақын-жазушыларды қарсы алу үшін аэропортқа лап қойды. Алқызыл галстук тағынған пионерлер қонақтарды гүл шоқтарымен көміп тастады. Осы күні абайдың республикалық мемориалдық музейінде болып, музей директоры Қ.Тұрғанбаевтың абайдың көздері – киелі үйдің жай-жапсары, жұмысы, болашағы хақында айтқан сөзін тыңдады. Бұдан кейін облыстық өлкетану музейінде болып, ленин атындағы бақшаға барды. Ескерткіштерге гүл шоқтарын қойды.

	Күз таңы бұл күні де жайдары мамыражай болып тұрған. Ірімтік-ірімтік ақша бұлттар Семей аспанында баяу қалқып жүр. Зәулім үйлер мен көшелерде «Семейге 250 жыл» деген ұран-плакаттар әлі де ілулі тұр. Тек мұны «Қазақ поэзиясының абай күні», «ақын-жазушыларға жалынды сәлем!» деген сөздер толықтыра түскен.

	Қонақтарды Семей педагогикалық институтының студенттері қарсы алды. Ақындар өлең оқыды, студенттер концерт қойды. Сол іспетті, жергілікті журналистермен де кездесу өткізілді.

	Абай күнінің Семей қаласында өткен ең таңдаулы кеші – салтанатты жиналыс медициналық институттың залында өтті. Әрине, халық көп жиналды. Салтанатты мерекені Қазақстан Жазушылар одағының секретары Қ.ыдырысов жолдас ашты. Филология ғылымының докторы Т.Нұртазин абай творчествосы жайлы баяндама жасап, ақындар өз өлеңдерін оқыды. Артынан үлкен концерт болды.

	Бұл күн ашық еді. Күзгі дала момақан. Ұшы-қиырын болжап болмайтын сахарадан сағыныштай сағым көлбейді. Сары бел, сары адыр, сары дала – кең дала. Бұл дала – абай даласы. Алыстан, әлдеқайдан Шыңғыстау мұнартады. Алыстан, әлдеқайдан «Қыземшек» мен мұндалайды. Жеңіл машиналар құстай ұшып келеді. Дала сонда да жеткізбейді.

	Тельман атындағы совхоздың орталығы – Саржалға келгенде ұлы сәске болатын. Ауыл тұрғындары мен орта мектеп оқушылары күтіп тұр екен. Ашық аспан астында абай әндері қалықтайды. Осы бір қысқа ғана кездесудің қуаты айтып жеткізгісіз. Соңында келген қонақтар бар, барша қауым абай болмысының гимніндей естілетін – «айттым сәлем Қаламқасты» шырқады. Ұлы адамдардың бақыттылығы сол – атыңды әмсе еске алып, тебірене әсерленуінде ғой. Абай бақытты. Абайды дүниеге келтірген ел бақытты.

	Жыр керуені Шыңғыстың сілемдерін еркін аралады. абай жүрген жолдармен жүрді. Абай өткен Шаған, Қарауыл өзендерінен өтті.

	Қонақтар абай кіріп атын жазған «Қоңыр – әулие» тас үңгірде болды. Абай туған ауылға – Қарауылға барды. Жалпы жоспар бойынша қазақ поэзиясының абай күніне арналған негізгі мерекелі сәт, ордалы орталық осы – Қарауыл болатын. Салтанатты мәжіліс кешке басталды. Аудандық атқару комитетінің председателі р.ғабдуллиннің кіріспе сөзінен кейін ақын ғ.Қайырбеков абай творчествосы жайлы баяндама жасады. Бұдан соң, келген қонақтар, жергілікті ақын абайдың жерлестері м.Ибраев, тағы басқалар да еліне, жеріне, осынау мерекелі күнге арнаған өлеңдерін оқыды. Аудандық халық театры қойған үлкен концерттің бүтіндей программасы – абай творчествосына арналған. Ертеңінде ақын-жазушыларымыз Жидебайдағы абай қыстағында болып, абай ескерткішіне гүл шоқтарын қойды, осындағы музеймен танысты.

	Жидебайдағы абай қыстағы биікке орналасқан екен. Айнала алақандағыдай көрінеді. Сонадай жерде үлкен Орда, кіші Орда қарауытады. Бұл жердің шоқтығы әлдеқайда биік. Маған абайдың құдіретті жырларын дүниеге келтірген қыстаққа бұлайша келуіміз қораш көрінді. Бес-алты машина сау етіп келдік те, жиырма шақты адам қараңдап жүрдік. Жаным-ау, бұл қазақ поэзиясының абай күні ғой. Көзімді жұмдым: «Қыстақ қызылды-жасылды безендірілген екен деймін. Төбенің үстінде үлкен мінбе. Төбені айнала қоршаған жүздеген халық. Бір шеті анау абай қабіріне дейін созылып жатыр. Күмбірлеген күйі... Өлді деуге бола ма ойлаңдаршы... өлмейтұғын артында сөз қалдырса... Мінбеге кәрі де, жас та шығып өлеңдерін оқыды....». Көзімді аштым: Бес-алты машина Жидебайдан асығыс құлдырап барады екен...

	Қазақ поэзиясының абай күні Одақ көлемінде екінші боп (Пушкин поэзиясының күнінен кейін) өткендігі үлкен мәртебе. Бұл ретте Қазақстан Жазушылар одағының бағалы бастамасына ыстық ықыласты лебіз білдіріп, қуана құптағанымыз жөн секілді. Бірақ,әрқашан да алғашқы дүниенің кейінгіге лұғатты сабақ боларлық кешірімді кемшілігі болатыны бар. Біз төменде жыр мерекесін көре жүріп, көңілге түйген ойларымызды ортаға салмақпыз.

	Абай ауданының орталығы Қарауылда өткен салтанатты кешке әртүрлі мамандық иелері жиналды. Біз оларға:

	– Қазақ поэзиясының абай күні өткізілуіне қалай қарайсыз және алдағы уақытта қандай тұрғыда өткенін қалар едіңіз?– деген сауал қойдық.

	Бейсенов Нұрғали – жұмысшы: – Бұл бір керемет бастама болды ғой. Өте қуаныштымыз. Жақсы іс жалғаса бергенін тілер едік. Бірақ осы жыр мерекесі мынадай үйде емес, ашық аспан астында, көгалда өтсе. Тіпті ұлттық ойындар ұйымдастырылса.

	Оразов Нұқас – Мектеп-интернаттың директоры: – Біз үшін абайдың Қарауылда туғаны бір қуаныш болса, поэзия күнінің де абай елінде өтуі одан да зор бақыт дер едім. Бірақ абай Қарауылдың абайы емес, қалың жұрт қазақтың абайы ғой. Ендеше бұл күнге республиканың жер-жерінен ақындар шақырылуы керек қой деймін.

	Бұл азаматтардың пікірін қуаттай отырып, шынында да осы әдеби шаруамыздағы жаңалық өміршең өріс алуы үшін, жалпыхалықтық мерекеге айналуы үшін алдағы уақытта нені ескеру керек, соған тоқталайық.

	Біріншіден, қазақ поэзиясындағы абай күнін асығыс, аттың жалы, түйенің қомында емес, жер арқасы кең кезде, жадыраған жаз айында өткізсе жөн болар еді. Сол іспетті, бұл күнді әншейін баз бір өлең оқумен ғана тәмамдамай, бүгінгі таңдағы қазақ поэзиясының бүтіндей тынысын сипаттарлық жырдың дархан тойы, поэзиялық есеп, өлең бәсекесі, айтысы ретінде ұйымдастырса нұр. Иә, бұл күні кең-байтақ Қазақстан ақындары ұлы дүбірде бас қосып, бәсекеге түссе..., жүйріктен жүйрік озса. Иә, бұл күн мүшәйра іспетті, ауыз әдебиеті өкілдерінің айтысын бір басқа, бүгінгі жазба ақындарымыздың жырына бір басқа біріншілік белгіленіп, сыйлық берілсе...

	Екіншіден, қазақ поэзиясының абай күні – жыр тойы, халық тойы. Демек, оған аудандық мәдениет үйі тарлық жасайды. Сайып келгенде бұл күннің жұртшылықты шақыру билетімен емес, қарапайым халықтың кең қатысуымен өткені ләзім. Бұдан бұрын өтіп жүрген Пушкин күніне мыңдаған халық жиналып, михайловскіні дүр сілкіндірген тәжірибесі бізге де лайықты.

	Алып абай туған жерде Қарауыл деген төбе бар. Ол көделі кең жазықтың дәл ортасында жеке дара оқшауланып, көз көркімен мен мұндалайды. Ол осынау сахараны қалғытпай, немесе бір сәт тыныстап жатқан даланы қарауылдап тұрған қас батырдай қасқаяды. Маған абай өлең өлкесіндегі Қарауылдай, сол Қарауылдың үстіне шығып алып, «Жүрегімнің түбіне терең бойла...» деп жыр оқып тұрғандай сезіледі.

	Біз абайды тудырған Шыңғыс елі алдында тәжім етіп аттандық.

	1968 ж.





ОТ БАСЫНДАҒЫ ЕКЕУ




	Суырылып шығып сөз бастап, екпіндей түсіп көш бастамаса да дүйім жұрттың қарасынан қалмай айғайшылап жүрген, аузын ашса жүрегі көрінетін қариялар лайымда елу емес, жүз жасай берсе екен деп тілейсің.

	* * *

	– Бүгін түн салқын екен, иә?

	– От жақсақ қайтеді?

	– Өрт кетіп жүрмесе?...

	– Судың жағасы ғой, қайте қояр дейсің.

	– Мынау ит тұмсығы батпайтын орман да қауіпті ғой.

	Шайырлы қарағайлар ұшқын түссе лап еткелі тұр.

	– Е... қаншасы жанып қиратар дейсің. Көп болса Жалғызбеттің теріскейі өртенеді, одан әрмен май құйсаң да бармайды. Су бар екі ортада...

	– Қызықсың, Тұреке, туған жер байлығына осылай немкетті қарауға бола ма екен. Осы табиғаттың әр түп ағашы өзіміздің игілік емес пе.

	– Ақылыңа рахмет, қауға сақалым. Білмей жүр едім, оң мен солымды таныттың. Бірақ осы самсаған ағаштардың бірін балтамен тық еткізші, кәне...

	Олар от жақты. Сиырдың тілі секілді ұп-ұзын қызыл жалын сумаң қағып, түн түндігін тілгілейді. Таудың тымырсық кешінде от басындағы екеу әңгімесін жалғай берді. Оқта-текте қызыл кеңірдек боп дауласып та алады. Сөз саптастарына қарағанда бір бұл емес, бірталайдан бері кездесіп жүрсе керек-ті.

	– Мен өзі жетім өскен адаммын. Әкенің де, шешенің де мейірімін көргенім жоқ. Сондығы ма, ата-ана десе іші-бауырым елжіреп, ішкен асымды жерге қоямын.

	Екі немерем оқуда. Ендігі арманым, ақ тілегім сол тоташтарды жеткізіп, адам ету. Мені де, әкесін де, асырамай-ақ қойсын, ел қатарынан қалмай өз несібесін өзі тауып жесе, еліне пайдасын тигізсе бопты.

	– Е...е-й, замандас-ай, қасқырдай-қасқырдай үш ұлым бар, үшеуі үш жақта. Көк тиынын көрсетпейді. Қайта ертеңді кеш сабылып мені қажайды, қара сиырдың қатығына қарап отыр дей ме, айрандай ішіп, күбідей пісіп кетеді мұндарлар.

	Қушық, қара бұжыр кісі ауыр күрсінді де, оттан шала алып темекісін тұтатты.

	Екінші адам отты көсеп-көсеп, қу бұтақтың үш-төртеуін тастап жіберді.

	Өзен беті қарауытып, оттың сәулесі шалған кей толқындар жанып жатқан секілді, қып-қызыл. Әндеткен маса түтінге беттей алмай ызың қағып отқа қақталып отырғандардың қыр желкесінен тиіседі. Шегірткенің бірқалыпты шырылы, құлақтан ызың етіп өте шығатын ұшқыш монтаны қоңыз ендігі тізгінді өздері алған секілді. Сонада Тасшоқының бауырында мамықталып тұман шөгіп жатыр. Табиғат бусанып, маужырап, қалғып тұрған секілді. Сібірлеген мұнар көңіліңді әрі майда, әрі тәтті күйге бөлейді. Таудың іші қоңылтақсып, мына тыныштыққа мойын ұсыңғысы, көңгісі келмейді білем, оқта-текте елік әуп етсе есі шыға қайталайды ол дауысты. Бейсауат үнге әбден сыралғы боп көмпістенген от басындағы екеу тіршілік хақындағы әңгімесін әсте үзбек емес.

	Асықтай иіріліп жатқан қойлар ит-құсқа алдырмай бағып-қағатын қамқор иелері барын сезе ме, бырт-бырт күйсеп бейбіт жусайды. Екі шал әңгімесін жалғай түсті.

	– Ой, бұл бас не көрмеді. Жексен, – деді Тұрлаусыз, – Қой соңындағы салпылдақ жүріс кімге опа беріпті?

	– Апырай, Тұреке-ай, тым-тым түңіліп кетпедіңіз бе? Көзіңді шел қаптаған ғой, әйтпесе дәулетің кімнен кем. Бағзыда, тіпті сонау мойынсеріктен бастап аузыңызды қу шөппен сүртуші едіңіз, енді не жорық. Әйтпесеңше ауылда төрт үйің тұр күңгіреп. Алмаған нәрсе жоқ, сенде бар ол-пұл бүтіл Шәңгіштай ауылында жоқ емес пе. Айына екі жүз қаратасың, оншақты ұсақ малдарың бар. Кәссіде неше жүздің жатқанын құдай білсін. Жоқшылықтың заманы өтті ғой. Ризамын заманыма, ризамын.

	Арпа көже ішейін деген асым ба еді, сексен көрейін деген жасым ба еді, – депті ғой баяғыда біреу. Алпысты асып, жетпісіңді алқымдап қалдық. Қой үстіне бозторғай жұмыртқалаған заман ғой бұл, таупиығы үстем бола берсін деген ақ тілеуден өзге қандай өкпе-назым болмақ. Пейіліңді тарылтып, апшыңды қуырма, Тұреке. Қартайғанда кәрі бозжорға шықса мерей, қазымырлық ақсақалдық басымызға ұят іс.

	– Жоқ-ау деймін тіпті.Тапқан-таянғаның ішіп-жеміне жетеді, ол рас. Бірақ арқаң кеңіп, бел жазып көсіліп дем ала алмайсың.

	– Пенсияңды алдың ғой, жатпаймысың.

	– И... и, и, Жүке-ай, Жетпейді ғой сол, жетпейді құрғырың.

	– Апыр-ай, Тұреке, пендешілдік неме керек. Кемпір екеуіңе артығымен емес пе, дүниеге пәруана болғаныңыз-ау. Өз басым қойды ақшаның жоқтығынан емес, тыншымның жоқтығынан бағып отырмын. Беш тиын төлемесе де пенсияммен жүре берер едім. Ет үйреніп кеткен-ау, қол қусырып қарап отыруға дәтім шыдамайды.

	Жүкең рабайсыз қимылдап орнынан тұрды. Өзінің ежелгі саспас жүрісімен аяңдап барды да, бір құшақ бұтақ сындырып әкелді. Отынды жалмап жұтып жатыр жалын, қанағат тұтар сыңайы жоқ. «Әкеле бер, бере бер, мынауың аз, төтеп бере алмайды» дегендей шалқып, балқып гуілдей жанады.

	– Уа, Жүке, айтқандарыңның бәрі қонымды. Сайдақ аттай шауып бара жатқан уақытқа ілесу үшін қисапсыз ақша керектігін есіңе салайын. Ия, жарқыным, өзіңді-өзің қаншама тежеп, алдап-сулап, пайымды ұстағаныңмен көмекейің күпсе қардай көп дүниені керексінеді. Бұл – бір. Екінші, агәр кәссіде, яки сандығыңда мақсұт тұтар, көңілге тоқ санар ақшаң болмаса қыбың қанып шәй іше аласың ба?

	Тұрекең шыдай алмай орнынан тұрып кетті. Үстін қағынып, қақырынып –түкірініп киіз үйіне беттеді. Әлгінде ғана үстеп қойған от, бұтақты жалмап-жұтып қарауытып сөнуге айналған еді. Жүкең қайтып жаққан жоқ. Қоңсыласы Тұрекең мен оттан белгілі бір ұқсастық тапқандай іштей тынып, үнсіз отырып қалды.

	Тұрекең болса мынаны ойлап барады: «Құдай қосса қоңыр тайыншаны өткізіп, осы айымның жалақысымен кәссіге салсам без жүзге барып қалады. Аздау... Аздау... Оңбай кеткір, әлгі үшеуі (ұлдарын айтады), міндетті отыз теңгелерін неге жолдамай жатыр. Тағы да сельсоветке шақырт дей ме».

	Ал, Жүкең мынандай ойда отыр еді: «Ия, пендешілдік те... Қанағатсыздық.. Өзі тойса да көзі тоймай бар өмірін итініп, байлық жинау кәсібіне сарп ететін Тұрекеңдер тас кенеше жабысып қалмайды-ау, қалмайды. Тұрекеңе не жетпейді екен тәйірі».

	Тау ішін қалың тұман басты, дымқыл бу бүркеді. Жүкең орнынан тұрды да, қотанға беттеді.

	* * *

	Қара суыр секілді, «інін бері қазады десе – кері қазатын», тапқан-таянғанын баршатышқан іспетті екі ұртына жиятын дүниеқоңыз да бар. Май шайнаса тас шайнағандай сезінетін ондай пақырлар өңешін ыс боп тұтқан мешелдігі мен мешкейлігінен арылғысы келмейді-ау. Тек ұзын-сонар тарих көшіне ілесе алмай өзегін өрт жалап, шалдығып қана қалмақ.

	Мұндайларды тезірек құрыса екен деп тілейсің.

	1969 ж.





ЖАСТЫҚ ОТЫ




	Түн ортасы болып қалса да трактор үні толастар емес. Арқыраған даусы жақпар тастан тақия киген көгілдір шоқы, терең шатқалдармен үн қосып, түн тылсымының мазасын кетіріп тұр. Бұлақ сылдыры мен түн құстарының үнін жым-жылас жұтып қойыпты да, таудың түнгі еркіндігін бір жола өзі билепті. Жарқыраған қос жанары түн қараңғылығын, тіркеудегі бес дүзді плугы сары беткейді тіліп барады. Жылдар бойы қамшы тимеген құр аттай боп тусырап жатқан «Шыбарағаштың» жон арқасын сыдырып жүр трактор. Сары шапанының тысы аударылып, әдібі сөгілген «Шыбарағаш» жазығы әлде де болса дес бермеймін дегендей плуг дүзіне жармасып, «қара тұлпарды» ышқындырып қалады. Мұндайда мұнарланған ұшпа таулардың иығы зырқ ете түседі.

	Ұйқы ұялаған екі көзін кезек уқалаған Нұрахметтің есі-дерті артында. Мотордан келген жылу, бір қалыпты трактор үні еріксіз ұйқысын келтірсе де шыдап отыр ол. Бір ауық ыңылдап әдетінше ән айтады, енді бірде қиял қанатына мінеді.

	Рычагпен алысқан Кәдірхан темекісін құшырлана сорып, біресе алға, біресе артқа сергектікпен көз тастайды. Жартылай ашылған кабина есігінен ескен жайлау самалымен тыныстап та алады. Оқта-текте:

	– Бауырым, ұйқың келді ме? аздап мызғып алсаң қайтеді? – деп, Нұрахметке тіл қатқаны болмаса, көбіне үнсіз. Ондайда Нұрахметтің ұйқысы серпіліп:

	– Жоқ аға, тоқтамайық. Аз-ақ жер қалды ғой. Таң атқанша бітіріп тастап, ойға бірақ түсейік, – дейді.

	Тың көтеріп жүрген бұл жер аса сақтықты керек ететін. Жертомар, жертас деген мейлінше көп, байқап отырмаса лемктен лемк қоймай сындырып кетеді. Бағана плугтың беседкасы сынып қалды. Содан бері автоматқа сым жалғап, кабинадан басқарып отырған Нұрахмет. Одан басқа лаж жоқ еді. Таудың қия жолымен елу шақырымдағы ауылға барып келгенше, ақырғы боразданы бітіріп тастауға болатын. Осыны ескеріп істеген әдістері еді бұл.

	Бұрылыстардан өтіп, жазыққа түскенде Нұрахмет ойға бататын.

	... Ала жаздай осы Шабанбай жайлауында трактор шөп машинасымен шөп шапты. Шабанбайдың жайсаң шабындығы, асау бұлақтары, аспанмен таласқан құзар шыңдары, осынау ит тұмсығы өтпейтін қалың орманы Нұрахметтің балаң қиялшыл көңілін қиян-қияға жетелеп, туған жерге деген сүйіспеншілік сезімін арттырған-ды. Демалыс бітіп, оқу басталғанда қимай аттанғандай еді. Ұшқыш болсам деген арманы үнемі бір биікті аңсататын оған. Астық пысып, он бес күндік практикалық жұмысқа келгенде де қимасы – Шабанбайға, Тасшоқыға қарағыштай берді. Енді бір барсам, күзгі келбетін көріп, көгілдір шоқыларына шықсам деген өзгеше бір сағыныш билеп жүрген. Нұрахметтің бұл тілегі де орындалды.

	– Шабанбайға тың игеруге трактор шықпақ. Соған көмекші керек. Қазір адам күші аз, көбі қырманда. Қане, қайсың барасың? Бұл өзі жазда трактордан емтихан тапсырғанда үлкен көмек көрсететіндей білім береді, – деген жетекші Қасымжомарт Жарқынбаевтың сөзін:

	– Мұғалім, мен барамын! мені жіберіңіз, – деп, алақайлай қарсы алды Нұрахмет.

	Міне содан бері бір апта уақыт өтті. Жердің ақыры бүгін түнде бітпек. Нұрахмет өстіп ой үйіріміне сүңгіп отырғанда трактор сылқ ете түсті де, ытқып жөнелді алға. Нұрахметтің оң қолы кеудесінен айырылып қалғандай болды да, сым темір ораған алақаны дыз ете қалды.

	– Тоқтат аға! Тоқ... – деген ащы дауыстан Кәдірхан кілт тормоз берді де жалт бұрылды. Плуг тіркеуден ағытылып қалған екен. Автоматқа байлаған сымтемір Нұрахметтің қолын сірестіре тартып, жарты кеудесін трактордың артқы терезесінен тысқа шығарып жіберіпті. Кәдірхан дереу тракторды шегіндіре қойды. Сымтемір босап сала берді. Нұрахмет:

	– Жанымды шығарып барады! – деп, саусағына оралған сымтемірді жұлғылап жатыр. Соның арасынша қан сел боп ақты. Сымтемір көп әуреден, қатты қиналыстан кейін ғана әрең алынды. Үш саусағын қиып кеткен екен.

	Кәдірхан күн шыға Нұрахметті Катонға да жеткізді, жанармай да таусылды.

	Үш саусағынан айрылған Нұрахмет қатты толқыды. Ала құйын көңілін кластас достары кеп жұбатып кетеді. Жатса да, тұрса да ойлайтыны: «Шынымен-ақ кем болып қалғаным ба? Қас қылғандай оң саусақтарымды кескенін қарашы, жазуды қайтып жазам? Қош, бала көңілімнің қиялы – самолет! Қош, гармоным! Япырау, шынымен-ақ гармоныммен, сүйікті гармоныммен қош айтысқаным ба? Жалғыз саусақпен тарта алам ба?

	Өстіп қатты уайыммен, толқып шықты ауруханадан Нұрахмет.



	* * *

	Кеш. Ауылдың күзгі салқын кеші. Әр жерде ала-шабыр қар ағараңдап, қыстың елшісімен дегендей қоқан-лоқы жасап жатыр. Ауыл клубында бүгін үлкен жиын. Ұлы мереке – Октябрь мүшелігіне арналған кеш өтіп жатыр. Екі жүз орынды клуб ине шаншар жер жоқ, шат көңілді ауыл тұрғындарын нығап алыпты. Екі жақтауын қызыл пүліш шымылдық көмкерген сахна ортасында президиум столы. Ол да қызыл пүлішпен жабылған. Стол басында қаз-қатар отырған ел таңдаулылары, еңбек озаттары. Олардың ең жасы төртбақ, кең маңдайлы, қара торы, он алтыдан жаңа ғана асқан бала жігіт. Ұялы көзін залға мағынамен тастайды. Бұл – Нұрахмет болатын. Ауруханадан шыққанда жүзін уайым кірбіңі торлаған еді. Қазір оның табы да жоқ, гүл-гүл жайнайды. мерекеге арналған баяндама бітіп, орақ науқанында өрен де, ерен еңбегімен үздік шыққан механизаторларды наградтады. Облыстық советтің депутаты Зәбила алпысова:

	– Мемлекетке астық тапсыру, тың игеру жұмысында сүбелі үлес қосқан Нұрахмет Шабатаев «Тыңның оныншы орағына қатысушы» значогымен наградталды, – дегенде Нұрахметтің бетінде қан ойнап, қысылып қалды. Клуб ішін шатыр-шұтыр соғылған алақан даусы аса бір ризалықтан туған үн кернеді.

	Мерекелік концерт артынан жастар биге қалысты. Клуб ішін ерекше шабытпен тартылған музыка әуені, ұршықша иіріліп, шыр көбелек айналған жігіттер мен қыздар шаттық думанына айналдырды. Аса бір әсем үн, өзгеше шеберлікпен гармон ойнап отырған – Нұрахмет еді. Оның гармонь түймесінде көз ілеспей жорғалаған жалғыз саусағы ғажап шеберлікпен музыка тілін дәл басып, өз икеміне біржола көндіріпті. Құлаштай созып, құйқылжытқанда ауылдың мақпал түнін қақ жарып, аспан төрінде қалықтап, жұлдызбен тілдескендей. Жалғыз саусаққа қуат берген жастықтың оты құдіретті музыка үніне ілестіріп, Нұрахметті де аспан төріне алып кеткендей.

	Нұрахметті шексіз бақытқа бөлеген де, гармонды жалғыз саусаққа бағындырған да, арманын арманмен жалғап, ертеңге – нұрлы болашағына имендірмей қадам бастырған да жастықтың оты, сол оттың қамқор көрігі – өскелең өмір, өрім достары еді.

	1969 ж.





ЖЫЛҚЫ ТУРАЛЫ ЭЛЕГИЯ


	Венгер мәдениетінің Қазақстандағы күндері қарсаңында



	Аударма



	Чоори – венгердің көрнекті ақыны, əрі публицисі. Ол 1930 жылы шаруа семьясында туған. Алғашқы өлеңдер жинағы жиырма бір жасында жарық көрді. Чоори өзінің талантын проза саласында да сынап жүр. Өскен, өркейген Венгер елі мен жері хақында тебірене жазады. Біз бүгін жазушының көлемді лирикалық очеркінен үзінді жариялап отырмыз.



	* * *

	Қайда екен, қайда, әткеншектегі ағаш аттар: аққұла, торы, ақбоз, сүмбіл аттар?! Қане, кім айтар, қандай ғана тебінде айналды? лаци, сен бұдан бірнеше апта бұрын: жәрмеңкенің нақ ортасындағы ерттеулі тұрған аттар қайтадан қимылға көшеді, сен соған мінесің де, қайыс тізгінді шаужайға алып, құмардан шыға шабарсың, – деп мылжыңдаған сөздеріңнің дәм-тұзы жоқ екен-ау, көрсетші кәне, ағаш аттардың шынылы көзі түнді жара жылтылдап қайда, қай қоймада қамаулы? Жәрмеңкеден бұрқыраған тозаң мен жолдан ұшқан шаң көміп, тар қапаста жатқан шығар қор болып? Әлде сол бір аяулы ағаш аттардың басын қиып түсті ме? Әлде, олардың ойнақшып тұрған ағаш тұяқтары отқа күйіп қалды ма? мүмкін... Мүмкін сол аттар күлге айналып кеткен шығар? мүмкін одан ұшқан көк түтіннің иіс-қоңысы сейіліп кеткен де шығар-ау?

	Мен кенеттен, тұяқтан шыққан ашқылтым, ыстың иісін сезгендей болам. Жәрмеңкенің қайшалысқан тірлігі ортасында дүкеннің есігін айқара ашып, қыңыр мойын, қушық төс ұсташы С. Ағай атылып шығар еді. Теріден тіккен алжапқышы бар С. Мерекедегідей әбігерге, улап-шулаған жұртқа, тіпті, бұдан 20 жыл бұрын алып кеткен өз өліміне де алаңдамастан, әкемнің қаз мойын атын тағалап еді-ау көзімше. Иә, бірде ағайымыздың үйіне жол тартып бара жатқанда ол шегелеген тағаның ұшып кеткенін де білем. Бәрі де артта қалып барады...

	Қандай ғана ғажап күш жасай алады: бағзыда-ақ өліп қалған ұсташының жойқын жұдырықты қолы мен алтыбатпан балғасынан туған айқай-шу әрі ашу-ызаға, кекті кесапатқа толы гүрсіл-гүрсіл үндерді, от өрген күндерді? Иә, иә... оның құдыретті үнін монтаны қоңыздың құлақ қажаған ызыңы басты. Егер мұрныма отқа күйген тағаның ашқылтым иісі келіп жатса, қандай ғана пенде менің сезімімді, ауыл қыздарының шашынан мүңкіген әтірменен арбап алмақ.

	Кім айтып бере алады, әткеншек ағаш аттар қайда ғана құрып кетті? Қайда қазір, алқызыл жалды әкемнің аты? Қайда қазір, арқыраған даусы елең-алаңнан ұйқыңды шайдай ашып, тозақты батпақта мықшиып жатқан арбаны сүйреп шығаратын аруақты жылқылар? менің осы іспетті тәтті елестерімді қар бүркеген дала тұмшалап тастайтын. Менің осы секілді арғымақ қиялдарым өз-өзінен мұңданып, сол қыстың ақпан күні шуағы астында жарқырап жатқан қысқы далаға шапқылап кетіп қалатын.

	Қайда екен, қайда, шанаға шегілген ақмаңдай арғымақтар? апыр-ау, әр үйдің қақпасынан тұра ұмтылған месер балалардың атқылаған қарлары, сауырына тиіп, лағылдай ағып, бірте-бірте ери, сорғып ұшып жататын еді ғой.

	Менің көшелерімнен, менің шанаммен, менің ақтаңдақ жолыммен әлі де... әлі де ағызып өтер сол аттар. Бұл елес. Достар-ау, егер «ал!» деген сөзді естісеңіздер сендерді де осындай дел-сал хал басады емес пе. Сезбейсіңдер ме, білмейсіңдер ме, қанша мыжғыласақ та ана тілдің мысқалы күндердің күні қайтадан жаңғырып, салтанат құратын. О, мен сол мезетте: жер, жел, су, нан, құдай, түн ... секілді сөздерді естігендей болам.

	Мен ешқашан да орындалмаған балалық шақтың балаң қиялдарын есіме ауық-ауық ала беремін. Ол арман-қиялдардың ішінде жылқы да бар еді. Мен өзімнің ерігімде атым болуын өне бойы көксеп жүрдім. Иә, сонда мен туыстарымның емес, тек қана өзімнің арғымағым болуын тіледім. Тіпті, осы қиял, осы үміт ересек тартқанда да бәсеңдемей, қайта қаулай түсіп, астымдағы арғымаққа қос қанат біткендей болып көк зеңгір аспанда ұшып жүргендей сезінетінмін. Ал, мен үшін аспан жақындап, ат алыстай берді. Мен үшін ат мінудің өзі бостандықтай елестейтін. Мен үшін шексіздік төрт аяқтан қарсыма-қарсы шауып келе жатқандай-тын. Дәмелі көңіл көгеріп барады.. Көксеген көңіл сарғайып барады.

	Бұл не?

	Түн түнегі тұтқиылдан келді; түн сонымен қатар нөсер селіне ұласты. Көзге көрінбейтін тас қараңғы. Жермен тұтасқан аспанның әйтеуір бір шетінен қуыршақ театрындағы таяқшаға байланған алқызыл сайтандар іспетті найзағай секектейді. Бірақ «сайтандар» түн қараңғылығын сейілтпей қайта қоюлата түскендей. Сол түннен бермен отыз жыл уақыт өткен екен. Мен әкемді көріп отырмын, әне арбаға мініп, көрші ауылдан қайтып келеді. Арбасына тиеген шырын құятын дәу күбісі бар. Жауын тағатсыз сорғалап, күбіні де, жолды да суға малшыған. Барған сайын ылжыраған жолға аттың тұяғы кірш-кірш кіреді. Жо-жоқ, селді түн аттың тұяғына тұсау бола алмақ емес, әне қасқая тартып барады.

	Мынадай топан су қаптаған түнде – қақыраған қапасты жойқын түнде адаспауға бола ма? Әкемді састырған алда еріксізден-еріксіз басып өтетін екі бірдей көпір еді. Не істеу керек? Нөсердің толастауын күтіп, таң атқанша тұра берудің жөні жоқ. Сайып келгенде жауынның бәсең тартуына кімнің көзі жетіпті. Бәрі-бір үмітсіз дүние. мұндай жағдайда көзді жұмып, көлге секірер батылдық қана жол таба алмақ. Әкем атын шаужайлап еді, үлкен сенімді сезді ме, көпір тақтайларын аса сақтықпен басып ілгері тартты. Әрбір он-он бес метр сайын бейне бір құм үстімен зілдей ауыр жүк тартып барардай аялдайды. Сақтық, байқампаздық бәрі-бәрі тоғыса келе түн қойнында сүңгіп жатқан көпірдің қай маңда екенін тұспалдатады. Аттың түйсігіндегі бұдан бұрын сан рет өткен шағы және тақтайға деген тұяқтың дыбысы әлі де көмескі тарта қойған жоқ. Ол осы көпірмен өне бойы өтіп жүргенін біледі.

	Аттың қуатына тәңірдей табынған тек менің әкем ғана ма? Кім біледі, мынау итіс-тартыс дүниеде адамзаттың жылқы деген жануарға қанша рет сенім жүгін артарын. Бүкіл тарих жылқымен бірге өсіп, бірге қайнасқан. Құлағыңды түр де қара: ерте дүниелік халықтың бәрі-бәрі де аттың жалында тіршілік еткен. Қаңбақтай көше қонып жүрген корольдар аттың арқасы болмаса қайтер еді? Қауқары жоқ корольдар желдің өтінде, даланың төсінде қаңғып, ажалынан бұрын жер жастамас па? миллион–миллиард жылқының тұяқтары-ай! Сені алып жүрген не? Күш пе? рух па? адам жылқы мінезді дейтіні тегі рас. Сондығы болар, ер басына күн туып, қысыл-таяң шақ таянғанда иесін иенге тастамай ажал аранынан ала қашқаны. Қияметте тұрған сәтінде ричард-III жау қолынан құтқарғанда «Жарты патшалығым – аттың садақасы!» деп мінәжат тұтуын Шекспирдің егіле жазғаны есімізде болар? мен әсіресе, сурет, өнеріндегі символизмді жақтырмаймын. Бірақ Янош Торнли салған бір кездегі венгрлердің өз тағдыры іспетті, өлмелі атты көрген сайын өз бойымдағы екі ұдай пікір, екі ұдай сезіміне мәңгі-бақи көмескіленбейтін жылқы бейнесін мүсіндеді.

	Қай-қайда қарасаңыз да жылқыны кезіктіресіз. Сіз жылқыларды кең төскей жайлаулардан да, кең алқапты егіндіктен де, ұрыс майданынан да көресіз. Көрген сайын оған деген махаббат оты лаулай түседі.

	Осыдан үш жыл бұрын ауыл шаруашылығы кооперативінің бірінде уақытша керексіз деп тапқан да, бар жылқыны жинап-теріп Дунай өзеніндегі, шағын аралға өткізіп жіберген. Жаз айында шөп-шаламды талшық етіп, күз түсе ашығып қалған соң сабан жабылған қораға қуып әкеледі. Іші бұраудай жылқы шатырдағы сабанды жейді. Айтып-айтпай не керек, әбден арықтаған аттардың қу сүйегі көктемге әрең ілінеді. Көбі қырылады.

	Мен сонда ашу-ызадан ішім қайнаса да, қолымнан еш нәрсе келмейтініне, дәрменсіздігіме налыдым. Не болып жатыр бұл пәниде? Осынау сорлатып жатқан соғысы жоқ мамырсыған күнде басқа ұрып бақандайтындай не жазығы бар? Талан-тараждық? Салқынқандылық? Қайғы ма? Жер жетпей ме?

	Артық сән-салтанатқа менің жаным қас, әйткенмен, атыңнан айналдым, жылқы түлігімен адамша қоштасуымыз керек қой. Мал ашуы-жан ашуы емес пе! Біздің жылқы түлігін қырып-жоймай дұрыс қоштасуымыз өз-өзімізді сыйлап бағалағандығымыз дер едім. Меніңше, уа, жамиғат, сіздердің қазіргіше «қоштасуларыңыз» ақылға қонымды емес. Ал мен болсам жылқылар үшін, мәңгі есте қалу үшін жұмыр жерді шырқ айналдыратын мерекелі күн белгілер едім. Қазіргі қылығымыз қоштасу да, мереке де емес. Құдай-ау, жұмған аузымыз ашылмай отыр ғой. Мүмкін былай дейтін шығармыз: біз жаңа дәуірдің, жаңа мезгілдің алапат күшіне сеніп отырмыз, мұқтаж емеспіз жылқы күшіне. Апыр-ай, соншалық өткенін ұмытқан қатыгез бе едік. Ойбай-ау, күні кеше ғана табынғанымыз төрт аяқты арғымақ емес пе?!

	Ақындар жылап отырып жыр жазса, суретшілер оның Ұлы сүлдесін біздің ғасырдың маңдайына ойып салуы керек, әмбе сол жыр мен суреттен түн түнек арасынан адамдарды арқасына салып алып, қап-қара жалы сусылдай зулап келе жатқан жылқының бар болмысын, бар қайғысын сезетін болайық.

	1969 ж.





ЖҰЛДЫЗ ЖАУҒАН ТҮНДЕР-АЙ...




	Как я буду лежать в могиле один,

	Так и сущности я и живу одиноко.

	А.П.Чехов.





I. Қыс-қыз




	Айдала аппақ қар.

	Айнала ақ түтек боран, сеңдей сірестіріп қасаттап тастаған ақсіреу кіреуке, қарасаң көз қарықтыратын шаңқай бел-белестер әлдеқайда... Алысқа бірін-бірі қуа жарысады, ербең етер тіршіліксіз салқын бедірейген қарлы адырлар ұлы өмір шуылынан бейхабар – айқара жамылған ақша көрпесін бұйығы бүркенеді: табиғаттың күні кешелер ғана маздаған тіршілігіне мекен-жай болған жазира жоталар өлім тыныштығына бой алдырған да, дүниенің бар қызығынан әбден жалыққан құмарпаз адамның жалқы сәт талықсып кетерін еске салғандай болады; күн таласа шыққанда осынша қайғы жұтып, қар тұтқында жатқан бейкүнә аязды аймақ мың-миллион күміс ұшқындарын сәулелендіріп, тоғыз қабат торқа астында қалтыраған Жер-ананың ертең туар базарлы шағының үміт отындай жарқырайтын; бүгін аспанды саңлаусыз тұтастыра жауып тұрған сұмпайы сұр бұлт қарлы жота-қыраттарды осы сұлулығын қызғанғандай тартып алып талақ тастапты; көкжиек жоқ; аспан да. байтақ өңір де ақ-сұр; жер жоқ: бір өңкей бой суытып, жүрек сыздатар сіреспе қар, еріксіз жалықтырады, еріксіз жалғызсыратады, жүз жылға бір-ақ қартайып кеткендей қажытады: құлазыған осына бір түске, бір мінезге қарап тұрып, көңіліңді аяныштың аязы буып, ботадай боздап жылағың келеді; ботадай боздап жылап тұрып, жаратылыстың осыншалық қатыгездігіне налығандай әлемдегі бүкіл жақсылық пен жамандық атаулыдан безінесің; ақша қардың ортасында меңдей қарайып тұрған біздің трактор – аппақ дастарханның үстінде жорғалаған қоңыздай-ақ қауқарсыз; елден шыққанымызға екі күн, барар жеріміз сонау көрінген ақ таудың ар жақ етегі – онда біздің ауылдың ала жаздай дайындаған пішені бар; соны тиеп қайтуға барамыз; біз – үшеуміз: тракторшы және менімен тағы бір көмекші; мен кабинадан оны-мұны салатын темір жәшіктің үстінде артқа қарап отырмын; астымнан аязды күнгі темірдің ызғары өтеді; шолақ қара тонның жағасына мойнымды тыға түсіп, әлгі көрініске – өлі көріністен көзімді алмай телміріп келемін; мен қарайтын басқа ешнәрсе жоқ. –айнала аппақ: біз бәріміз үнсіз, қасат қарды қақ жарып, бір қарқынмен, бір бағытта келеміз; менің достарым не ойлағанын білмеймін, әйтеуір бозарған жүздері мұңға лайық, өзгеше көндім, өзгеше жуас, қайтпайтын сапарға аттанғандай халде; ал мен болсам, мынау ұшы-қиырсыз бүйрек-бүйрек қарлы адырлардың үстіндегі қыбырлап тыныш таппайтын өмір жайлы, суық қысып ыңырсып қор болар жер жайлы, көзден де, көңілден де шеттей бастаған мұңсыз-қамсыз балалығым жайлы ойлаймын; неге екенін білмеймін, осы қу мекиен айдалада жападан-жалғыз қалып қойғым келеді; қалып қойып анау аппақ кебін қардың үстіне ақпен табандаған қара пиманың 42-ші размер ізін тастап, мәңгі тымық, мәңгі суық шексіздікке, алдыңғы күнім белгісіз бозаң жолға шыққым келеді; мейлі жалғызсырайын, мейлі қар басып үсіп өлейін, мейлі азынаған қысқы өңірдің аш қасқыры жеп кетсін – ойыма алған дел-сал, ұйқылы-ояу қатал да қайырымсыз сапарға аттансам деймін; өйткені бұл менің кіндік қаным тамған туған жерімнің жетімсіреген бір пұшпағы; ақшағыл тауға өрлеп келеміз! Тау таусылар емес, күн түнге ойыса бастады; аспан сұмпайы бұлттан азаттана бастады; біз әлі ләм деспеген томаға тұйық отырмыз; көзіміз ояу, көңіліміз ұйқыда; мүмкін қай-қайсымыз да мен ойлаған ойға шомып, өмірге неге келгенімізді, ал келген екенбіз, неге ғұмыр кешіп, тек күніміз үшін ғана тыраштанатынымызды егіле еске алған шығармыз: мүмкін. біз аппақ қардың үстіндегі көктемдегідей жапырағын жайған әлі жас, әлі арманшыл, әрі күнәсіз көк өрім үш қайың шығармыз: қазіргі жүрегімізден шыққан сағыныштың, өкініштің, белгісіз, бұдан бұрын еш жерде, ешқашан айтылмаған мұңлы да сырлы әннің қалтырап барып, сыңси айтылуы – сол ақша қардың үстіндегі аққайыңның сұп-суық жел тербегенде шыдай алмай жылауы шығар; біз бұл ғаламда трактор гүрілінен өзге жан жарылқар үн естіп, көз суырар қардан басқа ештеңе көріп бой мұздатар суықтан басқа түкті де сезініп келе жатпағанымыз рас; ымырт жабылған сайын осының бәрінен – аппақ болып көсілген көріністің өзінен айырылдық; ендігі мезетте бұлттан тазарған аспан жұлдызтаналарын тағынып, сылана бастады; біз бәрібір үнсізбіз; ауызымызды ашсақ болды қырқысып-төбелесе жөнелетіндей қауіпті де қаныпезер отырыс; аспанға қарады; сансыз жұлдыздар жымыңдайды – бір сөнеді, бір жанады; трактордың жарығы түн-түндігін тілгілеп, сонау ойда болар-болмас жылтыраған жетім сәулені іздеп барады; соған асығады, жамырап табысқысы келеді; ол – бөтен ауылдың сиыр фермасы, қондырса соған түнемекші; көкке қарады; жұлдыз ақты, қайда түскені белгісіз, әйтеуір бізден алыс... Маған қаракөк аспандағы жұлдыздар жауып тұрғандай сезілді: фермаға келіп жеттік; ешкім қарсы алған жоқ, тракторды сөндіріп, суын ағыздық: үйге кіргенде орта жастағы әйел мен еркек қарама-қарсы отырып, ырсылдатып шәй сораптағанын көрдік; қыс ортасындағы түнгі тоқылдақ қонақты онша жақтырмаған сыңайлы: біз шайды үнсіз ішіп үй иесі төр алдына төсеп берген бөстекке қатар-қатар жатыса кеттік, мен ал дегеннен-ақ ұйықтай алмадым: аппақ кебін жамылған бел-белес, жұлдыз жауған түнгі аспан көз алдымда сол қалпында көлеңдеді де қойды; сорғалап кеп жауған жұлдыздар ақ қарға түседі де сөніп, жоқ болады... Тағы да, тағы да сөйтеді… мен аузымды төсеймін, алақанымды жаямын – бірде-біржұлдызжоламайды; жанарымажастолып ызаланамын, құлағыма күбірлеген әлде бір үн келеді: «ақерке кешікті ғой, қайда жүр», – дейді, менің көз алдыма аппақ қардан жаратылған ақ сүмбіл қыз елестейді; «ақерке қайда жүр..? ақерке кешікті... Ақерке... Ақерке... Ақерке...», – осынау дауыс ызың-ызың қайталанады-ай. Құлағымды тас қып бітедім, бәрібір естимін; майшам өлеусірей жанады; мұрынға өзгеше; шамның ба, темір пеште қоздай жанған оттың ба – әйтеуір қаңсық иіс келеді; иіс тұтқан есік ашылғандай болды; әлдекім кірді; сыртқы киімдерін шешті, теріс қарап отырып тамақ ішкендей болды; көрпенің шетінен сығалап жатырмын; – бірақ келген адамның еркек-әйелін білмедім; өйткені жүзін әлі көргенім жоқ; ол енді тағы да шешінді; сонда ғана топ-толық ақ балтырға көзім түсті; сонда ғана мен бұл келген пенденің ақерке екенін білдім; ол май шамды ақырын үрлеп сөндірді де төсегіне беттеді; ол дәл мен жақ іргедегі сықырлауық ағаш төсекте жатады екен; пештің аузынан құйылған сәулеге балтыры шағылысып, менің басымды басып кетердей өте жақын төсекке келді де аяғын салбыратып, әрі-бері отырды; күрсінді; сосын жатты; мен өп-өтірік пыс-пыс етіп ұйықтаймын; көзімді сығырайтып болар-болмас ашамын да ақ балтырға қызыға қараймын; шаршаған көңілге ойда-жоқта құйылған жұмбақты нұр аяз қарыған сезімімді жылытады; қыбыр-қыбыр тіріле бастаған сезімім тұла бойымды маздатады; мен енді ыстықтадым; мұрнымды тартып, жөткерініп, ояу жатқанымды жасырудан қалдым; ал оның жиі-жиі алған демі бетімді шарпиды; біз осылайша іштей арбасып, темір пештегі от қоламталанғанша жаттық, бетімді бір нәрсе жыбырлатқандай болды; ақырын ұстап едім, төсектен құлаған қыздың қалың шашы екен; өн бойымды қытық билеп, жүзін көрмеген сауыншы қыздың шашынан сипадым; ол үндеген жоқ; бірдеме десе қазіргі өзінің де, менің де сезіміді билеген әдемі, әрі аяулы халімізді үркітіп алардай, ал үркітіп алса енді жүз жылда да, мың жылда да таба алмасын, ғұмыр бойы зар жұтып іздеп қана өтерін, осынау жұлдыз жауған түнді жамылып келіп қонған жалғыз түндік бақыт құсын бәлкім махаббат құсын мәңгіге ұшырып алармын деп ойлады білем; ол тылсым күшпен мені өзіне жақындатты, өзі де құлап кетердей болып төсектің шетінде жатыр; ол мені білмейді, осы жасына дейін өңі түгіл, түсінде де көрген жоқ, бірақ дүниедегі ең қимасындай, ертеңді-кеш зарыға күткен, жылдар бойы іздеген адамын тапқандай таңғажайып қуанышпен келіп, сиырдың сүті мен қыстың аязы жарған қатқылдау алақанын жасқана бетіме басты; шыдай алмадым-ау, мен де айыр қажаған күс-күс қолымды қойнына апардым; ол енді бетімдегі саусақтарын жылжытып, кір басып, білтеленген шашымды салалады; әлемде осына тарақ тимей ұйпаланған шаштан керемет, осына жанармай мен күн нұры сіңген беттен әдемі нәрсе жоқ шығар оған: өйткені, өзім де осылайша шексіз бір құштарлықтың, көзсіз ынтызарлықтың құшағындамын (сезім ортақ болса керек); енді мен күс-күс алақаныммен түн қызының көзін майдалай ғана сипадым; құдай-ау, екі көзі – Мен көрмеген жұмбақты жанар ағыл-тегіл жасқа толы, ол ағыл-тегіл жылап жатыр! Әлгінде, қос анарына қолым тигенде от көсеп алғандай болған денем аса салқын қандылықпен ақылға, аяушылыққа, қыздың да, өзімнің де адасқан арманшыл жүрегімізді мүсіркеуге көшті; біздің қазіргі халіміз ұзақ жолдан – аппақ қар басқан қысқы адырда – арып-ашып бір-бірін іздеп келе жатқан екі жастың бұл дүниемен қоштасар сәтіндегі ең алғашқы, уа ең ақырғы жалған жолығуындай-тын; біз қар жамылған асқардан аса алмай ұзақ тырмыстық, көктемді көксеген жүректі алқындыра күрестік, бірақ маңдайға екі сызылмайтын тағдыр соқпағы тек осы мұз тауын басып өтпейінше табыспайтындай еді; міне, біз, сол құзардың құзар басында тұрмыз; айқайлап шақырамыз – үніміз шықсашы, қолымызды соғамыз – қайтейік, саусағымыз енді жанаса бергенде, сырғып төмен құладық... Мүмкін, енді мың жылда да аппақ қарды сықырлатып, қол ұстаса қатар сапар шеге алмайтын шығармыз... бәлкім, біз тек қана арғы дүниеде мүлдем тоқтаған тіршілікті әрмен қарай жалғастырып, рахаттың мұздан жасалған бесігіне бірге бөленетін шығармыз, иә, сонда бізді ақ киімді, ақ шылауышты аруақ-ана ұзақ тербеп ұйықтатады... оның пейіштен ескен лептей әсем әлдиі жер бетінде бір-бірін іздеп өтер ғашықтардың жер астында табысып, жұмақтан айтар сәлеміне айналады... Шашымды салалаған ауыр алақанға ернімді басып, есімнен айырыла ұзақ сүйдім... ертеңінде ояна келсем, төсек бос жатыр; аппақ қардың арасында адасып жүргенде жұлдызбен бірге жауып түскен ақпанның бір тал гүлі жоқ, елең-алаңнан тұрып, сиыр саууға кетсе керек; жастығым шылқыған су – түсімде жылағанға ұқсаймын; біз тракторға от беріп, тағы да бозамық сапарға аттанамыз, баяғы тұғырым – темір жәшіктің үстінде теріс қарап отырмын, трактор орнынан қозғала бергенде қыстақтың қалың қырау басқан терезесі алдымен ноқаттанып, сосын бірте-бірте кеңейіп дөп-дөңгелек болып тазарды; еріген әйнектен дөп-дөңгелек қап-қара мөлдіреген жалғыз көз көрінеді; мені таса болғанша өзінің әйнектен қараған қара көзіндей кішірейіп алысқа ұзап, аппақ қардың ішіне әбден сіңгенше шығарып тұрғанын сездім; маған оның екінші көзін көру жазбады; мүмкін, соқыр шығар, бірақ мен үшін оның Шолпан жұлдызындай жарқыраған жалғыз жанары да жететін еді; сол жалғыз жанар арқылы мұңлық қыздың, дидары беймәлім қыздың айдалада – аппақ қардың арасында адасып жүрген теңдессіз сұлулығын рухани қуат еттім; күні бүгінге дейін сол еңбектен жарылған алақанның жылуы жалыққан, шаршаған жанымды жәннатқа жүр-жүрлейді.

	Біз үнсіз келеміз. Үндесек қызыл шеке болып төбелесетіндейміз. Мен быршып терлеп, ал жанымдағы екеуі дір-дір етіп тоңады. Олар өмірде ақеркедей қыз барын білмейді, – алға қарап: мен ақеркедей түрін көрмеген қимасымнан бірте-бірте алыстап, мәңгіге қоштасып барамын, өйткені мен артқа қарап отырмын...

	Айнала аппақ қар!





II. Көктем-қыз




	Аспан, не деген түпсіз едің,

	Көкжиек, не деген шексіз едің: өз ойыммен өзім арпалысып жатып, күннің еңкейгенін, енді түнгі ұйқысы – ұясына бататынын, сонымен бірге бүгінгімен бақилыққа қоштасатынымды, бірақ жылдар сусып өткен сайын дәл осылай – қыстан қалған маяның үстінде көкке қарап шалқамнан жатқан жалқы сәттік оңаша күйімді сағынатынымды байқамаппын-ау; ой дегенің сол аспан, сол көкжиек сияқты шексіз де, шетсіз емес пе: ендеше, жүз рет ойлағанша, көз алдымда шалқыған, батар күннің нұрына балқыған көктемнің кербез келбетіне бір рет қарағаным ғанибет емес пе; араға талай жылдар салып, туған ауылыңа қайтып оралсаң, онда да ұзаққа емес, бірер апта ғана болып, ию-қиюы мол шулы шаһарға аттанар болсаң, көзіңе көрінгеннің бәр-бәрін аймалап сүйіп, айналып-толғанып, жыртылып-айырылып қоштасарсың; әмбе мынау көктем сені дүниеге тағы бір тудырып, бұдан бұрынғы, бұдан кейінгі өміріңнің айтып өтер әсем әніндей жүрегіңнің нәзік қылын шертеді; жаңа ғана қауашағын ашқан қыр гүлі, жапырақ жайған жас қайың, мөңкіп ағар таудың ерке бұлағы, тәй-тәй басқан үкілі жас бота, енесін қақтай емген қара қасқа құлын, туған жеріне қайтып оралған айналайын аққу-қаз – Мазасыз тірліктен шаршаған жаныңды жаңғыртады; даланың балдай тәтті ауасын кеуде керіп жұтып жіберсең, сарайың ашылып, өз-өзіңнен мейлі мақау болсаң да, әйтеуір бір әнді емін-еркін шырқағың келер; таласып байып батар күн мен анау сылқ-сылқ күліп аққан бұлақты қандап, өрістен қайтқан зеңгібабаның мүйізін бояпты; байып батар күнге қарсы жүрген қыз шөп үстіндегі мені байқамай, көзінде күннің қып-қызыл алауы секіріп ойнап, мен өмір бақида естімеген, әрі нәзік, әрі сыршыл әуенді ыңылдайды, ауылдан қырға ұзап шығып, сұғанақ сөздер тұтқынынан босап, оңаша қалған жас қыз алтын ағыстың ортасында жүзген аққуға ұқсайды; мынау көктемнің бір бөлегіндей болып өзінің алаңсыз көңіл күйіне еркелеген; ол жаратушысын да, жарылқаушысын да білмейді; тек қана әйтеуір бір ғайыптан пайда болған ессіз қуаныш құшағына алып, әлдилеп тербейді, әлде қандай сұлу һәм сыршыл дүниеден сыбырлап әңгіме айтады; рахаттың, бақыттың буы өне бойын қытықтайды; «мен ғана кереметпін, мен ғана асқан сұлумын» деген тәкаппар сезім жетегіндегі ару өң мен түстің екі арасындағы бейкүнә масаң халде еді; ол әндеткен күйі мен жатқан маяның жанына келіп тоқтады; қыздың осынау оңаша алаңсыз еркіндігін үркітіп алмас үшін иісі бұрқырап жатқан сарғылтым шөпке бұға түстім; жас қыз күн нұрымен шағылысып, сынаптай толқыған бұлақ суын уыстап алып, ұрттағанда, бейне жез науадан зәм-зәм суын ішкен алтын киікке айналды; жұқалаң көгілдір көйлектің тарлау тігілісі балғын дененің әр мүшесін айқындап, алқына соққан жүректі лүпілінен жыртылардай болады; не ұзын, не қысқа емес қою қара шаш бұйралана қобырап, аппақ маңдайды қызғана жасырады; ал, енді ғана мүсіндене бастаған тіп-тік балтыр миуа ормандарда сирек кездесетін қос қайыңның сүмбіл бітіміндей; ал, тал шыбықтай бұралған талдырмаш бел үп етіп самал тұрса майысатындай; ал, батар күннің батсайы бояуын жағынған тоқжанбет, жібекмойын, баянтөс пен қаракөз менің де, сенің де тек түсіңде ғана көріп, эпостық жырлардан ғана оқитын ертек сынды, сиқырлы әмбе сымбатты теңдессіз сұлулық; күн батты, сонда да оның үлкен қара көзі мен садақтың оғындай кірпіктеріндегі нұр жоғалған жоқ, күн әулиенің түнді сәулелендіруге қалдырған аманатындай; мен демімді ішіме алып, қыбыр етпестен жатырмын; қыз күліп аққан бұлаққа аяғын салып, тәтті арман, биік қиял қанатында отыр; ол енді ыңылдап айтқан әуенді доғарып, өзгеше әдемі мұңға бөленді; бейбітшілік, бақыт, қуаныш – деген ұғымның нағыз мәнін де, сәнін де мен осы қыздың бойынан таптым; қарабарқындана бастаған көктем кешінде екі тізесін құшақтай отырған осынау қыз мүмкін, жылдар бойы тылсымнан, ертеңімнен немесе ертегіден іздеп жүрген махаббатым ба еді; мен дүниеден дәл осы қыздай сұлу, дәл осы қыздай әнші, дәл осы қыздай бақытты адам жоқ деп білдім; оқыстан пайда болған куәсі жоқ мөлдір сүйіспеншілігімнен шошындым да; енді қалған өмірімнің мәйегі жоқ, жер қойнына кіргенше айтып өтер дұғасы – тек сенсің, намаздыгер-намазшам арасында ғайыптан туған көктем қызы. Сен маған бұдан он жыл бұрын неге жолықпадың... жүрегім тоқтап қалған секілді; әлдекім түпсіз зынданға тастап жіберген секілді: көзімді жұмдым – бәрібір қарабарқынкешті нұрландырған көк көйлекті көктем қызды көрдім; әне қос қанаты бар қалықтап ұшып барады; әне, оқыстан киліккен қара құс іліп алды да көз көріп, құлақ естімейтін алысқа алып ұшып кетті... шошынып барып көзімді аштым; көктем қыздың періштеге балаған иығына қолын салып, жыртың-жыртың күліп тұрған дарақы жас жігітті көрдім; икеміне беріліңкіреген қыздың қолынан жұлқа тартып, мен үшін белгілі әрі белгісіз жаққа өзімсіне жүр-жүрлеп, қоюлана бастаған қараңғылыққа сіңіп бара жатты; орнымнан атып тұрып соңдарынан қуғым келді; қызғаныштан өртенген жүрегімді жұлып алып, бұраң қағып шолжаңдай ағар бұлаққа лақтырғым келді; солқылдап тұрып ағыл-тегіл жылағым келді, бірақ, кейінгі кезде орныққан ақыл жеңді ме, әлде ежелгі дәрменсіздігім тұсау болды ма – көкірегім-қарс айырылып, өкінгенім болмаса, батылым жетпеді, шалқамнан түсіп, қаракөк аспанға қараймын; жұлдыздар жыпырлап молайған, тым биіктен қызықтырып, көз қысады, әне, жұлдыз ақты – ешнәрсе ойлап үлгере алмадым; тағы да... Маған жұлдыздар жауып тұрғандай болып сезілді; ұстайын дедім – аузымды аштым, алақанымды жайдым

	– Маңайламады; салқын да саябыр тартқан дала бейқам, төсінде болып жатқан сан қуаныштан сан өкініштен бейхабар; жаңа ғана бар жастығымды, бар махаббатым мен базарымды ұрлап, көз алдымда қолтықтап кеткен танымайтын жігітті күні бүгінге дейін өлердей жек көремін; менікі әншейін жалған құмарлық емес, көктемгі бейуақытта туған шыншыл сезімнің айында-жылында, не басыма іс түскенде, не көрер таңды көзіммен атқызып сырқаттанғанда, санамда жалқы сәт сәулеленіп, сонсоң ғайып болар рухани пірге деген ұлы ынтызарлық болар... Мен білемін «құмарлық кеме желкендерін кеулейтін жел секілді – кейде ол суға батырады, бірақ ол онысыз жүзе де алмас еді»; менің ойым мен бойымды билеген әсте де ондай сезім емес, іңірдің өзіндей келте де кемеңгер мәңгі толастамас жұмбақ сүйіспеншілік; аспанға қарап шалқамнан жатырмын: мұрынға кепкен шөптің иісі келеді, жұлдыздар ағып тұр; ауыл жақтан: Ор-а-ал-хан... деп шақырған анамның үйреншікті айқайы естілді: Ор-а-ал-хан... үйге қайт құлыным.

	Содан бері талай жылдар өтті. Бір досым хат жазып жіберіпті: «мая орнында жоқ, әлдеқашан шіріген: бұлақтың қарып қаңсыған табаны ғана жатыр, әлдеқашан суалған; ал көктем-қыз... Көктем-қыз сен оныншы класты бітіргенде бірінші класқа оқуға түскен көршінің ақгүл деген баласы ғой, биыл ол үшінші қызға босанды...»

	Аспан, не деген түпсіз едің, Көкжиек, не деген шексіз едің...





III. Жаз қыз




	Біз үшеуміз.

	Астымыздағы ат арқырай кісінеп қоя берді.

	Ең соңғы сауын бітіп, ағытып жіберген құлын енесімен табысып, жылқылардың алды қарағайлы беткейге жосыла өріп барады; оқта-текте үйірін қызғанысып, алакөз боп тебіскен айғырлардың шаң-шұң дауысы шығады; ондай сәтте төрт қанатты киіз үйдің алдында тұрған жылқышы «ай-үй» деп арашалай айғай салады; үйдің қыр жағына қағылған мама ағашқа атымызды байлап үйге беттедік, жылқышы қонақжай адам екен, ізгі ниет білдіре есендесті; киіз үйден сабаға сар-сұр құйып жатқан саумал дауысы, аяқ-табақтың сылдыры естіледі; бірте-бірте үйірілебергенымыртұзапбаражатқан жылқылардың қалың қарасын ғана көзге сүлделендіріп, жерошақтағы бықсып жанған оттың сәулесін айқындай түседі; сонау алып бурадай шөгіп жатар таудың қыр желкесіне күміс шеге қағылды, ол түн арудың алғашқы хабаршы жұлдызы – Қойшы жұлдыз; өріске беттеген жылқының пысқырынған-осқырынған тынысы естілмей, ендігі сәтте көзден тасалана бастады, тек анда-санда алакөз боп керіскен айғырлардың ғана жан айқайы шығады; енді үйден гүрпілдете піскен сабаның даусы шықты; алыстан... Анау бұйығы-бұйығы мәңгірген жүндес жотаның ар жағынан «Жолдыаяқ, Жолдыаяқ» деп шақырған қыз үні естіледі; оның жіңішке де жарасымды даусы қараңғылық ұйып қалғи бастаған тау аңғарын жаңғыртады; алаңсыз, арманшыл қыздың жалғызсырағандағы бар ермегі – сол Жолдыаяқ-ау деп ойладым; екі қолын артына ұстап, жылқылар ұзаған жақтан екі көзін алмай тұрған жылқышы елең етіп: ақбілек қой, қойшылардан келе жатқан – деді; біз үйге кірдік, саба пісіп тұрған сұңғақ бойлы, әдеміше әйел имене есендесті де іркілместен қымыз құю қамына кірісті; сап-сары бетінде майы жүзген қымызды сыңғыта ішіп жібергенде көзіміз шырадай жанып қоя берді; екі-үш кеседен кейін жаздың күшті қымызы бойымызды қыздырып, бүкіл көрініс қайта жасарды, біз өзімізді өзгеше көңілді, сергек сезіндік; үй иесі әңгімешіл адам екен, ауыз жаппай сөйлеп отыр; сырттан ат дүбірі естілді де әлдебір әннің әуенін ыңылдап, әлдекім кірді үйге; ол күпәйкесінің жан қалтасына қолын салған күйі босағаға сүйеніп қалт тұрып қалды; сымдай ғып киіп алған қара шалбар, басына ораған жұқалтаң қызыл жаулық күпәйкесінің жағасынан әнтек көрінген ақ кеудешенің жағасы – бәр-бәрін сұмдық шапшаң, әрі тінте шолып шықтым да от қызуымен ондық шамның сәулесі нұрландырған жүзіне үңілдім; білмеймін, мүмкін, қымыз қыздырып, көзім бұлдырап отыр ма, әлде ес білгеннен бермен ойша қиялымнан, әсіресе алдағы күндерімнен толассыз іздейтін, бірақ ол не – адам ба, періште ме өзім де сезініп білмейтін жұмбақты бейне, сағыныш дейтін буалдыр сағымның арасынан жалт еткені ме; аса тұрпайы, әрі жалынышты көзбен қарасам керек; екеуіміздің де жанарымыз жалғыз рет жалт етіп, былайғы жұрт есін жинап алғанша қарасып, һәм іштей ұғысып та үлгердік; маған оның еш аламанға ұқсамайтын табиғи дидарына енді бір қарауды жазбапты; әкесі: – ақбілек, қымыз ішіп ал да, жылқыны Ешкіөлгенге бұрып жібер, – деді; ол қымыз ішкен жоқ, үндемеген қалпы оқыс бұрылып шығып кетті, мен жаңа ғана жасқанып кеткен кірпігімді қайта көтергенімде босаға бос тұр; бірақ ақбілектің бейнесін ойша қайтта елестеттім; маған ол сол босағада қолын қалтасына салып, әлі тұрғандай сезіледі; маған ол дүлей таулардың ортасында нажағай отымен түскен көк жасынға, жүрегімді ұстарамен тіліп өткен қасапшыға ұқсады: неге екенін білмеймін, оны да, өзімді де, тіпті, тіршілік әлемнің бәр-бәрін аядым; қымыз жүрмеді, өз-өзімнен кеудемнің басы толып, жүрегім айныды; жылқышының әйелі айтты:

	– Ақбілек оқуға түсе алмады, сосын әкесіне қолғабыс жасап жүргені ғой; «оқып керегі не деп ойлаймын – оқып керегі не», егер мен оны осына жайлаудағы қымыз иісі аңқыған киіз үйдің босағасынан емес, қаладан: парктен, театрдан, биойнақтан көрсем дәл осыншалық тәтті мұңмен әсерленіп, дәл осылай сұлу күйінде елестете алмас едім, мен оны тіпті басқаша көруге құштар емеспін, онда ол бүкіл таңғажайып жаратылысынан айырылып, үстіне күпәйке емес, әшекейлі жалтырауық көйлек киген сайын бар жарасымынан жұрдай боп, бетіне опа жаққан сайын қартаятын – сонсоң масқара бұзылып, күнәға бататындай еді; «оқып керегі не, оқып керегі не!», бірақ мен мынаған да өкіндім: табиғаттың таза сұлулығын, табиғат өз уысынан-ақ шығармайды-ау, ал көп әдемілікті біз, болмаған соң қолдан жасаймыз; ақбілектей қыз бәлкім жүз жылда бір рет-ақ туар, әттең соның өзінде байқамаймыз, не ескермейміз – тағы таудың арасында тасаланып қалар; мәңгіге ұмытылады, ит-құс талайды, ең сүйкімсіз адам жемтік етеді, қимайсың, қиналасың – дәрменің жоқ, дәрмен бар-ау, көзді жұмып келте секірер ерлігің болмаған соң осылайша санамен ғана сандалып аялайсың, керегі не осының... сонсоң, сорлылықтың бәрін табыстырмас тағдырға телиміз; жылқылы ауылдан ұзап қалың қарағайлы өңкиген жотаны аса беріп, сонау Ешкіөлгеннің баурайынан сыңсыта шырқаған ән құйылды құлаққа! Ән! Түнгі ән! Және ол әнді айтушысы кім дейсіз-ау? Сіздің түсіңізге ғана жарылқаушы боп кіріп, тек қиялыңызда ғана қалықтап ұшып жүретін, әсте ешкімге, әсіресе, әйеліңізге сездірмей ғұмыр бойы (қартайған сайын) сезім пердесінің арасына жасырып өтер тотықұсыңыз; сізді ғана емес, бүкіл әлемді рахатқа кенелтетін салқар мейірім иесі – махаббаттың әркім таусап, рухани талшық етіп өтер буалдыр көлеңкесі: табиғатқа ғашық сыршыл жүректің әмсе ардақтап өтер жыры; сіздің ол әр қауіпті минут сайын қасыңыздан табылып, түпсіз тұңғиыққа – үмітсіз шайтан тірлікке құмар сәтіңізде қол ұшын береді, сіз оны бәлкім көрген шығарсыз, көрмеген де боларсыз, сонда да сын сағатында әйтеуір бір пәле-жаладан, күйреуік сезімнен арашалары хақ; осындай ақбілек, аққанат періштесі бар адам мәңгі жасарып, тау еркесі шырша шынардай жасыл жапырақ жайып өтпек; ал, мен ақбілектің әнін тыңдап, осындай оқыс ойға шомдым; ал, жолсеріктерім түнгі әнге әрі-бері құлақ түрді де жылқышының қызына зоотехник қырындап жүрген көрінеді, – деп еді бірі, екіншісі: – ол иттің әйелі, екі баласы бар емес пе, – деді әлденеге өкінгендей кейіспен; сосын екеуі де терең күрсінді; аспанға қарадым: жап-жарық секілді, қаланың бір өшіп, бір жанған сансыз оттарына өте ұқсайды екен, жұлдыз ақты. Ешкіөлгеннің ар жағына асып алқараланып жатқан қара жерге қарс кіріп кеткендей болды; маған жұлдыздар жауып тұрғандай сезілді, аузымды аштым, алақанымды жайдым – дарымады; жаздың жанға жайлы жұмсақ түні болса да қалтырап, тоңази бастадым; Ешкіөлген жақтан естілген ән бәсеңсіп, арқырай кісінеген айғыр дауысы тау-тасты ұзақ жаңғырықтырады-ай...

	«Зоотехник қандай адам екен? Жоқ дегенде осының да бақыты бұйырмады-ау», астымдағы атты қамшымен сауырлай салып жібердім – жазықсыз сабадым...

	Аспан гауһарға малынып тұр, Қайтейін, менен алыс...





IV. Күз-қыз




	Ағыл-тегіл адам-ағыс.

	Ал, адам ағыстың ортасындағы биойнақ қайрандап қалған кеме секілді; кеменің үсті толған тағы да адам, быжынаған жастар; бақтың даңғарадай дарбазасынан кіре сала-ақ сол ілгерінді-кейінді сабылған жүздеген қыз-жігіттің ортасына түсіп, әп-сәтте басың айналып, есіңнен ауысар едің, әлдеқандай желік пайда болып, шаршы топтың ортасындағы бәстестердей елігер едің; төбеңнен төнген сансыз шамдар көздің жауын алса, «чачалаған» ышқынды музыка үні құлақ тұндырар: барын киіп, бақанын қолына алып қаздаңдай шығысқан қыз-жігіт жаздың мол-мол қызығы ағаш жапырақтарындай мінтеліп, күздің сұрқылтым жуас күндеріне ойыса бастаған соң бас білмес асау уақытты мейлінше ұтып қалуға жанталасқан сыңайлы; шам сәулесімен жарқыраған көздерден жастықтың оты ұшқын атқанымен, ептеп суық сорып бозарған беттер бәрібір қоңыр күзді еске салады; оқта-текте теректің сап-сары жапырағы қалбалақтай ұшып, оны әркім жерге түсірмей ұстап алуға тырысады; осы көрініске қарап тұрып, жас шіркіннің бүкіл сән-салтанаты сұры бұлт, қыраулы ызғардан қашып келіп, мынау аяздай баққа жасырынғандай әсерде қаласың; әр ағаштың түбінде үйір құрып, шылым шегіп тұрған ақ шалбар, қайыс белбеу бозбалалардың тоқ күлкі, дарақы дауыстарына сыңғырлаған әдемі үн араласады; самаладай самсыған электр шамы аспан барын, сол аспанда сансыз жұлдыз барын ұмыттырған; адамдардың осыншалық мол болып көрінуі – бақ тар еді, есіктен кірген бетте би алаңын айналып өтесің де, әлгіндегі орныңа қайта келесің, осылайша шыр айнала бересің, айнала бересің, айналған сайын жүзтанысың көбейеді; менің бұл қалаға келгеніме көп болған жоқ, үшінші күн; сондығы болар, бәрі бейтаныс, жұрт не істесе соны істеп, биойнақты бір-екі рет орағытып та үлгердім; биге зауқым жоқ, байқамай біреудің қызын шақырып қойсам, тәртіпсіз ұлдар сабап та жіберуі ықтимал ғой; сонымен оншақты рет айналған соң осы ермектің өзі мезі етті, ал жергілікті жастар жалыға қоятын емес; менің бір байқағаным, менен өзгенің қай-қайсысы да екі-екіден, үш-үштен қыдырыстайды да, тек анау бір қолында шиыршықтап ұстаған қол шатыры бар қыз ешкімге жуымай, ешкім жуымай адасқан қаздай сыңар жүр; әншейінде өзінен сұлуырақ құрбысын көргенде қипалақтап қалар қыздар да, қызылды көргенде қызынбай тұра алмайтын жігіттер де оқшау жаратылған асқан көркем анау бір тотыны елемеуі, тіпті қағып-соғып көз қырын да салмай өте шығуы мені қайран қалдырды; сәулелі шамның саулаған нұрымен тайталасқан келбетті дидар, қолдан соққандай қиқы-шойқысыз әсем мүсін келісті де кербез жүріс, әсіресе, шырадай жанған қайқы кірпікті шуақты көз – періштенің өзін де жолдан тайдырғандай-тын; адам-ағыстың толқынында аспай-саспай бөлекше жүрген қоңыр-қаз іспетті; не бір қатыгез, қайырымсыз адам, не бір қайғы жұтқан қасіретті адам ғана дәл осылай – дүниедегі қызықтың бәрін тәрк етіп қу бас болып қалмақ; мүмкін, сыңарынан айырылған жаралы сарыала қаз ба, мүмкін, аяғының мүкісі, бетінің тыртығы бар шығар, сұлулық дегеннің өзі көңіл-күйге, сезініп-түсінуге байланысты шарттылық қой, жо-жоқ, мүлдем басқа... жұмбақ жаратылған жан екен... Мен мынадай ойға келдім... өз сұлулығымен жұртты тәнті қылған, бұлдай білген және өзіне тең таба алмай, осында жүргеннің бәрінен жиіркенген, тым-тым биіктегі – қол жетпес құзардағы еңлік гүлді жігіт-желең әрі-бері жанталасып иектейді де шамасы мен өресі жетпейтінін білген соң, бос әурешілдікті қояды; ал, ол одан сайын асқақтап биіктей береді; осынау жайнаған келбет, жарасымды кербездіктің кермиығына ер салар, құзарына қол салар ержүрек «турист» жоқ бұл қалада! олай болса, көп үміткердің бірі ретінде неге тәуекел деп тас жұтпаймын; қыз деген халық бейтаныс жігітке үйірсек болмаушы ма еді... түсіріп-ақ кетермін... Мына тұрған шөпжелкелердің өзегін өрт жаласын; бұған дейінгі бар тәжірибемді жинақтап, сымдай боп сызыла киліктім; «қарындас, жалғыз неге жүресіз, қасқыр жеп қойса қайтесіз?» – бұл тауып айтқандығым еді; ол үндеген жоқ, «итпісің, кісімісің» деп бетіме де қарамады, томаға-тұйық ауыр ойға берілгендей асықпай-саспай аяңдады; «қарындас... А... қарындас, танысып қоялық, есіміңіз кім?» – ол ләм демеді, отты жанарына ақыл ұялап алысқа қарайды, шулы дүниеден бөлінген маңау кейіпте: мен жарбаңдап үш рет ере айналып шықтым биойнақты, бірақ бәрі бос әурешілдік, танымайтын көшке ілескен адасқан күшіктей аянышты халге түстім; өз-өзімнен ыңғайсызданып, іштей ұялып та келемін; ал дегенде бойымды билеген месер сезім, ұшқалақ ой қыз жанында қадірім қашқан сайын берекесі кетіп, шым-шымдап ақылға ұласты; енді мен де үн-түнсіз оған қосылып алып айнала беруге бел байладым; бағанағы өз бетімен лағып жүрген қыз-жігіттер жапа-тармағай бізге назар аудара бастады; бір-біріне ымдап-нұсқап, кейбірі күліп, кейбірі басын шайқасты; мені бұл жағдай қатты қуантты: «тіл табыспасам да ерке қыздың жанына еріп жүруімнің өзі ерлік емес пе, жігіттер маған емес, мен жігіттерге, олардың дәрменсіз ынжықтығына күлдім; бесінші рет айналып бара жатқанымызда жұмбақты сұлудың тілі шықты: «бекер әуре боласыз, бекер...»; оның үнінде сенімсіздік пен жатбауырлықтың жүрек суытар салқыны бар еді, бірақ сонда да өркөкірек желіктің әупірімімен төбем көкке жеткендей қуанышта мен: «Сіз секілді біреудің үкілі ботасымын, сырт көзден ұят қой, жерге қаратпай ілтипат білдіріңіз», деп сайрадым; әттең, осындай да тәкаппар адам болады екен-ау, жұмған аузын ашсашы; біз тағы да үнсіз аяңдап келеміз; мен болмасам оның жалығатын түрі жоқ әзірге; жұрт тарқауға айналды да жұмбақ қыз есікке беттеді; мен сонда да қалмай, қосарлана жөнелдім; есіктен шыға бергенде қарқылдаған қатты күлкі естілді; екеуімізге бағышталған аяр күлкі екенін білмедім, білсем де: өздерінің қолы жетпеген соң қызғанады, деп ойладым; қыздың қапсарынан қалмай үйіне еріп келемін; ол бағанағы бір сөзден соң қайтып үндемеген; аспанға қарады, солай ұзақ жүрді; мен де көкке телміріп, жанымдағы қыздың жан сырын ұғуға арпалысып келемін, өтірігім бе, шыным ба, күні бүгінге дейін білмеймін, лекітіп келген жүрек толқуымды жасыра алмай сөйлеп-ақ жібердім; «айнам, Сіз алқара аспанды нұрландырған жұлдыз сияқтысыз, бірақ тым алыстасыз, сондықтан да сұлусыз, қадірлісіз; дегенмен адамның қуаты жетпейтіннің бәрі-бәрі керемет емес қой; неғұрлым адамзаттан алшақтасаңыз, солғұрлым көзден тасаланып, тіпті ұмытыласыз, сонсоң асылдың өзіне күмән келтіре бастамақпыз; қаншама тағыланып, ел-жұрттан жерінсеңіз де түбінде айналып табар қазығыңыз бар ғой; «жалғыздық құдайға ғана жарасады» дейді, қоса ағарар қосақ таппай жер қойнына кірем дейсіз бе, әйтеуір біреудің жары боларыңыз хақ, мүмкін, сіз өмір бойы іздеп келген немесе іздеп өтер елес адамыңызды ренжітіп келе жатырмысыз, мүмкін ол адам – Мен болармын, ойланыңызшы, осы қылығыңыз үшін ғұмырлыққа өкініп өтпейсіз бе? білемін, қыздар әсіресе қазақ қыздарына салиқалы, салмақты, һәм кербез де керім болу керек, бұрынғы өткен апаларымыздың осы бір қасиетін жойып алмай, жаңғырту керек те шығар, түсінемін, бірақ мен сізді түсінбеймін; Сіз, айталық, мұзға қатырған тірі гүлсіз, енді жүз жылдан соң мұзды қайта ерітіп, тіршілікке қайта қосу керек шығар, құдая, оған менің дәтім, жасым жетер ме; Сіз, айталық, түн аруы ай-ақ болыңыз; құдай оған да адам қонып жатыр емес пе: Сіз, айталық, ауру болыңыз, құдая, мен ондайдан безер ме екенмін, қайта бұрынғыдан әлдеқайда аялап, бауырыма алмаймын ба; соның өзі жақсы: Сізді мен алақаныма салып ардақтап, жұмыр жерді шыр айналып емдетер едім; осылайша шаршаудан махаббаттың сарқылмас қуатын, жалықпас ләзатын алар едім; Сіз, айталық, менің жарым бола қалсаңыз, егер бірге тұруға келіспесеңіз, некелесіп алып ауылға аттанайын, сөйтейін, айнам, алыстан сағынысайық, сосын алаулы қимастықпен еңіреп қайта табысайық, байқаймын, Сіз мені жоғалтып аласыз; «жоқ, Сіз мені жоғалтып аласыз, жетер енді, бәрі бекершілдік!» деп жекіген дауыстан селк етіп есімді жисам, қыз өз үйінің баспалдағында тұр екен; сосын жалт бұрылды да үйіне кіріп кетті; мұң қабыздаған бота көзінде бір тамшы жас бар-ау... жүріс тоқтап, кісі аяғы басылған тыныш көшемен сырп-сырп аяңдап, жалғыз қайттым; бағанадағы шамдар әуе жұлдызымен тайталасады; анда-санда мен секілді жалғыз-жаяу кезігеді; күздің сызы қойыннан кіріп, балақтан шығады; аспанға қараймын; жұлдыздар бейне жауып тұрған сияқтанады; аузымды аштым, алақанымды жайдым – жоламады; жұмбақ қызды іздеген көңіл осылайша жападан-жалғыз мәңгі шексіздікке жүре бергісі, жүре бергісі келеді...

	Ертеңгі күні кешке баққа тағы келдім, кешегі мінсіз сұлуымды – өзімнің ғана тәкаппар аяулымды жолықтыруға аңсарлымын; дарбазаға жақындай бергенде бажылдап «жедел жәрдем» келді де, аппақ боп сұлаған қызды көтеріп сала берді: бұл жұмбақ қыз еді...

	– Ақайша ғой, байғұстың талмалы ауруы жазылмай-ақ қойды, – деген дауыстар күз желіндей ызыңдап күні бүгінге дейін құлағымнан кетпейді... бірақ мен оны ұмытуым мүмкін емес еді... әне, ол жалғыз өзі мен білмейтін, бірақ әйтеуір түбі бармай қалмайтын қаратүнек сапарға аттанды...

	Ағыл-тегіл адам-ағыс, Қарасаң бас айналады...

	Уа, еркектер! Содан бермен талай мезгіл ауысып, талай жылдар өтті. Талай ақерке, ақгүл, ақбілек, ақайшаларды жолықтырған шығармын. Тегінде жалт етіп жоқ болған аяулы бейнені есіме алмасам да, жүрек шыңырауындағы буалдыр көлеңкесі мәңгіге жоғалмайды екен. Мойындаңыз, бұл бейне сіз үшін де жат емес...

	Жұлдыз жауған түндер-ай!

	1971 ж.



	Оглавление

	АНА ҚУАНЫШЫ

	ТЕРІСАҚҚАН

	ҰЙҚЫМ КЕЛМЕЙДІ

	АСПИРАНТ ҚЫЗДЫҢ ТРАКТОРШЫ ЖІГІТІ

	ТАБИҒАТ – ӨМІР – АДАМ

	1. АЛТАЙ

	1. ТҰМАН

	1. ІҢІР

	2. ТАСҚЫН

	1. ЖАЛҒЫЗ АЯҚ ЖОЛ

	1. БӘЙТЕРЕК

	МЕЗГІЛ ƏУЕНДЕРІ

	1. ҚАҢТАР

	2. НАУРЫЗ

	1. ҚАЗАН

	ӨЗІ СҮЙГЕН

	БҰЛ БІР СЫР ЕДІ

	МАХАББАТ ТУРАЛЫ ДАСТАН

	ИТ ІШКІР-ƏЙ

	ҚОШ, МАХАББАТЫМ!

	ЖЫЛҚЫШЫ ЖІГІТ

	ЖҰМБАҚ ШАЛ

	«ЖҮРЕГІМНІҢ ТҮБІНЕ ТЕРЕҢ БОЙЛА...»

	ОТ БАСЫНДАҒЫ ЕКЕУ

	ЖАСТЫҚ ОТЫ

	ЖЫЛҚЫ ТУРАЛЫ ЭЛЕГИЯ

	ЖҰЛДЫЗ ЖАУҒАН ТҮНДЕР-АЙ...

	I. Қыс-қыз

	II. Көктем-қыз

	III. Жаз қыз

	IV. Күз-қыз





