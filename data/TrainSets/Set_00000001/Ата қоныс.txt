	Өтебай Қанахин

	Ата қоныс





	Повесть-эссе





	Жазушы Өтебай Қанахиннің әңгіме-сұхбат түрінде жазылған «Ата қоныс» атты жаңа шығармасын ел мен жер туралы толғау десе де болғандай. Өйткені туған халқымыздың ежелден келе жатқан ата кәсібі мен ата қонысы төңірегіндегі әңгіме бүгінгі ауыл өміріндегі шьндықтармен қат-қабат өрбіп, ұласып жатады. Халқымыздың ғасырлар бойы өзімен бірге жасасып, атадан балаға үздіксіз жалғасып келе жатқан өнегелі салт-сана, әдет-ғүрып, дәстүр-рәсімдері де шығарма шырайын арттыра түседі.





	Халқыңның сырын өзің білесің де,

	Ісіне күйесің де, күлесің де;

	Қаласың кейде кейіп, кейде мәз боп,

	Әйтеуір, сол халқынды сүйесің де!

	Ілияс Жансүгіpoв.





БІРІНШІ СҰХБАТ




	– Армысыз, аға!

	– Бар бол, бауырым!..

	Нұркей ақсақал қалбалақтай орнынан тұрып, маған қарсы ұмтылды; қолындағы таспа тіліп отырған жалпақ қайысын, сабын көк шүберекпен ораған қара пышағын қызыл алаша үстіне тастай сала, мені қаусыра құшақтап, төске төс түйістіріп қазақша көрісті, амандасты. Сосын оң қолымды қос қолдап қысып тұрып, біразға дейін уысынан жібермеді. Қарттың саусақтарының қаттылығы қышқаштай екен.

	– Жарығым келіп қалыпты ғой! – деп шыпта жанында жүн түтіп отырған Бақтылы жеңгей де бөстегінен сиыршылап көтеріліп, мені құшағына алды, екі бетімнен кезек сүйді. – Бәсе, кешеден бері оң көзім қайта-қайта тартып еді-ау! Өзім де бір жақсылық болар деп жорығантұғым.

	– Ал, Қайсаржан, қалай, ол жақтағы ел-жұрт аман, қалың қазақ қаз қалпында болар? Өзіңді келгеннен де, кеткеннен де, олай-былай өткеннен де үнемі сұрап тұрамыз.

	– Аман, аман. Бәрі де жақсы-жайлы жүріп жатыр.

	– Қой, мен шай қамдайын. Самаурын қайнағанша қымызбен алдана тұрыңдар.

	Қоңыр кенеп дастарқан жайылып, алдымызға зерлі тостаған толы қымыз келді. Сүр татитын сары қымызға (дәмдірек болу үшін местің ішіне бір білем-жарым қазы салады) құмарта бас қойдым.

	– Шырағым, сыртыңнан кілеңде жақынсырап жүретін тілеуқор ағаңның бірімін, – деді қарт. – Маған жақсының бәрі – туыс, жаманның бәрі – жат!

	Нұркей ақсақал мен Бақтылы жеңгей мені осылайша көптен күткен кәделі қонағындай арқын-жарқын қарсы алды.

	Нұрекең екеуміз қатты сағынысып көріскен бауырлардан бетер шүйіркелестік те қалдық. Көптен сыралғы жандарша әп-сәтте-ақ әңгімеміз жарасып аузымызға не түссе соны айтып, ойымызға не келсе соны сұрап мәре-сәреміз.

	Дәм бұйырып, мен тағы да ақсақалдың берекелі төрінде отырмын. Мауқымыз біршама басылғандай болды-ау деген шақта, қымыз жұтқан сәттегі аз-кем саябырды пайдаланып, от басына көңіл қойып, көз тоқтата бастадым.

	Бес қанат киіз үй: сары уық, қызыл кереге, көк сықырлауық, ақ маңдайша, қоңыр табалдырық, жасыл жақтаулар; шаңырақ қана көне екен. Қозы жүнінен шаршылап басқан ақ түндік, қой жүні қоңыр үзік, туырлықтың да киізі жаңа. Әсем тоқылған ақ басқұр, көк желбау, қызыл уықбау, керегелердің өрнекті таңғышына шейін бар. Менің назарымның неге ауып отырғанын аңғарған жеңгей:

	– Соңғы төрт-бес жылдың төңірегінде мал, әсіресе қой ұстауға біраз еркіншілік болған соң ғой (мал өсіргеннің не жазығы бар?) жүнге біршама жарып қалғанымыз. Бұрындары мұндай қайда?.. – деді.

	– Қой жүні бір кездері қазақтың басты қазынасының бірі болды емес пе?..

	Төрдегі көненің көзі – нән қара кебеженің үстіне жиналған жүк жабыққа тіреледі, бергі бетін етек жағы кестелі ақ матамен жауып қойыпты. Оған жалғаса аумақты сүрік сандық орын тепкен. Екінші қапталында – бір өре киіз, онан кейін жүнге толы қанар қап тұр. Бұған жалғаса кереге басындағы сыртын оқалап тастаған аяққап пен кесеқап көзіме шалынды.

	Төрге қызыл барқыттан қошқар мүйіздеп салған ақ текемет төселіпті.

	Бергі бетін әдемілеп оюлап, бас жағы мен аяқ жағын ердің қасындай етіп көтерген екі кісілік ағаш кереует сандыққа тақау тұр; оның үстіндегі қалың кұс төсек, ерлі; зайыптылар жастанатын сопақ келген мамық көпшік көк ала шәйі көрпемен жартылай жабылыпты.

	Шыптасы ашық тұрған қазан-аяқ тұста қара мес, сопайған ағаш күбі, үлкен елек, өрнекті иінағаш, шұрқ тесік кепсер, зерен табақ, баулы қырғыш, киіз тұтқыш деген сияқтылар орын алған. Есік жақта Нұрекеңнің қонышты қара галошы мен бәйбішесінің шап-шағын көк сауыр кебісі қатар жатыр.

	Бақтылы жеңгей қазан көтеріп келгенге ұқсайды.

	Нұрекең әлі тың екен. Баяғы сол таразы қалпы; етейе де, шөге де қоймапты. Қарсы алдымда маңдайы жырта қарыс, қыран қабақ, күміс самай, сәл бұйрасы бар аппақ сақалы кеудесін тегіс жауып, белуарына түскен, кейбір талы бидай масағының мұртына ұқсап едірейген қалың қасы бурыл тартқан ақсақал отыр. Дауысы да сол баяғы әсем бір күмбірлеген қоңыржай қалпында. Тек бет әлпеті мен екі қолы бұрынғыдан гөрі күреңіте, қара қошқылдана түскен. «Мұнысы қысы-жазы далада, күн көзінде, жел өтінде, аяз бетінде көп жүргендіктен болар» деп шамаладым. Берік мойнын ғана мен көрмеген, қаңылтырға салған ою сияқты, айқыш-ұйқыш әжімдер молынан торлай бастапты. Қарттың үстіңгі және астыңғы күрек тістері түгелдей темірден салынған. Онысы кескін-келбетіне біртүрлі үйлеспей тұрған сықылды.

	Ал Бақтылы жеңгей болса шүйкедей боп шөгіп, көрер көзге аласарып қалыпты. Нұрын төгіп тұратын бидай өңді беті де біртүрлі суалып, мандайын, көзінің айналасын, мұрнының үстін, жақ, құлақ тұсына шейін терең әжімдер ерсілі-қарсылы айғыздап тастаған. Ерекше бір мейірімге толы жұп-жұмсақ дауысының өзі жарықшақтана бастаған ба, қалай... «Әлде, ауырып тұрды ма екен?» деген ой келді маған. Осынымды айтқызбай аңғарған жеңгей:

	– Ағаң әлі, көріп отырсың, бақуатты ғой, өз күші өзінде. Мен болмасам... Соңғы екі-үш жылдың төңірегінде ыңкыл-сыңқылым көбейіп, аурушаң боп алдым. Бәлнитсаға да бірер жатып шықтым. Қайта солардың, дөктірлердің арқасында біршама мал болған тәріздімін. Ауруынан айыққан адам қайта туғанмен бірдей болады екен: «Дені сау қойшы ауру ханнан жүз есе бақытты» деп бұрынғылар біліп айтқан.

	Жеңгең қартайды ғой... – Бәйбішесінің сары уайымдау сөзін бөлгісі келіп, отағасы миығынан жымиып қойды...

	– Ол да бар шығар... – Бақтылы жеңгей ауыр күрсінді.

	– Әшейін айтам, мына қайныңы күлдірейін деп. Сен мен бақандай он жас кішісің. Саған кәрілік қайда!.. Бір кездері бұл жеңгең да хас сұлудың өзі еді, Қырым мен Үрімнің аузындағы сөзі еді... – деп отағасы енді зайыбының көңлін аулай сөйледі. – Жоғалып табылған мал – олжа, ауырып жазылған жан – олжа... Ақтөс бір жаққа шығынып кеткен-ау, шамасы. Әйтпесе, «ит – қораның құлағы» деп, бөтен кісі келгенде үріп хабар беруші еді...

	– Баздағы құрылысшы қайнымның қаншығына кетті-ау, дәу де болса...

	– Жігітшілік жасап жұр екен ғой. Ә, соғылған!..

	«Ау, мені неге әңгімелеріңе қоспайсыңдар?» дегендей көкірегі өз-өзінен сырылдап дәу мысық кірді, бақанмен тipen ашып қойған киіз үйдің ергенек есігінің табалдырығынан көлеңкеше білдірмей аттап. Нұрекеңнің тізесіне, бүйірі қышығандай, асықпай бір сүйкеніп өтті де: «Сіз кім боласыз? – дегендей, менің қарсы алдыма келіп шоқиып отырып алды. – Е-е, қонақ екенсің ғой. Ертеректе өзіңді көрген сияқтымын...» Көз қарасымен осындай бір сауалдардың нобайын танытып, үлкендігі қозыдай тарғыл мысық Бақтылы жеңгейдің жанына барды да, төрт аяғын ілгері-кейін созған ол еркінше көсіліп, қаннен-қаперсіз жайбарақат жатып алды.

	Бір кездері дастарқан қайыра жайылды. Қолға су құйылды. Артынша-ақ үстінде бір білем қазысы бар, үйме табақ ет тартылды.

	– «Сақтағанын жесе, сағынғаны келеді» дейтін ырым бар бізде, қазақта. Сен төбе көрсетіп қалар деп жеңгеңнің арнайылап алып қойған сүрісі ғой бұл. Жылда өсітеді.

	– Саған деген сыбағаны Ұлыстың ұлы күні ұнның арасына тығып тастаймын. Жыл айналғанша сол қалпы жата береді. Биыл өзіңе бұйырды.

	– Ақ пейіліңізге мың да бір рахмет! Дәм үстінде Бақтылы жеңгей:

	– Өткеннен іште қалған бір өкінішім бар еді. Сәті келіп тұрғанда сонымды айтайыншы, – деп жөнделіңкіреп отырды. – Жеңгелерінің қайныларына ат қоюы атам заманнан келе жатқан ата салты ғой. Қазіргі жеңгелері қайныларына ат қоя ма немесе түйеден түскендей етіп, атын атай бере ме, өздері білсін...

	– Ау, қазіргі айалдар1 өңменінен итергендей етіп, күйеулерін де бақырайтып қойып өз аттарымен атамай ма? – деп Нұрекең пікір қосты.

	– Жарығым, жетімдікті кеп көрдің. Бірақ енді бәрі ұмыт. Қазір төредей жігіт болыпсың. Өзіңе «төрем» деп ат қойсам қалай көресің? Әбессінбейсің бе?

	– Неге әбес көрсін – деп, қысылыңқырап отырған мен үшін Нұрекең жауап берді. – Қайны қыларлық аузында бір тісі бар кемпір табылмай сорлап жүргенімізде...

	Бұған үшеуміз де мәз күліп алдық.

	 – Қазаққа тән нәрсенің бәрі маған жат емес, жеңеше...

	– Ой, өркенің өссін! Кәрі жеңгеңнің көңілін аулай білген сендей қайныдан айналмассың ба! Сонымен, Бақтылы жеңгейдің «төрем» деп ат қоюы арқасында, мен аяқ астынан «төредей» жігіт боп шыға келдім...

	Шай ішіліп, тамақ желініп, оның артынан тағы да қымыз келіп дегендей, осылардың бәрін адақтағанша түс те ауып үлгірді.

	1932 жылы халық басына түскен аса ауыр нәубет – жаппай ашаршылықтың салдарынан қаршадайымнан жетім қалып, панасыз балалар үйінде өскен мен ел сағынып, жер көксеп туған өлкеме арнайы ат басын бұрғанмын. Бір жағынан осы Нұркей ақсақалдың 1916 жылғы оқиғалардан кейінгі тағдыры, басынан кешкендері, өткені мен кеткені, қазіргісі қатты ойландырып-толғандырып болған-ды.

	Бұл жолы сәлем беру үшін қарияны арнайылап өзім іздеп келдім және оңаша отырып әңгіме-дүкен құруымызға бөтен көз бөгет болмасын деп, тоқтаған жерімнен сытылып жалғыз шықтым.

	– Ал, айналайын Қайсаржан, «ағаның үйі – ақ жайлау» деген, осында бол, тынық.

	Сөздің ретінде өткендегі сұхбат-сырласуымызды әрі қарай созып, жалғастырсақ қайтеді дегендей ыңғай білдіріп едім, менің емеуірінімді бірден түсінген ақсақал:

	Олай болса, бақша басына барайық. «Бүркіт қартайса – тышқаншыл» деп, мен де, сол үлкейгендікі білем, бақшашыл болып алдым...

	Мұның әзіл ретінде айтылғанын түсінгенімді аңғартып бір жымиып қойдым.

	– Түс қайта осында балалар келеді. Олар бізді алаң қылады. Бақша басы оңаша, екеумізден басқа ешкім бола қоймас. «Қарбыз-қауын – бір ай сауын» деп, біздің ол «сауынымызды» да көр, дәмін тат.

	– Болсын.

	Нұрекең дем арасында жиналып та үлгерді. Мен екібастан дайынмын ғой.

	***

	Ауылды артқа тастап, иек астындағы биікше келген жұмыр дөңге көтерілдік. Сол сәтте мінер жағымыздан шетсіз-шексіз жазық даланың өр кеудесі, осы өлкенің құзар биігі, бітімі желмаяның өркешіндей оқшау тау – еңселі Сұңқарқиям, бойына жан теңгермей маңқиған күйі, бұлдырай мұнартып, мен мұндалап қияннан көзге шалынды. Бала кезімнен көкіректе хатталып, жүректе жатталған баяғы сол заңғар да маңғаз қалпы; өзіне жалғаса жатқан аласалау екінші тау – піл сауырлы «Қосбүйрегі» әркашан қасында.

	Ата қонысымның – туған өлкемнің – ұшар басына қыран қонақтаған қастерлі де киелі биігі, нық тұғыры, берік бекінісі, арқа сүйер айбаты, мақтаныш етер асқары – Сұңарқияма, қатты сағынғандікі болар, көзім талғанша қарай беріппін. Сонда оны, сандал тауымды, ұшы-қиыры жоқ, кедір-бұдырсыз кең далада шынтағын таянып дамыл алмақ боп бір жамбастап жатқан ертегі-аңыздардағы елін-жерін күзеткен айтулы алып – хас батырға теңегім келіп кетті.

	Аспан ашық болса, Сұңқарқиям осылайша күндік жерден көрініп, тіршіліктің мәңгілікке жығылмас айбынды туындай боп көзге қуаныш, көңілге медет, бойға жігер береді.

	Біраздасын барып алдымда кең көсіліп жатқан көлемді егістікті көрдім. Тура соған беталдық. Таянып келіп те қалдык. Суы мол терең өзегі бар құйқалы алқаптағы жайқалған мол егін – ел ризығы өзінің бітіктігімен көз қуантады.

	– Біз білетін байлық атаулы жерден өнеді. Емшектегі бала үшін ана қандай болса, адам үшін жер де сондай, – деді Нұрекең алдымыздағы егінжайды иегімен нұсқап. – Бұл бір қыдыр дарып, құт қонған өңір, қойын-қонышы толған ырыс. Мұндай құнарлы жер, сулы алқаптың сәні – егін, бау-бақша. Суармалы егін, қысыр қалуды білмейтін сиыр сияқты, сарқылмайтын береке. Бұрынғылар «тозған елді тоған жияды» немесе «кеткен тамыр келсін десең, кетпен ал да егін сал» деп неге айтты дейсің? Дәл шашпасаң, маңыңа торғай да жоламайды. Осы тірлігім ішінде менің бір анық аңғарғаным: жер шұқығандардың мерейі қашанда үстем; қара жерді емгеннің қарны ашпайды, жұтқа ұшырамайды. Береке, тоқтық – астықта. Астың атасы – нан, анасы – ағарған.

	– Айтары бар ма!

	Биыл шығым ерекше екен. Кісінің белуарынан келетін, ақ бидайдың сап-сары, дәнге толы тоқ масағы – кере қарыс; салмақты бастарын біркелкі төмен иіп, әсем салбырайды. Бітік шыққан арпа, сұлы дегенің кісі бойындай, оларды орып тауысуға айналған.

	– «Көктемде ұйықтамаған қыста қысылмайды» дегеніміз осы. Жазғытұрым диқанның қойнына құрт кірсе, күзде қамбасына құт кіреді.

	Нұрекең бидайдың бір масағын үзіп алып алақанына салып үкті де, қауызын үрлеп ұшырып, түйір дәнді тісіне басты.

	– Пісіп қалыпты. Алдағы аптаның ішінде бұған да орақ салатын болар. Соншама тер төгіп жыртылған жерге зор бейнетпен себілген дәннің бітік егін боп шыққанына не жетеін! О, диқан баба, бергеніңе шүкір!

	Ақсақалдың кетпенді көп шауып, күрек сабын күнде ұстап көк мүйізденіп қалған жалпақ алақанындағы адамның еңбегін әлденеше еселеп қайтарған ақ бидайдың баданадай-баданадай дәніне сүйсініп қарай бердім.

	– Ащы терден – тәтті нан. Кезінде біреулер мұндай жерге бидай жөнді шықпайды деп байбалам салып еді. Тәуекелсіз ер де көгермейді, жер де көгермейді...

	Тары еккен танапқа да таянып келдік. Жетілген тарының иісі анадайдан аңқып қоя берді. Бітік тары сары балақтанып, пісіп қалған.

	– «Таразы туғанда тары піседі» деген бар. Бидайдың әр түбінде бір ғана масақтан болса, тарыда тіпті басқаша: әрқайсысынан ең кемі – екеуден, ал кебісінде – үшеуден, кейбіреуінде тіпті төртеуден жарыса біткен дәнге толы сап-сары масақтарды жұп-жуан сабағы әзер көтеріп тұр: кәдімгідей ауырсынатын сияқты.

	– Мынаның бір дестесінен бір қап тары түсері анық! Айтса, айтқандай-ақ екен!

	– Осы тары қазақтың жүздеген тайпасын «ақ сүйек» жұт, жаппай ашаршылық жылдары тура келген ажалдан талай аман алып калды. Қуаңшылыққа төзімділігі жағынан бұған тең келетін дақыл жоқ. Құрғақшылық болғанның өзніде мұның әр гектарынан тоқсан пұт өнімді еркін алып жүрдік. Ал бітік шыққан жылдары үш жүзге дейін барады. Суарма егістен төрт жүз пұттан кем түскенін көрген жоқпын.

	Иә, аты әлемге әйгілі қарапайым қарт диқан Шығанақ Берсиев соғыс қақап тұрған 1945 жылы әр тарының әр гектарынан 1260 пұттан өнім алып, дүниежүзілік асқан рекорд жасады. Жұмыр жердің бетінде бұған дейін де, онан кейін де ешкім бұл дақылдан осыншама мол өнім жинап көрген емес. Халық даналығын, диқан тәжірибесін бойына мейлінше мол жинаған Шығанақ ақсақалдың әр түйірін қолмен теріп, өзі сұрыптап шығарған атақты ақ тарысын кім білмейді (бірақ қазір соның ұшығы мен ұсағы да жоқ...)!?

	Жолға жақын тұрған масақтан Нұрекең бір шымшымын үзіп алды. Оны да үгіп, алақанына салды. Маржандай жылт-жылт еткен ақ тары нұр жайнайды.

	– Тары – қазаққа ежелден қол дақыл. Аса көп күтімді де керек қылмайды. Егетін жерге жылда азын-аулақ көң шашылып, арам шөбін уақытылы отап, үш-төрт рет суын қандырсаң болды - өнімі шаш етектен, иен астықтың астында қаласың. Қызыл тары шөлге де шыға береді. Жазда жаңбыр бірер жауып өтсе болғаны. Мұның қуатын айтсайшы: «Арық малдың етінен бір тостаған сөк артық» деп неге айтты дейсің аталарымыз.

	Шынында да, бала кезімізде, наурыз сияқты ұлыстың ұлы күні немесе аса бір қадірлі қонақ келгенде болмаса, нанды көре бермейтінбіз. Бар білетініміз ақтаған тары – піскен сөк болатын: көже де содан, ботқа да содан, бөкпен де содан, ашыған да содан, талқан да содан, арасына ет салып тапаға пісірген нан да содан. Ұн таусылған кезде, қол басындай қалта толы тарыны еттің сорпасына салса, іңкәл оруына да жарай беретін. Құрғақ сөктің өзін аузыңа толтыра құйып, балғадай тістеріңмен пашыр-пұшыр шайнағаныңда, жарықтықтың сүт татитынын қайтерсің!

	– «Себуін әркім себер, жинауын ердің ері жинар» деген де бар. Енді осыншама ырзықты, диқанның молынан төгілген маңдай терінің түсімін, аңызда – масақ, сабанда дән қалдырмай уақытылы жинап-теріп алғанды айт!

	Әріректегі үстін алабұта басып кеткен бір танапқа көзім түсіп еді, Нұрекең:

	– Бақпасаң мал қысырайды, екпесең жер қысырайды, – деп ренжи сөйледі. – Суғаратын мотор жетпейдіні сылтау етіп, сол араны бірнеше жыл қатарынан бос тастап еді, енді міне нендей күйге ұшырағанын көзің көріп тұр ғой... Жайлау жайын шопаннан сұра, егістік жайын диқаннан сұра. Құр тастамайық, шығырмен болса да суғарып дән шашайық десем, жаңадан келген бастықтың білгішсініп көнбей-ақ қойғаны (бастық біткеннің іштен біліп тудым деп төс қағатыны жаман-ақ!)... Ертеде осы араның жатағы атпамен атса да, жарамды жерді бос тастамайтын.

	Ашық күннің тып-тыныштығы сондай, бидайдың масағы немесе тарының басы қозғалып, бір де біреуі селт етпейді.

	– Егін-терін дегеніміз осы, шырағым. Қазір диқанның нағыз қарманар шағы. Тары танабының шет пұшпағын бір жүк машинасының таптап кеткенін көргенде:

	– Ай, әттеген-ай! Қай оспадарсыз екен мұны істеп жүрген?! Маңдайында көз болғанмен, көкірегі көрсоқы біреу-дағы... Әлде бір оңбаған пияншік пе екен?

	Нұрекең қатты кейістік білдірді.

	– Жерден өнгеннің бәрі төкпей-шашпай ысырапсыз: жинап алынса ғана – еңбектің қайтқаны. Ал берекесіздікпен рәсуа болғаны – кешірілмес күнә, кепиеті жаман, обалы бар! – деп қария маған қарап өзінің қазіргі жағдайын түсіндіре бастады.

	Тарының қыр жақ бетін жаткамен орып жүргендерге қатарласа бергенде, Нұрекең:

	– Орақ түсімді болсын! – деді көтеріңкі дауыспен.

	– Айтқаныңыз келсін.

	Астықтан үйілген ақ, қызыл қырқалар – ақтарылған мол ризық алыстан көзге шалынды: кәдімгі дән-дария!

	Аяңдап отырып қырманға жеттік. Еңбек көрігі қыза түскен. Тарыны қызылдап жатыр екен. Тау-тау боп үйілген қыруар астық майқанға әзер сыйып тұр. Мая жон ақ тарысы бір бөлек, жал-жал қызыл тарысы бір бөлек – соншама қыруар өнім көрген кісінің көңлін өсіреді.

	– Қырман қызылға толсын!

	– Айтсын, аға!

	– Диқанның жаздағы мехнаты өтелді деген, осы, – деді ақсақал, ұшығы аралас бір уыс ақ тарыны саусағы арасынан себелеп тұрып.

	Былайырақта тарының сабаны бір бөлек, қоқымы бір бөлек төбе-төбе боп үйіліп қалыпты.

	– Қайсыларың ана егіннің шетін шошқадан жаман қопарып кеткен?

	– Нұреке, ол оспадарсыздың жазасын бердік...

	Қарияның көңлін басқа нәрсеге аударып, қайтадан көтеріле бастаған ашуын басқысы келді білем, ақсақалға нағашы жағынан жақын жас ортасындағы шалғы мұртты сары кісі:

	– Биыл көктемде уәкілге не дегеніңді алыстан келген ініңе айтқан боларсың? – деп ақсия күлді.

	– Әй, сен де бір қайдағыны қозғап...

	Солардан білдім: ауданнан келген, егіншіліктен бейхабар бір өкіл: «Ананы әйту керек», «мынаны бүйту керек», «Олай етпеңдер», «былай болсын» деп жер жыртып, тұкым сеуіпn жатқан жұртқа маза бермепті (диқаншылық дырдуды көтермейді). Соған әбден ызасы келген қарт:

	– Шырағым, жыртылған жерге сөз керек емес, дән керек. Сол жағын қамда, – дейді жер кеуіп кетеді деп, себілетін тұқымның түбі көрінгенін айтып. Осы сөз дем арасында көпке жайылып, артынша-ақ нақылға айналып кетеді.

	– Аузымен орақ орып, қолымен шыбын қаға алмайтындардан жек көрерім жоқ!

	Қырман басындағы бригадирден астықтан түсетін табыс көзін анықтадым. Былтыр шаруашылық тарының әр гектарынан 22 центнерден өнім алғанын, биыл онан да жоғары болатынын айтты. Бір қызығы: өткен жылы совхозға бидайдың әр гектары 75 сомнан кіріс әкелсе, тарының әр гектары 236 сомнан пайда келтіріпті. Мұндай арасалмақ жылда осылайша болатын көрінеді. Қайран, қазақтың тарысы-ай!

	Осыншама бітік шыққан егінге, мол өнімге қуана тұрып, бригадирден анықтап сұрағанымда, ақ тары мен қызыл тарыны да мал азығына пайдаланатынын оның өз аузынан естігенімде, мен біртүрлі боп кеттім. «Алда, обал-ай!..» – деппін ішімнен.

	Қайран, молшылық!

	Біздің бала кезімізде тарының өзін айтпағанда, талқанына шейін таптырмайтын тамақ еді-ау!.. Маужыраған иен дала – егісті алқап жасампаз еңбек әуенімен құлпыра түскен.

	Аңыздың үстін адымдай баса отырып, Нұрекеңнің бақшасына да келдік. Он екі қанат ақ орданың шаңырағындай қауқиған нән шығыр анадайдан көзге шалынды. Бәріректегі қамыс күрке – шошаланы содан кейін барып көрдім.

	Мұнда да жиын-терімнің нағыз қызған кезі көрінеді: қауын-қарбыз сықай тиелген бір шарбақты өгіз кетіп бара жатса, екіншісі толтырыла бастаған.

	Бақшаға келген кісінің назарын ең алдымен қауындық, пен қарбыздықтағы көгендегі марқа қозылар сияқты теңкиіп-теңкиіп жатқан соншама көп сары ала, көк ала, торы ала, бірыңғай сары қауыны; көк ала, қара ала, шымқай көк, шымқай қара қарбызы; тоғын басқалы төрт аяғын бүккен ісек қойдай теңкиген қазандай-қазандай асқабағы; аумаған көнектей, кейбірі шелектей қыл мойын сары сырайлысы – бәр-бәрі өзіне тартады; адам еңбегінің осыншама мол ризығына қуана көз тоқтатасың.

	– Бұрын біздер көп нәрсеге көңіл қоймай келіппіз ғой. Бір ғана жуаның өзі жүз түрлі ауруға ем-дауа екенін жиен қызым кітаптан оқып бергенде, мен аң-таң болдым...

	Сарымсақ өсіп тұрған киіз үйдің аумағындай ғана мөлдекті көргенде мен қайран қалдым.

	– Бұл да сол жиен қызымның болмай ектіргені. Енді әдет боп кетті. Қазір ол көрші ауданда әгрөнөм боп істейді. Мұның тұмау-сымауға бірме-бір ем, таптырмайтын дару көрінеді.

	Жалғыз тұмау-сымау ғана ма екен: он бес ғасырдан астам уақыт бұрын байырғы Мысырда сарымсақтан жасалатын 22 түрлі дәрінің рецепті табылғанын қазір жұрттың бәрі біледі. Бұлармен бас, іш, тіс ауруларынан бастап, тіпті тамақтың ісігіне шейін емдейтін болған; шаршап-шалдыққанда әл шақыру үшін пайдаланған. Дүниеден өткеніне 3,5 мың жыл болған аты әлемге әйгілі перғауын Тутанхамонның мазарынан да сарымсақ табылған. Тіпті беріде, яғни XVIII ғасырда Лондон қаласында оба ауруы етек жайғанда, сондағы француз діни адамдары сарымсақты күнбе-күн жегенінің арқасында аман қалады да, сасық иісінен қашып оған бармаған сондай қызметтегі ағылшындар обадан түгелдей қырылады. Қазірдің өзінде суық тию, тұмауды айтпағанда, сарымсақ жүрек дімкәсі, қан қысымының асқынуы сияқты ауруларға қарсы кеңінен қолданылады. Қытай мен Жапония елдерінде, жалпы шығыс медицинасында бұл күндері сарымсақтан жүздеген ауру-сырқауды емдейтін өте күшті дәрі-дәрмек жасайды.

	Жұп-жұмыр, адамның басындай қауданы жетіліп қалған капуста біраз жерді алып жатыр.

	Мұнда да ең әдепкіде жиен қызы болмай ектіріпті.

	Отақтың жиі және жақсы жүргізілгені көрініп тұр: бақша арам шөптен ада; атыз, жап сілем, құлақ – бәрі де тап-таза.

	Мерзімі өткенін білдіргендей, көп жерді алып жатқан қиярдың бәлектері сарғыш тартып, шуда жіпше ширатыла бастапты. Олардың арасында тұқымға қалдырған, кожыр-қожыр сырты қоп-қоңыр бүйендей-бүйендей дәу қиярлар ғана адау-қадау көзге шалынады.

	Қамыс шалыға ұқсатып бақшаны қоршай еккен бойшаң күнбағыс – күн гүлінің – қошқыл көк діні сырғауылдай жуандап, басындағы алтынмен апталған, кіші-гірім қазанның қақпағындай нән «телпектері» «күннің көзі қайдасың?» деп саптағы солдаттарға ұқсап бәрі де батысқа қарай бет бұрған; біреу-жарым шашау шыққаны болсайшы.

	Биіктігі кісі бойы, қол созым сұңғақ та бітік жүгерінің сап-сары собығы қыздың білегіне ұқсап жұмырлана түскен; жалпақ та сала құлаш көкпеңбек жапырағының ұшы жерге тиіп тұр; кейбіреулерінікі аяқ астында сүйретіліп жатыр.

	Әріректегі көлемі әжептәуір қартоптың әр түбі келісті қопсытылған; әрқайсысының аумағы нән қара шәугімді еске салады. Бұлардың басына біткен ақшыл гүлдері түгелдей бүр жарып үлгірген.

	Осылардың бәрін өз көзіммен көргеннен кейін, мынадай еңбекқор қамқоршы аталары бар совхоздың балабақшасындағы бөбектерге (соларға арнап салынған) кәдімгідей қызығып кеттім.

	Жолшыбай ақсақал:

	– Адам ас қылатын ризықтың бәрі: ақ бидай, ақ күріш, ақ, қызыл тары, ақ арпа, ақ сұлы, ақ собық жүгері, сары қауын, қызыл қарбыз, сап-сары асқабақ – бәрі де қара жерден өніп шығады. Жер – диқанның жаны, су – диқанның қаны. Құнарлы жер, мол су, еселі еңбек – осы үшеуі сәтімен табысқан тұста неге де болса молынан кенелеріміз хақ, – деп бір қойды. – Біз білетін байлық атаулының анасы жер болғанда, атасы – еңбек. Адамның бақыты – алақанының аясында, яғни еңбегінде. Тірлігіне адал еңбекті арқау еткен адам ашықпайды да, масықпайды да.

	– Әрине ғой.

	– Осындайда тоқсан жеті жасаған және тоқсан бесінде атты өзі ерттеп мінген атам марқұмның кейбір нақыл сөздері еске түседі: «Құс – көлге, мал – өріске, адам – іске»: «көп білсең, жұртқа пайдаң да көп тиеді», «жақсының еңбегі – елінікі, жаманның тапқаны – өзінікі»; «еңбегіне қарай – еңбегі», «жалқау жарыған емес»; «арамтамақ аллаға да масыл»; «әрекетсіздіктен асқан азап жоқ»; «еңбексіз кұр рақаттың өзі кісіні жалықтырады, мезі қылады»; «күн – ғалам көркі, еңбек – адам көркі».

	– Не деген ұлағатты сөздер!

	– Қаршадаймыздан қара жұмысқа қақталып өстік. Бейнетке белшемізден батқанды ғана білдік. «Емініп тапқаның екі көзі шығады, еңбекпен тапқанның екі бүйірі шығады» деген рас сөз.

	Нұрекең мені шошаласына ертіп келді. Сыртынан қораштау көрініп, екі бүктетіліп барып есігіне әзер бас сұққанымызбен, жерден кеулеп қазып, ішін әжептәуірі кеңейткен екен: төрт қанат қараша үйдің аумағына жетіп қаларлық.

	Бақша басындағы екі жиені түскі шайға жайған дастарқанды жинауды ұмытып кетсе керек, үсті шашылған сары сөк пен туралған ақ нанның қиқымына толы екенін көрген Нұрекең кәдімгідей қабақ шытты:

	– Нанды босқа турама, рәсуа қылма, сөкті шашпа деп мен неше айттым сендерге?! Екеуі де адам еңбегінің жемісі екенін екеуің де түсінетін жасқа жеткен баласыңдар.

	Ақсақалдың бізге ере келген ақсары өңді үлкен жиені ұялғаннан қып-қызыл боп кетті де, дастарқандағыны дереу темір табаққа салып, бәрін жылдам-жылдам жинастыра бастады.

	Сол жиеніне қарап:

	– Мына қадірлі қонағымызға бақшада не бар екенін көрсетпейміз бе? – деді қария дауысын жұмсарта сөйлеп:

	Кішісі – домаланған қара бала – дастарқанды тысқа алып шығып қағып келді де, біздің алдымызға жайды. Үлкені қолына көне қап ұстап сыртқа шығып кетті.

	– «Сауынсыздың жазы болмас, қауынсыздың күзі болмас» деп те айтады. Көктем көгімен, төлімен көрікті болса, күз – дақыл-дәні, қауын-қарбызы, көкөнісі, жеміс-жидегімен шырайлы.

	Көп кешікпей әлгі бала жігіт жаңағы қапты толтырып қауын, қарбыз әкелді.

	– Қайсаржан, бақша басында менің қозым – қауын, лағым – қарбыз... Көк түйнек дейсің бе, әңгелек дейсің бе – бұлар да өзінше бір жеңсік ас, тәтті тағам ғой.

	Нұрекең қаптағыларды бірінен соң бірін шығарып, өзі еккен қауын, қарбыз түрлерінің бәрінен бар ма дегендей, әуелі әкелгендерді түгендеп шықты. Сосын көпті көрген қара пышағымен үлкендігі кіші-гірім самаурындай сап-сары торламаны баппен тіле бастады. Қауын иісі күркені бірден алып кетті, түйсікті қытықтайды. Жалпақ тіліктерге қабығынан беріректен қарт тағы да пышақ жүгіртті де, оны айқұш-ұйқыш кертіп, менің алдыма қойды. Уылжып піскен торламаның тәттілігі ерекше екен: салғаннан тілді үйіріп ала жөнелді.

	Нұрекең еңбек туралы көкірегіне түйгендерін әрі қарай жалғай түсті:

	– Қай еңбектің болмасын жұлдызы жанғаны ләзім. Уақытын адал еңбекпен өткізген адамның аспандағы жұлдызы қолында. Мен бастық болсам, қол астымдағыларды алдымен келіп елпек қағып иіліп тұрғанына, көлгірсіген көпірме сөзіне, астыма қос-қостан көпшік қойғанына бола емес тындырған нақты ісіне қарап бағалар едім. Еңбекке қыры жоқ адам жағымпаз келеді. Ондайлардың азғын-алаяққа айналуы оп-оңай...

	Нұрекеңнің манадан бергі ғибратқа толы сөзін, мені көз қылып, екі жиеніне арнап айтып отырғанын анық аңғара бастадым. Екеуінің де нағашы атасының айтқандарын ықылас қойып тыңдай түскенін байқағанда, менің де ішім жылып сала берді.

	– Өзекті жан үшін тіршілік рақаты – еңбек терінің молынан тамшылағаны. Иесі ерінбесе, екі қолдың бітірмейтін шаруасы, тындырмайтын ісі жоқ.

	– Дұрыс-ақ!

	– Сайып келгенде, еңбектің көзін тапқан байлықтың өзін де табады. Өлмей пенденің жұмысы біте ме? Тіршілік деген сол: таң атса, қам-қарекетін жүктеп күн келеді. Бір кісінің несібесін бір шұқыр қырық жыл сақтайды. Бірақ оны талап қылып іздемеген адам таппайды.

	– Иә, еңбексіз талап та – тұл, талант та – тұл.

	– Есесі қайтпас еңбек жоқ. Адам боп жаралған екенсің: сенің қолың іске икемді келіп, ақылың жақсы тұрмысқа бастай білуге тиіс. Қалап алған кәсібің көптің қажетіне жарап, отыңның басына күнделікті нәпақа, молшылық әкеліп қана қоймайды, сонымен бірге көңліңді көншітіп, жанынды жадыратады; бекерге жер басып жүрмегеніңді айқын аңлатады.

	Нұрекең әрқайсысының дәмін татып көрсін деген болса керек, іші сөкке толы тұлыптай боп теңкиіп жатқан ұп-ұзын, соп-сопақ күләбіні де баппен тіле бастады. Жаңағыдай етіп мұның да жап-жалпақ бір тілігін алдыма қойды. Бұл қауынның да бал татыған тәттілігі таңдай қақтырғандай екен.

	– Адал істің пірі бар. Іс үстіндегі адамға ауру жуый бермейді. Неден де болса еңбекпен емдел.

	Тоғыз күн тірлігің болса, он күн тырбан.

	Нұрекең енді төңкерген тостағандай сап-сары жәмбілшені қолына алды:

	– Дәмін татып көр, – деп ақсақал оның да бір тілігін жаңағыдай етіп менің алдыма қойды.

	Мен жеген әрбір қауынның дәмі де, татуы да бөлек-бөлек, шетінен бал татиды. Осы сәтте менің бала кезімдегі бір елес көз алдымда тұрды.

	...Сол бір жоқ-жұтаңдау кезде жұрт жабыла егін егетін, жаппай бақша салатын. Жаз ортасынан ауа, әсіресе күзді күндері Ырғыздың базары қауын, қарбызға сыймай кететін; қаптап емес, арбалап, арба болғанда бір өзіне қазіргі бірі жүк машинасына тиеген түгел сыйып кетерлік ұзын шабақты ридуан арбаны аузы-мұрнынан шығара толтырған қауын, қарбызды парлап жеккен екі атан өгіз ыңыранып әрең тартып жеткізетін. Сонда базарға келген жігіттер, ересек адамдар «шорник» деп аталатын ойын ойнайтын. Оны мәнісі мынау: сатып отырған түрлі-түрлі көп қауынның ішінен біреуін таңдап алып (көбінесе түбінен иіскеп біледі): «Мұнда осыдан тәтті қауын жоқ» дейді. Екінші жігіт та көп қауыннын ішінен өзінше онан да тәтті дегенін іздеп табады да: «Мынау сенің қолыңдағыдан да тәтті» деп бәстеседі. Екі қауынның да құйрық жағынан шақпақ салып, шынашақтай етіп қана бір-бір тіліп алып, базарда ескі құсқы сатып отыратын Өксікбай дейтін соқыр шалға апарып екеуінің де дәмін татқызады. Шал әлгі екі қауынның қайсысы тәтті десе, соны таңдаған кісі жеңген болады да, екі қауынды да тегін алып кетеді. Ұтылған адам екі қауынның бірдей ақшасын төлейді.

	Нұрекең бір қара ала қарбызға пышағын тигізер-тигізбестен, ол да ар ете қалды да, өз-өзінен екіге бөлініп, ортасынан қақ айырылды. Қарбыздың іші қып-қызыл, өрттей екен; іп-ірі шопақтары қап-қара, жаңа ғана лак жалатқандай жылт-жылт етеді. Қарбыз шекер татиды, таңдайға бассаң болды – өз-өзінен аузыңда еріп қоя береді.

	Ақсақал екінші бір шымқай көк қарбызға қол созды. Оны жарғанда іші сүт қатқан шайға ұқсап бозамықтанып тұрды. Бірақ шопағы қып-қызыл екен. Мұның дәмі де алдыңғылардан артық болмаса, кем түспейтінге ұқсайды.

	– Қазір жаппай еңбекке көшкен заман ғой: істемесең тістемейсің. Түбінде осы дұрыс. Бет-бедел де, атақ-абырой да, өнімді табыс та, көңілдегідей тұрмыс та тырбанғанда қалды. Беделің – сәулетің, еңбегің – дәулетің. Қазір ел табаны еңбекке мықтап тірелді. Көбінесе шаруа баққан озып тұр. Бұл дұрыс та. Көптің көп заманнан бері сарсыла күткені де осы болатын.

	Екі жиені ауылдарына қайтқысы келіп қипақтап тұрғанын байқаған Нұрекең:

	– Сендер жүре беріңдер. Қайсаржан екеуміз кешірек қайтамыз, – деді балаларға.

	– Жақсы, ата... Кішісі:

	– Бүгін кино... – дей беріп еді, ересектеуі оны «аузыңды жап» дегендей, аш бүйірінен нұқып қалды. Бала сөзінің аяғын жұтып қойды. Атасы бәрібір жиенінің емеурінін айтпай-ақ түсінді де, екеуіне де төс қалтасынан шығарып бір-бір сомнан қағаз ақша ұстатты.

	Балалар дастарқанды ыждағат жинады да, ұрық-қабықтарды шошала алдындағы қақпағы бар шұқырға апарып тастады. Қауын мен қарбыздың желінбегендерін көрсетіп, «мыналарды не істейміз» дегендей, аталарына қарап еді:

	– Үйлеріңе алып барыңдар, – деді Нұрекең.

	Жиендері бізбен қош айтысып, ауылдарына қайтып кетті.

	– Қауынды айтпағанда, қарбыздың өзін қанша көп жегенмен соңынан шөліркейсің, – деп ақсақал қара шайнекті суға толтырды да, сыртқа шығып шай қойып келді.

	Нұреке, бұрынғыдай кеусен сұрап келушілер бар ма қазір?

	– Әй, жоқ десе де болады. Өткен соғыста күйеулері немесе балаларының бәрі бірдей опат болған ағайын-туыс, көрші-қолаң, кемпір-шалдарға «өлі сыбаға»2 ретінде қара азықтан әлі де қарасамыз. Қазір олар да жыл санап азайып келеді... Майданда қазаға ұшыраған азаматтардың артында қалған бірлі-жарым қара домалақтары бұл күндері, шүкір, адам болып, халық қатарына қосылды.

	– «Орында бар оңалар» деген ғой.

	– Иә, десейші...

	Өткендегі қанды қырғыннан от басына қайтып оралмаған екі бірдей ұлының – бауыр еті баласының – қос өренінің өксігі күні бүгінге шейін өзегін өртеген қария біразға дейін үн-түнсіз, томаға-тұйық күйде сазарып отырып қалды. Әлден уақытта барып өзін қолға алып дүр сілкінгендей болды да, қайтадан сөйледі:

	– Адал еңбек, маңдай терімнің арқасында мен осы өмірімде біреуден сұрап ас ішкен, біреуден сұрап киім киген, не біреуден сұрап ат мінген жан емеспін. Бұған да шүкіршілік.

	– Иә, еңбегін сауғанға не жетсін.

	Жайқала өсіп тұрған бітік те бойшаң ақ бидайды, шығымдылығымен көңілді өсірген мол тарыны, диқанның еңбегін әлденеше еселеп қайтарған байламды бақша өнімдерін аралап көріп, жас баладан бетер қуанышқа кенеліп отырмын. Егін орып, астық басып жатқан еңбек адамдарының ыждағат қимылы, жарқын жүздері көз алдымда тұр; жерін, елін көгертіп жатқан оларды бәрі де – мейлі жақын болсын, мейлі алыс болсын – маған сағынысып ұшырасқан өз бауырларымдай боп көрінеді.

	– Манадан бері мақалдап соғып тым ділмәрсіп кетті деп ағаңды сөге жамандама. «Мақал – сөздің мәйегі» деген ғой бұрынғылар. Бәрінен бұрын, мақалдап-мәтелдеп құлағына құймасаң, жаңағылар әлі жай сөздің байыбына бара бермейді. Адал дән егумен, суғарумен, күтіммен шығады; адам бойындағы жақсылық атаулы да осы іспеттес. «Қара жердің нәрін ал, қара халықтан тәлім ал» деп отырушы еді атам марқұм.

	– Үлкендердің айтқанын, ақылын бүгінгі жастар төгіп-шашпай көңіл кұтысына құйып ала білсе ғой!..

	– Иә, десейші...

	Шай үстінде Нұрекеңе мана отының басында айтқан қолқамды тағы да қайталадым.

	– Иә, иә... Сонда қай жерге келіп тоқтап едік?

	– Сіздің амнистиямен түрмеден босанғаныңыз, елге қайтып, ауыл қарасын көргеніңіз...

	Ақсақал қолындағы қызыл ала бәлекей кесесін дастарқан үстіне қойып, қалың ойға кетті. Сақалын екі қолымен кезек тарақтай береді. Естеліктің құдірет күшімен көп нәрсе қайта жаңғырығып кеудесінде күмбірлеп, санасында оянып, көз алдына келе бастаған болса керек, қария жанарын бір ноқатқа қадаған күйі, недәуірге шейін үн-түнсіз отырып алды.

	Өзім болсам, ішінде еріген қанты бар қара шайды асықпай анда-санда бір ұрттап қойып, көзім астынан Нұрекеңді бағудамын.

	– Ойбо-ой, шырағым, одан бері нелер бастан өтпеді, нелерге душар болмадақ; талайыма басылған тағдыр талқысының неше түрлі тегеурініне төте беруге тура келмеді дейсің... Мұның бәрін түгел айтып беруге қанша уақыт керек. Мүмкін емес те шығар...

	– Нұреке, есте қалған елеулілерін, осы күнге шейін ойға алғанда өзіңізді қатты толғантып, айрықша тебірентетіндерін біршама теріп шықсаңыз...

	Ақсақал қатты тоңып, қалтырай жаурап кеткен адамша, екі қолын дамылсыз уқалаумен отыр.

	– Сол тұстағы кезең келбетін, дәуір дүбірін, заман ағымын бажайлап-бағамдап жатуға менің шамам келе қояр ма екен? Өз басымның тыныс-тірлігіне қатысты кейбір есте тұтқандар болмаса...

	– Соның өзі жетіп жатыр. Өткенде: «Ендігі бір келгеніңде жата-жастана асықпай әңгіме-дүкен құрармыз; талай хикая-шежіре айтылар, талай сыр-хикмет шертілер; талай мұң-шер ақтарылар, талай қайғы-қасірет еске алынар... Аман-сау қауышуға жазса, бәрін алда тағы да жалғастырармыз деген соң, шынымды айтайын, бір есептен елге арнайы Сіз үшін келдім.

	– Иә, иә... «Мыңмен кеңес, бірмен сырлас» деген де бар ғой... Бірақ неден бастасам екен? Мен сияқты қарапайым жанның басынан кешкендері кебегі мен талқаны аралас тарыға ұқсай ма, қалай? Саған кебек пен талқанның керегі не? Таза сөгі қажет қой. Соны мен жөндеп айыра алсам жарар еді...

	– Он алтыншы жылғы оқиғаларға байланысты шерткен ұзақ-сонар хикаяңызға қарап сізде ондай мүмкіндіктің мол екеніне көзім анық жетті.

	Біздей қарт кісінің бәрінен бұрын басынан кешкендерін – өткендері мен кеткендерін – әңгіме сұраған адамның алдына тосатын әдеті ғой.

	– Өзікті жанның өмірінен қызық ғибаратты не бар?!

	– Ендеше еркін отырып осындай оңашада бір шешілейікші, – деп Нұрекең дұр сілкінді. – Түу сонау астанадан, мен сықылды өлмелі шалға бола әдейілеп келген екенсің, ағымнан жарыла ақтарылып бір берейін саған... Кімнің көкейінде ғұмыр бойы сарымайдай сақтап жүргені жоқ дейсің. Бірақ өзіңдей әңгімеге әуес, сөз түсінетін, сыр қылып айтқанынды ықылас қойып тыңдай білетін адамды кездестіру де қиын боп барады. Бұл күндері жастар түгіл, соғылған кәрілердің көбісінің ауыздары арақтан босамайтын боп кетті. Кейбіреулері дүмшелік жасап, дүниеқоңыздық жолға түсіп алды. Қалғандары күйкі тірлік күйбеңінен басқаны білгілері де, естігілері де келмейді.

	– Енді қайтерсің?!

	– Сені күткенім қашан! Барша сырың мен жырыңды еркінсіп айтатын сенімді кісің болғанға не жетсін!

	Мен қуанып кеттім: «Жолым болады екен», – деп іштей күбірлеп те алдым.

	– Кейде бір кісінің кеудесін бітеу жараға ұқсап бебеу қақтырып, күңгірт бірдеңелер қысатын, кернейтін кездер болады. Сонда: «Мұңымды кімге айтып, ішімді босатып алсам екен?» деген сауал көкіректі тынымсыз ұрғылайды. Сен менің басымдағы осындай сәтке тап келдің...

	– Айтылмаған сыр – ашылмаған кен, алынбаған алтын...

	– Солай да шығар... Маңдайға түскен әр сызық әжімнің, шашқа кірген әр тал ақтың кім көрінгенге айтыла бермейтін, сыртқа шықпайтын өз сыр-сықпаты болады шырағым...

	– Әрине ғой.

	– Ол кезде мен жаспын, он сегізге енді қарағантұғым Сол бір әлдеқашан артта қалған, келмеске кеткен жастық жігіттік шағымды шамам жеткенше жаңғыртып көз алдыма келтіріп көрейін. Ешкімге жария қылмай, өзіммен бірге о дүниеге ала кетуім жарамас...

	Нұрекең неден бастарын ойланып қалды білем, тағы да үнсіз отырыңқырап барып, сөзін жалғады:

	– Содан, қойшы, екі-үш ай ата-ана, туған-туысқан, жақын-жекжат, жора-жолдас, дос-жарандардың ыстық ықыласына бөлініп, әр күнім кілің ғана құрмет, қуанышпен өтіп жатты. Мұның бір жақсы жағы – ат тұяғы жететін жердегілердің бәріне барып, бәрімен қайтадан танысып қайтадан табысқандай болдым. Солардың ішінде кешегі сарбаздарды да кездестірдім. Әмністиядан3 қайтқандармен бауырымнан артық шұрқырасып көрістім. Бір қызығы, қаделеп шақырып, сыйлы конақ етіп отырған туған-туысқандардан гөрі солармен кездескеніме сондай қуанып, әңгімем де көбіне солармен болды. Талай нәрселер ортаға салынды. Айтысып та қалып жаттық. Бірақ бір әбүйірі тартысқа барған жоқпыз. Бәріміздің кайтадан табысуымыз, сайып келгенде, сарбаздар серіктігін құрумен аяқталды. Біз ең алдымен шайқастарда қаза тапқан сарбаздарды түгендедік. Олардың артында қалған кемпір-шал, бала-шағаларының жағдайын біліп, қол ұшын беру, жетімсіретпей ортамыздан бағып-қағу жолдарын, амалын қарастырдық. «Өлі сыбаға» беретін үйлерді бас-басына белгіледік. Шапқыншылық-үркіншілік кезінде біреудің біреуде кеткен мал-мүлкін қайыру, ауыс-түйістерін реттеу, қолды болған түліктерін табу сияқтыларды, әсіресе сарбаздардың от басына байланыстыларды ең алдымен қолға алды. Жаралы сарбаздарды емдеп аяғынан тұрғызу үшін, әрісі

	– Ақмешіт4, берісі Қазалы, мына тұрған Шалқар, Ырғыздан ақы-пұл жинап, дәрігерлер шақырттық.

	Елдегі тәуіптерге шейін алдырдық. Оташы-сынықшыларды да шайқастарда мертіккен, қол-аяғы сынған, сүйегінен жараланғандардың қасына жинадық. «Біреуге жан – қайғы, біреуге мал – қайғы» деп, қайтадан өктемси бастаған байлар мен атқамінерлерге бір кісідей боп бірлесіп қарсы тұруға пәтуаластық. Жаугершілік жылғы ауғыншылық-сүргіншілікте бытырай қашқан қалың көпшілік құм арасына сіңіп, тау шатқалдарына тығылып, жыныс-жықпылдарға жасырынып, бас сауғалап жүргенде жайлау атаулы құлазып, қыстау біткен қаңырап, көбісінің малы қараусыз қалған. «Жығылғанға – жұдырық» деп, озбыр отаршылардың қанды қылыш жазалаушы әтіреттері бара ауылдарды да, бас көтерер азаматының жоқтығын пайдаланып, қан кақсата аш бөріше талаған, ар-ұяттай жұрдай қасқыр пейіл, қандыбалақ қарақшы – ұры-қарылардан қорғау да тікелей біздің міндетімізге жатты. Ондай оңбаған қорқауларға қарсы құр қол ештеңе істей алмайтын болғандықтан, серіктік қатарындағыларды тегіс қаруландырдық: көбімізде солдаттардан қолға түскен кәдімгі бесатар, ең жоқ дегенімізде дара оқ бердеңкі бар-ды. Сарбаз болғаннан көргенімізді істеп, күнде кешкісін ауыл шетіне күзет қоюды әдетке айналдырдық. Жылқышылардың арасында да қарулы адамдарымыз жүрді. Қарсыласуға қауқары жоқ, кемпір-шал, бала-шаға қатын-қалашты зар жылатып дәніккен кәззап қарақшылардың қақтығыс үстінде екеуін қолға түсіріп, көптің ұйғарымы – үкімі бойынша, екеуін де жұрттың көзінше ағашқа байлап қойып атқаннан кейін, біз жайлап отырған өңірге ондай оңбағандар енді қайтып жуымайтын, қараларын көрсетпейтін болды.

	– Өзімен кетсін, нәлеттер!..

	– Жер-дүниені обып жіберердей ысқырынған екі басты аждаћаның мойны үзілгеніне – зұлым патшаның біржола тақтан құлатылғанына, өткенде айттым білем, алабөтен қуандық. Ал көп ұзамай, сол жылдың ақырап айының аяғын ала қараша үйлі қазақтың, яғни қалың бұқараның алдынан – күні, оңынан – айы, солынан – жұлдызы туды. Кеңес өкіметі орнады! Кедей-кепшік, жарлы-жақыбайлардың көп заманнан бергі көз жасы, тілегі қабыл болды Аспан мен жердің арасы: «Кеңес!.. Кеңес!.. Кеңес!!! деп ұрандасты. Еңбекші елдің таң Шолпаны – ал қызыл ту Кеңес кеңсесінің маңдайшасында арайлы да шырайлы желбірегенде, жүрегіміз жарылардай қуандық. Өзіміз да шаңырағымызға қызыл матадан жалау байлап, мәре-сәре боп қалдық. Артынша-ақ кедей ұранын көтеріп яшейке құрдық. Жаңашыл жас қауым барлық жерде не істес біз де соны істедік. Ол туралы талай айтылып та, жазылы та жатыр ғой. Соларды қайталамай-ақ қояйын...

	Нұрекең бастаған арналы әңгіменің желісі босап, арқауы үзілмесін деп, екі кесеге де шайды өзім құйып отырдым.

	– Күндіз осындай қат-қабат қам-қарекеттермен жүргенде ештеңе емес, жалғыз немесе оңаша қалсам-ақ болды; арманда кеткен Айғаныс айым аппақ боп көз алдымда тұрады да қояды. Артық туған жан еді, боз даланың ардағы еді, бас арманым еді; жүрегімнің дауасы, көңілімнің шамшырағы еді. Қайран, басылмаған қызығым, тарқамаған құмарым боп қала берді... Сол қалқамның, Айғаныстың күйігінен өз аулыма сыймай әлекке түсейін... Әр нәрсеге ұрынып та көрдім. Бірақ, көңлім қаламаған соң, бастамай жатып тастап кете бердім. Бұ жалғанда енді маған ешқандай қызық қалмағанға ұқсады. Жас жан үшін жүрек зарынан, жарасынан, дертінен ауыр ештеңе жоқ екенін мен сонда түйсіндім. Өзімді қайда қоярға білмей қаңғалақтап жүріп, бір күні Иекеңе, сенің әкеңі тап болдым. Нар қамыстың басын иіп, табанын тереңдетіп қазып, кең етіп соққан дүкеннің ішіне құрған қыртыс-қыртыс нән қос қара көрік, таусоғар дәудің екі өкпесне ұқсап көмірді лаулата жағып, екпіндей үрлеуден әсте жалығар емес. Жеңгелері «Жүндес» деп атап кеткен, бет-аузын қалың түк басқан Иекеңнің Үмбетбай есімді кенже інісі көрік басып тұр. Мен ішке кіріп келгенде құшақ-құшақ от шашып іріген қып-қызыл темір ұшқынын аспанға, жан-жағына молынан шашырата, пісіріп алып шомбал төске қойған сом темірді Иекең шой балғамен, бар күшін сала, соққылап жатыр екен. Темірді қайтадан отқа тықты да, екі қолын талайды көріп қап-қара боп кеткен тері белдемшесіне сүрте келіп, мені құшақтай кетті.

	– Нұркейжан! Аман екенсің ғой!.. Бар екенсің ғой! Ой, айналайын! – деп көріктей кеудесіне басып, біразға дейін жібермеді. Иекеңнің көзі шыланғанын көріп, өзім де ботадай боздап, ал келіп еңірейін: ыстық жас жылымшылай ағып, екі бетімді бірдей жуып кетті... Артынан ойласам, бұл тілмен айтып жеткізу мүмкін емес кешегі жеңіліс күйігі, түрмеде көрген азап өксігі, жанды жеген өкініш, қабырғаны қайыстырған қапа, қыршынынан қиылған жас боздақтар құсасы, ел басына түскен қасірет-қайғы – бәр-бәрін еске алып, екі бірдей бауырымнан, аққу сынды Айғанысымнан айырылғаным туралы жақсы көретін ағаға айтқан арызым, шаққан тұңым, төккен шерім екен...

	«Ештеңе соймай-ақ қойыңыз, аға» дегеніме қарамай, Иекең Үмбетбайды өрістегі малға жұмсады да, өзі мені үйіне алып келді. Жеңгеміз, сенің шешең, алдымызға дастарқан жайып, шұбат құйды. Бие теуіп, сенің алдыңдағы бір ұлын жазым еткеннен бері, Иекең жылқы ұстамайды екен. Бабымен ашытылған ақ шұбатты рақаттана сіміре отырып, ағамен екеуміз көп әңгімелестік; шүйіркелесіп жай-жағдай білістік. Сендердің ауылдарың он алтыншы жылы Сұңқарқияны паналап, сонда қыстап аман қалыпты. Мен ұста ағама бәрін айттым. Сонда Иекең біраздан соң барып:

	– Шырағым, оқ атып орда бұзған батыр емеспін, ақылымен елді аузына қаратқан ақын да емеспін, әл-қадырымша көптің күнделікті қажетін өткерген жай ғана ауыл ұстасымын. Ақаңның қолынан келетіні – темір соғу, ағаш жону, аракідік ақ іспен айналысу... – деп бір қойды. – Арыстан күшімен мықты, адам ісімен мықты. Мардымды іс кісінің қайғысын да ұмыттырады. Қолы шебер, ісі нық адам қайдағы-жайдағыдан аулақ жүреді; қақ-соқ, қаңқу сөзбен шаруасы болмайды. Бойда қуат, білекте күш барында қарманып қалу керек. Адам жұмыстан азбайды, тұрмыстан азады. «Елге сыймай жүрмін» деуің ұят, Нұркейжан. Қайғыны қайратқа жеңдір. Өзіңнің көңіліңе ұнайтын, күшіңе лайық іспен айналыс. Басқасын былай қойғанда, балаңның баласы күн көріс етерлік кәсіпті шындап үйрену, ұстау керек. Мал дегенің бүгін бар, ертең жоқ, «Бай бір жұттық» деп неге айтты дейсің. Әкең теріс көрмесе, сен маған кел, шәкірт бол. Тек жүргенше, тегін істе Әр нәрсеге асық болғанша, бір нәрсеге машық бол. Ұстталық – ұрланбайтын қазына, жұтқа ұшырамайтын мал, су сұрамайтын егін. Бай жұтайды, ұста жұтамайды. Ырыс ауысады, өнер жұғысады. Сол көп өнердің ішінде күш-қайраты сыртына теуіп тұрған өзіңдей жігітке, өткенде біраз істес болғаныңнан білем, лайығы ұсталық дер едім. Бірақ бұған бар ықылас-ынтаңмен кызықпасаң, алаңсыз беріліп, құлшына кіріспесең, ештеңе шықпайды. Адам нені құнттап соңына түссе, содан қызық нәрсе жоқ. Маған салсаң, сөздің қысқасы, жігіттің ұстасы жақсы. – Иекең көзінің астымен бетіме сынай қарап алды да. – Сенің әкең байшікештеу адам: «Темір-терсек сасыған Игібайдың дүкенінде не бар саған?» деп жүрмесе...

	– Аға, мен енді тісі шықпаған бала емеспін ғой. Әкем келетін болсақ, ол кісіні жақсы білмейсіз: өнер атаулы пір тұтатын қарапайым қазақтардың бірі. Сіз соғып берген бұйымдарды мақтаныш етіп ылғи да сүйсіне айтып отырады. Менің бұл талабыма қарсы болмас деп білем. Оған сенімім мол... Бағылан сойылып, шай қойылып, сол күн мен ағаның құрметті қонағы болдым. Араға күн салып, ескі-құсқы киімдерімді алып Иекеңе шәкірттікке келді Екі қарым талып, белім ауырғанша қара терге түсіп балға соқтым. Бойымдағы бұла күшке, иманды болғыр ұста марқұм, балаша мәз болып: «Сенің бір қолың басқалардың екі қолына татиды!» деп мені сондай бір ризашылықпен арқамнан қағып қоятын. Аспалы сайғақты қатты-қатты басқанымда, дәу қос көріктің де құмыққан өңеші бітеліп қалған көмейі – бірден ашылып, оты лаулап қоя беретін. Көрік үрлеп түсірген қып-кызыл шоқты, Үмбетбай екеуміз жәмке іздеп әуре боп жүргенде, Иекең қолымен - ақ жерден көтеріп алып отқа тастайтын... Ол кісімен та бандатқан бір жыл істес болдым. Ұста ағамыз: «Шешеннің тілі – ортақ, шебердің қолы – ортақ, Істегенің – маған жақсы, үйренгенің – өзіңе жақсы, – деп бастап еді маған арнаған алғашқы бір әңгімесін. – Шын шебердің өнерін өзгенің көзі ғана шыңдар болар.»

	Әкеден қаршадайымда жетім қалған, кескін-келбеті, түр-тұрпаты жадымда сақталмағандықтан ол кісі туралы естелікті екі құлағымды бірдей түріп, бар ынта-ықыласыммен қадалып тыңдай түсемін...

	– Әкең дүкен ашып, көрік ұстаған, өмір бойы балға соғып, қара темірді қамырдай илеген әйгілі ұста: отта балқыған алтын мен күмістің сиқырын жетік біліп, ақ іспен де айналысқан атақты зергер, шапашот ұстап ағаштан түйін түйген айтулы ісмер – он саусағынан өнері тамған сұңғыла өнерпаз, жалпақ елге аты кеңінен жайылған ұсталардың ішіндегі ең бір киелісі еді. Тас та қашайтын. Ағашқа мәнерлеп ою салғанда, жұка темірді шұқылап өрнектегенде бәріне жан бітіретін. Тас балқытып, темір айырғаннан басқасының бәрі қолынан келетін. Қай уақытта соқпайын, ұстекең дүкенінде бірдеңені төске салып шықылдатып отыратын, жарықтық... Бізде алтын аз болатын, бірдеңені жалатуға ғана жұмсалатын. Иекең күмістің бабын ерекше білуші еді. Небір көруге көз керек асыл да сәнді бұйымдарды таза күмістен өрнектейтін. «Игібайдың қарындасы екенімді шытырмамнан-ақ танымайсың ба ?» деген сөз кезінде бүкіл елге жайылып кетіп еді.

	Әкемнің тетелес қарындасы, төрт ұлдың ортасындағы жалғыз қыз – Шәкібай апамыздың әсем алқасы, сұлу шаш бауы, сәнді сырғасы, суреттей шашбастырғышы, қос-қостан өрнекті білезігі болады; саусақтары сақина, жүзіктен көрінбейді екен. Бәрін ұста ағасы – менің әкем істеп берген...

	– Иекеңнің сүйір тұмсық ал қара көк құрыш төсі күні кешеге дейін өзіңнен үлкен ағаң Өмірәлінің дүкенінде болды, сол тұтынды. Орынбордың базары сықылды, әкеңнің есігінің алдынан күні-түні жазда – ат, арба; қыста – шана, жазылы-түйе кетпейтін. Дүкеннің басы жылдың төрт мезгілінде де адамдардан бір босамайтын, жиын-тойдың орнына жүретін. Ұстекеңнің қаңғыр-күңгір әңгімелесетін кісісі болмаған кезін көрген емеспін. Иекеңе таптатып, өз қолымен суартып алған шалғы, орақ, қырықтық, пышақтың мүжіліп таусылғанша болаты қайтпайтын, жасып мұқалмайтын. Ол кісінің өз қолымен соғып берген қос серіппелі тісті қара қақпаным қазірде бар, қыстауда жатыр. Өзім жас емеспін бе: көбіне ақ іспен әуес болдым, айналыстым.

	Осы сәтте нән қос көріктің гүмпілі, ышқына лаулаған алау оттың гүрілі, қара төстің шыңылы, шой балғаның дүрсілі құлағыма келіп, дүкен ішін жап-жарық қылған темір ұшқыны самсап көз алдымда тұрғандай бола ма…

	– Бірде ұстекең құдаларына қыдырып кетіп, Үмбетбайдың аз уақыт дүкенге ие болғаны бар. Оның істегеніне жұрттың көңлі толмады. Сондай бір кісінің оған ренжіп не дегені әлі есімде:

	«Сізді ұста деп қалайша халық айтады: темірді үсті-үстіне ұра берсе, еркек түгіл қатын да жалпайтады...» Бұл қағытпа сөз ел арасы ілезде-ақ тарап кетіп еді. «Темірдің суын ұстаның ұстасы ғана біледі» деп отырушы еді ағекем. Бір ретте мен соққан шалғыны шертіп көріп: «Темірің сақау ғой, қайта суармай болмас» деді. Қатты қысылдым. Суын қандырғаннан кейін балғамен ұрып көріп:

	«Міне, енді сөйлеп тұр, деді, болаттың ашық үнді шыңылына құлағын тоса түсіп. – Сүйіп соққан нәрсең сүйкімді, беріле істегенің берік боп шығады».

	Ақсақалдың босаған кесесіне тағы да шай құйып, алдын қойдым.

	– Иекең әзілге де бар болатын. Бір ретте еркелеу жеңгесі: «Темір-терсек сасыған...» деп ұстекеңді қағытпас бар ма. Сонда Иекең: «Сен де тезек сасып тұрсың ғой дегенде, әлгі айал қайтарып айтарға ештеңе таппай, түптетуге әкелген бәлекей шелегін сасқанынан қолтығына қысып зыта жөнелді. Дүкен ішіндегілер қыран-топан күлкіге мұндай кенелмес... Біраз жылға дейін Иекеңнің орны үңірейіп тұрды. Өмірәлі іш5 жақтағы бір ұстаның шәкірті болып, екі-үш жылдан кейін елге қайта оралды да, әкесінің дүкенін ұстады. Сонан соң барып бәрі қайтадан қалпына келе бастады.

	«Ат тұяғын тай басар» деп, Өмірәлі күні кешеге дейін темір соқты, кезінде ақ іспен де айналысты, атақты балташы да болды; жасы ұлғайып пенсияға да совхоздың ұсталығынан шықты.

	– Сөйтіп қолым кәдімгідей іске үйренді. Икеңе туған інісіндей боп кеттім. Көп нәрсеге көзім жетті. Ұсталық өнрімен қоса, әсіресе кісілік, ізгілік жөнінен өмір бойы азық боларлықтай тамаша тағылым алдым. Ол кісінің кейбір ғибрат сөздері күні бүгінге шейін жадымда, әсте ұмытылар, емес. Ұстекеңнің сөзінің салты: «Жұмысты жапыры істегенге не жетсін!» болушы еді. Ұнатқан інілерін «темірі асыл жігіт» деп отыратын. Не туралы айтпасын, нақыл түрінде қысқа қайыратын:

	«Мезгілінде істелген іс мезі қылмайды»; «ісмер қолдан іс қалмайды»; «бүгіннен қалған іс өзіңе ауыр»; «ертеңі көбейген істе береке болмайды»; «аяқталмаған істі аузыңа алма»; «ертеңге қаратқан мың істен бүгін бітірген бір іс артық»; «өзің тындыратын болған соң күні не, түні не» деп, жұрт тегіс жатып қалса да, бірнеше май шамның жарығымен, Иекең қолға алған ісін бітірмей дүкенінен шықпайтын. Үлкенді-кішілі бұйымның бәрін қайта-қайта өңдеп-шыңдаудан әсте жылықпайтын Сондайда аузындағы сөзі: «Ерінген екі істер» болатын. Иекең соққан темірді айна дерсің. «Батырды батыр дейді күшін көрген, ұстаны ұста дейді ісін көрген» деп те мақалдайтын.

	– Қайран, жан әкем!..

	– Ұстекең жалқау адамды сондай жек көретін.Ондайларды мінеп-шенеуден әсте жалықпайтын:

	«Бекерден тәңірім де безер». Иекең өз кәсібін қатты қастерлеуші еді: жайлауда да жазғы дүкені – төбесі ашық қамыс күркенің ішінде ақ тер, көк тер болып темір соғып жатқанын көргенде, тұстастары: «Мұның не жазда жаныңды қинап? Құдайдың ыстығында бір тыным таппайсың ба?» дегенде:«Дүкен құрмасам,ұсталардың пірі – Дәуіт бабам ауыртады» дейтұғын. Ұстекең қара істен, яғни темір соғудан шаршаса – ақ іске, одан жалықса ағаштан бұйымдар шабуға кірісетін.

	Өмірәлі де әкесіне тартқан болып шықты: сол ағамды мен ұста дүкенінен басқа жерде көрмеген, кездестірмеген, оған жолықпаған сияқтымын, есімде қалмапты...

	Иекеңнің қолы қарап отыруды білмейтін: «Көп көрген – нұсқа, көп істеген ұста. Шын ұста мал табуды көздемейді» дейтін. Бірақ әкең сенің аса табыскер кісі еді. Табысының молдығы сонша, «молдалы ауыл шетінен қорқақ келер, ұсталы ауыл мал бағуға шорқақ келер» деп, енжарлау жаралған екі ағасы мен бос белбеу бір інісі көбінесе сол кісінің тапқанымен күнелтуді әдет қылып алған-ды. Үшеуі де, сөзім ауыр болмасын, шаруаға сондай қыры жоқ жандар еді. Әсіресе екі ағасы:

	«Игіжанның, сенің әкеңді айтады, малы маңырап тұрғанда, бала-шағамызды аштан қырамыз ба?» деп сұрамай-ақ тоқты-торымын не өңгеріп, не жетектеп кете беруші еді. Иекең солардың біреуіне «шәй» демейтін. Жеңгей сөйлей бастаса: «Қоя қойшы. Ертемен тұрып екі-үш кетпен соқсам, қораңда тағы да екі-үш қозылы қой маңырап тұрады. Жеті орағым – жеті қозы, бес шалғым бес тоқты» деуші еді, жарықтық.

	Бұл жағынан өзім де әкем тағдырлас болсам керек: күндіз – түні сарылып, көз майымды тауысып, маңдай терімді аямай төгіп тапқаным маған қайынсыған кімдердің тегін напақасына – әзір асына айналмады?!

	 – Манағы қарындасын – Шәкібай апамызды ұзатқанда, сирағы шыққан қара кедей Жылқыбай , Бітірбай ағалары мен Үмбетбай інісінен қандай қайран болсын, Иекең қатты шабылды. Бірақ іскерлігінің арқасында бірер жылда қайтадан келді. Ұсақ-түйек заттардан бастап, қасқыр қақпан, соқаның түрені, арба мен шананың, киіз үй үскенесінің толып жатқан жабдық-жасауларын айтпағанда, әкең соққан темір кіселі қамар белбеу бір құлынды бие немесе бір боталы інген, қашабай шана – құлынды бие, тарантас арба екі құлынды бие тұратын. Алтын жалатып, күміспен әшекейлеген деңмент белдікке екі құлынды бие не боталы нар беретін. Бұларды, әрине, ауқаттылар арнайы келіп соқтырып әкететін.

	Байқар болсақ, ол кездері шалғайдағы қазақ арасында алым-берім атаулының бәрі төрт түлікпен есептеліпті ғой.

	Ұстекең аракідік: «Іске құлықты жігіт екенсің, – деп мені мақтап та қоятын. – Істі адамның қолынан бұрын көңілі істейді, темірді балға емес, ұста соғады; әр шебердің ісінде колтаңбасы жатады» дейтұғын.

	Бұл өнер адамының баршасына тән бұлжымас қасиет қой!

	– Жаздыгүні күн еңкейе бастағанда: «Көмір таусылды, темір бітті, ұста шаршады» деп, қақ ұшқындары шұрқ тесік қылған былғары белдемшесін шешіп, басына тартқан ақ шыт орамалмен маңдайының терін сүртіп, шелекте тұрған салқын суға жуынып-шайынып алған соң, Иекең дүкенінің желкесіндегі дүзгенді құмақ төбеге (ол кісіні қабірінің үстінде әлі күнге шейін дүзген өсіп тұр көптен бері бар) шығып: «Айқа-а-ай!» деп желпінгенді қатты ұнатушы еді. Дүкеннің басы, жаңа айттым ғой адамсыз болып көрген емес. Ондағы жұрт, әрине, ұстекеңе ілесе барып, оны жан-жағынан қоршай төбенің құмағына жайғасып отырады. Сонда сенің әкең:

	– Ұстаның әңгімесі темір мен көмірден басталады. Онысы таусылса, көрігі мен төсі, балғасы мен қышқашы, тістеуігі мен қашауы және бар... – деп, дүмеле жиналы алқа-қотан жайғасқан көпті серпілтіп алатын. – Биікке шықсаң көзің ашылар, жақсымен сөйлессең көңлің ашылар...

	Осылайша күн батып, қас қарайып, көз байланған жұрт төбе басында әңгіме-дүкен құрумен болатын. Тарқмайтын. Иекеңнің көп сөзі кезінде халық арасына мақал-мәтел боп тарап кеткен еді, қариялар қазірде де ауыздарынан тастамайды; әсіресе ұсталықка байланысты айтқандары бірден көңілге ұялай қалатын: «Ерден ердің несі артық елі үшін тындырған ісі артық, жасауы кем күмістен сұлулап соққан мыс артық»; «төс болсаң төзіп бақ, балға, болсаң соғып бақ»; «суы қанған темір шар болатпен тең түсер»; «темірді темірмен соғады»; «өзі – балға, өзі – төс»; «ұстаның көңілі – пышақтың суы»; «Тесік қазан ұстаның дүкеніне жеткенше асық»; «балғаның дүрсілінен қорыққан ұстаға жоламайды»; «ұста дүкенінің сәні – қызған темірдің алау ұшқыны»; «балғаң жеңіл болса, шеге қисық, қағылады»; «темірдің шыңылы естілсе, ұста дүкенінде болғаны»...

	Нұрекең әкем туралы әңгімелеп отырғанда, мен қиял көзімен әкемнің дүкеніне кіріп, сүттей аппақ боп піскен темір көзімді қарықтырып, оны күрзі балғамен күрс-күрс соққылағанда пайда болатын іріген темір ұшқыны – шашырай аспанға ұшқан ып-ыстық қақтың иісі мұрныма келгендей бола ма...

	– Иекеңнің соңғы сөзі рас білем, ол кісінің соққан кетпені, шалғысы мен орағы, шапашоты, жәмкесіне шейін күні кешеге дейін көбіміздің үйімізде болды. Ұстекең істеген алқа, білезік, жүзік, сақиналар бойжеткен қыздары бар кемпірлердің сандығында әлі де сақтаулы. Оларды тіпті әжелерінен қалған көз деседі.

	Әкем қазір тірі болғанда немесе беріректегі советтік дәуірде еңбек еткенде, қартайған шағында үлкен жеңілдікпен пенсияға шығады екен. Біздің елімізде ұсталар үшін осындай да жақсы заң бар. Оны өз көзіммен оқып-білдім...

	Ұстаның баласы емеспін бе: осы күнге шейін, қай жерде жатпасын, темір-терсек, тіпті нәл, мық немесе бір шегеге – солардың бәріне көзім түсе береді, жинай жүргім келеді; «осы керек боп қалар-ау» деп, кейбіреулерін еңкейіп алған да, қалтама салған да сәттерім аз болған жоқ, әсіресе жасырақ кезімде... Әкемнің немерелері – ер балаларымның қалталарын шешелері кәкір-шүкір темірден арылта алмай әлек...

	Сол екі ортада екі ағамның жылы берілді. Екі жеңгем қара жамылуды қойды. Ал менің көкейімнен Айғаныс сынды ақ қалқамның нұрлы бейнесі кетер емес... Бәрі де бір көрген тәтті түске ұқсап, өтеуі жоқ арман күйінде қала береді. Жүректің жануы тез де, сууы ұзақ болады екен. Көңге түскен от қанша көмсең де сөнбейді, тұңғыш ғашықтық та сондай білем. Көңілдің ботасыз қалған боз інгені ұзақ жылдар бойы сарнасын кеп... Шырағым, айтылмаған сыр асқынған дертпен бірдей... Жүрек жарды жан сырым бұл... Мұндайды кісі аса бір сенген адамына ғана айтады...

	– Сеніміңізге көптен-көп рахмет!

	Өз тарапымнан мен де кезінде ақ арманыма балаған Сымбат есімді қыз туралы айтып бердім.

	Мүмкін болса, кездескім, көргім келетінін білдірдім.

	– Ондай есімді естігенім бар. Оны менен гөрі үйдегі жеңгең жақсы біледі. Содан сұралық, – деді ақсақал. – Күркенің іші қараңғы тартты ғой, үйге қайтайық. Қалғандарын тағы да ретіне қарай жалғастыра жатармыз.

	Біз сыртқа шықтық. Күн батып, көз жетер көлем қара кеугімдене бастапты. Туған өлкем тағы бір бейбіт күнді артқа тастап, тыныш түнді қарсы алу әзірлігіне кіріскен. Ашық аспанда сансыз жұлдыздар жарыса жамырайды. Түн шырағы – толықсып туған дөңгелек бет ай – көк күмбезінің өріне қарай кербез көтеріліп келеді.





ЕКІНШІ СҰХБАТ




	Сымбат туралы сұрағанымда Бақтылы жеңгей:

	– Оның қазіргі тірлігі сондай: өнебойы дерлік жол үстінде болады. Барып тоқтаған жерінен ұшыратпасаңдар, үйінен – от басынан ұстау қиын, – деді.

	Ол кісі Сымбаттың қазір қойлы ауылда жүргенін анықтап, сұрап білді. Нұрекең екеуміз тым ертелетіп жолға шықтық. Бағытымыз – қалың құм арасындағы шопандар қонысы. Жаңа жүрерде ақсақал:

	– Сымбат сылтауымыз болсын. Жер қара, күн жылыда соншама жылдар бойы бір көруге зар болып, сағына аңсап арман еткен туған өлкеңді, ата қонысыңды емін-еркін аралап, асықпай тануды, адамдарымен танысып-білісуді осыдан бастайық, – деді.

	– Шаруаңыздан қалдырып...

	– Адамның қам-қарекеті ақтық демі таусылғанша бітпейді. Нұрекеңнің ұсынысын мен қуана қабыл алдым.

	Күздің басы – қыркүйектің, Нұрекеңше айтсақ, мизам айының бірер жаңасы. Ақ шуаққа шомылған жалпақ дала бүгін сондай мажыра, жайдары, тамылжып тұр. Жаз жадыраңқылығына бергісіз шағырмақ күздің жанға рақаты, малға жайлы жайма шуағы жер-жићанға мейірін молынан төге түскен. Төңірек ұйыған қатықтай: кең көсілген біртегіс қыр мүлгіп, бел-белестер мен қырат-қырқалар қалғып, дөңкиген адау-қадау төбелер оқшау бір ойға шомып тұрғандай боп көрінеді. Көз жетер көлем сондай бір момақан қалыпта, селт етер емес; шөптің басы қимылдамайды: марғау тыныштық, сыбыр-сыбдырсыз ақ тымық әлем. Аспан шайдай ашық, шөкімдей де бұлт жоқ. Тыпа – тыныш төңіректің төрт жағынан да, май сылаудай айрықша бір үлбіреген жұмсақтық сезіледі. Айнала селдіреңкі мұнарға бөккен. Көз ұшындағының бәрін – арғы жағындағылар бергі жағына түгел көрінетін – жұп-жұқа кіреуке торлайды. Мизам қонақтаған шөптің, бұтаның бастары жылт-жылт етіп, көлбей көсілген күн көзімен ойнақы шағылысады.

	– Алтын айдарлы маусым да келіп жетті. Қыркүйек күзді қонаққа шақырады. Бұл айдың басы жадыраңқы, жайма шуақ болып келетіні де содан. Қонағын кім қатулы қабақпен қарсы алған? Жылдағы әдеті осы. Жомарт күздің ең бір берекелі мезгілі: егін пісіп, орыла бастайды, қауын-қарбыз, жеміс-жидек, көкөніс атаулыға жұрт қарық боп қалады. Қылтанақ біткен алдағы жылдың қамын жасап, тұқымын тегіс шашып үлгіреді. Қой қожырап, қозы марқаяды. Қырықтық аяқталады. Тоғыт басталады. Күйек алынады... Малмен көзін ашқан қазақтың мұны күйек айы дейтіні де содан. Қырдың оты құнарланып, төрт түлік мықтап тұрып қоң жинауға кіріседі. Қой шайлап, түйе шәйлеп, жылқы, сиыр тұлыптай боп семіріп дегендей... Дала жәндігі қысқа азығын дайындап, текті қанаттылар жылы жаққа ұшуға биылғы балапандарын баули бастайды. Бүлдіршіндер мектеп есігін ашады... Шыжыған қырық күн шілдені «саршатамыз» дейміз ғой. Ал күздің осы бір мамыражай айын «майтамыз» десе де болар...

	Шағи шағырмаққа сондай разы Нұрекең осы әңгіменің үстінде кәдімгідей бір серпіліп алды.

	Күн қызып, мизам көтерілді. Өрмекшінің жібіндей жіп-жіңішке, әрі аппақ талшықтар ауада жапа-тармағай қалқып, кейісі бетіне жабысса, қайсы біреуі еркелей келіп мойныңа оралады. Көз ұшында көкжиек – жер кемері сырбаз мұнартып, әсем мөлдірейді. Басы биік, бауыры жазық Сұңқарқия ойға батқан қарт кемеңгердей алыстан асқақ бұлдырайды. Тау қалғып, дала мүлгіп дегендей... Сиқырлы сырларға толы ақ сағым ірметіліп, мінер жақтан жеп-жеңіл көлкиді. Толқыма күздің, Нұрекеңе ұқсап, жылырақ киінген кісінің маңдайынан шып-шып тер шығарарлықтай кәдімгі сұңғыла күні бел алды.

	Қарттың астындағысы – тұрқы ұзын әрі биік, көпті көрген көк бесті де, менің мінгенім – күрең төбел жуас құнан. Екеуі де қамшы салдырмай cap желеді. Манадан бері бірталай жер жүріп тастаған сияқтымыз. Сәске түсте сауырында сағым жүзіп, дабырсыз кең көсіліп жатқан ақ даламен әзірше қоштастық та, жарыса өскен боз талды жебелей отырып, қалың құм арасына келіп кірдік. Сиыр таңдай құмшықтардан бастау алған ақ құмақ ирелең жол бізді ең алдымен білем-білем, жал-жал, дөңбек-дөңбек құм шағылдардың ортасына алып келді. Жарқ еткен ақ бөкеннің таңына ұқсаған, қолмен тазалағандай теп-тегіс бетінде, бәтеске түсірген қыз кестесіндей, кесірткенің ізі қалған ақ шағылдарды біраз қызықтадым.. Бізден алысырақтағы кедір-бұдырсыз, арудың тамағындай жарқыраған қалың шағыл үстінде еркелей ойнақ салған сылаң, сағымның тылсым сиқыры көзді алдап, көңілді арбайды. Ұшы-қиыры жоқ кілең бір көп шағыл, таусылмайтын құм шағыл... Шағылдар шаршата бастаған кезде, жайын жонды құм белдер, онан әрі таман іркіс-тіркіс құм жоталар жатты ұбап-шұбап. Қырқаланған аппақ құммен күн көзінің әсем шағылысуын көргендеріңіз бар ма? Сондай сұлу сурет!

	Маужыраған құм арасының белуардан келетін ойдым-ойдым көгалы, тайызда жатқан судың көзі мол болса керек, әлі өңін бермей көкпеңбек боп тұр.

	Бір кезде құм жоталарды орқаш-орқаш шағырлы бұйраттар ауыстырды. Маңдай алдымыздағы шілдің құмалағындай ыдыраңқы, күн қақтаған көп бұйраттан көз сүрінерлік, айналамыз да – қаптаған қалың бұйрат.

	Құм арасының бұралаң жолы бізді шаңқай түс шамасында жайып тастаған кенептей теп-тегіс боп кең көсілген қоңыр құмайтқа алып келді. Енді бұта-бұдыры жоқ жалаңаш құм емес, туырылған құйқалы алқапқа кез болдық: қара жусан, қызыл изен, көк теріскен, боз баялыш, ирек-ирек қоянсүйек, буылтық-буылтық түйесіңір, жап-жасыл текесақал тағы басқа да қылтанақ атаулы аралас-құралас өскен, қара оты іріп тұрған нағыз бір құнарлы өңірге тап болдық. Бұларға бура сан түбірі бар, бала бойы шағырлы беткей мен май қара жусаны ұйысып жатқан жатаған қабақша жалғасты. Жусанның тығыз өскені сондай, жердің топырағы көрінбейді. Осының бәрі – малдың, әсіресе қойдың таптырмайтын қорегі, сүйсініп жейтін шөбі. Су жоқ болғандықтан, бұл араға шопандардың аяғы әлі жете қоймаған. Өсімдік атаулы түгелдей тусырап, әбден пісіп тұр екен. Шағырлы жондардың ажарында пәлендей өзгеріс байқалмайды: сол баяғы жаздағы қоңыр көкшіл қалпы.

	– Мынаған толық бір ай жайылған қой шайлап қалады, – деді Нұрекең. – Жаңбыр бірер жауып өткен соң, шопандар таласа қонатын, қой семіртетін шөбі шүйгін шұрайлы өңір дегеніңіз осы болады.

	Талма түс кезіне, қызыл бұйрат еспе құм – жел қалай айдаса, солай қарай ыға беретін ыспа құм, сусылдаған суырмаға тап болдық. Құм көшкіні пайда бола бастағанын көргенде, Нұрекең қабақ шытып:

	– Жел соқса-ақ бұл ара суырып тұрғанды ғана білетін болуы керек... Кейбір қойшылардың кежегесі кейін тартқан қырсыздығы мен жатып ішер жалқаулығынан ғой.

	Құмда өскен шөп үшін қойдың тісінен де тұяғы – жау; қойдың аузынан аяғы көп жейді. Тісі басын ғана отайды, ал тұяғы болса, әрі өтіп таптап, бері өтіп таптап, тамырын құртады; топырақтың құрсауын бұзады. Бір жерде айлап отырған соң не оңсын?! Бетіндегі қылтанағынан айырылған соң, құмы бар болғыр жел айдаған қаңбаққа ұқсап көшіп жүргенді ғана біледі. Бүйте берсе, бұлардың барлық жерді сусыма құмға айналдырып немесе тулақ қып тастамасына кім кепіл? Жайылымды тоздыру оп-оңай. Мықты болсаң оны сосын қалпына келтіріп көр!

	– Топырақтың құнарлы бергі беті бес сантиметрге қалыңдау үшін жүз жыл, яғни бір ғасыр уақыт керек көрінеді.

	– Әнеки!

	Алыста, көз ұшында құладын ұшпас шетсіз-шексіз қалың құм көрінеді. Оның үстінде селдіреңкі, бояуы сұйықтау көгілжім мұнар кілкиді.

	Құмға шомылып жатқан қарғаны көріп, Нұрекеңнен мәнісін сұрадым.

	– Оның да бит-бүргесі, жабысқақ кенесі болады... Әлгі қара қарға екі жағына соза жайып жіберген қос қанатын анда-санда бір қомдап қояды. Денесіндегі қансорғыштардан құтылу үшін ол құмырсқа илеуінің үстіне осылай қонып, әбден тазарғанша қозғалмай жатып алады екен. Дайын жемге құмырсқалар да дән разы (қарға екеш қарғаның да тазалықты жақсы көретінін қайтерсің).

	Құм арасының тарам-тарам борпылдақ жолдарының біреуі бізді, бірі – ұзынынан, екіншісі – көлденеңінен сұлаған, көбісі айқыш-ұйқыш қойындасқан, алуан пошымды құм төбелердің арасына кіргізді де жіберді. Сәукеленің төбелдірігіндей әсем, көздің жауын алған бір шоқ қияқты екеуміз жанай еткен шошақ төбенің арайлы айдары ма дерлік...

	– Мынау оқшау жатқан «Қатын төбе», – деп жолға тақау тұрған бір биіктікті Нұрекең қамшысының сабымен нұсқады.

	Жел жоқ, дем жоқ, кәдімгі тыныс тарылтар тымырсық, күнсіген құм арасының марғау тыныштығы мен меңіреу үнсіздігінен шындап жалыға бастаған мен, назарымды дереу жаңағы қария көрсеткен жаққа аудардым. Айтса да... аңдап қараған кісіге шынында да мына төбе екі қолын желкесіне қойып ұйықтап жатқан жас әйелден бір де аумайды екен: ұшар басына біткен қалың дүзген қолаң шашы, үзіліңкіреп барып қайтадан көтеріліп дөңгелене томпайған екі үйінді – қос анары, жел үрлеп әкеткен тұсы – қиылған белі, жұмарланған қомақты жері – тоқ бөксесі... Аяқ жағына қоңыр шапан сияқты бірдеңені жаба салған ба дерлік: қалың тобылғы өсіп тұр. Ұлан-ғайыр құм арасынан табиғаттың мұншама суреткерлігіне тап болып, қатты сүйсінген мен бұған «Ұйқыдағы ару» деп ат қойғым келді...

	Бір кезде Нұрекең өзі-өзінен елең етті де:

	– Жидеге қалай едің? – деді маған.

	– Бала кезімде жиде мен қарамықтан тәтті ештеңе жеп көрген емеспін...

	– Сезбей келе жатсың ба? Бұрқырай бастаған соның иісі емес пе? Бұл жарықтық құмды өлкенің бірегей миуалы дарағы ғой..

	Түйсігімнің мұқалып біткеніне кәдімгідей қысылып қалдым. Жас кезімде мен – иттен де иісшіл жүгермектердің бір едім... Айтқандай-ақ сары доғал құм төбелердің ортасындағы дөңгелек алаңқайда біріне бірі иін тіресе өсіп тұрған шағындау жиде тоғайы көзге шалынды, бәрі де боз жиде. Аттарымыздың басын солай қарай бұрдық.

	Жиде әбден пісіп, мәуе деген сабағынан үзілердей боп тұнып тұр екен. Атымыздан түспей-ақ, екеуміздің де балалығымыз ұстап кетсе керек, кермек дәмі тілді үйірген қымыз қышқылтым қошқыл қоңыр мәуені құныға теріп, әлсін-әлсін уыстап ауызымызға ата бердік, ата бердік... Жеңсігіміз басылған соң барып ілгері жүрдік.

	Күн тас төбеде тұр. Көлеңкеміз аяғымыздың астын келіп тығылды. Тымырсық құм арасының бұрқылдақ жолы мен келе жатқандықтан, астымыздағы аттарды аяп, бір сарын аяңнан жазбадық. Аракідік шеңгелді шоқаттар да кездесіп қалып отырды. Тарала өскен шоғырмақ қызыл талды бір-ақ рет көрдік. Қалың бытқыл, бойшаң келген қыз бұрым жыңғылдар жиірек ұшыраса бастады.

	– Ана-ау, құдығы қырық құлаш Қостөбе, онан былайырақ тұрған саусақтың саласындай бұлақты Бестөбе.. Әне бір тұста, – деп Нұрекең қолын шошайтып көрсетті «Қатын қазған» деп аталатын көп құдық бар. Суы жердің бетіне шығып жатыр десе де болғандай. Ол өңірге қонған ауылдың қатыны-ақ кез келген жерден құдық қазып ала береді. Оны айтасың, бұрындары қамшының сабы әрірек батырсаң болды, су жылап шыға келетін...

	Шөккен бурадай дөңкиіп жатқан бір жуан төбенің қасынан жанап өте бергенімізде, бірі мен бірі бой теңестіре, сабаудай боп самсап тұрған қалың құм жуасын көзім шалды. Өтін жарған көк жуаның иісі алыстан-ақ мұрынға келеді (мүмкін, ақырған иісі мойнымды солай қарай бұрғызған болар). Бас жарған қауашақтарының үлкендігі анау-мынау кісінің жұдырығындай, ал оны көтеріп тұрған жуан сояуы ұршық сабынан бір де аумайды. «Биік төбе басына бітер жуа...»

	Су іздеген бір топ бұлдырық – арқа жағы сұрғылт, бауыры қара мақпал шөл құсы – пыр-пыр етіп бізді жанай ұшып өтті. Мана бір әзірде құмаршақты қоңыр құм үстінде баяу қалықтаған жалғыз лашынды көргенбіз. Құмның сары құлақ ор қояны әне жерден де, міне жерден де тырағайлап қашқанды ғана біледі; әрбір шағыр түбінен ытқиды десе болғандай. Күн ұзағына кездестіргеніміз осылар ғана. Басқалай бір қара-құра, қыбыр-жыбыр көзге ілінсейші... Бауырымен жорғалаушылар салқын түскенше бұталардың көлеңкесінде немесе түп жағы тереңге кететін қоңыр салқын індерінде тырп етпей жатып алған; күн батпай бас көтерер, сыртқа шығар түрлері жоқ сияқты. Балпақ тышқан, саршұнақ, атжалман тәрізді кеміргіштердің бір де біреуін кездестірмедік.

	Күн қақ маңдайдан шақырайып тұр. Манадан бері өзімен өзі боп келе жатқан Нұрекең:

	– Сүмбіледе бөгелек жүрді, келер наурыз қатқақ болатын шығар, – деді алдына қарап.

	Биылғы күздің өзінде-ақ қарияның алдағы көктемді ойлап, сол кезде болатын ауа райын болжап келе жатқаны мені қайран қалдырды...

	Біз түс ауа манаураған құм шоқыларға тап болдық: айыр өркеш қызыл шоқы, нар өркеш ақ шоқы, шөккен аруанадай қомақты қос шоқы, ұшар басы тұмса інгеннің өркешіндей сүп-сүйір сұлу шоқы, желкесіне қалың жыңғыл өскен арыстан жалды айбарлы шоқы, малдас құрып отырған қариядан аумайтын доғал шоқы, – кілең бір құм шоқылар.

	Аттар құмға малтыға берген соң, баяу аяңмен ғана ірметіліп келеміз. Күн ұзағына аяқ астынан адасып-ақ кетерлік жолы жүз тарам, мың бұралаң, құлақ елең етер дыбыс-сыбыс атаулыдан ада, ебелек ұшпас елсіз, күн күйдірген жалпақ құм арасынан шыға алмай-ақ қойдық. Қай жаққа мойын бұрма, қалың құмнан көз тұнады. Кәдімгі құм кешу...

	Адасып демекші...

	...Былтырлары Нұрекең бір шаруасы болып осы жақта отырған күйеу баласы мен қызынікіне келе жатады. Тамыздың орта шамасы болса керек: аспан айналып жерге түскендей, күн шыжып тұрған мезгіл. Қарияның жіті көзі айдалаға, өздері он алтыншы жылы адастырып апарып жазалаушы отрядты қырып тастайтын елсіз, сусыз, сусымалы Шұбарқұм арасына лаққан бір жүк машинасының ізін көреді. Және жаңа із емес, көне із; бұл арадан өткендеріне бір жетіден асқанға ұқсайды. «Кімдер болды екен?» деп Нұрекең машинаның ізімен қапталдасып біраз жерге шейін барады. Оның ешкім қайтып шыға алмайтын Шұбарқұмның қалың ортасына кіріп кеткенін көрген бойдан: «Бұл араның жолын білмейтін адасқан біреулер болды-ау» дейді де, қария жүрісін суытып, дереу балаларына жетеді. Сусын, азық алып, қасына күйеу баласын ертіп, ол жаңағы машинаның ізіне қайтадан түседі. Күн еңкейе қалың құм арасына ұмсына кіріп, жалғыз ноқатқа ұқсап мелшиіп тұрған жүк автомобилінің қарасын көрісімен бұлар жеделдетіп қастарына келеді. Сақал-мұрттары қатты өсіп ұсқындары әбден кеткен: аштан бұралып, судан қаталап, кірпіктері әзер қимылдап өлім аузында жатқан екі жігітті – гидро-геологиялық экспедицияның бастығы мен оның шоферын осылайша тауып алады. Бұларды әлдендіру үшін қария солардың қасында қалып, трактор әкелуге күйеу баласын қайтадан ауылға аттандырады.

	Бақса, бұл екеуі Ырғыздан 250 километр жердегі Арал қаласына жету үшін мұнан сегіз күн бұрын жолға шығады. Екі ортада адасып кетіп, кұмның ішін көп шарлайды. Сөйтіп жүріп машиналарының маңызды бір тетігін сындырып алады. Күнде жаяулап жол іздеп, із кесіп әбден титықтайды. Мұнан екі түн бұрын азықтары таусылып, кеше судың соңғы тамшысын сарқа ішіп, енді не істерге білмей, өлі мен тірінің арасында жатқан екі орыс жігітіне аш өзектеріне түсіп кетпесін деп, әкелген сусын мен тамақты Нұрекең азаздап қана мөлшермен беріп, жан шақырттырады. Кіші бесін шамасында күйеу баласы «К-700» тракторымен келіп, бұзылған машинаны сүйретпеге алады. Екі жігітті ауылға әкеліп, бір жетідей күтіп, әлдендіріп, аяқтарына тұрғызады. Қызы кір-қондарына шейін жуып береді. Содан соң барып екеуін де аудан орталығына жеткізіп салады.

	Сол екеуі экспедицияға шыққан сайын Нұрекеңе бір соқпай кетпейтін көрінеді. Олар құдды осы үйдің балалары сияқты деседі көршілері. Әрине, ақсақал болмағанда екеуі күні бүгінге шейін өмірдің қызығы мен шыжығын көріп, жер басып жүрер ме еді, жүрмес пе еді, кім білген...

	Енді келіп құм тауларды адақтай бастадық. Әріректегілері іркілдеген ақ сағымға бөгіп, бұлыңғыр мұнартады. Жақындаған сайын алыстап, алыстаған сайын жақындай түсетін – ұзыннан-ұзақ – көкке тұзақ – ұбап-шұбап көлкіген мол сағым арбаушыдай сиқырланып, жібектей үлбіреп, сағыздай созылып мың құбылады. Толқып тұрған қызғын ауа ағыны – ақ мұнар қалың сағымда заттардың бәрі салмағын жоғалтып еркін қалықтап, ертегі еліне айналған. Енді бірде көз ұшындағылар шетсіз-шексіз шалқыған көк теңіз боп, алдамшы көріністер көз алдымда мен мұндалап тұрып алды...

	Маған тосын бір ой келді: «Сымбат немен шықты, қайтіп жетіп жүр екен бұл араға?»

	Сымбат демекші... Мен ол кезде төртінші кластың шәкірті болсам керек. Жоғарғы кластарда оқитын ересек балалар қыздарға хат жазады дегенді еститінбіз. «Пәленше деген жігіт түгенше деген қызға хат жазыпты, оны әнебір тәмпіш танау сары бала апарып беріпті»... деген сияқты алып-қашпа сөздер біздей жүгермектерге шейін жетіп жататын. Немесе «пәленше деген жігіттің түгенше деген қызға жазған хатын ұстап алыпты, екеуін де комсомолдан шығаратын болыпты»... деген де қорқынышты қауесет құлаққа келетін. Ол уақытта бізге комсомол қатарынан немесе пионерден шығарудан асқан ауыр жаза жоқ сияқты боп көрінетін жер бетінде. Өйткені «халық жауы» деп табылғандардың ұлдары мен қыздарының алқызыл галстугын көптің көзінше мойнынан шешіп алып, ортамыздан аластағанын, әлгілердің кірерге жердің тесігін таппай зар еңірегендерін өз көзіммен талай көргенмін. Ондайлар бірінен соң бірі бөтен қаладағы басқа мектептерге ауысып кетіп жатты...

	«Жоғарғы кластағылар қыздарға хат жазғанда, мен неге жазбаймын? – деген ой келсін бір күні менің қиялға берілгіш шақшадай басыма. – Сонда кімге жазсам екен?» Өзім ең алдыңғы партадамын, ал Сымбат екінші партада, дәл желкемде отырады. Үйіне талай барғанмын. Сабағына көмектесем. Көбіне өзі шақырады. Жетім балалар үйінің жетімсіз тамағына жарымай қарным қатты ашқанда, сызылып қыздың шақырғанын күтіп тұрмай-ақ, қисынды-қисынсыз бірдеңелер айтқан боп, өзім ілесіп кете беремін. Сымбаттың шешесі – өте бір қолы ашық, пейілі де сондай кең, қабақ шыту дегенді білмейтін жан. Қайта әкесі – арсы-күрсілеу кісі. Бірақ ол үйде бола бермейді. Маған керегі де сол.

	Сонымен, «алыстан арбалағанша, жақыннан дорбала» деп, Сымбатқа арнап хат жазуға бекіндім. Ол уақытта не қат – ақ қағаз қат, не зәру – дәптер зәру, сия қарындаш таптырмайды. Үлкен үзіліс кезінде мектеп ауласына жел айдап әкелген кітаптың бір парағын тауып алдым. Оның жазуы жоқ жартысын әдемілеп тұрып бүктедім де, тіліммен сулап, біртегіс етіп жырттым. Мұнымның сәтті шыққанына іштей қуанып та алдым. Соңғы сабақ сурет болатын. Соның үстінде жаңағы алақандай қағазға бірдеңені асығыс жаздым да (не дегенімді ұмытып қалыппын, күн бүгінге шейін есіме түсіре алмай-ақ қойдым), Сымбаттың бір кітабын сұрап алып, соның арасына салдым. Сабақ бітіп, балалар үйді-үйлеріне, біздейлер жатақханаға қайта бастағанда, жанай беріп Сымбатқа: «Жаңағы кітабың арасына бірдеңе салдым... Үйіңе барған соң алып оқырсың. Ешкімге көрсетпе...» – дедім, ұрлық қылған адамнан бетер өз-өзімнен қуыстанып, аяқ астынан тамағым қарлығып қалғандай дауысым әзер шығып.

	– О не сонда?

	– Үйіңе барған соң көресің ғой!.. – дедім де, біреу ұстап алатындай, алды-артыма қарамай, жүгірумен сыртқа зытып бердім.

	Ертеңіне Сымбат жаққа қарай алсамшы. Екі бетімнен отым шығып, өз-өзімнен әлек-шәлекке түсейін... «Кітабының арасына салғанымды ұмытып кетіп, соны Сымбат оқымай-ақ қойса жақсы болар еді...» – деп тілеймін ішімнен, өзім жазғаннан енді келіп өзім безуге айналдым. Сымбаттың қарасын көргім келмейтін бір пәлеге тап болайын аяқ астынан...

	Үлкен үзіліс кезінде қыздың өзі қасыма келіп қалыпты:

	– Қайсар, сенің не жазғаныңды түсінбедім...

	– Түсінбесең неге қып-қызыл боп кеттің?!

	– Өзіңе қарамайсың ба: екі бетіңнен бірдей қаның шапшығалы тұр!..

	– Кетші, әй!..

	Ашуым келгені сондай, қыздың топ-толық бұрымына қолым тигенін ғана білемін... Бір қарасам, Сымбат жылап тұр екен.

	– Жылауық, жылауық, иттің к... тырнауық!.. – деп мен оны мазақтайын келіп...

	– Бұрымымды жұлып ала жаздадың ғой! Аямайсың ба?! Қыздың соңғы сөзіне мен шынымен тосылып қалдым.

	– Жарайды... Ендігәрі тимеймін... – дедім де, қисалаңдай басып, оның қасынан ұзай бердім.

	Айтқанымдай-ақ, содан былай қарай әлімжеттік жасап Сымбатты ренжіткен жерім болған жоқ сияқты...

	Бар сырын ішіне бүгіп тым-тырыс мүлгіген қалың құм арасы, құлазыған құм төбелер, состиған құм шоқылар – жалпы құм басып қалған осы бір жалпақ өңірдің өлі тыныштығы мені шынымен мезі қылды: «Қойлы ауылдың қарасы бүгіндікке көрінбес, сәрі...»

	Күн батуға құрық бойы қалып, күздің бастапқы айының керімсал кеші бел ала бастаған шақта қалың құм арасындағы ашық алаңқайда, дастарқанға мол етіп шашқан бауырсаққа ұқсап, шашырай жайылған отар сонадайдан көзге шалынды. Әр жерден бір ағараңдап, отқа құныға бас қойған көп қойды көргенде барып көңлім орнына түсті.

	Мұндай қуанбаспын!

	Менің қазіргі жағдайымды айтпай-ақ түсініп келе жатқан Нұрекең:

	– Шопанның үйі алыс емес, мына бір таусымақтың етегінде болу керек, – деді иегімен нұсқап. – Әуелі қойшының өзіне жолығайық. Осы «Бірліктің»6 малының бір басын жылда екеу-үшеу етіп отырған үлгілі қойшы. Көптен солай.

	Біз отарға таянып келдік. Тусыраған қалың отқа тұмсық тыққан қой бастарын жерден көтерер емес.

	– Нағыз қой жаятын өңір екен!

	Отардың соңын ала топыраш торысын жетектеген шопанның да қарасы көрінді. Иесін жанамалап, бірақ алға шығып кетуге батылы жетпей, бірер қадам қалыс келе жатқан қайқы құйрық көк төбет аузын толтыра үріп: «Көрейін сендерді!» дегендей, бізге қарай одыраңдап жүгіріп беріп еді, шопан:

	– Қайт! Қайт, Бөрібасар! – деп итін кері шақырып алды. Нұрекеңді алыстан-ақ таныды білем, өзі адымдай түсті.

	Иесінің әмірлі дауысын естіген бойдан төбет тоқтай қалды да: «Кімдер болды екен бұларың?» дегеней, не кері, не бері жүрмей, барақ ит орта жолда шоңқиып отырып алды.

	Көлеңке жақты бетке ұстап отарын жайып жүрген шопанның қасына келдік. Нұрекеңді көрісімен ол, жетектеп келе жатқан атының қызыл ала қыл шылбырын жерге тастай салып, қос қолын бірдей созған күйі:

	– Ау, бажа, аман-саусың ба? Біздің қайынбикенің хал-жайы қалай? – деп дабдырай сөйлеп жатыр.

	Нұрекең жеңіл машықпен атынан түсті. Мен де соны істедім.

	– Қотаның – қойға, өрісің – малға толсын!

	– Айтқаның келсін!

	– Бұл араға көшіп-қонғандарыңа көп болды ма?

	– Қойшыға көшкен де – көш, еру де – көш емес пе?.. Ай, Нұрекесі-ай, ақыр аяғы сен де бізді ұмытайын дедің бе?!. – Шопан ақсақалдың ұсынған қолын қос қолдап қысып көпке шейін жібермей тұрды. – Бұрындары ат ізін жиірек салушы едің. Биылдыққа төбеңді көрсетпей-ақ қойдың, батырекесі... Қос табаны сойылып, екі алақаны ойылып жүрген жаман қойшыны кім елесін...

	Нұрекең:

	– Кәне, көрсетші алақаныңды? – деп шопанның екі қолын жайды да, бетіне апарды. – Жұп-жұмсақ қой...

	– Осындай тапқырлығың ғой сені бір жағынан сағындыратын...

	– Жақсы әзіл жан семіртеді. «Бажа бажаны көрсе басы қышиды» деген де бар емес пе?

	– Болғанда қандай! – Шопан ағамыз сақ-сақ күліп, аяқ астынан жадырап сала берді. Бұл кісінің сырт бітімі тым шарғылау, шынында да шикіл сарының нағыз өзі екен. Шапшаң сөйлейді. Дауысы шарылдап шығады.

	Қария шопанды еркелете арқасынан қағып:

	– Назың дұрыс, бірақ өкпелейтіндей кінәм жоқ сықылды... Қартая бастағанның белгісі бұл. Несіне жасырайын, осы жолы да мына інішегімнің қолқасымен саған қарай жолға шықтым. Әйтпесе қыстауға кіргенде бір-ақ соғармын деп тартыншақтап жүргенмін... Естуің бар шығар, кезінде Игібай дейтін атақты ұста ағамыз болған. Сен көрген жоқсың. Сол кісінің Алматыда тұратын кенжесі. Танысып қой.

	– Ой, айналайын, Қайсаржан екенсің ғой! Әкеңді көрмесем де, Өмірәлі ағаңмен түйдей құрдаспын. Дәм айдап үйіме келдің. Қадірлі қонағым боласың. Ағаңмен құрдас болғасын мен де сенің ағаңмын. Малдың қамымен елден жырақ, шет жайлап, шалғай қонып, қиыр қыстап жүрген жайымыз бар, шырағым, – деп әлгідегі байбалам мінезін күрт өзгерткен шопан ағамыз қалбалақтап, мені айналып-толғанып жатыр. Жаңа ғана алдымда тұрған шаңқылдақ ағаны көз байлаушы біреу аяқ астында алмастырып жіберген сияқты. Әлгіндегі күйгелектік, назға толы сөздердің бәрі жайына қалды.

	– Нұреке, көңліңе алмай-ақ қой, менікі жалғыздық шаршатқан соң айтып жатқан кемпір наз ғой, әшейін...

	– Оныңа құлдық! Ал енді дұрыстап жөн сұрасайықшы: құдағай қуатты ма? Біздің балдыз қалай? Балалар өсіп жатқан болар? Мал, жан аман ғой, әйтеуір?

	– Шүкір, апам да қыбырлап жүр ғой. Балдызың да бөтен емес, балпиып бара жатқаны болмаса...

	– Енді сен алақанға салып әлпештеп отырған соң...

	– Әлпештемей көр: даладағы шаңыңды қалаға жеткенше қақсын... «Батырға да жан керек» деген емес пе?

	Бұған үшеуміз де күліп алдық.

	– Балалардың оқуға баратындары кетті, қалған ұсақтары үйде. Бәріміз де дін аманбыз. Мал да, міне, алдарыңда жайылып жатыр. Осы мал деп біз де жүрміз: жарғақ құлағымыз жастыққа тимей.

	– Тірлік солай болған соң дұрыс қой, әрине.

	– «Қой отпен семіреді» дегеніміз осы: ыстық басылғаннан бері өрістің сонысын жеп, судың тұнығын ішкен бұлардың алды шайлай бастады. Осы араның жер асты суы сондай тайыз жатқандықтан болар, көгеріс атаулы әлі өңін берер емес. Малға да керегі сол: «Ісек істі, тоқты пісті».

	– «Қой – іш майым» деп неге айтты дейсің аталарымыз.

	– Ау, бұл не тұрыс? Сендер үйге бара беріңдер. Мен де арттарыңнан жетем...

	– Біз асығыс емеспіз.

	– Онда тіпті жақсы.

	Шопан ағамыз отарын қой жайылыспен ауылға қарай беттетті. Түлік жатаған ақ қабақтан етекке қиялап құлай бастады.

	Осы кісіні сыртынан бәрі де, ал нағашы-жиендері кезінше-ақ «Черчилль» дейтінін жолда Нұрекең маған әдейі әңгімелеп берген-ді (қазақ кейде тым қызық келемеждейді: түу сонау Англиядағы Черчилль кім, қалың құм арасында қой бағып жүрген мына кісі кім?!) Өзінің шын аты

	– Алшынбай, фамилиясы – Пәрменов екен.

	Алшекеңді көрген бойдан сол әңгіме есіме түсіп, оның кескін-келбеті мен түр-тұрпатына, ұрланып та болса, әлсін-әлсін қарап қоямын. Адамға адам ұқсай береді екен-ау! Өзімен бетпе-бет кездеспесем де, кинодан, газет-журналдарда шыққан суреттерден талай көрген Черчилльге мына кісінің шынында да көп ұқсастығы бар екенін мен де анық байқап келемін: жирен шаш, шот маңдай, төрткіл келген жалпақ бет, түксиген қалың қабақ, тінте қарайтын әріде жатқан көкпеңбек шүңірек көз, таңқы танау, дорба ауыз, салпы ерін, салбыраңқы бұғақ, бұқанікіндей жұп-жуан қысқа мойын, төртбақ дене, мыртық бой... Бәрінен бұрын көзінің тұздай көктігі мен шашының қызыл жирендігіне не берерсің?!

	Қазақ жанама ат қоюға қашаннан шебер халық қой. Бірақ мына кісінікі алабөтен екен.

	Нұрекең мен «Черчилль» екеуара әңгімеге кірісіп кетті. Мен осыны пайдаланып, назарымды алдымызда ауанымен алаңсыз жайылып бара жатқан отарға аудардым.

	Жазық беткеймен ұбап-шұбап өрістен қайтқан қойды, суырылып шығып, қарағайдай мүйізі үш жағына таман айқасып кеткен, айыр сақал көк серке бастап барады. Тегене құйрығын әрең көтеріп бара жатқан сары ауыз құнан қойдың бой тастағаны қандай әсем! Ақ маңдай қазақы қойдың ірілігі тайыншадай, семіздігі айтарға жоқ. Жас кезімде осындай қойды соғымға сойғанда көргендерім есіме түсіп: «Кесерге қара табылмайтын шылқыған май болар», – деймін ішімнен.

	Алшекең бағып-күткен қойдың шетінен өте семіз екенін көріп, қатты разы болған Нұрекең өз-өзінен былайша дауыстап жіберді:

	 – Жылқы – сауырынан, түйе – қомынан, сиыр – жонынан, түгінен майы шығып жарылар қой құйрықтан.. Бір сөзбен, төрт түлік осылайша шәйлайды.

	Қауға сақал қара теке бастаған отыз шақты ешкі-лақ, тұяқ құрттығына басып бөлектеніп, отардан арқан бойы алда барады шаңытып. Шетте келе жатқан шұбар тушаға ақ бақай лақ теке бақылдап тыныштық берер емес...

	«Тасқа шықпаса тау текенің тұяғы қышиды» дегендей, тастақ кемерге қарай зымырап бара жатқан ешкілерді Алшекең итімен екеулеп тықсырып, бері қайырып әкелді.

	Осы сәтте ешкі туралы бала кезімде жаттаған:



	Сауса сүті бұлақтай,

	Сойса саны қалақтай.

	Қайырып мүйіз тастаған,

	Қойды ешкі бастаған, –



	деген бір шумақ өлең тілім ұшына орала берді.

	Шопан ағамыз тысын боп-боз қылып күн жеп қойған сырма шапанының екі етегін кезек желпіп, малдың бетін тура ауылға қарай бұрды. Иесінің әмірімен жүре жайылуға кешкен отар екі қанатын қомдай қайырған кезде, тоғытқа айдағандай тығыздала түсті. Көп ұзамай енапат құмның қалың ортасында қиыр жайлап, шет қонған шопанның шошайған жалғыз үйі жетімсірей көзге шалынды.

	Қараша үй, ақтылы қой...

	Батар күннің қызғылт шапағы шарпыған құм біткенді алтынмен аптап тастаған ба дерлік.

	Сондай сиқырлы сурет, сұлу көрініс!

	– Қой баласы нашар көреді, өздерін бастаған жалғыз серкенің соңынан бірдей емпеңдеп еретіні сондықтан. Нашар еститін болған соң, шетінен момақан келеді. Мынадай күннің ыстығында қой жайғанда көлеңке алдынан түспесе болмайды. Сонда өз көлеңкесі өзіне салқын әкеліп, қой еркін оттайды. Жадыраған күнге арқасын бергені несі деп мені миғұла санап қалмаңдар...

	Ауылға жете бергенде, итаяғын сағынып қалған болса керек, Бөрібасар бәрімізден озып, үйге қарай бүлкілге басты («Ауылға жақындағанда ит озады» дегеніміз осы болғаны ғой).

	Үйден сұңғақ бойлы жас жігіт бізге қарсы шықты да, тертедей ұп-ұзын екі қолын бірдей созып Нұрекең екеумізбен кезек-кезек амандасты. Бұл шопанның көмекшісі екен. Аты – Әбдеш.

	– Бала, бағар көбейсін!

	– Айтсын, ата!

	Әбдеш мал жайғастыруға қалды да, Алшекең өзі бастап, бізді үйге қарай алып жүрді.

	– Аяғы жеңіл, оңқай асықтай иіріліп, құрақ ұшып тұрған сондай тындырымды, тіл алғыш, жетелі бала, – деп, көмекшісі еститіндей етіп, әлгі жігітті шопан ағамыз мақтап та қойды. – Шапашоттай іске ыңғайлы-ақ.

	– Иман жүзді, болайын деп тұрған бала екен.

	Ауылда қалған бірлі-жарым ақсақ-тоқсақ, қозы-бағылан, бұзау-торпақ – ұсақ мал үй маңынан көп ұзамай, іргеден жайылып, тырп етер емес. Алты қанат қоңыр үйге таяна бергенде, үйелмелі-сүйелмелі бес-алты ұсақ бала – кілең бір әкесінен аумай қалған үкі көз, жирен шаш, шикі сары бүлдіршіндер – қаздың балапанындай тізіліп сыртқа ере шықты да, жарыса келіп біреуі әкесінің мойнына асылса, біреуі иығына қолын салып, енді біреуі қолынан ұстап, тым кішкентайлары етегіне жармасып, қой бағудан қайтқан Алшекеңді, қала шығып келген кісіден бетер, қоршалай түсті. Отағасы бұған мәре-сәре: қабағы жазылып, бетінде мейірім ойнап, жанары нұр шашып, жаны жадырап, бәрін де айналып-толғанып, әрқайсысының қолына көген қазықтай үп-үлкен бір-бір дала көсігін ұстатып (балалары үшін құм арасынан әдейі қазып алған болса керек):

	– Қонақтар алыс жолдан шаршап келеді. Далада ойнаңдар, – деп бәрін де маңдайларынан бір-бір иіскеп, жөндеріне жіберді.

	Қалың құмның арасында жалғыз үй отырып, мына кісінің балаларына «далада ойнаңдар» дегеніне күлкім келді...

	Киіз үйдің есігін Алшекеңнің өзі ашты да:

	– Қош келдіңдер, төрлетіңдер! – деп Нұрекең екеумізді алға оздырды.

	Отағасының қасында бөтен адамдар бар екенін алыстан аңғарса керек, үйдің іші мұнтаздай жиналып, төрге көрпе төселіп, оның үстіне қатарластыра үлкен-үлкен үш ақ көпшік қойылыпты.

	Біз табалдырықтан аттай бергенде, көне кебеже түбінде шүйкесін шынтағына іліп, басы қорғасын қара ұршығын санына салып ширақ иіріп отырған ақ жаулықты жұдырықтай ғана сары кемпір-кейуана қолындағысын тастай сала, сиыршылап кирелеңдей орнынан тұрып, бізге қарсы жүрді.

	– Құдағай, есен-саумысыз? Әлі қуатты екеніңізді көзім көріп тұр, – деп Нұрекең қарияға қарап қос қолын бірдей созды.

	– Нұрекесі-ау, басқа болмаса да, сені жиі келіп хал-жайымызды біліп тұратын бір жағынан қайным, бір жағынан құдам деп, асқар таудай көріп жүргем...

	– Алда, ақ жеңешем-ай, сөзіңіз алтын! Айыбым мойнымда!..

	– Ақ дейтін бізде енді ағарған шаштан басқа не қалды дейсің...

	– Олай демеңіз, өзіміз қартайсақ та ақ көңіліміз, ақ пейіліміз, ақ тілеуіміз қартаймасын!

	– Нұрекесі, осындай асыл сөздерді қайдан тауып айтасың?

	– Өзіңіздей абзал анаға арналып жүректің қақ төрінде хаттаулы жатады...

	– Осы ғой бізді жұрт қатарынан қалдырмай жүрген. Сені елегізи сағынатынымыз да содан!

	– Нұрекесі, сіз де қартая бастайын дегенсіз бе: манадан бері екі көзі төрт болып өзіңізге тесіле де телміре қарап тұрған мен сияқты балдызыңызға бір мойын бұрмайсыз...

	Ет пен сүйегі толысқан, дөңгелек беті тотыққандау аққұба әйел екінші жағынан Нұрекеңе дүрсе қоя берді. Елуді еңсеріп қалса да, әлі сыны онша көп бұзылмаған, егделіктен алыс, көзінде келімі келіскен кермиықтың өзі, ақмаңдайлының айтулысы болғаны кекселікке бой алдыра қоймаған жасаң кескінінен-ақ, Нұрекеңе еркелей қараған уытты көз жанарынан-ақ көрініп тұр. Дауысы таза күміске ұқсап, сыңғыр-сыңғыр етеді.

	– Ойбо-ой, қалың базынаның астында қалдым ғой... Мені мына Алматыдан келген інім алдында қатты ұялтып, қыспаққа алғандарың қалай? «Жақсы балдызың – сырласыңдай, жақсы келінің – мұңдасыңдай» деген бар емес пе: сенің сондай балдызым екеніңді жұртқа жария етуден әлі де болса жалығатын түрім жоқ... Балдызжан, қалайсың: балалар аман, өзің күйлісің ғой? Бажаны сенен бұрын көрдім – міні құрайтын емес, әрине, сенің айрықша ардақтауың арқасында деп білем...

	– Аузыңызға май!..

	Қайран, қазақтың нәзік назға, басалқы базынаға, жеңіл әзіл мен жарасымды қалжыңға толы сөз жарыстыруы-ай!

	Үй иесінің осы уақытта ауылға оралатын күндегі әдеті болса керек, дем арасында дастарқан жайылып, шайдың жабдықтары әкелінді. Жеңгеміз сақырлап қайнаған үп-үлкен жез самаурынды көтеріп үйге кірді: қақпағының екі шекесіндегі ашып қойған кішкене тесіктен бу сыртқа түйдек-түйдек атқылайды; нән аққұманды шілтерлі төбесіне қойған.

	Дастарқанға шақпақ қант, қағазға түрілген түрлі-түрлі кәмпит, жып-жылтыр науат, сықпа құрт, ақ ірімшік, мол етіп шашылды; бірнеше тостағанға салып әр жерге қойған сарымай, көзгелдек толы қаймақ та бар; әсіресе күрең бауырсақ бәрінің сәнін келтіріп тұр. Қатты шөлдеп, тіпті қаталап келген біздер шайға үн-түнсіз бас қойдық. Маңдайымыз жіпсіп, тамағымыздың құрғауы біршама басылған соң барып қайтадан әңгімеге көштік. Сөзді бірінші боп үйдегі кейуана бастады:

	– Иісінің өзі мұрынды жарған індін шайы-ай! Бұл дегенің ұшпайтын болды ғой. Біздің мұны көрмегенімізге қай заман?.. Бақтылы сияқты аяулы абысындар ғой мендей өлмелі кемпірдің көңлін аулап, халық қатарынан шығартпай жүргені...

	– Құдағай, індін шайы біздің жақта да емге табылмайды. Әлгі машина айдайтын күйеу баламыз зат алуға барғанда Шалқардың саудагерлерінен екі бағасына бірер келісін алыпты...

	Жаңа амандық-саулық біліскеннен кейін: «Келініңіз беpiп жатыр еді» деп Нұрекең бір қадақ үнді шайы мен қалта толы мәмпесиді кемпірдің қолына ұстатқан болатын.

	– Басқасы басқалай, бізді ең бергі жағы шайдан қаққаны келіспейді-ақ...

	– Бізде нені де болса халық қанша керек қылса, сонша шығару деген жоқ қой. Бәрінің білетіні – жоғарыдан жіберілген жоспар.

	– Ол болса кеңседе жасалады...

	– Түу сонау Мәскеудегілер қалың құм арасында жалғыз үй отырған шопанның кәрі шешесі, әйелі және өзінің күніне неше мәрте шай ішетінін, аққұманға қаншадан салатынын, отының басында қанша жан бар екенін қайдан білсін...

	– Сол баяғы Байжан-шама ғой...

	– Бәрі бар, жеткілікті болса тұрмыс көңілді, еңбек өнімді келеді ғой. Жоғарыдағылардың осыны білмеуі мүмкін емес?!.

	– Әбден сүйекке сіңіп кеткен немқұрайдылық тағы...

	– Қаулы қабылданса, бұйрық берілсе, әкімшілік қысым жүргізілсе бәрі орнына келетіндей боп көрінеді білем соларға...

	– Қазір алаяқ саудагер-алыпсатарлар сондай көбейіп барады. Дүкенде не жоқ болса, жұрт неге ділгер, көпке не жетпей жатса, соларды екі-үш бағанасына сатып, арам пайдаға шаш етектен батады, нәлеттер...

	– Дүкенде не керегіңнің бәрі толып тұрса, олардың да қарасы батар еді ғой...

	– Сонда ондайлар қайдан алады? Аспаннан түспейді ғой. Сатушы да, саудагер де бірі мен бірі ауыз жаласып, жең ұшынан жалғасып жатқан бір пәлелер білем...

	– Еңбек етпей екі асағыш бұл соғылғандарға қашан тыйым болады?!

	– Милиция қайда қарайды осы?!

	– Ой, бұл ұзақ әңгіме ғой...

	– Атақты ақынымыздың: «Өзге емес, өзім айтам өз жайымды...» дегеніндей, дәм айдап алыстан келген ініме өз жайымды өзім жеткізгенім жөн шығар.

	– Дұрыс-ақ. Өз жайын өзінен артық білетін кім бар? Жақсы білетінің туралы әңгіме де жақсы шығады.

	– Бірақ «шаруамен сөйлессең, тайы мен тайлағын айтады; қасапшымен сөйлессең, пышағы мен қайрағын айтады; саудагермен сөйлессең, бермегі мен алмағын айтады; кезбеменен сөйлессең, қайдағы мен жайдағыны айтады – сөйтіп, бәрі де өздерінің көңілдегі ойларын айтады» дегендей, балаларымды қайдам, менің әкем, өзім көзімді тырнап ашқаннан бері қойдың басы-қасында болып, бағып-қағып келе жатқандықтан, бар айтар сырым да, әңгіме-жырым да осы түліктің төңірегінен шықпайды, әрі аспайды, – деп Алшекең жеңіл жөткірініп алды.

	– Тіршілік тынысы солай болған соң...

	– Бұл кәсіпті түпкілікті күн көрісіме айналдырғаныма талай заман болды... Ең әдепкіде он екіде бір нұсқасы жоқ осы фермаға келіп шопан болдым. Онда қойдың ұзын саны екі жүз тұяққа әзер жетіп жығылатын. Аты-шулы «асыра сілтеу болмасын – аша тұяқ қалмасыннан» кейін бізде мал басы көпке шейін келеге келмей-ақ қойды. Соғыс та қатты күйзелтті...

	– Құдайым, ондайлардың бетін әрі қылсын! Ондай нәубет иісі адамның басына түсе көрмесін!

	– Осындайда еріксіз еске аласың: қойды бағып-қағудың, жайып-күтудің мән-мәнісін жете білмегендіктен, алғашқы жылдары қойшылығым пәлендей көңілді көншітпеді, ылғи артта қалып, талай бейнетті де көрдім, талай сөгісті де естідім. Сондайда, соқтауылдай болсам да, әкем келіп ақыл айтар ма екен деп, теріскей тұсқа ұзақ қараймын екі көзім бірдей боталап. Соғыс кезінде еңбек армиясына алынып, сол жақта көз жұмған ол байғұс, балам қиналып жүр екен деп, қайдан келе қойсын...

	Алшекеңнің дауысында діріл пайда болды. Өзі он бес балаға әке болып отырса да, арманда кеткен өз әкесін әлі күнге шейін аңсайтынын анық аңғардым. Ол дауысын қайтадан қатайтып алды да, әңгімесін әрі жалғады.

	– Қой бағудан кетіп қалмақ боп талай оқталдым. Мына шешем онымды құп алмай, намысымды қайраған соң, амалсыздан төзуге тура келді. Сол қиыншылық кездер де бір күнгідей болмай ұмытылды, осындайда әдейілеп еске түсіргенде ғана... Тіршілік талқысынан күшті ештеңе жоқ білем...

	– Өткенді де ауық-ауық ойға оралтып отыру ләзім. Әсіресе алыстан мына Қайсаржандай інің келген сәтте бәрін ақтарып, ішті босатып алу керек.

	– Иә, бұл інімізді қайта айналып көргенше кім бар, кім жоқ...

	– Неге? Аман тұрсақ, талай қауышамыз әлі...

	– Іләйімде соған жазсын... Әшейін отар шетінде құр қарайып жүргеннен ештеңе өнбейтінін мен соңырақ білдім. Қой бағу дегеніміз – малды өріске айдап барып, айдап қайту, салпақтап соңынан ілесіп жүре беру емес, ненің де болса бабын білмей, кестесі келіспейді екен. Малды дұрыстап бағып-қағу үшін күз – күзеуіңмен, қыс – қыстауыңмен, жаз – жайлауыңмен, көктемде көктеуіңмен сырлас, қажет тұста мұңдас та болу керектігін зердеме мықтап тоқуыма тура келді. Қай өрістің болмасын жай-жапсарын, көгеріс атаулының түр-түсін ажыратып, бес саусағымдай біліп алдым. Әр шөптің малға жұғымды, құнарлы болатын кезі бар екенін жадыма қатты сақтадым. Осы түлікті баққан ұзақ мерзім ішінде – бар тірлігі дала төсінде өтіп жатқан қойшының көзі көреген, көңілі кезеген, жүрегі сезеген – туған өлкемнің ойы мен қыры, жазығы мен жабданы, құмы мен қопасы, тал-тоғайы, тіпті әр бұтасына шейін көкіректе қатталып қалды. Осыған жете алмай жүрген кездерімде маған тым момақан боп көрінген өңірдің өзі ту сыртын беріп, әшейінде малға жұғымды келетін белгілі бір шөптің басқа жағдайда қойға жақпай қалғанын көргенде талай айран-асыр болғанмын. Содан әр айдың оты басқа екенін санама сіңірдім. Жайлау жан бағатын жер емес, мал бағатын жер екеніне әбден көзім жетті.

	– Дұрыс-ақ!

	– Жаман қойшы қойдың соңына ереді, жақсы қойшының соңына қойдың өзі ереді. Өмір бойы жалба тон жалшы боп өткен әкем марқұм: «Бай малының өзіне өгейлік жасаған емеспін. Төрт түліктің не жазығы бар? Kөптің малын көзіңдей сақтай білу керек» деп отыратын. Адам бірте-бірте ысылады екен: құс ұйқылы боп алдым. Таңмен таласа тұрам. Мұны әбден әдетке айналдырдым. Жазда қарнын сипап жатқанның қыста малы көтеремнен қырылатынын да көрдім. «Айдап салдың» малы арық келеді, «көре салдың» малы көп өледі. Жалқау шопанның қойының иесі қасқыр екенін де білдім. Малдың баққа емес, бапқа бітетінін де түсіндім. Әкемнің: «Қойдың қырық жаюы, қырық қайыруы бар» деген өсиетін дұғама айналдырдым. Сақа қойлардың түр-түсін көкейде сақтауды үйрендім. Санаған кезде кем шықса, қайсысының жоқ екенін түстеп-ақ білетін жағдайға жеттім. Келе-келе саулықтардың қашан қоздайтынын да есте тұтатын болдым. Бұлардың бәрі мені қапыда қалудан сақтады. Сол-ақ екен, еңбегім жанып, қойым қонды, шығын жоқ, көбісі егіз туып, (өсімтал мал кілең егіз табады), бетегенің түбі сайын төл алып, қойын-қонышым қуанышқа толған кездерім аз болған жоқ. Бүгіндері, асылыққа жазбасын, соңғы отыз жылдың бедерінде жұрттың алды болып келемін. Өткен күнде белгі жоқ, мен алғаш қойшының ақ таяғын ұстап, ақтылы қойды баққаннан бері де отыз бес жылың дөңгеленіп қалыпты... Күні бүгінге шейін бар ойлайтыным – малдың өрісі мен қонысы. Бұлар келіспесе, малдан – күй, адамнан – маза кетеді. Қой – жайылым малы. Оны өсірем десең, өрісін тап. «Өріс – қойдың өзегі» деп бұрынғылар біліп айтқан. Бұл түлікті жайып семірткеннен тиімдісі жоқ. «Сегіз сағат жаяйын десем, қойға жайсыз; малға жайлы болсын десем, өзіме жайсыз» депті ғой бір жалқау қойшы.

	– Ой, соғылған-ай!..

	Ой ағысын бұзып, пікір желісін үзіп алмас үшін автор бұдан былайғы сұхбаттарды бірыңғай жалаң диалог түрінде бергенді мақұл көрді. Ұғымпаз да зерделі оқушы қай әңгіменің кімнің аузынан шығып жатқанын менің тәптішімсіз-ақ анық аңғарар деп білемін.

	– Сенімді екі серігім бар. Біреуі – астымдағы атым, екіншісі – қасымдағы итім. Шұрайлы жайылым, мөлдір су, таза ауа, күн сәулесі, самал желі бар өрісте еркін жайылған қой тез арада қоңданып қана қоймай, ауру-сырқаудан да аман болады. Қойың шайласын десең күзде құмға айда, жусаны мен изені мол жазық жерге жай. «Шелді қой – төлді қой» деп бекерге айтпаған. Саулығың семіз – қозың егіз. Күйі жақсы қойдың жүніне шейін ерте көтеріледі, сапасы жоғары, жақсы қырқылады. Сайып келгенде, қой қоңды болмай, шопанның еңбегі оңды болмайды.

	– Әлбетте.

	– Күзгі өрістің берекесі шаш етектен. Тек ерінбеу керек. Қойды өз бетімен жібердің екен – жайылымның берекесі кетті дей бер, жегенінен ысырабы көп болады. Сендердің жиі айтатын шопан тәжірибесі дегенің осындайда керек. Малшылар арасында «күзде – су семіз» деген бар. Демек, мал жазда шөптің басын жесе, күзде түбін жейді. Өйткені мол жаңбырдан соң өсімдік біткен түбірінен қайта көктейді. Қой үшін ең құнарлы қорек дегеніміз осы болады. Қазір қара отқа жайып отырмыз: нағыз піскен шағы.

	– Қойдың құтты қонысы осындай өңір ғой. Құмды жерде қой жұтамайды. Бұрындары осы араны жайлаған Қылышбайда ғана қырық мың қой болған (қазір бүкіл совхозда мұнша қой жоқ,...)

	– Бір жайып кеткен жерге есі бар шопан екі айдың төңірегінсіз қайтып оралмауы керек. Осы мерзімнің ішінде ғана шөп қайта көтеріліп, малдың ішінен түсетін құрттардың тұқымы күн сәулесінің күшімен жойылып болады. Күзді күннің өзінде жайылымға мал жіберуді қара суық түсерден бір ай дерлік бұрын тоқтату қажет. Тамырына қоректік заттарды көп жинаған, көрпе көгі жақсы өскен өсімдіктер алдағы жылы да тез көтеріліп, бітік боп шығады. Мал жаймай шөпті биік күйінде қалдырса да, келер жылдың шығымына бөгет болады, зиянын тигізеді.

	– Осыны шопандардың бәрі біледі, бірақ көбісі бұған қолдарын бір-ақ сілтейтінін қайтерсің!..

	– Өйткені жердің нақты иесі жоқ қой. Ертеңін ойлап, жайлауға жанашырлық білдіріп жатқан малшы және жоқ. Әрбір отардың өзіне ғана тиесілі өңірі болсыншы, көрейін сонда оның қолын қалай сілтегенін!

	– Иә, иесіз жер де оңбайды, түлік те өспейді.

	– Иесі жоқ нәрсенің береке-берері, баға-құны жоқ. Бұрындары біреудің жеріне екінші біреу аяғын аттап баспайтын. Әркім өзінің меншігін бәйге атындай әрі баптап, әрі сатып, қай тұсқа қашан қонып, қашан көшерін, қай түлікті қай мезгілде қайда жаярын, өйт-бүйт деп желкесінде тұрып алып дікеңдеп жатқан ешкім жоқ, иманшарттан кем білмейтін. Қазір кім де болса ештеңені қаперіне алмайды ғой: қай бастық қайда айдаса, малшы байғұс жел қуған қаңбаққа ұқсап, түлігін алдына салып алып солай қарай дедектегенді ғана біледі... Небір шұрайлы жерлерді биыл өздері жайласа, келер жылы, жоғарыдан нұсқау бар деп, басқа ауданның, тіпті басқа облыстың шаруашылықтары иемденіп жатады. Біреудің жеріне кімнің қабырғасы қайыссын: олар бір орында айлап отырып құмын суыртып немесе қылтанақтан жұрдай көнтулақ етіп жайына кетеді. «Бұларың не?» деп олардан сұрап жатқан ешкім жоқ. Өйткені қайда да болса жердің иесі жоқ...

	– Жалғыз бау пішеннің де иесі бар ғой. Тіршілік атаулының ең басты көзі – жерге иесіздікті қалай түсінуге болады?!

	– Көктемде келіп қонған жерінен күзде бір-ақ көшетін жалқау шопандар, амал не, өзімізде де баршылық. Сондай жайылым тұяқкесті тозбағанда қайтеді? Құм көшкіні болмағанда қайтеді? Кейбір шалағай бастықсымақтар әлгіндей қойшылардың көші-қонды айтып өздерін мазаламағанға мәз...

	– Пішені орылған жерге іле-шама мал жаю да дұрыс емес. Бір жылда не пішен шап, не мал жай. Сонда ғана жер азбайды.

	– Бұған кім қарап жатыр?!

	– Мынадай құмның құрғақ шөбін жеген қойды күніне екі мезгіл суармай болмайды. «Қысыр емген тай – семіз, құдықтан ішкен қой – семіз». Қойды жайып семіртудің де өз әдісі бар: ең тиімдісі таң қылаң бере, түске шейін жайып, сосын жел қағатын биіктеу жерге иіріп жусату керек.

	Жақсылап күйіс қайырған қой күрт қоңданып, күн санап май үстіне май қоспаса маған кел! Пішенді салқында шап, қойды салқында бақ!»

	– Әрине ғой!

	– Қойды жайылымда неғұрлым ұзақ ұстаса, шығын соғұрлым аз жұмсалып, ет пен жүннің өзіндік құны арзандайтынын білмейтін бастық жоқ. Олай ету үшін шопанға қара суықта да қысылып-қымтырылмайтындай жан-жақты жағдай жасау керек. Бұған келгенде, менің таңым бар, жетекшілердің тілдері аяқ астынан күрмеледі де қалады...

	– Жалғыз соларға байланысты дейсің бе?..

	– Мүмкін...

	– Сосын саулық қойдың отары бес жүз бастан аспау керек. Ал бізде ше? Бір мың екі жүзге шейін, тіпті мың жарымға дейін барады. Осыншама қойды бір шопан мен бір көмекші ойдағыдай етіп қалай бағады?!

	– Бұрындары бір қора қой бес жүзден аспайтын, бір жұртта бір айдан артық отырмайтын.

	Сондықтан жер де тозбайтын, малдың бағым-күтімі де ойдағыдай болатын.

	– Бұл қайбір жетіскендіктен дейсің? Қайда барсаң да адам қолы жетпейді деп бастықтардың амалдары құрып отырады ғой...

	– Амалдары құрымай қайтеді: осы топырақта туып-өскен сенің және менің ұлдарым мен қыздарым бауырларын көтерер-көтерместен жаппай қалаға қашып жатса. Құдіреттері жетсе, солар қашпайтындай, ауылда қалатындай жағдай жасасын. Құрғақ ұран, қағаз-қаулы, қызыл сөзбен емес, әрине, нақты іс жүзінде.

	– Жаңағы Әбдештің жалақысы – сексен-ақ сом. Қолына тиетіні онан да аз – жетпіс қана. Алды-артында қарайлайтын ешкімі жоқ жетім болғасын, өзіміздің баламыздай боп кеткен соң ғана шыдап жүр. Жыл он екі айда тыным табудың не екенін білмейтін малшының, әсіресе шопанның ауыр еңбегіне осы арзи ма, маңдай теріне тати ма?

	– Әрине, арзымайды да, татымайды да.!

	– Қалада кеңсе сыпыратындар да айына сексен сом алады. Оған бірер сағат қана уақыты кетеді. Онда да кешке қарай, қызметкерлер тараған соң, салқын түсе барады. Екі жерде істесе, алатыны – жүз алпыс сом... Менің еңбек ақымның өзі жүз елу сомға әзер жетіп жығылады...

	– Неге мұнша аз?! Шет-шалғайда, алыс аймақтарда аса қиын жағдайда еңбек ететіндерге төленетін үстеме ақы ең алдымен сіздерге тиесілі болу керек қой!

	– Енді ше?

	Шіркін-ай, осылар біздің тағдырымызды шешетін жоғарыдағы бастықтардың құлағына шалынып, санасына жетсе ғой!..

	Үйдің сыртында жаңағы Әбдеш қой сойып жатқанға ұқсайды. Өйткені мұндайды қызық көретін кішкентай балалардың шаң-шұңы үзілмей естіліп тұрды. Енді бірде бас-сирақ үйтіле бастады білем: көңірсіген құйқа иісі бізге де жетті.

	Біраз саябырдан соң Алшекең сөзін қайтадан жалғап:

	– Түн қатып, түс қашып еткен еңбектің арқасында, еңбегіне қарай өнбегі, беріректе біздің колхоз, совхоз болып қайта құрылғанда, қойдың саны жиырма бес мыңға бір-ақ шықты. Бәрі дерлік менің алдымнан өрген тұяқтың тұқымдары! Бұған неге мақтанбасқа!

	– Ата сақалың көк ала болғанша мақтаншақтығың қалмай-ақ қойды-ау сенің. Мақтанғанда өзіңді жер-көкке сыйғызбауға дейін баратының-ай. Мына алыстан келген қайнымнан ұят-ты... – деп жеңгей күйеуіне қарап қабақ шытты.

	– Балдызжан, бұл жолы тым қатты кеттің. Адал еңбектің ауқымды жемісімен мақтанғанның ешқандай әбес-сөкеттігі жоқ. Ортамызда бұл ағасын алғаш көріп отырған қонақ бар.

	– Бәсе, балдызыңды тым шолжаңдата бермей, өсітіп бір жөнге салып қойшы, Нұрекесі!.. Көре алмаған бәз-біреулер мақтаншақ десе дей берсін, – шопан ағамыз еңсесін тіктеп дауысын көтере сөйлеп кетті. – Басқа – бас, тұяққа – тұяқ еселеп қосылмаған соң, мал бағып керегі не? Отарыңдағы малдың басы жыл сайын төлінің есебінен кем дегенде екі есе көбеймесе, еңбегің өтелмейді.

	Мал басын өсіру, төлді көп алу, қой тұқымын асылдандыру, жем-шөп, су мәселесі, қора-қопсы, мал дәрігерлік жұмыс, еңбек төлемі, мәдени-тұрмыстық қызмет, тағысын тағылар бір қыдыру әңгіме болды.

	– Алыстан біреу-міреу келе қалса, арызымызды айтып, мұңымызды шағып маңырап қоя береміз. Кейде осыларды сыртқа шығарып шер тарқатып, ішті босатып алатын адам таппай күйінесің... «Ердің арқасына батқанын иесі білмейді, астындағы аты біледі» деп, жылдың төрт мезгілінде де ұзақты күн мал соңында жүреміз салпақтап. Төрт түлікке байланысты қандай бір ауыртпалықтар болмасын, айналып келгенде, малшылардың, яғни біздің мойнымызға түседі... Жазда маңдайдан күн өтіп, аптабы мен аңызағы өкпеңді қысады; күзде жауырыннан жел өтіп, қара дауыл бір қалтыратса, қалың жаңбыр екі дірдектетеді; үстің түгіл шұлғауың бір құрғамайды, қыста боранға ығып, ең берісі арқаны аяз сорып, бетті суық қарып, қабаққа – қар, мұртқа мұз тұрып, көктемде төл аламын деп күні-түні бірдей апталап көз ілмей бейнетке белшеден батқанды ғана білеміз. Дамылдың не екені біздей байғұстардың түсіне де кірмейді... Шопанда толас, саябыр деген болған емес. Адам күнде үш мезгіл тамақ ішпей тұра алмайтыны сияқты, қойды таңның атуы мен күннің батуына шейін жаю, суару, жусату, иіру, өргізу дегендерді айтпағанда, төл алу, жүн қырқу, күйек, тоғыт, жас төлді бөлу, еркегі мен ұрғашысын айыру, малды етке өткізу; құрал-сайман, жазда – арба, қыста – шана, қосалқы жұмыстар қамы, әйтеуір, бізге бір күн тыныш ұйықтау жоқ қой... Малшының, солардың ішінде шопанның арқа-басы кеңігенін бір көре алмай-ақ келемін: күз болса – малдың қоңы, жүні мен еті, күйегі, жем-шөп, қора-қопсы, баспана, қыстың қамы; қыс болса – мал басын аман сақтау үшін арпалысып жарғақ құлағы жастыққа тимейді, ит-құсы тағы бар; көктемде – төл алу науқаны есіңнен тандырады, қыстан қысылып шыққан мал індетке ұшырағыш келеді; жазда – жақсы жайылым, судың көзін іздеп шыр-пырың шығып жүргені... Сайып келгенде, малшыға жылдың төрт мезгілі де – қауырт науқан. Бізде қарбалассыз күн жоқ. Бір шаруа тындырылса, екіншісі есіктен сығалап тұрады. Білген кісіге малды бағып-қағудан ауыр ештеңе жоқ. Диқан егінін сепкеннен кейін біраз дамылдайды. Оны орып алған соң, астығын қамбаға салған соң, келесі көктемге шейін тағы да арқасы біршама босайды ғой. Бізде ол атымен жоқ! Жатқанда да малдың жайын ойлап жатамыз, тұрғанда да малдың жайын ойлап тұрамыз.

	– Иә, десейші...

	Көне бөстек үстінде отырған Қапиза кемпір, кең пішілген көк шыт көйлегінің етегін бір желпіп қойып, баласының сөзін жандандыра түсті:

	– Таңмен бірге атып, күнмен бірге батып шопан тыным тапқан ба! «Қойды қойшы қориды, қасқыр ториды» дегендей, түнгі жаюы, күзеті және бар. Жақсы қойшының көзі төртеу екені сонда белгілі болады. Шопан сосын құс ұйқылы болмай қайтсін. Малшының ұйықтағаны басқалардың қалғығанымен бірдей.

	Түнеріп түн келеді, қасқыр-бөрісі бірге өреді. Қойға өзінің екі құлағынан басқаның бәрі – жау...

	– Түн баласында жұлдызды көзімізбен батырып, таңды көзімізбен атырамыз. Құдайдың құтты күні солай! Шопан емес пе аспандағы барша жұлдызды санап шығатын? Түн ортасы ауғанда серігі жалғыз Үркер болса, онан кейінгісі – Шолпан жұлдызы. Шолпанның өзін аяғынан тік тұрып батыратын да шопан...

	Әсіресе жазды күні жапан далада жалғыздан-жалғыз қой бағып жүргенде күні түскір батпай діңкеңді құртатынын қайтерсің. Ұзақ жылдар бойы қойшы болған адам өзімен өзі дауыстап сөйлесетінді шығарады жын қаққандай, немесе малға, итке адамша бірдеңелер айтқанды әдет қылып алады. Тақа болмай бара жатса, қолымдағы таяғыммен сөйлесем, шөппен тілдесем, төбешікпен сырласам, ағып жатқан өзенмен әңгімелесем, айдын көлмен мұңдасам, ұшқан құсқа арманымды айтам; желмен айтысам, еріткен итіммен салғыласам, астымдағы атыма сын айтып, мін тағам, түлкімен тәжікелесем... Айдалада тұрып ән салам, күнді мадақтап өлең шығарам... Судың тамшысындай біріне бірі сондай ұқсас, бірінен бірін айырып, ажыратып болмайтын күндер, апталар, айлар, жылдар өте береді, өте береді өстіп... Енді, міне, жер таянатын кәрілік те желкеде тұр... Не көрдік, не білдік, нені қираттық?! Осы жасқа келгенше тыныш жатып тынығудың не екенін де білмейміз. «Құлға да – бір күн демалыс» деген бар емес пе? Демалыс демекші, біз пайдаланып көрмеген демалыс мерзімі есесіне аздап ақша аударған болады, шопандар үшін – 18-ақ күн, ал қаладағы қызметкер үшін – 24 күн. Бұл қалай? Сонда кеңседе отырған ағайындардан біздің еңбегіміз әрі жеңіл, әрі мәнсіз болғаны ма?!

	– Түсінсем бұйырмасын?!

	Шай құйып беріп отырған жеңгей сөзге араласты:

	– Сенің-ақ терің тарылады да отырады, айдың күні аманында қараспанды жауға алдырып...

	Аға шопан дегенге есіре берме: сен де шопан, мен де шопан...

	– Қойдым, қойдым, бәтірекесі... – деп Алшекең жеңгеміздің ығына қарай оп-оңай жығыла кетті.

	– Е, бәсе!.. – деп жеңгей, кір шалмаған күрек тістерін түгел көрсете, арқын-жарқын күліп жіберді. Күлкісі жайдары, өзіне сондай жарасады. Бұл кісінің ақтарыла күлетін аңқылдақ мінездің адамы екені бірден аңғарылды.

	– Қайным, – деді үйдің әйелі сөзін маған бағыштап, – ағаңның аяқ астынан бір арындап алатын әдеті бар. Бірақ айтуы да шапшаң, қайтуы да шапшаң.

	– Үй артында бүргедей секіріп жүрген қай шұнақ? Аулаққа ойнаңдар, түге! – деп кейуана сыртта алысып-жұлысып дүрсілдеген немерелеріне зілсіз жекіп тіл қатып еді, бәрі де ап-сап басыла қалды. – Шырағым, ұлыммен келінім түзде мал өсіреді, мен үйде жан өсіремін.

	– Онда еңбектің ең ауыры да жауаптысы сіздің мойныңызда болды ғой: жас нәрестені аман-есен халық қатарына қосқаннан артық қандай мәртебелі жұмыс болуы мүмкін?

	– Үйіңде ұл-қызың бар – көгіңде сөнбес жұлдызың бар!

	– Қайдам... Бастықтар жаннан гөрі малды көбірек ауыздарына алады ғой... Осы тұста келіні сөзге араласты:

	– Біз қойды бағамыз, үкімет бізді бағады... Бар білетініміз – қойдың саны мен қазақтың санын көбейту, малдың түгендігі мен бастың амандығы. Мына отырған енеміз де – арыстай алты ұлдың анасы. Ең үлкені біздің отағасы... Менікі де сол – бала табу, нан жабу. Бізге өсек екеш өсек те өзек талдырып әзер жетеді...

	Қошқардай-қошқардай алты ұл, құндыздай-құндыздай тоғыз қыз – он бес баланы жарық дүниеге әкеліп, енесімен екеуі бәрін де аман-есен аяғына тұрғызған мынадай қазақ әйелін көргенде:

	«Бауыры толған бала – шын мәнісіндегі ана» деген нақыл сөз тілім ұшына орала берді. Аумалы-төкпелі заманда, аласапыран шақта, соғыс сұрапылында күйеуінен хабар-ошар болмай, алты бірдей ер баланы аман сақтап, халық қатарына қосу да қарапайым әйел заты үшін айтулы ерліктің бірі болса керек.

	– Дүниеге сәби келген сайын қуанамыз. Қуанышы көп тірліктің кірбіңі аз болады.

	– Балалар үйелмелі-сүйелмелі боп қатар өсті. Әрқайсысының иісі сіңген ортақ көрпені жамылды, бірінікін бірі киді. Бәрінің де бауырмал, тату, қайырымды болып өскені содан да ма деп ойлаймын.

	– Сіздердей аналары бар халық ешкімнен кем болмайды. Өйткені адам ұрпағымен мың жасайды ғой.

	– Қайным, қала қатыны емеспіз. Баланы көпсінбейміз. «Құдай берді» деп қойнымызға салғанды білеміз...

	Бәріміз де шынайы күлкіге кенеліп, рақаттанып қалдық.

	Жеңгейдің аты Қырмызы екенін білгенде: «Затына аты қандай сай қойылған!» деп кәдімгідей қуанып кеттім. Осы тұста шопан ағамыздың шешесі тағы да сөзге араласты:

	– Соғыс кезінде біз не көрмедік: қамыс – төсек, үпелек – жастық, қоға-көрпе орнына жүрді... Көн шарығым киюге жарамай жыртылып қалып, жамап беретін ешкім болмаған соң, емшектегі жеті айлық баламды арқама таңып алып, жалаңаяқ қой да бақтым, табаннан – сыз, арқадан-ызғар өтіп. Қазір солардың бәрі артта қалды. Адам деген қызық ғой: бір күн тойынса, мың күнгі азабын ұмытып кетеді...

	Шайға әбден қанып, дастарқан жиналған соң, мен сыртқа шықтым. Ақшам жамырап, қоңыр кеш – екіндінің аяғы мысық табандап іңір қараңғысына қарай ауысып барады екен. Төңіректегінің бәрі де жылқының жусағанындай тым-тырыс тыныштық құшағында. Әне-міне дегенше күн біржола батып, қараңғы түсті.

	Есік алдына келіп сәл аялдадым. Қырмызы жеңгей қақпағын алып, жерошақта лапылдап жанған оттың жарығында, тай қазанға толтыра салған етті ағаш істікпен аударыстырып жатты. Ол кісі үйден – түзге, түзден – үйге зыр жүгіріп, шалт қимылдың адамы екенін бірден танытып-ақ тастады.

	Үйге қайта кірсем, шопан ағамыз әңгімесін әрі қарай жалғастырып отыр екен:

	– Қазіргі біздің ең басты уайымымыз – қоңын қисайтпай, отын-суын қандырып, әуенімен айдап тиесілі малды аман-есен етке өткізу. Өйткені бұл – біздің негізгі көрсеткішіміз. Маңдай терімізді молынан төгіп бір жыл бойы бағып-қаққанымыздың ақырғы төлемі болмақ. Ал енді неше түрлі сұмдықтар осында жатыр...

	– Масқара дейді ғой...

	– Қой совхозы шығынға белшесінен батып отыр деген естір құлаққа ерсі емес пе? Және де мемлекетке ет тапсырудан қып-қызыл шығын шегумен келеді. Қойды етке өткізетін комбинат осы арадан бес жүз шақырым қашықта жатыр. «Бидайды қуырған құртады, малды шұбырған құртады». Оған айдаған мал азбағанда не азады? Әсіресе қойға обал. Жолда шөбің мен суың, өрісің мен жайылымың, жатып-өретін жерің дайын тұрса бір сәрі. Әзірге ондайлар атымен жоқ. Былтыр мені етке мал өткізуге жіберді. Сонда бәрін өз көзіммен көріп, қатты түңіліп қайттым. Қазір бізде қой өсіру бейнетінен гөрі оны етке өткізу бейнеті анағұрлым басым, ауыр...

	– Қылмысқа бергісіз бұл қырсыздық қашанға дейін созыла бермек?!

	– Айлап жүріп шаршап-шалдығып, малдың сіңірін созып ет комбинатына айдап бардық. Қабылдаттыра алмай анда жүгіріп, мұнда шауып, соның басында амалсыздан тағы жарты ай жаттық. Әлгінің айналасы ондаған шақырымға шейін қу тақыр, жылан жалағандай, су дейтіні – бір сасық тоған. Осы екі ортада малымыз әбден арықтап-титықтап, азып бітті. Ауылдан шығарда құйрығы тегенедей семіз қойымыз етке қабылдайтын таразыға қоян боп әзер жетті. Соның салдарынан қойдың салмағы мен қоңдылығы жөнінен, бетіміз аймандай боп, үштен бірін жоғалтып қайттық... Осы жерде жетпіс бес сексен килограмм тартатын құнан қойдың тірілей салмағы етке тапсырғанда отыз бес килограмнан аспады... Бұл не деген, ысырап?! Не деген рәсуа?!. Не деген келеңсіздік? Жылда осылай! Сол сәтте мен қой баққанды қойғым да келіп кетті...

	– Неге былай істемеске: қазір не көп – жермен жүретін, аспанмен ұшатын техника көп. Осыны мал шаруашылығы өнімін қабылдау ісіне де жеткілікті етіп бөле отырып, ет комбинаттары малды өздері келіп колхоз, совхоздардан тікелей қабылдасын. Бұрынғылар: «Астықты ұрадан сат, қойды қорадан сат» деп бекерге айтпаған. Ең болмағанда аудан орталығынан мал соятын бірдеңе неге ашпасқа? Оған он екі ай бойы істейтін жұмыс молынан табылады. Өйткені біздің аудан жыл сайын етке деп мемлекетке бір жүз жиырма мыңдай қой өткізеді. Ірі қара әлденеше мыңдап төрт маусымда бірдей тапсырылып жатады, бір толастаған емес; толастамайды да... Сонда біз де, яғни совхоз да, мемлекет те осы күнгі жойқын ысыраптың көкесі боп табылатын шығыннан біржола құтылған болар едік. Қазір қалалы жерлерде ет өте тапшы деп естиміз. Ет қайдан жетсін, өндірген өнімнің өзіміздің қырсыздығымыздан, желге ұшқан түтіндей, жарымына жуығы айдалаға кетіп жатса?!.

	Республика бойынша жылына он миллионнан астам қой етке тапсырылады екен. Сонда әбден етек жайған берекесіздіктің кесірінен әрбір қойдан он-ақ килограмм кем алғанның өзінде (шынында бұдан әлдеқайда көп қой) 100 мың тонна ет далада, ет комбинаттарына қой айдаған жолдың бойында қалады екен. Бұл не деген ысырапқорлық?!

	– Жұрттың бәріне жететін ет жоқ деп өнебойы қол қусырып отыра беруге де болмайтын шығар. Пәрменді бір амалын, көпірме сөз, құр қағаз, құлаш-құлаш құрғақ қаулы жүзінде емес, нақты іс жүзінде табу керек қой. Өйткені әлгілердің бәрі қой болып маңырап, ет болып қазанға түспейді, осыны шындап қолға алар уақыт әлдеқашан жеткен сияқты... Тіпті еңбегіміз – еш, тұзымыз – сор бізге де обал, түн ұйқымызды төрт бөліп өсірген малға да обал!.. Бір есептен жастардың қой бағудан қашатыны да содан...

	– Қазір совхоз басшылары да қу боп алған: енді етке көбіне браққа шығарылған арық-тұрақтар мен кәрі саулықтар тапсырылады. Бұлардың тең жартысы, әрине, төменгі қондылықпен өтеді. Бұл қулық совхозға біршама пайда болғанмен, ортақ мүддемізге қып-қызыл зиян. Әйтіп-бүйтіп кәрі-құртаңнан құтылмаса тағы болмайды: «былай тартса арба сынады, былай тартса өгіз өледінің» кебі... Малды етке қабылдайтын комбинат жақын жерде болса, біз бұларды бірер ай қолға қаратып, семіртіп барып тапсырар едік. Сонда шаруашылығымыз сапалы ет өткізгені үшін қыруар пайданың астында қалар еді. Мемлекетке де мол кіріс болар еді. Қазіргіміз құр әшейін өлмешінің күні ғой...

	Осы тұста үй ішіндегі бәріміз де, әрқайсымыз өзімізше бір ойларға батып, біразға дейін үн-түнсіз отырып қалдық. Тыныштықты Алшекеңнің өзі бұзды:

	– Ащы да болса ақиқатты айту керек: жауырды жаба тоқығаннан жаман нәрсе жоқ. Өткенге көз жіберсең, бізде небір сорақылықтар болыпты-ау... Бір кездері «Қазақы қой жойылсын, жүні биязы қой өсіру жолға қойылсын!» – деген ұран тасталды. Содан бұл өлкеге бұрын-соңды жайлап көрмеген биязы жүнді қойды қаптатып жіберді. Кәсібіміз шопан болған соң, біз әлгілерді жабыла қабылдап алдық. Жас баладан бетер мәпеледік келіп. Қойдың мұндай тұқымын күздің соңын ала қолға қаратып, алты ай қыс бойы қорада ұстаймыз. Аязға шықса, өкпелері қабынып, топалаң тиген қойдан бетер, шетінен қырыла бастайды. Қыс бойы бітеу қорада құнарсыз шөп жеп шыққан ол байғұстар мамыр, маусымды айтпағанда, шілде, тамызда да қалың жаңбырдың өзін көтере алмай қалады. Біздің мал дәрігеріміз қайбір жетісіп тұр, содан келіп шығын да көп болды... Биязы жүнді қойымызды боздың қылқаны кіріп-ақ құртты. Бір жазда бозға жайған жүз қойдан жетпістен астамы шығын болды деген не масқара?! Бізде боздан басқа жаятын жер қайда? Сөйтіп сол бір даурықпа айқайдың кезінде алдымыздағы баққан түлігімізден, күнделікті жейтін тамағымыздан айырылып қала жаздадық.

	– Сол тұста бір шопанның қатты күйінгенде айтқаны ғой: «Енді көрмегенім мысықтың баласындай қызыл шақа қозы болсын!...»

	Романов әулетінің Россия патшалығы тағына отырғандарына 300 жыл толуы құрметіне 1913 жылы бүкіл империя бойынша жаппай санақ жүргізіледі. Соның нәтижесінде қазіргі Қазақстанда 80 миллиондай қой бар деп есептелінді. Ол кезде қазақ халқының шаруашылықты жүргізу әдісі жартылай натуралды түрде болатын, яғни экономикалық жағынан ең артта қалған мешеулік жағдайда тіршілік етті. Ал қазір бәрін жаңаша жолға қойғанның өзінде республикада қой түлігінің саны 31 миллионға әзер жетіп жығылады...

	Сайып келгенде, осыншама кері кеткендік, шопан ағамыз күйіне әңгіме еткендей, ештеңені жөндеп ақылға салмаудың, ештеңемен санаспаудың, әсіре содырлық пен ақикөз астамшылықтың салдары емей немене?!

	– Қойдың көкесі құйрықты қазақы қой ғой. Кезінде Ырғыздың өзіне тән құйрықты қой болған. Сол сияқты, бағаналылардың көк қасқа қойы, Шу бойының кетпен құйрық қоңыр қойы, Сарысудың кер қызыл қойы, Бөкей ордасының еділбайы да атағы алысқа жайылған қазақтың құйрықты қойларына жатады. Бұл тұқымдардың бәрі де өте ірі, табиғат қаталдығына аса төзімді, етті және майлы келеді. Жүні – жоғары сапалы киіз басуға таптырмайтын шикізат. Бұл күндері осы тұқымдардан әйтіп-бүйтіп еділбайды ғана ұстап қалдық. Басқаларының біреуі де жоқ, өзіміз құртып алдық...

	– Қазақы қойдың жүні қылшықтау демесең (киіз басып, кілем тоқу үшін мұнан артық жүн жоқ қой), тұрқы бөлек: тұлғасы ірі, сирағы ұзын, төңкерілген құйрығы кіші-гірім қазандай, қатты бір боран болмаса, анау-мынау суығыңды елемейді, ыстыққа төзімді, шөлге шыдамды, қозысы туған бойдан аяқтанып, киіктің құралайы сықылды, енесіне еріп жүре береді; тез отығады және марқаяды. Еті де дәмді. Терісінің өзі қойдың басқа түрлерінікінен анағұрлым сапалы. Қазақы қой – тебіндеп жайылғанда жылқыдан қалыспайды. Өзі етке де ауыр, салмақты келеді. Тез семіреді. Ендеше етке арнап неге қазақы қойдың тұқымын көптеп өсірмеске, арнайы шаруашылықтарды көптеп ұйымдастырмасқа?! Совет еліндегі қай халық болмасын ет жемей отыра ала ма?

	– Етсіз күні жоқ қой.

	– Құйрықты қойға, бір ғажабы, боздың қылқаны жабыспайды. Сіздерге айтайын, қазақы қой жайылым талғау дегенді білмейді. Біздің өлкеде жер бетіне қылтиып шығатын шөптің алты жүздей түрі болса, жылқы соның сексеннен сәл астамын жейді, сиырдың жейтіні алпысқа жетпейді, ал қой болса, отыз шақтысына ғана мұрнын шүйіреді... Құйрықты қой қандай алысқа айдасаң да, шөбі мен суы тапшы болғанның өзінде, көнін сүйретсе де, комбинатқа жетіп жығылады... Мұны айтқанда, биязы жүнді қойды өсірме деуден тіпті де аулақпын. Бірақ оның өсіп-өне алатын өлкесін, өрісін, лайықты қонысын табу керек қой. Құрғақ ұран, құр айқай, бұйрық-жарлық, адуын әкімшілік аяқ астынан олардың табиғатын өзгерте ала ма?

	– Қайдан өзгертсін!..

	– Қойдан пайдалы не бар: еті – тамақ, сүті – қорек, қарыны – ыдыс, ішегі домбыраға тіл бітіреді (виоленчель мен арфаға тек қана біздің оңтүстіктегі қойдың ішегі жарайды екен, оны Полтавадағы арнайы кәсіпорында жасап шығаратын көрінеді. Іске аспай қалған қиындыларының өзімен теннис және бадминтон ракеткаларын торлайды),;

	– Қырқым қалай?

	– «Қой керек болса – мизамда қырық, жүн керек болса – қазанда қырық» деген бар емес пе? Бастықтарға бәрінен бұрын жүн керек. Шопан байғұсқа жүн де керек, ет те керек, төл де керек. Бірақ бәрінен бұрын қойларының басы аман, әрі семіз, егіз болғаны керек, жатсақ-тұрсақ осыны ойлаймыз.

	– Енді қайтесің.

	– Ғылым-ілім дегендеріңіз де жеті атасынан бері қарай малмен көзін ашып келе жатқан халық тәжірибесіне бір құлақ асса қайтер еді?.. Соғыстан кейінгі жылдары биязы жүнді қой мен жергілікті қой араласып (күні-түні бірдей әр қойдың соңында жүру мүмкін емес қой), түліктің тұқымы азып кетті: не ол емес, не бұл емес. Сондайлардың бәрін етке өткізіп, беріректе ғана әзер құтылдық.

	– Бәсе, қазіргі қойларың біркелкі, шетінен еділбай-ау...

	– Біз үшін бұл түліктің ең тиімді түрі – еділбай қойы. Осы қойды алдымызға салғаннан кейін барып көзіміз ашылып, еңбегіміз жанды. Бұл – қазақ халқының төл қойы. Менің отарымда тірілей салмағы 185 килограмм тартқан қошқар болды. Көрмеге алып кетті. Бұл қойдың саулығы жетпіс-сексен килограмм келе береді. Бәрінен бұрын біздің жер үшін жаралған. Жүні қылшықтау демесең, бұл жүннен жоғары сапалы шинельдік мата тоқылады екен ғой. Жүн демекші, күні кешеге дейін бізде қойдың жүнділікгін арттырудан басқаны ойламайтын. Етіне де онша көңіл бөлмейтін. Өйткені мемлекеттік сатып алу бағасы тым арзан болатын. Енді-енді ғана ғой беттерінің бері қарай бастағаны.

	– Қойдың сүті туралы күні бүгінге шейін ауызға алмай-ақ келеді емес пе?

	– Әзірше оған қарап жатқан ешкім жоқ қой... Қойды сауғанның өзінде, оған адам қолы қайда? Шиеттей бала баққан әйелім мен өлмелі кемпір қайтіп қой сауады? Қой сауатын агрегат неге шығармасқа? Қаптаған техника осындайда неге бізге көмекке келмейді, қол ұшын бермейді? Күніне екі мезгіл сауар болса, бір отардан ғана 450-500 литр жоғары сапалы сүт алуға әбден болады.

	– Румын Халық Республикасында «Сымбра» деп аталатын шопандар мерекесі қызық өткізіледі. Жыл сайын жайлауға шығар алдында «өшендер» – шопандар кешке қарай отарларын қатар түнетеді. Ертеңіне тойға бара жатқандай қызылды-жасылды киініп, қойлы ауылдың адамдары алаңға жиналады. Олардың алдарына түрліше дәмге толы дастарқан жайылады. Бірақ асқа ешкім отырмайды, қой сауудың басталуын күтеді. Шопандар бірінің қойын бірі сауады. Жарыста озып шыққандар жайлауға бірінші боп көшіп, ең шұрайлы жайылымдарды иемденеді.

	Жарыстың аяғында жаңа сауылған сүт пен жаңа піскен ірімшіктен дәм татысады. Дастарқан жиналысымен ойын-сауық басталады. Осылай көпшіліктің сый-құрметіне бөленген шопандар аулы енді Альпі тауының көкмайса жайылымдарына қарай беттейді.

	Шопандар жарысының ең басты шарты: қойдың желінінде бір тамшы сүт қалмауы және жерге бір тамшы сүт тамбауы!

	– Ал бізде ше?!..

	– Бізде де қой аз емес. Бір жазда әр саулықтан кем дегенде үш центнер сүт алуға әбден болады. Қазақстанда миллиондаған саулық бар. Олай болса, миллиондаған центнер сүт ысырап боп жатыр деген сөз. Соншама көл-көсір сүтті неге шындап игермеске? «Судың да сұрауы бар» дейміз. Бұл енді сүт қой. Сүт болғанда қандай: «Қойдың сүті – қорғасын» деп ата-бабаларымыз текке айтпаған болар. Одан ұйытылған айран, жасалған құрт, ірімшік, сүзбе емес пе еді мұнан қырық-елу жыл бұрын бәрімізді қарық қылған. Кейбір халықтарға қой сауу, қойдың сүтінен түрліше тағамдар дайындау үрдіс емес екен деп, ғасырлар бойғы дәмді де қуатты көрегімізден неге бас тартуға тиіспіз?!

	– Қазір үлкен қалаларда ғана емес, аудан орталықтары мен жұмысшы поселкелерінде сүт тағамдары жетіспейтін көрінеді.

	– Мынадай жағдайда қайдан жетіссін... Ал енді бар ғой, мен сендерге айтайын, ешкі деген мал бар екенін мүлде естен шығарып алдық. Қазір ешкіні малға санамайды. Құдайдың есебінде болса болар, бірақ фермадан бастап, ешбір шаруашылықтың есебінде жоқ. Ешкіден өнім сұрағанды естісем, құлағым керең болсын!

	– Ешкіні ел дәулетінің тиімді бір көзі емес деп кім айта алады?

	– Сексен жыл ешкі баққан Сексен атаның төлі ешкі дегенің тұқым жайғыш-ақ. Біз мұны әсіресе сүті мен түбіті үшін ұстаймыз. Құдай көпсінбесін, інім, бізде бала-шаға жағы баршылық. Солардың бәрін ана сүтімен қоса осы ешкі сүтімен адам қылдық. Он бес пар шұлық, он бес пар қолғап, он бес бөкебай, қанша түбіт орамал, көкірекше, тағысын тағылар боп кете береді. Менің шешем, балалардың әжесі, солардың бәрін тек қана ешкі түбітінен тоқиды.

	– Ешкі сүтінің құдіреттілігін жер жүзінің халықтары түгел біледі. Бұл сүтте барлық витаминдер мен минералдық заттар бары анықталды. Бұл сүт бойға сіңімді, жас сәбилер үшін таптырмайтын қорек, ана сүтіне жетеқабыл. Көптеген елдерде ешкі сүтін сырқат адамдарға дәрі есебінде береді.

	– Ал ендеше!

	– Ешкінің еті, майы, сүті, жүні, терісімен қатар, оның түбіті өте бағалы ғой: әлемдік рыноктарда жүн атаулының ең құндысы боп саналады. Әр ешкіден екі килоға дейін таза түбіт алынады. Оның үлпілдеген жеңілдігіне, жұмсақтығына, жылылығына, әсемділігіне ешбір малдың жүні теңесе алмайды. Жұмсақтығын құстың мамығымен, әсемдігін жібекпен ғана салыстыруға болар.

	– Өзім талай өткіздім; бір килограмм түбіт – 140 сом, ешкі жүнінің килосы – 45 сом, қой жүні – небәрі 15 сом.

	– Япыр-ай-а?

	– Могер деп аталатын ешкі жүнінің бір килограмы отыз сом тұрады. Жақсы күтімдегі жүндес ешкілер – үш кило, ал текелері алты килограмға шейін сапасы өте жоғары жүн береді. Қай шаруашылыққа болмасын мұнан тиімді қандай табыс көзі керек? Бастықтарға осыны айтсам, «жоспарда қаралмаса, мен қайтем? Жоспар болса жоғарыдан жіберіледі...» деп назарын жерге салып, екі алақанын жайғанды ғана біледі...

	– Иә, әзірше ақ бөртенің қызығын жеке меншігінде ешкісі барлар ғана көріп келеді...

	Ешкі жүнін молайтудың негізгі көзі – бұрыннан қалыптасқан халық дәстүрі бойынша, оны жылына екі рет қырқу. Айталық, апрельдің басында, сосын сентябрьдің екінші жартысында. Сонда ешкі жүнін өндіру екі есеге жуық артпаса, маған кел!

	– Иә, бұл деген құнтсыздықтан, немқұрайдылықтан, берекесіздіктен, шаруаға қыры жоқтықтан зор ысырапқа көпе-көрінеу жол бергендік қой!..

	Осыған орай мен ешкі өсіру туралы беделді бір газетте шыққан проблемалық мақаладан кезінде қойын дәптеріме түртіп алғандарыма көз жүгіртуіме тура келді: қазіргі таңда еліміздің жеңіл өнеркәсібі бір қалыпта жұмыс істеуі үшін жыл сайын 700–800 тонна түбіт, 3,5 тонна могер, 18–20 миллион дана ешкі терісін мемлекетке өтказу қажет екен. Бұл күндері соның орындалуы бестен біріне де жетпейді...

	Осыдан кейін ешкі өсіруді шұғыл түрде қолға алу, оның өнімділігін күрт арттыру мал шаруашылығында кезек күттірмейтін толғағы піскен мәселелердің бірі емес деп кім айта алады?

	Кеген ауданында (Алматы облысы) ешкі өсіретін «Тау-шелек» совхозы құрылған болатын. Оның ұйымдастырылғанына он жылдан асып еді. Бірақ аса бір қырсыздықтың салдарынан бұл шаруашылықтың ісі алға баспай-ақ қойды, кілең ғана кері кетумен болды. Ақырында, 1987 жылы мұны таратып тындық. Семей облысындағы осындай совхоз да соның аяғын құшты...

	– Қазақ қазақ болғалы қойды төлден өсірген. Ол үшін қойының басым көбі саулық болған. Саулықты ерекше күтімге алып, оның басын аман сақтауға, жылма-жыл көбейтіп отыруға айрықша мән берген, көңіл бөлген. Егіз қоздайтын саулықтың ұрғашы қозыларын аман-есен отарға қосып отырған. Олар да, енелері сияқты, егіз туатын. Сөйтіп төлді де көп алған. Менің де екі көзім соларда. Жатқанда да соларды ойлаймын. Бір басын да шашау шығарған емеспін. Басқаларға қарағанда төлді жылда көп алатынымның бар сыры осында жатыр. Төлдің бағым-күтімі екібастан ғой. Басқалай менің ешқандай сиқырым жоқ. Әлгіндей жолмен іріктеліп алынған саулықтар жыл сайын ұдайы жақсы төлдейді. Рабайда болмаса, бәрі дерлік егіз қоздайды, үш қозыдан туатындары да болады. Ондайлардың қозыларын сыңар қоздағандарға жағыстырамын. Отардағы, айталық, жүз қойдың сексені – саулық, қалғаны – ұрғашы тоқты болуы керек. Бүйтпесе мал басы ойдағыдай өспейді. Бірер ғана асыл тұқымды қошқар жетеді. Оларды да қолдан ұрықтанбай қалған саулықтарға бола ұстаймыз. Отарың мен айтқандай болмаса, еңбегің жанбайды. Өз ісіне жан-жүрегімен берілген әрбір шопанның ең басты қам-қарекеті, тірлігі осылайша жүруге тиіс. Жалпы қауым жұмысына беріле ықылас қоймайынша іс оңбайды. Малды, менің байқауымша, немқұрайдылық, немкеттілік, жауапсыздық құртып барады...

	– Шопандардың бәрі Сіздей болса ғой.

	– Болмайтындай олардан менің нем артық? Бар айырмашылығым-ортаның, қоғамның, үкіметтің қойын өз малымнан артық көремін десем өтірік болар, бірақ кем көрмеймін: бар ынта-ықыласыммен бағып-қағамын, асты-үстіне қараймын.

	– Басқаларға да керегі осы емес пе?

	– Әрине ғой!

	– Ол үшін әркімнің көкірегінде мен де осы елдің бір тірегімін, мемлекетіміздің байлығы менің де еңбегімнің саны мен сапасына тікелей байланысты деген бұлжымастай берік сенім жатуға тиіс. Сонда ғана не де болса жанашыр иесін тауып, баянды игілігімізге айнала бермек. Ең алдымен елдің пайдасын ойла. Өйткені өз пайдаң да соның ішінде ғой.

	– Жастар оза шауып, шетінен өзіңіздей озат болса ғой!

	– Болма деп жатқан кім бар?

	– Ұрықтандыруды да қиындатып алып жүрміз, – деп Алшекең тағы бір сала әңгіменің шетін шығарды. – Қазір қошқар салғанды құптамаймыз. Солай-ақ болсын. Асыл тұқымды бір қошқардың ұрығы үш-төрт мың саулыққа жетсін. Мұның тиімді екенінде дау жоқ. Бірақ қолдан ұрықтандыруды, «біреудің жоғын біреу өлең айтып жүріп іздейді» деп, кім көрінгенге тапсыруға болмайды.

	– Әрине ғой. Ол деген диқанның тұқымдық астығымен бірдей нәрсе. Қандай дән сепсең, сондай астық аласың. Бұл да сол.

	– «Әр істің ұстасы бар, ұстаның да ұстазы бар» демекші, осы туралы бір кітапшаны қолға түсірейін. Ішіндегісінің бәрін жаттап алдым десем болады. Басқаны былай қойғанда, терезеден тура түскен күн сәулесінің өзі ұрықты жарамсыз етеді екен. Қолдан ұрықтандыру кезегі менің отарыма келді. Қойым қайда болса, мен сондамын ғой. Былтыр облыстан оқып келген біреу, күн суытып еді, көк жыңғылды жағып, қолдан ұрықтандыру жүргізетін бөлмені көк ала түтінге көміп қойыпты. Айда, кеп шайқасайын! Директорға шейін барыстық. Әлгіні ветврачтың өзі сол күні-ақ пункттен қуып жіберді. Түтіннен ұрықтың өлетінін білмейді екен көк соққыр. Өйтіп оқығаны құрысын!

	– Теріс оқыған жарымес біреу-дағы...

	– Ал сондайлар қаншама шопанның еңбегін – еш, тұзын сор етіп жүр?! Әлгіден құтылып едік, енді біреуінің аузынан шылымы түспейді екен. Оны да жағадан алдым. «Кісіге темекі тартқызбайтын сіз кім едіңіз?» деп маған одыраяды. Оны да қуғыздым. Осылардың бәрін олар білмейді емес, біледі; ондайлар өз ісіне жауапсыз, немкетті, жүрдім-бардым қарайтын соғылғандар. Сондайлардың кесірінен қолдан ұрықтандыруға сенбей, отарымызда қошқар ұстауға мәжбүрміз. Бұл әрине, бізге қосымша жұмыс, үстеме шығын. Өз ісіне жауапсыз қарайтын, ар-ұяты аз шопанның «апама жездем сай» деп, мұндайда қойының жарымына жуығы қысыр қалды дей бер. Ондайлар біздің арамызда қаншама!.. Оларға бәрібір – фельдшерге жаба салады. Сайып келгенде, әлгідейлердің кесірі көпке тиеді. Содан кейін қоғам байлығы қайдан қорлансын...

	– Мүмкін менікі қате, құр байбалам шығар. Бірақ соңғы кездері мал болса: «үкіметтің қойы»... «үкіметтің жылқысы»... «үкіметтің сиыры»... «үкіметтің түйесі»... жарақ-жабдық атаулыны: «қазынаның мүлкі»... «қазынаның дүниесі»... «қазынаның құрал-сайманы»,.. қоғамдық жұмысқа келгенде: «әй, ортанікі ғой, менің нем кетіпті...» деп қараушылықтар жер-жерден тым жиі бой көрсете бастағанын көргенде, қатты қапаланғаннан басқа лажың қалмайды. Ортаныкін жаудікіндей көретін кейбір оңбағандарды кездестіргенде, жағасынан ала кеткім келіп, қолым қышып-ақ тұрады...

	– Пай-пай, сабазым-ай!..

	– Бәріміз де үкіметтің бір шырпысын шашпауды, шашау шығармауды ойлайтын болсақ қой!

	– Ой, деген-ай!..

	Аз-кем саябырдан кейін шопан сөзін әрі жалғады:

	– Қазір тым жалқау боп барамыз. Атам заманнан бері мал өсірумен, әсіресе қой өсірумен айналысқан ата-баба өнегесінің өзін ұмыта бастадық. Бұрындары қай қазақ қой мен қозыны өріске бірге айдап, бірге жайып еді? Саулығы бір бөлек, қозысы бір бөлек болатын. Қазір ше? Ол кезде қой сауылған, қазір сауылмайды дегенді желеу етіп, жас қозыны шаранасы кебер-кеппестен енесімен бірге өріске айдайды. Саулық та ана емес пе: қозысына қарайлап дұрыс жайыла алмайды. Сондықтан қоңы нашар болады. Күйі төмен саулық күйекке де жөндеп түспейді. Директор қосымша адам бөлейін десе, совхоздың штаты жоғарыдан бекітіліп жіберіледі. Оның бір пунктін өзгертуге жергілікті жетекшілердің ешқандай правосы жоқ. Соның салдарынан шаруашылық қыруар табыс көзінен ондаған жылдар бойы қағылумен келеді. Төменнен айтылған ұсынысты жоғарыдағылар құп алыпты дегенді естісем, құлағым керең болсын! Осылардың бәрі, сайып келгенде, қып-қызыл шығын емес пе? Сол шығынға бастаушылар, «шығасыға иесі басшы» деп, өзіміз ғой?! Бұған да күйіп-пісесің, бұлқан-талқан боласың... Жетекшілер сенің айтқаныңа құлақ асып жатса бірсәрі. Бәрі шетінен білгіш, жарты құдай...

	Айта берсе, шырағым, әңгіме көп. Малшының мың батпан мұң-мұқтажын санап тауысу мүмкін емес. Біз сияқтылар туралы, жалпы малшы тіршілігіне байланысты совхоз, аудан, облыс, республика, тіпті бүкіл Одақ бойынша соншама көп қабылданған қаулы-қарарлардың жүзден бір проценті орындалған болса, мен бүйтіп қақсар ма едім?!. Құрғақ уәдеге әбден тойып болдық. Қап-қап қаулылар қабылдағанмен, бәрі дерлік қағаз жүзінде қала береді. Бәрінің де еттері өліп, бәрі де әдетке айналып кеткен. Бәрі де біздің көнтері көнбістігімізде шек жоқ екеніне сенеді, соны малданады...

	– Осындағы бастықтардың жоспар дегенде жандары шығады. Ал біздің, малшылардың мұң-мұқтажына келгенде ауыз ашпайды, тілдері байлана қалады...

	Осы тұста мерзімді баспасөзден көшіріп алған бір мысал менің ойыма түсті: республика малшыларына 90 мың сеператор керек екен. Бізде бір ғана Орал қаласында осыны жасайтын цех бар көрінеді. Ол жылына 1.000 дана сеператор шығара алады. Сонда малшылардың сүт тартуға байланысты (малды ауылда не көп – сүт көп) мұқтажын толық қанағаттандыру үшін ТОҚСАН жыл керек болғаны ғой?!

	Сеператорға жалғыз шопан емес, сиыршы да, түйеші де, жылқышы да, жеке меншігінде малы барлар да (ауылды жерде жұрттың бәрі мал ұстайды) – бәрі мұқтаж, бәріне зәру зат. Басқа республикалардың да жағдайы осы тұрғылас көрінеді. Аталмыш мұқтаждықты тез арада өтеудің жолын, қағаз жүзінде емес, іс жүзінде қарастырса қайтер едІ?!

	– Тасымалдан басқа барлық жұмыс дерлік бүгінге шейін қол күшімен атқарылады. Ауыз суға бір жарымай-ақ келеміз. Тасымал су – қашанда тапшы су.

	– Ғалымдар телегей теңіз жерасты суын бетке шығарамыз деп жатыр ғой...

	– Сол молшылық неғұрлым тез туса, соғұрлым жақсы болар еді!

	– Түрліше техника да көп кешікпей ағылып жетіп қалар.

	– Және бір айтайын дегенім: үкіметке қарап аузымызды ашып, қолымызды жая беру біз сияқты ауыл адамдарына тіпті жараспайды, ұят-ақ. Ұн-жарма, мата-тауар, шай-шекер, киім-кешектен басқасыңың бәрі өзімізден болу керек қой. Бір кездері даурықпамен жылқыны, түйені құртып, шаңырақ басына бір сиыр, үш қойдан артық ұстауға болмайды деген жоғарыдан жарлық-нұсқау келгенде не істерге білмей қатты састық. Әрине, қыстық азығын: көкөнісі мен картобын, жеміс-жидегін, жүгерісін өз бақшасынан жинап алатын үйінің жанында жеке учаскесі барлар үшін бұл дұрыс та шығар. Бірақ қысы-жазы малмен бірге көшіп-қонып жүрген, басқалай тірлікпен айналысуға ешқандай мүмкіндігі жоқ біз сияқтылар үшін өте қиын жағдай туды. Қазақ қазақ болғалы жазда көбіне малдың ағарғанымен отырады... От бастары үш-төрт жаннан ғана тұратын қаладағы шаңырақтар болса бірсәрі. Малшылардың бәрі де балалы-шағалы ғой. Оларды қалай ашықтырарсың? Амалсыздан түрліше айла-шарғыға барып, қоғам малына ауыз салғандар да болды.

	– Бұрындары байға – мыңдап, орташаға – жүздеп, кедейдің өзіне әлденеше ондап қой-ешкі біте беретін. Он алтыншы жылға дейін жарлы-жақыбайдың өзінде елу-алпыс ұсақ жандық, үш-төрт түйе, екі-үш жылқы, төрт-бес сиыр болды. Жүз қойы бар қазақ кедей саналатын. Төрт түліктің біреуінің басы мыңға жеткенде барып бай аталатын.

	Өзім армияда жүргенде кейбір қарулас жолдастармен осыған байланысты қатты айтысып қалғаным бар. Сөз ретінде әлгіндей жағдайды айтып едім, ішіміздегі шолақ белсенділеу біреу:

	– Сендер шеттеріңнен кулак екенсіңдер ғой. Мен болсам, түгел раскулачить7 етіп, бәріңді де Сібірге айдар едім! – дейді.

	Мен де ұстаса кеттім. Екеуміз төбелесіп қала жаздадық. Офицерлер арашаға түсіп, әзер айырды. Бұлайша етуіме осындай асыра сілтеудің салдарынан («аша тұяқ қалмасын») 1931, 1932 және 1933 жылдары – үш жыл қатарынан бүкіл Қазақстанды жаппай ашаршылық жайлап (қазақтың қолынан малы шықса, жаны бірге шығады), халқымыздың жарымынан астамы аштан қырылып қалғаны, сол бір адам айтқысыз қайғы-қасірет күні бүгінге шейін зығырданымды қайнатып жүргені бірме-бір себеп болса керек (сол жылы бір шаңырақ астындағы он екі жаннан жалғыз мен ғана тірі қалдым. Онда да...) Сонда малмен ғана күнелтетін, бар тірлігі төрт түлікке тікелей байланысты халықтардың мал ұстауын егіншілікпен айналысатын жұрттың малымен әсте салыстыруға болмайтынын соларға, қанша қақсасам да, түсіндіре алмай-ақ қойып едім...

	1931-1933 жылдары Қазақстанды тегіс жайлаған, халқымызды құртып жібере, жер бетінен өшіре жаздаған жаппай ашаршылықтың – осындай әсіре солақай көзқарастың мемлекеттік дәрежеге дейін көтерілгендігінің, сол кездегі көшпелі қазақтың малы қолынан шықса, жаны қоса шығатынын мансабы жоғары жетекші жолдастардың ескермегендігінің, ескергісі келмегендігінің, байыбына бармағандығының ұшырауына әкеліп соққанын, мұндай зұлымдыққа бергісіз озбырлықты ештеңемен жуып-шаюға болмайтынын әлем жүзіне айқайлап тұрып айта алар едім. «Ақтабан шұбырынды – Алқакөл сұламадан» он есе асып түскен сол бір аса ауыр трагедияның басқа да есеп-салдары өзімді өмір бойы мазалаумен келеді, сол жылдар есіме түскенде ешбір шыдам-тағат таба алмай күні бүгінге шейін алас ұрамын?!

	«Бәрін де Сібірге айдау керек» демекші, бір кезде аз ұлттарға көрсеткен озбырлықтың шектен шыққан түрі боп саналатын сұрқия саясат соғыс жылдарында «араларынан сатқындар көп шықты-мыс» дегенді желеу етіп, бүкіл бір халықты Отанынан жер аударудың асқан бір жауыздықпен іске асырылғанын қазір бүкіл әлем біледі: қалмақ халқын – Сібірге (1944 жылдың қысында Урал әскери округында әскери дайындықтан өткен мен, Түмен – Ялуторовскіге апаратын темір жол табанының бойында, екі жағында да топалаң тиген қойдан бетер қырылып жатқан, кілең бір ақ тон киген, қалмақтың кемпір-шалын, қатын-қалашын, бала-шағасын өз көзіммен көрдім...), чечен-ингуш, Қырым татарлары, қарашай, авар халықтарын, Еділ бойындағы немістерді Орта Азия республикалары мен Қазақстанға түгелдей жер аударған болатын.

	Бүкіл бір халықты, бүтін бір ұлтты Отанынан түп-тұқиянын қалдырмай жер аудару дегенді, адамзат тарихы былай тұрсын, ең бір жан түршігерлік ертегі-аңыздардың өзінен бұған дейін ешкім естіп-білмеген болатын...

	– Екі-үш сиыры, он бес-жиырма ұсақ жандығы, яғни қой-ешкісі, бірлі-жарым сауын түйесі мен бірді-екілі биесі болмаса, бұл өлкенің қазағы қазірде де күнелте алмайды. Өйткені тірліктің негізгі көзі – кәсіп өзгерген жоқ қой. Күні бүгінге шейін, мұнан сан ғасыр бұрынғыдай, мұндағылардың бәрінің бар айналысатындары – баяғы төрт түлік, соның бағым-қағымы...

	– Сендерше айтқанда, бізде мәселе көп-ақ: жем-шөп қорын жасау – ең негізгі мәселе... қора-қопсы – ең негізгі мәселе... Жайылым – ең негізгі... Су – ең негізгі... Бәрі дұрыс. Бірақ меніңше, ең негізгі мәселе: сана-сезімі жоғары, ар-ұяты мол, өз кәсібіне – мал бағуға бар ықылас-ынтасы, жан-жүрегімен берілген адал еңбектің адамдары! Мал басында ондай адамдар бар жерде шөп те, қора-қопсы да, жайылым да, су да, тағы басқалары да – бәрі де ойдағыдай болады.

	– Әрбір еңбек адамы өзіне сеніп тапсырған жұмысқа, іске «ел дәулеті – өз дәулетім» деп қарайтын уақыт жетті.

	– Қазір бізге там-тұмдап жастар келе бастады. Солардың кейбіреуінің бөтенсіп, малға қазынанікі деп немқұрайды қарайтындарынан қатты шошимын. Бәрі де біздің Әбдештей болса ғой!

	Еліміз бай болса, бәріміз де бай тұрмаймыз ба? Біз жасаған игіліктер ешқайда кетпейді, адамдарға беріледі, бұйырады ғой. Солардың ішінде өзіміз де бармыз.

	– Қара басыңның ғана емес, ең алдымен көптің, ортаның қамын жегеннің – аты озақ. Ел ырысын сондайлар ғой еселеп арттыратын.

	– Ердің атын еңбек шығаратын қоғамда тұрып жатыр екенбіз, ендеше сондай адамдарға іс жүзінде күнбе-күн ерекше ықылас көрсетіліп, жай-жағдай жасалып отырса...

	– Иә, жақсы мен жаманның, еңбекқор мен жалқаудың аражігін ашпайынша іс оңбайды.

	– Неге де болса жанашырлықпен қараған адам абыройсыз болмайды.

	– Дұрыс айтасың: бәрінен де іске жаны ашымаушылық жаман.

	– Көбімізді немкеттілік, шаруаға қырсыздық иектеп алған. Селқостық жайылып, қоғам мүддесі дегенде бірсыпырамыздың құлқымыз онша болмай бара жатыр ма деп қорқамын...

	– Қай жерде болмасын қырсыздық, берекесіздік, тәртіпсіздік, жалқаулық, самарқаулық, жатып ішер арамтамақты көрсем қаным қайнап кетеді, жеке өзімді зәбірлеп тұрғандай күйіп-пісем...

	Осы сәтте үйге екі білегін бірдей сыбанған Қырмызы жеңгей кірді де, қоянның көжегіне ұқсап әр жерде бір бүрісіп жатқан ұйқыдағы бес-алты ұсақ баланы, бір біріне жақындатып, үстеріне көнелеу бір үлкен көрпені жаба салды. Сосын маған қарап тіл қатты:

	– Ағаң арпыл-тұрпылдау болғанмен, үкіметтікі десе ішкен асын жерге қояды, тіпті жанын беруге әзір. Күйіп-піспей қайтсін, малшының еңбегі мен абыройы бір-бір теріге ораулы ғой, бәрінің де жаны бар...

	Алшынбай Пәрменов баққан осы бір ғана отардың жыл сайын совхозға елу мың сом таза табыс келтіретіні сол «күйіп-пісудің» арқасында болар... Өз басым тікелей шаруа басындағы адамға жаңағыдай қырсыздық атаулыға төзбейтін осындай беймазалық керек те болар деген ойдамын.

	– Қойдың бабын тауып бағатын білікті шопандар жыл санап азайып барады.

	– Азаймай қайтеді: қазіргі жастардың көбісі қой бағудың қыры мен сырын жете білмейді. Өйткені қой бағуға ықыласы жоқ, күшпен дерлік келеді. Онда да екі-ақ жылға. Сосын түрліше сылтаулармен тайып тұруға тырысады. Көбісі кетіп қалып та жатыр. Қой бағу да – мамандық, ата кәсібіміз. Ендеше оны ондаған жылдар бойы табан аудармай үйренбей, бойға сіңірмей болмайды.

	– Жалпы сол комсомол-жастар бригадаларының аты бар да, заты жоқ боп бара ма деп қорқамын...

	– Көбісінің баяғы атағынан құр дақпырт қана қалған...

	– Бұған да, әрине, науқаншылдық кінәлы. Әсіресе жақсы бастаманы кері кетіретін керауыз көпірмелер аз ба бізде?!

	– Қазір шаруақорлықтан айырылып бара жатырмыз. Қандай да болмасын іс-әрекеттің негізгі тірегі – бастауы ерте заманнан-ақ бір шаңырақ астындағылар екені бесенеден белгілі. Олардың ауызбіршілігін, тындырымдылығын, ұқыптылығын, іскерлігін, тәртіптілігін, пайдаға құштарлығын ешбір ірілендірген комсомол-жастар бригадасымен салыстыруға болмайды. Өйткені жастар, жаңа ғана айттым, мал бағуға көбіне амалсыздан келеді; бір көзі қойда болса бір көзі қалада: екі жылым қашан бітеді, қой бағудан қашан құтыламын деп жүргендері сол әуре-сарсаң боп. Шопандықты ондайлар негізгі мамандығым, түпкілікті кәсібім деп санамайды, тек жоғарғы оқуға түсуге берілетін жеңілдік деп қана қарайды. Ал семья басы болса, өзінің балаларының, келіндерінің, қыздарының, күйеулерінің қайсысының қолынан не келетінін, не келмейтінін, қайсысын қайда қоюға, жұмсауға, нені сеніп тапсыруға болатынын бес саусағындай біледі. Ол оқуға талабы барын институтқа жібере алады. Сейтіп семьясындағы еңбекке жарамды жандардың мүмкіндігін толық және сарқа пайдаланады: бөстекі сенделіс, шашау шығу деген атымен болмайды, тіпті қарттар да: жастары асқан әкесі мен шешесі, атасы мен енесі, құдасы мен құдағайы мұндайда қолдарын қусырып қарап отыра алмайды, тиесілі өнімді өкіметке өткізгеннен кейін қанша табыстың от басына келетінін жақсы білетін олар, жұмысты да жанын сала, ынта-ықыласымен істейді; бақылау да мардымды болады; есеп те жолға қойылады. Ендеше бүл үкіметке де, жекелеген еңбек адамдарына да аса пайдалы. Олай болса, меніңше, жұртты шаруақорлыққа баулудың ең бір тиімді жолы – мал шаруашылығында қойды, жылқыны, түйені, сиырды әрбір семьяға бөліп беріп бақтыру, яғни семьялық отар, семьялық үйір, семьялық келе, семьялық табындар құруды мықтап қолға алмай болмайды. Сонда ғана мал басын жедел өсіре аламыз, жетістіктерге қолымыз тезірек жететін болады.

	– Әрине, мұны кім көрінген сөлпекбай қойшыдан емес, үлгілі, сенімнен шығатын озат шопандар семьясынан бастау керек.

	– Мынадай мектептен өткеннен кейін, бір теректен жайылған бұтақтар сияқты, әлгінің балалары мен күйеулері немесе келіндері мен қыздары өз алдарына бөлек отар алсын. Өстіп тарай берсін, тарай берсін.

	– Бізді көбіне жалаң ұран, құр айқай, қызыл сөз құртып келе жатыр ма деп шүбәлімін...

	– Бір кездері жоғарыдан «жүгері – дала аруы» деген ұран тасталып еді, жергілікті ноқай жетекшілер сусыған құмға күштеп жүгері еккізді. Одан не шықты? Дым да шыққан жоқ! Босқа тер төгілді, кыруар қаржы желге ұшты. Қатардағы еңбек адамдарының жоғарыға деген сенімі кеміді... Әр жерде, әр аймақта жағдай әртүрлі. Оны ескермей бола ма? Бір өлкеге өте пайдалы нәрсе екінші өлкеге қып-қызыл зиян болатынын талай көрдік, бастан кештік, опық жедік, шекемізге оңбай тиді және тиюмен келе жатыр...

	– Мұндай сорақылықтар қашанға дейін бола бермек?!

	Түннің бір әлетінде ыстық тамақ – буы бұрқыраған үйме табақ ет келді. Бәріміз де асқа ден қойдық. Құнарлы жайлауда таңдап жайылып, құдықтан қана су ішкен қой етінің дәмі бөлек-ақ.

	– Дәмді піскен ет екен.

	– Жылқы еті – татқанша, сиыр еті – жатқанша, қой еті – таң атқанша...

	Бабымен былқып піскен семіз бағланның еті мен сорпасына сылқия тойып алдық.

	– «Қой көрмесек те қи көрдік, ешкілі байдың қызы едік» демекші, бір кездері біз де жас болғанбыз. «Әлі қырық қайда, біз қайда» деп жүріп, мосқал тарткан сары қарын қатын болып қалғанымызды бір-ақ білдік... Дегенмен, «сырлы аяктың сыры кетсе де сыны кетпес» деп, ауылдың алты ауызын өзім бастайын, Алматыдан келген қайным қонақ кәдесін айт дегізбей-ақ өтей жатар...

	– Әрине! Қай қазақ болмасын «әу» дей білуі керек қой. Қонақкәде – халқымыздың өнерге деген құштарлығының, ән құмар, жыр құмар, күй құмарлығының айғағы болса керек.

	Іске пысық, сөзге жүйрік, жаны – жаз, көңілі – көктем, жүзі сондай жайдары Қырмызы жеңгейдің ашық-жарқын мінезіне қатты сүйсініп отырмын.

	Тамағын бірер кенеп алып, жеңгей әсем қоңыр дауыспен «Айнамкөзді» аңыратты дейсің. Дауысы сондай ашық, үні сондай сазды, нақышы сондай үйірімді. Әйелі әнді айтып бітірген сәтте зайыбымен жарысқандай боп, Алшекең Қалжанның8 әнін лекіте бастап бір бергенде, мен таң-тамаша болдым. Амалсыздан керегенің басында ілулі тұрған көне домбыраға мен де қол создым.

	Нөсерлете қаққанда қаз дауысты қара домбыра бипылға басып жорғалай жөнелді. Домбыраның қоңыр үнін сағынып қалған болса керек, Қапиза қария қос құлағын кезек тосып:

	– Тартушысы мен күйі келіссе, домбыраның бәрі шешен. Мыналарға бірдеңе шерте қойыңдар десем, шіңкілдетіп мыңқылдатып кісіні ығыр қылады. – деп кәдімгідей серпіліп қалды. – Домбыра тартқыш балаларым бар, бірақ бәрі оқуда.

	Бақсам, бұл домбыраның да өзінше тарихы бар екен: қазір ақ жаулығы қақырадай боп ортамызда отырған кейуана өзі келін боп түскенде беташар айтқан жыраудың бұлбұл үнді осы домбырасын қалап алып, қастерлеп сақтап келеді де, сол домбырамен мына отырған үлкен келінінің бетін ашқызып, соған тарту етеді...

	Бұл бір керемет сауық кеші болды: Қырмызы жеңгейдің өзі қоңырлатып оншақты әннің басын қайырды, көбісі халық әндері. Алшекең де, домбыраны шертпектей отырып, бірнешеуін беріле шырқады. Капиза қарияның өзі жарықшақтау дауысымен қыз кезіндегі бірер әуенді жаңғыртты. Бұлар шынында әншіл әулет екен. Олардан қалмауға тырысып, мен де білгенімді аяған жоқпын.

	Ен аулақтағы қалың құм арасында неше түрлі тамылжыған ән әуелеп бір берді дейсің...

	– Ac бойға қуат болғанда, өнер – жанға азық.

	– Өнерлі өрге жүзер, атағы жер жарар, өнерсіз қалтаң-құлтаң күн кешер, аты өзімен бірге өшер...

	– Ерте заманнан-ақ арманын – асқақ әнге, көкейіндегісін – күмбірлеген күйге, жан сырын асыл жырға айналдырып айтатын қазақ деген халықпыз.

	– Өнер деген алдыңғылардың кейінгі ұрпақтарға қалдырған ең асыл мұрасы: азбас-тозбас аманаты, асқақ арманы, айтар өсиеті, берер өнегесі, өздері жоқ болғанмен, айнымай ұзақ жасайтын көздері.

	Мен ой құшағындамын: ғасырлар үдесінде халқымыздың небір өнер саңлақтары туғызған аса асыл қазына – қаншама кереметтей әндері мен күйлері, жақұт жырлары, жазу-сызуымыздың болмағандығынан, көзін құм басып қалған қайнардай, ұзақ-сонар тарих көңінің астында көміліп, біржола ұмыт болмады десеңізші... Қазір, шүкіршілік, бізге там-тұмдап болса да жеткендері кітап болып шығып, нотаға түсіріліп, лентаға жазылып, киноға шығарылып, сурет боп бейнеленіп ұрпақтан ұрпаққа сол күйінде, қаз-қалпында табыс етілмек. Лайымда осылай бола берсін!

	– Өнер атаулыдан қазақтың жүрегіне әннен жақыны болмаса керек, ежелден өзімен бірге жасасып келе жатқан жан серігі ғой, – деп бір түйді Нұркей ақсақал.

	Алшекең де басын изеп қойды:

	– Осылар ғой күйкі тірлік күйбеңмен біздің ішкі сарайымыздың біржола бітеліп қалмауына бірден-бір себеп боп жүрген...

	– Жатар алдында ғана Сымбат туралы сұрауға мүмкіндік туды. Ол әлі бұл араға келе қоймапты.

	– Мүмкін, ертең соғып қалар, – деді үй иесі.

	Әр нәрсеге байланысты әңгіме айтып тағы бір қыдыру отырдық.

	– Қара-құра, қаңғыр-күңгірді сағынатынымыз сондай, жол соғып шаршап келсеңдер де, сендерді сөзге айналдырып жатқызатын түріміз жоқ. Жә, болар енді, тыныстаңдар, – деп үй иесі бірінші болып орнынан көтерілді.

	– Бәрібір сыртқа шығасың ғой. Мақпалдың көкесі-ай (Қырмызы жеңгей күйеуін осылайша әлдеқашан тұрмыс құрған өздерінің тұңғыш баласының атына бағыштап атайды екен), түндікті жаба келші, – деді.

	Төсек салғанша, қонақ әдебін жасап, жатар алдында тысқа шықтық. Күздің жанға жайлы, малға рақат маужыраған торғын түні әсем тамылжиды. Бар әлем – жер мен көк – манаурай мүлгіген түнгі тыныштық құшағында. Аспан ашық. Бір қылау жоқ. Қара қошқыл ғарыш зеңгірінде жұлдыздар самсайды (мықты екеніңді білейін, санына жетіп көр!) Жер-дүниені бозамық мұнар басқан. Түн салқын. Иә, түні суыйтын сүмбіле ғой бұл... Шекесі ағарып шығыс жақтан шаршысына толған ай да көріне бастады. Мен ой құшағындамын. Алшекең мана. «Біз ненің мәнісін білеміз: мал бағып, жан өсірген қара шаруамыз...» дей тұрса да шопан ағамыздың манағы ұзын-сонар әңгімесіндегі өрелі ой, нақты ұсыныс, тиянақты пікірлеріне қарап көп нәрседен хабары бар, ел игілігі, қоғам мүддесі, халық ырзығы, Отан байлығына шындап жаны ашитын азамат екеніне көзім жеткендей болды.

	Жаратылысы да, жарығы да бәрінен бөлек, оқшау тұрған жұлдызға сүйсіне қарап қалған Нұрекең:

	– Жұлдыздың ең гәзелі осы Шолпан ғой! – деді дауыстап. Шопан ағамыз доңайбат ретінде айдалаға.

	– Айт! Айт!.. – деп дыбыс берді.

	Түн ортасында дүркіреп ауылға келіп қалған көп қойды көргенде, қапелімде не деп жорырға білмедім. Мұнымды байқаған Алшекең:

	– Әбдеш қой, отарды түнгі жайылудан айдап келе жатқан. Шыбын-шіркейсіз әрі қоңыр салқын осындай айлы түнде қой жақсы жайылады, қоңын жылдам арттырады, – деп түсіндірді.

	Сосын аға шопан бетін көмекшісіне қарай бұрды:

	– Әбдеш, мана күн жарығында қотанды дұрыстап қарап па едің: бөтен-бөстек ештеңе жоқ па екен? Қойдың жатар орны – жарым құрсағы, онысы сайлы болмай, сүбесі майлы болмайды.

	– Қарадым, аға.

	Күздің бастапқы қоңыржай айының – сентябрьдің – сондай бір тымық түнінде мал да, жан да рақат тыныштыққа бөленген. Төңірек жым-жырт, сілтідей тұнып тұр. Сүмбіленің кәдімгі сұлу түні. Дөңгеленген ай төңірегінде буалдыр ақ белдеу пайда болған.

	Түн ауа барып көпшікке бас қойдық. Жатар алдында, үйреншікті әдетім бойынша, айран сұрап іштім. Қария ұсынған тостаған толы ағарған айран емес, бауырдай боп ұйығап кәдімгі қатық боп шықты. Қойды кемпірдің өзі сауып, қатықты да өзі ұйытады екен. Бала кезімізде әрі тамақ, әрі сусын орнына жүретін, бірақ көптен бері дәмін татып көрмеген қатыққа мен қарық боп қалдым.

	Күзетшінің тоқылдағынан оянып кеттім. Пиджагімді жамылып тысқа шықтым. Дала әжептәуір салқын екен («Таразыдан таң суыйды»). Ай жоқ. Жұлдыздар қашып, түн түндігі түріле бастаған; қараңғылықты тықсыра коңыр күздің бозамық, таңы сазарып атып, ақ пен қара білінерге айналған. Әне-міне дегенше, иен жарық бел алып та үлгірді.

	Өткен түнде тым кеш жатқанымызға қарамастан, елең-алаңнан тұрған болу керек, шұбалаң ақ жаулығы арқасын жапқан кейуана ақ қаңылтыр шелегін алдына тосып, қой сауып отыр. Қырмызы жеңгей самаурынға шоқ салып жатыр. Бұлар күнде таңмен таласа, тауықпен бірге оянуды әдетке айналдырып алған кісілерге ұқсайды.

	Шопан ағамыз бәрінен де ерте тұрған болса керек, көмекшісімен екі жақтап отарды жайлап жүр. Жапа-тармағай өрген қойлар бірден тұзға үймелеп жатыр. Жайлауда тұзсыз мал семірмейтін көрінеді.

	Маған таянып келе. бергенде, қотаң шетінде шоқиып отырған көк төбет арсалаңдап келіп Алшекеңнің аяғына оралды. Шопан ағамыз итін жонынан қағып, құлағы түбінен қасып біраз еркелетті.

	Танауларын қос-қостан тартып, үйелмелі-сүйелмелі үрпек шаш, тауықтың балапаны сықылды сап-сары балалар да, ертеңгі салқыннан бүрісіп, есік алдына шықты...

	Қай уақытта үлгеріп жүргенін бір құдайдың өзі білсін, ертеңгі шайға Қырмызы жеңгей:

	– Сіздер үшін жеңсік ас, таңсық тағам, – деп алдымызға «көмбе қарын» қозы етін қойды. Мұны «жаубүйрек» деп те атайды (жаңа сойылған қойдың етін қарнына түгел тығады да, су құймай-ақ шоққа көміп, өз буына пісіреді).

	– Сый табақ түнде тартылған еді ғой...

	– «Жақсы адамды көрсем қалам өсіп, жаман адамды көрсем қалам шошып» дегендей, біздер үшін екеуіңіз де ең бір сыйлы қонақсыздар. Жақсының жүзін көру – жарым ырыс, әсіресе мына қайным дастарқанымыздан алғаш дәм татып отыр. Екеуіңізге қаделеп екі табақ тартсақ несі айып?...»

	«Қонақ әкеңнен де үлкен», «атаңнан қонақ ұлы» деп те айтпаушы ма еді?

	– Ай, балдызжан-ай! Сөзіңе құлдық! Пай-пай, қазақтың қонақжайлылығы-ай!

	Үлкен кісі болу керек (баласының абыройы үшін бәріне баратын, қайран аналар-ай!) төрдегі кереге басына, кеше келгенде біз көрмеген, шопан ағамыздың наградаларын тағып түскен үлкен фото-суреті ілініпті. Майталман шопанның көп жылғы қалтқысыз адал еңбегінің әділ бағасы ретінде омырауына қадаған Ленин, Октябрь революциясы, Еңбек Қызыл Ту ордендеріне сүйсініп қарай бердім.

	Сымбатты түске шейін күтетін болдық. Ертеңгі шайдан соң Алшекеңнің қыстауын көруге ниет білдірдік. Жолшыбай Нұрекең бажасына:

	– Қысқы қонысқа тым жақын отырған жоқсың ба? – деді. Сонда шопан ағамыз:

	– Жауын бірер жауса болды, жолда өзің көрген кең алқапқа көшеміз. Аспаннан жаңбыр төгіп өтісімен-ақ бұл өңір қайта көгеріп, құлпырып кетеді. Әсіресе қой сүйсініп жейтін қара от – жусанның түр-түрі, көкпек, шағыр, бұйырғын, изен, шайыр дегендер, жер аздап дым тартса болды, қайтадан қаулап көктей бастайды. Жаңбырдың артынан шуақ болса, кәдімгідей жетіліп қалады. Қойдың қысқы тебіні дегеніміз де осылар болады. Ақ от – көде, бетеге, бидайық, талаулар ғой дер кезінде шабылып жиналса ғана бойындағы нәрін сақтап, суық түсісімен қурап, тамыры да ұйқыға кетіп, малға жұғымы шамалы болатыны, – деп жер жағдайын жетік білетін Алшекең салғаннан бәрін бір-ақ баяндап берді.

	Деген ғой: дала мен шопан сырлас әуелбастан...

	– Құмда қой жұтамайды. Құмайт жерлер тебінге өте ыңғайлы. Бұл жақта сусып жатқан құмды көрмейсің. Рабайда бір болмаса, қалың қар түспейді, қыстың ұзына бойы май тоңғысыз шағырмақ боп тұратыны жиі кездеседі.

	Күзем алдында қойдың жүнін жаздағы шаңтозаңнан, әсіресе түрліше қансорғыштардан арылту үшін осы маңда бір жағынан тоғыт та жүріп жатыр екен. Тоғытқа иірген қалың қой азан-қазан маңырап, төңіректі бастарына көтеруде. Екі жағын тақтаймен қоршаған төмендегі терең де тар әуіт, қарсы жақта болғандықтан күн көзімен шағылысып, сонадайдан жанарыңды қытықтайды. Бізге бәрі алақандағыдай көрініп тұр: тоғытқа түскен әсіресе ірі қойлар, дөң маңдай бастары ғана қылтиып, қос құлағы ғана қалқып су айдынын омырып келеді, әшейін.

	Жаяулап жүріп отырып шопанның қыстауына таяп келдік. Сол сәтте жантақты құмақта кішігірім қазанның аумағындай боп теңкиіп-теңкиіп жатқан қара ала, көк ала, шұбар ала, шымқай көк, шымқай қара қарбыздарды көргенде өз көзіме сенерімді де, сенбесімді де білмей аң-таң болдым.

	Менің қазіргі күйімді байқаған Алшекең жымың-жымың етеді.

	– «Сынықтан басқаның бәрі жұғады» деп, мына бажамнан үйренгенім ғой...

	– Қой, мынадай «сиқырыңды» мен де алғаш көріп тұрмын... – деді Нұрекең, шеткі қарбыздың ұп-ұзын пәлегін жерден көтеріп жатып.

	– Бәрі де тапшылықтың тауқыметі ғой... Ондайда адам неге бармайды. Балаларым күні бүгінге шейін, анда-санда бір болмаса, қауын-қарбыз, көкөністі көрмей өсіп келеді, Әйтеуір, құмның жуасы, көсігі, жидесі, қарамығы, итмұрынның жидегімен алдандырам. Көктемде илан, биемшек, қоянтобық, жаужұмыр қазып әкеліп, қымыздық жұлып беріп құрғұлақтан сақтаймын. Көкөніс егуге күнбе-күн күтім керек. Оған жағдай жоқ, қыстауда қалдыратын адам қайда?

	– Ой, сен алыстан орағытпай, мына «сиқырыңның» сырын айтсайшы.

	– Ау, былтыр Қызылқұмдағы құдаларым шақырып, соларға бардым емес пе (Алшекеңнің бір қызы Шымкент жаққа ұзатылған)? Сондағы қалың құмның ортасында отырған қариядан көргенім ғой...

	– Бұған жантақтың ащысы шығып кетпей ме?

	– Оның мәнісі бар: ашаларынан төменгі тұстан жалғау керек...

	– Түсінсем бұйырмасын?!

	– Не түсінбейтіні бар? Қарбыздың шопағын көктем шыға жылы жерге көміп, аузын аштырасың. Тамыры пайда болған бойдан, отқа ұстаған таза пышақпен жантақтың діңінің жерге жақын тұсынан еппен кертіп, сол араға отырғызасың да, сыртынан саз балшықпен сылап тастайсың...

	– Адамнан айла құтылған ба?!

	Қызылқұмда осылайша қарбыз өсіретінін мен бұрын да естігенмін. Бірақ оның қалай болатынын енді ғана өз көзіммен көріп тұрмын.

	– Қолым жатықпағандықтан болар, биылғымның жарымына жуығы бітпей қалды. Неліктен екенін енді біліп тұрмын... Келер жылы, Нұреке, өзіңді шөл қарбызға мықтап тұрып тойғызамын.

	– Ой, рахмет! Оған дейін мына биылғыңның дәмін татып көрелік-те...

	– Мен мұнымен көптен айналысам. Көшіп бара жатып, жылыған топырақты бірер шұқып, қарбыздың шопағын батыра салсаң, жаздағы жаңбырдың суымен өнім беретін кездері болады. Бірақ ол жылда емес, анда-санда бір жауын мол болғанда ғана. Ал мынаның тамашасы сол: шықпай қалу дегенді білмейді. Өйткені жантақтың тамыры, қанша тереңде жатпасын, жер астындағы судың көзіне жетпей тоқтамайды.

	Шопан ағамыз нән бір қарбызды тіліп, бізге жегізді. Мына қарбыздың дәмі, тәттілігі Нұрекеңнің бақшасындағыдан да артық па деп қалдым...

	Алшекеңнің қыстауына ертелетіп жақын қонуының бір себебін айтпай-ақ аңғарғандай болдым.

	Базға да жеттік. Қора-қопсы жөнделіп, пішен мол етіп үйіліпті. Оларды енді орлап жатқан үстінен шықтық.

	– Жылыда жинақталмасаң, суықта қымтана алмайсың.

	Өрісі жайлы, суаты сайлы, пішені тасулы, қорасы жылы, үйі жөндеуден өткен бұл шопанның қыстан қысылатын түрі жоқ сықылды.

	Қой қораның есігін ашқанда қи иісі бұрқ етті...

	Алшекең бізді қамыстан салған бір қоймаға алып келді. Іші толған темір-терсек: бұранда ма, болт па, гайка ма, сым темір ме, темір шыбық па, төс табан ба, түрліше мотордың түрлі-түрлі бөлшектері де т.т. ұзынды-қысқалы тақтайлар, жұқалы-қалыңды тақтайлардың түрліше қиындылары, қойшы, мына қойманы бүкіл бір ферманың көр-жер сақтайтын сарайы ма деп қаласың. Ешкі тарақ, құрттауыш, қырықтықтың түр-түрі, күрек, кетпен, сенек, шотаяқ, неше пошымды келдек дегендер түгелімен бар.

	– Қиян шетте жатқан бізге осының бәрі керек, таптырмайды. Су тартатын насостың бір болар-болмас бұрандасы үшін ертеректе сандалып аудан орталығына шейін барғаным жаныма мұндай батпас. Содан бері не көрсем де, ұшыратсам да, түбінде бір керегі болар, менен тамақ сұрап жатқан жоқ қой деп жинай беретін болдым. Бізде салақтық әлі басым ғой: осылардың бәрін дерлік Шалқар мен Ырғызға қатынайтын жол үстінен тауып алдым... Өзіме керекпегендерді талай көршілер «алда риза болсын!» айтып, ат сабылтып таба алмай жүрген тетіктерді қуана-қуана осыдан келіп алып кетті.

	Мына қарияны көргенде ұзақты күн бір тыным таппайтын бейнетқор өзімнің нағашы әжем – Үрзипаны кездестіргендей болдым, тыным жоқ-ау, тыным жоқ: бір қарағанымда отын бұтап жатты; енді бірде кемпір сабақ жасап, шуда жіппен күпі қарпып отырды. Сосын ұршығын төгуге кірісті. Жаңа таңмен таласа тұрып қой сауып отырғаны манағы. Нағыз алтын саусақ, бал бармақ кемпір! Кеше Нұрекеңе наз етіп ол кісі: «Құда, қазір отырсам тұра алмайтын халге жеттім. Бірақ тұрып кетсем әлі баяғыдаймын... – деп бір қойып еді. – Бәрі де сүйекке сіңгендіктен ғой...

	Тағы бір қайран қалғаным: мана ертеңгі шайдан кейін баласының үзілген түймесін қадап бермек болған Қырмызы жеңгейдің ине сабақтай алмай отырғанын көріп:

	– Әкелші бері, – деп 78-дегі енесі 48-дегі келініне ине сабақтап берді. – Жап-жас болып ине сабақтауға да көзі жетпейді. Менің жасыма келгенде қайтесің?!

	– Ойбой, апа-ау (өзінің балалары да бұл кісіні осылай атайды екен), сіздей болу қайда?

	Суйегіңіз асыл ғой. Сіздің жасыңызға біз өлсек жетпеспіз...

	– Тәйт! Қайдағыны соқпай! – деп енесі келініне дықсыз зекіп тастады. Баздан қайтып келе жатқанда Нұрекең шопан ағамыздан:

	– Ит-құс мазаламай ма? – деп сұрады.

	– Сақ шопанның қойынан қасқыр аулақ жүреді. Бірақ даланың көкжалынан гөрі адамның «бөрісі» жаман екен...

	– Иә, бәсе, өткенде бір ыңғайсыз жағдай болды деп естідім бе?

	– Болғанда қандай...

	...Бұлар осы өңірге қоныс аударған күннің ертесіне-ақ өрісте жайылып жүрген отардың шетіне бір нән жүк машинасы келіп тоқтайды. Кабинадан үш адам бірдей сау етіп түсе қалады да, шопанның қасына келеді. Үшеуінің де қаруы бар. Шопан әуелде оларды жолдан адасып жүрген аңшылар екен деп қалады.

	Қызыл жирен сақал-мұртын есіріп қоя берген біреуі қазақшаға судай екен, өздерін геолог-барлаушылармыз деп таныстырады. Қалтасынан тілдей бір қағазды Алшекеңе ұсынып:

	– Мынаны директорыңыз берді. Жоғырыдан түскен нұсқау бойынша, біздің адамдардың азығына он қойды сізден алуға келдік, – дейді.

	Шопан ағамыз бір жапырақ қағазды әрі аударыстырып бері аударыстырып қарайды да:

	– Бұл біздің директордың қолы емес, сендерге беретін ешқандай қойым жоқ, – деп кесіп айтады.

	– Машинаның ішінде отырып жазған!..

	– Олай болса, – деп Алшекең де қулыққа көшеді. – Ертең өзім орталыққа барам. Сонда өз аузынан еститін болам. Арғы күні келіңіздер...

	– Ойбай-ау, біздің адамдар үш күн бойы аш отырулары керек пе?! – деп безілдеп қоя береді әлгі қаба сақал.

	– Басқалай болуы мүмкін емес! – деп ағамыз да қысқа қайырады.

	Сол-ақ екен, еңгезердей екеуі Алшекеңе сырт жағынан тап беріп жерге жығады да, қол-аяғын байлап, аузына шүберек тығып, көзін таңып тастайды. Өздері ең семіз деген қойларды ұстап, апыл-ғұпыл машинаға тией бастайды...

	Осы кезде көрші ауылдан атпен салт келе жатқан Әбдеш – манағы жас жігіт – анадайдан бәрін көреді. Алшекеңнің тосын бір пәлеге кезіккенін анық аңғарған ол, жәрдем әкелмек боп, жаңа өзі шыққан ауылға қарай қайтадан шауып ала жөнеледі.

	Әлгілер машинаға сыйғанша ең қонды деп тапқан ірі қойларды тиеп болған соң, шопанның қол-аяғын шешіп, көзіндегі шүберегін алып:

	– Жайып-бағуыңа қалғаны да жетеді... Жеке меншігіңдегі қойыңа тиген жоқпыз. Алғанымыз үкіметтің, қазынаның малы ғой... Оған нең кетеді? Көп болса сөгіс берер... – деп, әлгі қаба сақал көлгірсіген болады. Олар келген жақтарына қарай суыт жөнеп береді. Қол-аяғы босаған бойда Алшекең бар пәрменімен үйіне қарай жүгіреді. Келе сала кереге басындағы қосауыз мылтығын алып, қалтасына оншақты оқ салып, белдеуде тұрған құр атқа жайдақ мініп, жаңағы машинаның кеткен жағына қарай шабады...

	Көрші ауылдағылар да жылдам-жылдам аттарына қонып, мылтықтарын қолдарына ұстап, жолын кеспек боп, машина өте алатын сайға қарай шаба жөнеледі.

	Қолдарында қаруы бар көп аттылының қарасын көргенде, жаңағы машина келген ізімен қайта салады. Сол-ақ екен, өздеріне қарсы шауып келе жатқан Алшекеңді көреді. Құтылып кету үшін кабинада отырғандардың біреуі шопанға қарай аспандатып мылтық атады. Алшекең «мал ашуы – жан ашуы» деп, қасынан жанап өте берген машинаның доңғалағын көздеп атып, екі бірдей артқысын істен шығарады. Машина шоңқаяды да қалады... Сөйткенше болмай, көрші шопандар да жетеді құйындатып. Көпке қарсы тұруға батылдары бармаған әлгілер берілуге мәжбүр болады (шопандар көбіне жалғыз-жарым отырады. Сонда ше?)

	Сөйтіп, машинаға тиелген 18 қой отарға қайта қосылады да, Орск жағынан шыққан жаңағы үш қарақшы ауданға жеткізіліп, тиісті орынға табыс етіледі.

	Жақында аудан орталығында соларға сот болып, үшеуі де тиісті жазасын алғанын мен газеттен оқығанмын...

	Мұндай «кәсіп» – оңай олжамен әлгілердің айналысқандарына біраз болғанға ұқсайды. Көрші аудан, тіпті облыстың шалғай шеттегі жалғыз-жарым жайлаған шопандарының осылайша қойларын, сиыршылардың сиырларын тиеп әкетіп, олардың етін өндірісті үлкен қалалардың базарына шығарып қымбат бағасына сатып қыруар пайдаға белшесінен батып жүрген, тегін байлыққа әбден дәніккен алаяқ сұмдар болып шықты.

	Осы оқиғаға байланысты республикалық беделді бір газетте «Малды өлкенің мақтанышы» атты мақала басылғанын Алшкеңнің өзі айтты.

	Сымбат бұларға соқпай, басқа отарға асып кеткен болды. Қазір шопандардың бәрі де күздеуде, құм арасында отырған көрінеді.

	Нұрекең: «Салқын түсе аттанайық», – деді маған. Менікі, екібастан, келісу ғой. Әне-міне дегенше түс те қайтты. Құм арасының қоңыр салқын тыныштығы бел алды. Шаруа баққан зерделі шопан Алшынбай Пәрменовпен, оның отының басындағылармен қоштасып, көрсеткен айрықша сый-құрмет үшін, әсіресе Қырмызы жеңгейге алғыс-рахметімізді айтып, біз де атқа қондық, келген жағымызға карай қайыра бет түзедік.

	Биік бір құм кемерге көтерілгенімізде, арқа жағымдағы мал бағып, жан өсірген қойлы ауылға арнайы бұрылып қарадым. Енапат құмның қақ ортасында шопан үйі жалғызсырай мұнартып тұрды...

	Нұрекең екеуміз келген ізімізбен қайтып барамыз.

	Дара жайылған дуадаққа ұқсап, қалың құм арасында отырған шопанның жалғыз үйі, қоңыр тірлігі, ондағы жаны жарқын, жүздері жайдары, бала мінез қарапайым еңбек адамдары, олардың бала-шаға, от бастары – бәрі де артта қалды...

	– Биылғы күзде, өзің кеше көрдің ғой, малдың қоңы ерекше. Соған қарап жан ажары да жарқын, – деп бір түйді Нұрекең, былайырақ шыққан соң.

	Мені түрліше ойлар қаумалап келеді: «Иә, дала мен шопан – егіз ұғым. Даланың сыр-сипаты қандай болса, оны ежелден жайлаған адамдардың да түр-тұрпаты сондай... Қойын жайып тұрып, кең көсіліп жатқан далаға көз тіккен шопанның алдында дала «сөйлей» жөнеледі... Сонда зерде сәулесі көңіл сарайын ашатын болар; сергек жүрек дірілін дәл басып, ең бір нәзік қылын шертетін де шығар... Менің ұғымымша, шопан дегеніміз – дала тұрпатты адам, еңбек адамы».

	Нұрекеңді қайдам, өзім ата қонысымның бір пұшпағы – мынадай тума табиғат аясында болуым, Алшекеңнің от басымен танысуым арқасында ойым шарықтап, сезімім сілкініп, түйсігім түлеп, көңілім жадырап, бойым серігіп, шынымды айтайын, бір жасап қалдым...

	Былайырақ шыққан соң Нұрекең:

	– Қайсаржан, жол қысқарсын әнеугүні бастаған әңгімемді әрі қарай, жайғастырайын, – деп жеделдете сөзге кірісіп кетті. – Бір күні әкем шақырып жатыр деген хабар жетті. Бардым. Кешке салым уақыт болатын. Айалдар үлкен үйге жиналып шай ішкелі жатыр екен. Әкем мені бірден кіші ағамның оңаша отауына алып барды. Өзі төрге жайғасты да, отыр деп, маған төменірек жерді нұсқады. Мен тізе бүктім. Әкем сөзін бастамай тұрып, көкірегі қарс айырыла, өте ауыр күрсініп алды. Жан әкемнің құсасы тұлабойымды шымырлатып, өзегімді өртегендей болды: бір атадан жаралып, бір емшекті емген екі бірдей ағамның опат болғаны менің де қабырғамды қатты қайыстырып, жылап жіберудің аз-ақ алдында отырмын. «Балам, құдай басқа салған соң не амалың бар, енді жалғызым деп айтайын...» Әкемнің мына сөзі бүкіл денемді бір-түрлі тітіркендіріп жіберді.

	«Ораздының баласы он бесінде баспын дер... Сен енді жас емессің...» Байқап отырмын: әкем көзінің астымен маған сынай бір қарап алды: онысы менің өңменімнен өтіп барады. «Ай толғанын білмейді, жігіт болғанын білмейді, – деп әкем сөзін әрі қарай жалғастырды. Өте бір байыппен сөйлеп отыр. Бір жерге орнығып, түтін түтетіп, отау тігіп, үй болатын жасқа әлдеқашан жеттің. Қыршын кеткен екі бірдей ағаңның тауқыметі де енді сенің мойныңа жүктеледі. Құдайдан басқаның бәрі – жұп. Жер бетіндегі қыбырлағанның сыңары бар. Қосақсыз тіршілік – тұл. Малмен – қарын тоқ, баспен – көңіл тоқ. Тамырды тереңге жіберіп, жапырақ жайған дарақ бір жерде тұрып көгереді, адам тірлігі де сондай. Бәйтерек – бұтағымен, адам ұрпағымен көрікті. Үлкен ағаңның артында көздері жәудіреп үш бірдей ер баласы қалды. Үш құрсақ көтерсе де, олардың шешесі сенен онша көп үлкен емес... Кіші ағаңның келіншегін қойшы, етегіне жармасып жатқан шаранасы жоқ»... Әкем манағыдан да ауыр күрсінді, иегі дір-дір етіп, шоқша сақалы қозғала бастады. «Заман бұрынғыдай болғанда, саған бір текті жердің қызын таңдап жүріп айттырып, қасыма ақ жұмыртқадай қылып тағы бір отау қондырмас па едім?! Алланың қаћарына не шара, қандай амал?» Әкем сөзін тоғарып, маған тағы да тесіле ұзақ қарап қалды. Мен қысыла бастадым. «Сонымен, сөздің тоқ етері: саған үлкен келінімді қосқым келіп отыр. Алда тағы көрерсің. Қазақтың еркегінің бәрі бір қатынның етегіне қарап отырмайтынын, бала емессің, өзің де білесің. Атам заманнан бері қазақпен бірге жасасып келе жатқан ата-баба жол-жорасы бұл әменгерлік деген. Байтал көп болса, құлын көп болады. Қатын да сондай...» Мына сөздерді естігенде менен суық тер бұрқ ете түсті. Бұлай болар-ау деп ойласам бұйырмасын?! Тіл-аузым байланып қалған. Екі көзіммен жер тіреп, тұқшия түссем керек. «Көтер еңсеңді! – деді әкем дауысын қатайтып. – Немене күн жаумай су болып?! Жесірін қаңғытқан қай қазақты көріп едің, жетесіз?! Әлде үш-төрт ай түрмеде отырамын деп, шоқынды боп кеттің бе?!» Ол кезде, расында да, қазақ арасында айалдың ерден кетуі, ері өлсе – елден кетуі болып көрмеген жағдайтұғын. Онда үлкен жеңгем – жиырма бірде, кіші жеңгем менен де жас – он жетідегі желек астында жүрген келіншек еді. Әке сөзін қайт етпеу керек болса да: «Көке, мені қинамаңыз...» дедім тұтығып, әр сөзімді әзер айтып. «Не қиналатыны бар? Баяғыдан келе жатқан ата салты» деп әкем түз қыранындай сұсты шаңқ етті, өмірі мен көріп-білмеген мінез шығарып. Қатты састым. Бір ысып, бір суынам. Бірақ әкемнің бетіне тура қарай алатын емеспін. Сасқанымнан әлгі жеңгемді бұрыннан үйлі-баранды немере ағама қос деппін. «Ол сенің қасыңда кім еді? Өз қаным мен өз жаным тұрғанда бөтенге неге үш бірдей ұрпағымды – келешегімді жетелетіп жіберем?!» Менен әл-дәрмен кеткен, құр сүлдерім. Біреу бойымдағы бар сөл-қуатымды сығып алып, саудыратып тек қана сүйегімді қалдырғанға ұқсайды. «Оны үлкенсінсең, кіші жеңгеңді де өзіңе телимін. Екі қазақтың бірінің екі қатыны бар. Ол сенен де жас. Еркек жеті мүшесіне жеті қатын алса да болады...»

	– Көке, өлтірсеңіз де, ата жауыммен айқасып жүріп шейіт болған екі ағамның ақ некесін харамдап, ақ төсегін былғай алмаймын!.. – дедім де, еңіреген күйім, отаудан атып шыққанымды ғана білем.

	– Не дейді-әй, мына найсап?!

	Әкемнің осы сөздерін ғана құлағым шалып қалды. Ертеңіне елең-алаңнан тұрдым да, шайға да қарамастан, жылқыдағы құла қасқа дөненімді ұстап мініп, көрші ауылдағы титтайымыздан бірге өскен жандай құрдасымдікіне тартып отырдым. Осының кесірінен Иекеңнен қол үзіп қалдым. Құрдасым «ер жігіттің басына екі дәурен келмейді» деген сөзді аузынан тастамайтын серілеу еді. Соған серік болып сол жақта, тіршіліктің қызқызығымен, жаз бойы жүріп алдым. Құрдасымның аузынан тастамайтын бір шумақ өлеңі болды. Ол әлі жадымда:



	«Мен де тердім қарамық,

	Сен де тердің қарамық.

	Қоштасарда қия алмай,

	Көз астынан қарадық...»



	– Жақсы екен.

	– Күзге салым әкем байғұс өзі іздеп келіп, мені ертіп әкетті. Ауылға жеткенше екі жеңгем туралы ләм-мим деп аузын ашқан жоқ. Бұған мұндай қуанбаспын. Артынан білдім: үлкен жеңгемді мен айтқан немере ағама шырылдатып отырып қосыпты да, кіші жеңгемді төркіні келіп алып кетіпті. Бөз бен бәтестің бағасы бір емес, қыз бен есік көрген де сол сияқты. «Есік көргенді алма, бесік көргенді ал» деп бұрынғылар біліп айтқан.

	Иә десейші, офицер болып жүргенде өзім де, қыздар тұрғанда, әйелдермен билегенді кәдімгідей ар көретінмін. Басқа бір офицер сөйте қойса, жатақханаға келген соң, оны бәріміз жабыла мазақтап берекесін алатынбыз.

	– Сонымен, шырағым, қозы-лақпен жарысқан, ен-таңбасы жоқ құлын-тайдай қатар-құрбылармен армансыз шапқыласқан, алысып-жұлысқан, бас білмеген балалық шақ қол бұлғап, біржола артта қалды; ол бал дәуренмен ақ-тақи қоштастым. Бота тірсек, бос белбеу, тіршіліктің күнгейінен басқаны елемеген, тайға бас білдіріп, асау үйреткен солқылдаған боз еөпе бозбала атты бұла шақ – балалық пен саналықтың екі ортасында жүрген жасөспірім кезім сұрапыл шайқастар мен қанды қырғынны шаңы астында, бақтының өріп жүрген қандалаға толы сасық бөлмесі мен дуалы биік ауласында қалды. Енді асаумен алысқан, сұңқар серпінді, азуымызды айға білеп, ортекедей ойнақтаған жанған жалын – жастық шақ келді жарқылдап. Жастың көңлі қашанда жоғары, арманы асқақ, қиялы құс боп самғайды; мақсат-мұраты алдында мұзарт тау боп бұлдырайды. Тосқауылдың не екенін білмейтін, дарияның көтемдегі шіреп тасыған қарқынымен бірдей жігерді тасқа жаныған жастық шақтың ешкімге ырық бермес асау арыны – бойдағы бұрқыраған қажыр-қайратым, тасып-төгіліп қанама сыймай тұрған күш-жігерім, тегеурінім темір үзер жалаңаш батыр – жас шағым: жүректе – от, көңілде – құйын, бойда – желік, бәйге атындай елірме, бастықпаған, жүген-құрықтың не екенін білмейтін хас асаудай беталды ала қашатын салт бас, сабау қамшы, тауаны қайтып көрмеген бала қыран – жас жігіт кезіміз; жастықтың буына әбден пісіп, арыны басылмаған ала құйын, ескен желдей отты да, суды да елемейтін өрт дәурен, баулы құстай талпынған, екіленген ер жігіттің албырт та ерке көңілі – ол да тарпаң жылқы, қос тізгінді бірдей созғылаған бейне жақсы жаратылған, құлағына қол апартпайтын шу асау арынды арғымақ, алып ұшпа қызбалық; қыз құмар, қызық құмар желкілдеген жігіттік шақ.

	Қайран, бал дәурен!..

	– Жайнаған қызыл гүлдей қызық дүниеде жігіт – өмірдің нұры, қыз – тіршілік гүлі, сылаңдағын қыз, бұлаңдаған жігіт: жігіт – ойын, қыз – күлкі... «Жігіт ержетсе, қыз бойжетсе» дегендей... Көктемде құлпырып жайнаған гүлмен бірдей жастық шағында кімнің көңлі айды сүйіп, күнді қаламаған... Қас батырдың өзіне есесін жібермейтін, бірақ қас сұлуды көргенде есі кеткен қазақтың баласымыз... Жұрттың аузындағы әңгіме – өжет жігіт, өңді қыз. Жас қыздың қайсысының жүзі ыстық емес. Қыз дегенде ашылмас көз ашылар: жігіт кезінде бойжеткеннің қызыл шырайына кім өртенбеген! Сұлуға сұқтанбайтын көз бар ма! Сұлу – көздің құты, ару – азамат арманы. Ер жігіт тұлпардың тұяғымен, сұңқардың қияғымен, сылдырап аққан судың сазымен, айдын көлдің шалқыған нұрымен, ақын-жыраудың айтқан жырымен, алма мойын сулудың тәтті қылығымен жұбанады дейтін бұрынғылар. Олай болса, он алтыншы жылғы қанды қырғыннан аман қалған жас жанымды олжа санап, лаулаған қызыл оттай жарқын дүние – қыз бен қызыққа кімнің делебесі қозбаған, қай пенде тәңір берген қызығын шет көрген – көзді жұып, дүрілдеген жігіттік базарына: ақ сүйек ойнап, алтыбақан теуіп, той мен шілдеханадан қалмай – бәріне емін-еркін араластым да кеттім...

	Нұрекеңнің әңгімесі осы жерге жеткенде, екеуміз бүкжиген жалпақ жонға көтерілдік. Сонда арғы етектегі өзіміздің ауыл, аяғымыздың астында жатқандай боп, ереуілдеп шыға келді.





ҮШІНШІ СҰБАТ




	Ыңқыл-сыңқылынан әлі толық айыға алмай жүрген Бақтылы жеңгей отағасына бір сөзінде әшейін наз ретінде:

	– Құстың сорпасын ішкім келеді де тұрады... – деп қалды. – Шіркін, қаздікі болса.

	– Оның жарасы жеңіл ғой. Былай да мына қайныңды құс атуға апаруым керек. «Ебепке – себеп» деген осы...

	Ертеңгі шайдан кейін Нұрекең екеуміз ат ерттеп мініп жолға шықтық. Ақсақал құндақтаулы мылтығын ер басына ілді, керек-жарақ салған шашақты қызыл ала қоржынын аттың сауырына бөктерді. Менің де осы жаққа жүрерде ала шыққан қос ауыз мылтығым, аңшылар дүкенінен сатып алған біразға жетерлік оғым бар.

	Ауылдан шыққаннан аттарды желдіре отырып, осы өңірдегі ең биік төбенің басына көтерілдік те, сонда сәл аялдадық.

	– Төңіректі болжап, қиянға көз салар асқар беліміз бұл.

	Сол-ақ екен, кең көсіліп жатқан көп жер жақындап көз алдыма келді. Әсіресе төмендігі үлкенді-кішілі көлдер мен тұйық су – туған жердің жанарындай мөлдіреп жатты. Ойдым-ойдым қарасулар бұл алқапта көп-ақ екен.

	Бұл жолы Сұңқарқия – қырандарға ұя – маңғаз тауым маңдай алдымыздан шықты, сырбаз мұнартып, әсем бұлдырайды.

	Биік төбені қиялай етекке түстік. Астымыздағы аттардың ауанымен аяңдай жүріп отырып, қарасу біткенді асықпай аралап келеміз. Бір қызығы, жол қайда бұрылмасын, қарасуларды жағалайды да отырады екен. Ағынсыз бұлардың бергі бетіндегі ұйысқан жабағыдай көк шалауы мен айдынындағы селдіреңкі кілегейіне шейін ап-анық көріп, өзімше қызықтап келемін.

	Аспан ашық, күн тымық. Тұнып тұрған қарасулардың қай тұсынан болмасын селт еткен ештеңе байқалмайды. Бәрінің де өңіріне сән беріп, жиегін тұтас көмкере өскен, бастарында, тақияға таққан үкіге ұқсас, үлбіреген жібек шашағы бар, биылғы жас қамыс та қалғып-мүлги қалған. Түбіндегі бармақ басындай тарғыл тастарына шейін ап-анық көініп жатқан кіші қарасуды қызықтап, жиегінде біраз тұрып қалыппын. Қарасуда не көп – балық көп: балықтың неше түрі қарасудың ортасына шейін өсіп тұрған қалың балдыр арасынан жиі-жиі бой көрсетіп қалады; жиегінде жүргені қаншама; еріккен олардың кейде тіпті бірнешеуі қатарынан жарыса секіріп, бәсекелесе шолпиды. Судың үсті, жағасы ақ шаңқан шағалалардан көрінбейді (шағала бар жерде шабақ көп). Түбіне көз тоқтатып қарағанымда сол бір шағын қарасуға көк аспан төңкеріліп түскендей бола ма...

	Енді бірде салғаннан терең тартып тұңғиықтана түскен, түбін шолытпас оқпан қарасу шықты алдымыздан. Анда-санда ғана ақшабағы дүркірей шоршып, мұнда да тіршілік бар екенін байқатқандай болады.

	– Биыл су қатты тасып, өзен, көл, жайылма, тіпті шұқыр-шұқанақ атаулы кеңірдектен келіп мәз боп қалды.

	Бұларды бұлайша тым бұйығы жатқызып қойып болмас дегендей, шағындау шалдуар құйын қапыл үйіріліп, қарасу айдынында шыр көбелек айналғанда, судың беті жыбырлай шайқалып кетті. Бірақ құйын өтісімен қайтадан тым-тырые тыныштық орнай қалды.

	– Бұл өлкедегі жер жаннаты – сулы-нулы Нұра бойы ғой. Ат басын солай қарай бұрар болсаң, түу сонау Тәуіпке шейін бірі мен бірі жалғасып, бірі мен бірі салаласып, бірі мен бірі араласып, бірі мен бірі жарысып, таласып-тайталасып, қатарласып-қабаттасып, бірне-бірі иық тірей иек артып жатқан, сұлулығы бірінен бірі өткен кілең бір дөңгеленген оймақ көлдерді де, жүзіктің тасындай сопақ көлдерді де, бүйенше бұратылған буылтық-буылтық ұзын көлдерді де, аумағы ат шаптырым Байтақ көлін де кездестіресің. Суы – бал, нуы – нәр Тұщыкөл де; суы мол, шалғыны қалың Сұлукөл де; арасына кірген атты адам адасатын Қамыстыкөл де; қаптаған қабандар мекені – Қоғалыкөл де; айдынында аққу жүзген Қулыкөл де; қамысы түйелі адамды жасырған Нарқамыс көлі де сол екі ортада Бұлардан басқа Балықтыкөл, Қалалыкөл, Атқұлақтыкөл, Шұбаркөл, Қоржынкөл, Айыркөл, Доңызкөл, Құмкөл, Келтекөл, Шалаулыкөл, Шабақтыкөл, Қаратерең, Жаркөл, Жетікөл, Жекенкөл, Шегіркөл, Талдыкөл, Томарлыкөл, Қармақкөл, Шөмішкөл, Бөкенкөл, Сүлейменкөл, Сарыкөл, Қаракөл, Қоскөл, Айкөл, Жарқамыс көлі, Бораншы көлі, Арықбай көлі, Малайдар көлі, Қожан көлі тағы басқалар болып кете береді ұбап-шұбап. Сол екі ортада мол шашып тастаған күміс теңгеге ұқсаған ұсақ көлшіктер қаншама! Су келген жылы бұлардан да басқа жаңа көлдер пайда болып, тасымай қалған жылдары қайтадан жоғалып кетіп жатады. Ондайлар есепке кірмейді...

	Қырдың сәні – елменен, жердің сәні – көлменен! Аз-кем үзілістен кейін Нұрекең әңгімесін қайта жалғады.

	– Бұл өлкеде ерте заманда шалқыған айдын көлдер мен көсіле аққан арналы өзендер, сылдыр қаққан бұлақтар өте көп болған. Қазіргілері – солардың жұқанағы ғой.

	Нұрекец сөзін аяқтай бергенде, мол судың салқын лебі сезіле бастады. Саздау жерге келіп түскенде, ылғалдың көптігінен болар, өсімдік атаулының бәрі өңін бермей алуалы көк шалғынның көз қуанта жап-жасыл боп құлпырып түрғанын көріп қатты сүйсіндім. Бізден сәл әріректегі жер шұрайы – шайынды табанына көк бидайықтың биыл бітік шыққаны сонша, аралары таяқ тастам ғана нән көбендер, көңіл көншітіп, жарыса самсайды.

	Біз кешіп келе жатқан қалың қау арасынан ортаң қолдай - ортаң қолдай небір көк қасқа шегірткелер пыр-пыр етіп жоғары көтерілген күйі, недәуір жерге шейін ауалай барып, қайтадан шөп арасына қонып жоқ болып кетіп жатыр. Бірақ бірнешеуі қонса, оншақтысы қайтадан ұшып өздерінің көптігін таласа көрсетіп бағулы.

	Әне-міне дегенше, алдымыздан, шалқып жатқан ат шаптырым айдыны күн көзімен шағылысып, шалқар көл шықты мен мұндалап. Су бойының дымқыл ауасы мен көл жиегінің борсыған қара батпағының қоңырсық иісі мұрынға келіп, сонадайдан-ақ қолқаны қаба бастады. Көл қорыған байбаламшыл бейкүнә құс – айдары қызыл ала қызғыштың ащы байбайы бірден құлаққа шалынды. Қатқақтау жалаңаш беткейде, бірі қашып, бірі қуып жүргендей, ерсілі-қарсылы зыр жүгірген тарғақ та баршылық екен.

	Біз аттан түстік. Ауыздығын алып, шідерін салып, екеуін де жайылуға жібердік.

	Ұшанына көз жеткісіз байтақ көл жатыр алдымызда емін-еркін шалқып. Жағасын тұтас көмкере жайқалған үкілік қалың қамыс көл айдынын недәуір алыстатып көрсетеді. Су түбінде жасырынып жатқан бірдеңені көргісі келгендей, бастарын біркелкі төмен иген бойшаң ну қамыс пен жап-жасыл таспа қоға көлге түгелдей үңіле түскен.

	– Нұреке, мына нар қамыстың жуандығы мен биіктігі қандай болды екен?

	– Кім өлшеген: көбісі сәбидің білегіндей боп келеді. Биіктігі алты-жеті құлаш шығар. Әйтеуір, осы қамыстың басын біріктіріп ертеде түйеге қора жасай беретінбіз.

	Сәл үнсіздіктен кейін қария қайтадан сөйледі:

	– Менің қайығым осында тұрады. Қайықпен шықпасақ, атып алған құсың қалыңға түсіп, обалына қаламыз. Ал қопаның арасына құлағанды қайықсыз табу мүмкін емес.

	Көлдің арғы беті сондай алыс, бұлдыр мұнартады, жайпақ жағасын кейде көріп, кейде көрмейсің. Сырын тұңғиыққа тастаған айдын көл, солықтап жатқан ақ аруанадай, анда-санда бір ыңыранып қояды. Үрке шыққан майда қамыс, бөріктің жиегіне тұтқан құндызға ұқсап, көлдің шетін қуалай өскен. Әрірек апарып суға батырып қойған ба дерлік бидайдың бір құшақ бауынан аумайтын шоқ қамыстар назарыңды салғаннан өзіне аудартады. Одан әрі қарай – ит тұмсығы батпайтын қалың қоғажай. Сол тұста от орнындай аудан-аудан боп оқшау тұрған жұмыр қоғаның қол басындай селдір шашағына біткен қызғылт гүлдері көріктілігімен көз тартады.

	Құстарды үркітіп алмас үшін екеуміз де таспа қоғаны тасалап қоян бүгежекке көштік те, бұқпантайлаумен қамыс арасына келіп кірдік. Аяғымыздың асты – былқылдаған қалың шымтезек.

	Қамыс, қоға демекші...

	...Менің балалық шағым өткен қалашықтан үш километрдей жерде айдыны жалпақ, жиегін қалың қамыс, қоға көмкерген көлемді су – Сабынкөл бар. Пионер лагері жылда соның жағасынан орын тебеді. Біздер, панасыз жетім балалар үшін бір ай, екі ай деген болмайды; жаз бойы сондамыз; оқу аяқталысымен лагерьге шыққаннан сабақ басталарда барып қалашыққа бір-ақ ораламыз.

	Ата-анасы бар, мектепке қаладан қатынап оқитын балалар да лагерьде бізбен бірге болады.

	Солардың ішінде Сымбат та жүреді.

	Күнде кешкісін жасырынбақ ойнаймыз. Ондайда көлдің жағасындағы осындай қамыстың не таспа қоғаның ішіне кіріп немесе қыр жақ беткейдегі көп ши, қалың жыңғылдың арасына барып тығыламыз. Сонда Сымбат: «Қорқамын!...» – деп менен қалмайды, ылғида қасымда жүреді, жұбымыз жазылмайды. «Тауып алады ғой...» – десем: «Мейлі, екеуімізді бірдей ұстаса болғаны...» деп тасаға бара бергенде қолымнан тас қылып ұстай алады, жібермейді... «Қолымды босат», – деп айтуға менің де батылым жетпейді...

	Жайпақ жағасы мен қалың өскен қамыс-қоғасы арасында құс базарының нағыз бір қызған кезі екен. Бәрінен бұрын, былайда қызғаншақ ондаған қызғыш құстың ойбайға бергісіз, безілдеген ащы үні құлақ тұндыра бастады. Бізді не көріп, не сезіп қалса керек, байбаламшыл байғұстардың бәрі бірдей шу көтеріп, көлдің басы ызы-қиқы, қым-қуыт болды да кетті.

	Жаз бойы балапан басып еркін шарықтай алмай пұшайман болған жұдырықтай ақ шағалалар көл үстіне ерсілі-қарсылы, жоғарылы-төмен тынымсыз самғай ұшып, шарқ ұрады; шаршап-шалдығудың не екенін білетін емес; шаңқылдай қиқу салудан әсте жалығар түрлері жоқ; көл бетін кейде бауырымен жалап, қанатымен сипай ұшып мәре-сәре; лақтырған тастай зымырап жұмарлана құлдилаған күйі, салақтатып шабақ іліп әкетіп бара жатқандарын да аз кездестірмейсің. Ал олардың жағада, су жиегінде қонақтап отырғаны қаншама: кәдімгі ақ белдеу – санына адам жетіп болмас соншама көп шағала, бәрі де наурыздың ақша қарындай ақ шағала...

	Әріректе, айдынға шимайлап өрнек салып, бауырымен су сызған алуан түрлі үйректер бәрінен де басым екен: көп қоңыр үйрек жағаға жақын қоға арасынан балдыр сүзіп жүр; барылдауық үйректердің дауысы әр тұстан естіледі; кілең ғана көк мойын бір топ айдарлы сұқсыр үйрек суға бауырларын төсей беріп, қайтадан көтерілді, көрші көлге барып қонбақ сыңайлары бар сияқты; оншақты ақ бауыр қара ала үйрек те көл бетінде ілгерілі-кейінді ұшумен жүр; біз құйрық сұр үйректер де бір көтеріліп, бір қонады; балақпанмен атқан кесекке ұқсап көз ілеспестей зымыраған жұдырықтай ғана шүрегейдің жиырмашақтысы қанаттары суылдап, көлге жетпей, қопа арасындағы айдынға қонып жоқ болды.

	Жағадағы шоқ қамыс арасынан шыға келген қыл бас, ақ бауыр жалғыз кегір, бізді көзі шалысымен, суға сүмп етіп, қас қаққанша ғайып болды; содан үшті-гөйлі жоғалып барып, айдын жақтан бір-ақ көрінді мойны шілбиіп, басы қылтиып.

	Қорбаң-қорбаң қанат қағып, әріректен үш-төрт бірқазан көтерілді.

	Көлдің арғы шетінен көкке көтерілген бір топ қоңыр қаздың сырнай дауысы құлаққа талып жетеді.

	– Торы ала қаз өмірі жұбын жазбайды. Сондай татулыққа не жетсін! Бұл өңірде аракідік ақ қаз да кездесіп қалады, бірақ өте сирек ұшырасады. Аса сақ құс, әсте аттырмайды. Аспанға көтерілгеннің өзінде жаңағыдай, оқ жетпейтін биікте ұшады.

	Құстарды үркітпейік деп өзіміз жасырынып тұрған шоқ қамыс арасындағы мамығын майда төгіп салған қаздың қомақты ұясы жанынан мен жұдырықтай жалғыз жұмыртқа тауып алдым. Оны тасада тұрып қайықтың қаңсыған жерін бітеп жатқан Нұрекеңе көрсеттім.

	– Құстың да садақа деп тастайтын сүймеген, мүмкін ұясына симаған бірді-екілі жұмыртқасы болады. Мынау сол ғой. «Шіріген жұмыртқа» деген нақыл осыдан қалса керек.

	Қойшы, шалқар көлдің басынан қаз іспеттес қарабай мен қасық тұмсық қалбағайға шейін ұшыраттық. Тек қана қоқиқазды көре алмадық, көзге түспей қойды.

	Құс атаулының бәрі де елбесіп-селбесіп өз тіршілігін жасаумен жүр.

	– Бұл жаққа қоқиқаз келе ме? – дедім.

	– Келеді. Неге келмесін. Көлдің шығыс жақ беті тайыздап, суы ашыған кезде топ-топ болып күнде жайылады. Бүгін болмағанмен, ертеңдері көрініп қалуы мүмкін. Бірақ ұясын Құрдымға салады, негізгі мекені сонда, мұнда тек қорек іздеп келеді. Оларды біз қызылқаз деп те атаймыз. Түлік атаулыда өзінің тұрпат-тұрқымен түйе қандай оқшау тұрса, қанаттыда осы қоқиқаз сондай өзгеше боп көрінеді, жарықтық. Бұл да текті құс: аққу сияқты ғұмырында бір-ақ рет жұптасады. Олардың асылдығын осыдан-ақ байқарсың...

	Аты аңызға айналған, заты да әлі жөндеп ашылмаған талай құпия сырларға толы құс жұмбағы – қоқиқаздарды өз көзіммең бір көруге көптен ынтықпын. Маған салса, бір жұма жатсам да, соларды кездестірмей кетпес едім...

	Көк айдынға айрықша ажар-көрік беріп, көлдің қақ ортасында жүрген аппақ құс – қос аққу сонадайдан назарыңды өзіне тартады. Менің нені тамашалап тұрғанымды айтпай аңғарған Нұрекең:

	– Текті құс таза суда – анадай ақ айдында жүзер болар. Жалпы, тектілік пен тазалық ағайындас нәрсе, бірінсіз бірі бола бермейді. Аққу жарықтық жаратылыстың ең бір сүйіп жаратқан ерке құсы, қанаттылар атаулының бекзадасы ғой.

	Нұрекең мылтығын ағаш құндағынан шығарып, құрастырып алды. Ішінде бірдеңе қалып қойған жоқ па екен дегендей, опырмалы қос-ауызын белінен омырып, аузын аспанға берді де, екі жағына да сығалап тұрып мұқият қарап шықты. Сосын барып иығына ілді.

	Табаны мығым, бірақ жақтауларын жұқа тақтайдан жасаған екі кісілік сүйір қайықты көтеріп әкеліп, Нұрекең екеуміз суға салдық. Есуге кіріскенше қайығымыз су бетінде бұлтыңдап тұрар болмады. Аумағы үлкен кісінің қос алақанындай ғана, қалаққа көбірек ұқсас, шолақ сап екі ескекті екі жақтап есіп, қайықты бірден айдынға шығардық. Жеп-жеңіл ол қалт-құлт етіп мазаны ала ма деп едім, жоқ, табаны жалпақ болғандықтан шығар, суда орнықты-ақ екен, айдынды сүйір тұмсығымен еркін жарып келеді; мөлдір су қайықтың бүйіріне шып-шып соғып, сабалай бастады.

	– Сүмбіле аяқталып, ақырап айы да туды. Байқайсың ба, су салқындай бастаған, – деді ақсақал көлге сол қолын малып көріп. Ортаңғы саусағын аузына апарды да, – тұзы молая түскен, кермек татып кетіпті, жазда көп буланған болды...

	Көлдің қамысақ бетін жағалап жүзіп келеміз. Ұйысқан сары шалау мен былбырап тұнып тұрған жасыл балдырды да басып өттік. Балық оты, көпіршік, мүйіз жапырақ көл бетінің көп жерін алып жатыр екен. Ойдым-ойдым қоға да артта қалды. Суы терең тұсқа шығатын жуандығы баланың білегіндей нар қамыс та сиреп, алдымыз айдындана түсті. Онда қызғылт найза жапырақ, ақшыл түсті теңгебас мол өсіп тұр.

	Қалың қамысты бауырлай ұшқан іп-ірі бес үйректің, бір атып, Нұрекең екеуін түсірді. Сол-ақ екен, оқыс шыққан мылтық дауысынан үріккен сан мыңдаған құстардың қанатының суылынан көл дүр сілкінгендей болды. Айдың үсті жоғарылы-төмен, әрілі-берілі, алыс-жақын ұшқан үйрек, қаз, қасқалдақ, қызғыш құс, жылқышы, балықшылардың көптігі сонша, аспан бір сәтке көрінбей кетті.

	Нұрекең сығалап көздеп жатпай, қол мөлшерімен басып қалды. Бұл кісінің оғы зая кетпейді дегенді бұрын да естігенмін. Енді онысын көзім көрді. Қос ауыз мылтықты ұңғысынан омырып қайтадан жасады да, аузын сыртқа қаратып тізесіне қойды.

	Қария отырған құсты әсте атпайды екен.

	– Отырған құсты ату – обал. Тасада тұрып біреуді абайсызда көк желкеден ұрып жыққанмен бірдей. Ажалы жоқ, айла-тәсілі мол болса, құтылып кете берсін. Мені жұрт атқан оғы босқа кетпейді дейтін көрінеді. Жай сөз, әшейін лақап. Талайын далаға жібердім. Әсіресе көз жаттығып, қол үйренбеген алғашқы кездері мүлт кету болмай тұрмайды. Отырған құсты отыз екінші жылы ғана аттым. Себебі, бір аталыққа қарайтын оншақты шаңырақтың үнемін бір өзімнің табуыма тура келді. Ол кезде оқ-дәрі де өте тапшы болатын. Онда құс деген кез келген көлде жыртылып-айырылушы еді. Өте ірі қоңыр үйрек пен көбіне шоғырланып жүретін қасқалдақтың бір жерге неғұрлым көбірек жиналуын сүт пісірім, кейде тіпті ет пісірім уақыт бойы тасада тапжылмай отырып күтетінмін. Бір атқанда жетеу-сегізін қалдырып жүрдім...

	Менің үш-төрт оғым тимей кетті. Тағы бірде сығалай көздеп атып қалдым. Оқ тиген көк ала үйрек төңкеріліп барып, бізге таяу қамыс арасына жалп етіп құлады. Ақсақал қайықты жылдамдата есіп, жаңағы үйректі бірден тауып алды; кісесінен асығыс пышағын суырып, ыждағат қимылдаған ол, жаны шықпай тұрғанда, тамағынан шалып жіберді.

	– Жараланған құсты қиналдырмай тезірек бауыздап тастау керек. Шүрегейдің қалың тобына неше атсам да тигізе алмай-ақ қойдым.

	– Әдісін білмесең, бар оғың босқа кетеді. Шүрегей – өте сақ және көзі жіті үйрек. Сен мылтық ұсынғаныңда, ол қас қағым сәтке тоқтай қалып, бірден тікеден-тік жоғары көтеріледі. Сол сәтте шапшаң қимылдап дәл көздеп ату керек.

	Тағы да бір топ шүрегей бізді жанамалап өте бергенде, Нұрекең екі атып үлгірді, үйректің үшеуі бірдей су айдынына томп ете қалды.

	– Бір сапарға, кешкі қорекке осы да жетер. Адал құс атаулы, судағы балық, қырдағы киік, жықпылдағы қоян – бәрі де, сайып келгенде, жер берекесі, адамдар ырзығы, халық байлығы.

	Сондықтан олардың құрып кетпеуін ғана емес, азайтып алмауды да естен шығармай, қатты қадағалап отырмасақ болмайды.

	Ақсақал жағаға жақындай бергенде мылтығын тағы бір кезенді: мойны тым қысқа демесең, анау-мынау қазға бергісіз, қызыл табан нән үйрек – тұрпанның біреуін атып түсірді.

	– Мұндай үйрек бұл жаққа сирек келеді, көбіне Құрдымды мекендейді. Мұның да дәмін көрелік... Бұйырғанын алдық, бұйырмағаны қалды. Ертең де ермек керек. Түз тағысы қашанда табиғатпен тілдес – әне бір үйректер қайта-қайта шомылумен жүр: күн райында бір өзгеріс болар ма екен, әлде қайтер екен?

	Нұрекең атып алған бес-алты үйректі қанағат етіп, оқшантайы толған оқ болса да, мылтық кезенуді тоғарып, қайығының тұмсығын жиекке әкеліп бір-ақ тіреді.

	Айнала ала көбеңденіп, күн кешкірді, қамыс іші қоңыр қарау бола бастады. Көл де күңгірт сұлбаланып, көмескіленуге айналды; қара барқын тартқан арғы беті бұлдырап, көрінбей кетті.

	Қайықты сүйреп құрғаққа шығардық та, қаңсымасын деп, үстін суға малған өлең шөппен жауып тастадық.

	Әріректегі мөлдек тоғай тынып, көлге жалғасып жатқан и ұзын қопа мүлгіп, қалың қамыс пен ну қоға қосыла маужырап, жер-дүниені әдемі бір тым-тырыс тыныштық жайлаған. Орта күздің шыбын-шіркейсіз қоңыр кеші шындап бел алуға айналды.

	Қырлық жақтағы құмдауыттау келген үй орнындай ғана ойпаңға жеткесін, Нұрекең қоржынын жерге қойды да, бұрыннан қалған оттың орнын қолымен ысырып тазарта бастады.

	– Мен кешкі тірлік қамын жасайын. Сен аттарды қасымызға әкеліп қой. Кім біледі, қопа арасында ит-құстың да болуы мүмкін.

	Көлігімізді қыр жақ беттегі ашық жерге тұсап, қайтып келе жатырмын. Әне-міне дегенше, ымырт үйіріліп, дем арасында қас қарайып үлгірді. Сол-ақ екен, орта күздің қара қошқыл түні дереу күшіне мініп, лезде көз байланды. Аспанның қиырында жалғыз жұлдыз, Темірқазық болса керек, уытты жылтырайды. Қалған жыпылық жұлдыздар, суға бір батып, бір шыққан қармақтың кіші-гірім қалытқысына ұқсап, көзге бірде шалынса, бірде көрінбей кетеді. Бірақ жаздағыдай емес, адамның артта қалған күндері сияқты, бәрі де алыстап кеткен: ажар-көріктері де бұрынғыша жадырамайды. Иен суға жақын жайғасқандықтан болар, бойды ғана емес, беті-қолдың өзін тоңазытарлық салқын үдей түскен тәрізді.

	Мен қайтып оралам дегенше, ақсақал отты маздатып жағып та үлгіріпті.

	– Сен маңайдан қураған жыңғыл бұтап, шөпшек теріп әкел. Мен жағадағы сазға барып келейін, – деп қолына дорба ұстаған ол, көлге беттеді.

	Талайдан бері ешкім тимеген қу жыңғылды айдың жарығында құшақ-құшақ етіп оттың жанына тасумен жүрмін, біртүрлі қызық сияқты. Бала кезімде өзім құралпы қыздармен араласып шөпшек тергенім көз алдыма келер ме...

	Бір уақытта Нұрекең де оралды.

	– Отынды үйіп тастапсың ғой. Кішкентайыңда, дәу де болса, шөпшекті көп терген боларсың?

	– Оныңыз рас.

	– Екеумізге екі үйректен аз болмай ма? Далаға қондырып, суыққа тоңдырып, әрі аштан қатырып жүрмейін...

	– Жетеді ғой.

	Бірақ мен түсінбедім. Үйректі асып жеуге шелегіміз жоқ. Кішкентай жез құман шай қайнатуға ғана жарайды.

	Ортаға алаулатып жаққан оттың жарығына бетін беріп, шөңкеріле жүресінен отырған қария, машық қимылмен үйректерді бұтарлай бастады. Бас, сирағын алып тастады да, қарын-қажағын тазартып жуып, қайтадан орнына салды. Ішіне тұз, қарабұрыш септі. Содан соң әрқайсысын жүнінің сыртынан жағадан әкелген сазбен қалың етіп сылап тастады. Төрт үйрек те енді құс емес, нән бір қара шоқпардың басына ұқсады да қалды. Мен аң-таңмын. Дорбаның түбінде қалған балшықпен үйректерді тағы да үстемелей баттастырып болған соң, Нұрекең төртеуін де маздап жанып жатқан оттың қақ ортасына тастады. Бір құшақ отынды әлгілердің үстіне және үйді. Қу жыңғыл салғаннан лаулап, жалыны аспанға шапшып, өршелене жанып берді: бірден лапылдап, оттың құшақ-құшақ шалқыған жалыны – ала байрақ от сәулесі өршелене аспанға шапшиды.

	Отты өртей жағып, екеуміз де жайбарақат отырып жылынуға кірістік.

	– Бұрынғылар айтқан ғой: «Тоңсаң от жақ, қарның ашша от жақ, қорықсаң от жақ» деп. От жарықтық әрі жарық нұры, әрі жылу көзі, аспандағы құдірет – Күннің жердегі бейнесі ғой.

	– Иә, күннің көзі – жылу жоқ жерде өмір де жоқ... Отқа тым жақын жайғасқан ақсақал, екі алақанын бірдей жайды да, рақаттанып қыздырына бастады.

	Бала кезімізде біз де отқа жылынғанды өте жақсы көретінбіз. Әсіресе күзгі қара суықта, жалынға көп қақталғандықтан, екі бұтымыздың қыза-қыза шыт-шыт болғанына, су отын жаққан кезде көзімізді аштырмай түтін кіргеніне қарамастан, ошақ басынан шықпайтынбыз.

	Нұрекең екеуміз маздатып жаққан оттың қасында отырмыз. Сонда менің қиялымда мұнан талай замандар бұрын жер бетіне келіп-кеткен ата-бабаларымның да осылайша айдалаға от жағып (аң аулап жүріп, жол шығып келе жатып, кіре тартқанда, жәрмеңкеге мал айдағанда т. с), соған рахаттана жылынғандағы түр-тұлғалары көз алдыма келіп, сонда айтқан әңгімесі, шерткен шежіресі, бірін-бірі қағытқан әзіл-қалжыңы мен ойын-оспағы жаңғырығып сарыны менің құлағыма жеткендей бола ма...

	Құстардың кешкі қарбалас тірлігі басталса керек: бір көлден екінші көлге, мына қопадан ана қопаға, олардың арасындағы ішкері және шеткері айдындарға; берідегі өзектен әрідегі өзекке, ұзын қарасудан дөңгелек қарасуға немесе бәрі де керісінше ұшып-қонып жатқан неше түрлі қанаттылардың жаңа қам-қарекетке қызу кіріскені аңғарылады. Басқасы беймәлім болғанмен, кешкі тіршіліктің қайнай түскенін көлде қонақтаған құстардың бізге жетіп жатқан сан қилы үндері – құлақ тұндырған қиқу-шаңқылынан, қаңқыл-сұңқылынан, барыл-шарылынан-ақ анық байқалады. Қараңғы бел алысымен қыза түскен қанаттылардың мерекелі тіршілігі көлдің басын шалқыған шаттыққа бөлеп, көңілге ерекше қуаныш әкеледі.

	– Құстар үніне құлақ қойып өскен адам жауыздыққа бара бермейді. Және бір айтайын дегенім: жаны бардың бәрінің де өзінше тілі бар. Жануарлар қилы-қилы дыбыс шығарып, бір-біріне түрліше хабар жеткізеді. Бірінің не дегенін екіншісі айна-қатесіз түсінеді. Бұл тіл емей немене? Бірақ біз оларды түсінбейміз. Сол сияқты, олар да бізді ұғып жарытпайтын шығар...

	Олай десек, азан-қазан боп көлді бастарына көтеріп жатқан құстар алдағы қауіп-қатерге толы ұзақ сапар, жылы жаққа қайткенде аман-есен ұшып жету керектігі жайлы қызу талқы, түрліше ұсыныс, салиқалы кеңес, алқалы ақылдасу үстінде жатқан да болар-ау...

	Алдыңдағы аспандап жанған отқа қақтала отырып, Нұрекең:

	– Ақырап жұлдызы да туды. Енді қаз бен үйректер біртіндеп қайта бастайды. Құстардың ішіндегі ең бір жершілі – қараша қаз; олар жердің бетін қар әбден жапқанда барып жылы жаққа бет түзейді. Ертедегі бабаларымыз айдың атын осы құсқа байланысты қойған болса керек. Өйткені қараша қаз барлық құстардың ең соңынан күздің соңғы айының аяғын ала барып қана жылы жаққа жаппай көтеріледі. Атам заманнан солай. Ал былайынша, бұл өлкеде қаздың да бірнеше түрі ұшырасады; қоңыр қаз, ит ала қаз, жаңағы қараша қаз, қызыл қаз; кілең ғана балық жейді демесең, қарабайды да қазға жатқызуға болады, айырмашылығы жоқ.

	– Жылы жаққа ең алдымен қандай құстар қайтады?

	– «Шабан үйрек алдымен ұшады» деген бар ғой. Сол рас. Үйрек атаулы енді лек-легімен кете бастайды.

	Нұрекең маздап жанған отқа рақаттана қыздырынудан жалығар емес.

	– Он жасымнан аңшымын. Аңшылықты тышқандарға тұзақ құрудан бастадым. Он бес жасымнан құс атамын. Бірақ бірқазанның ұя салғанын, балапан еріткенін керген емеспін. Бақсам, олар теңіздің ортасындағы аралдарға ғана жұмыртқалайды екен ғой, – деп бір қойды.

	– Үйректер ше?

	– Олар құрлыққа да, салынды үстіне де, қопа арасындағы үйінділерге де сала береді. Қоңыр үйрек мамық төгіп те әуреленбейді: жұмыртқасы домалап кетпейтіндей шұңқырлау жер болса жетіп жатыр. Тұрпан дейтін қызыл үйрек ұясын жердің астына: үлкенді-кішілі індерге, ұраларға, кеуектерге салады. Бір қызығы: ініне жылан кірмек болса, жыланша ысылдап, түлкі болса – түлкіше шәуілдеп, суыр болса – суырша шақылдап айбат шегеді. Сонысымен бәрін жеңеді, жұмыртқасын ешкімге алдырмайды. Торы ала қаз бен ит ала қаз да сондай.

	Мен жалыны бәсеңдеуге айналған отты қағыстырып, қайта көсеп, үстемелеп жыңғыл бұтап салдым. Сол-ақ екен, қызғылт алау өршелене қайта көтерілді.

	– Аққу ұясын адам аяғы жете бермейтін мол судың ортасындағы ат төбеліндей аралға, қопалы жердің қалыңына салады да, көгілдірін айдынға шығарып баулиды. Және бір қасиеті – жыл сайын былтырғы ұясына келіп жұмыртқалайды (бұл да тұрақтылықтың бір белгісі болса керек).Тек бетін ғана жаңартып биылғы мамығын төсейді. Бірер рет аққу ұясының үстінен шыққаным бар: аумағының үлкендігі кіші-гірім күркеге ұқсайды. Ұяларын, әсіресе көгілдірлерін жанын сала қорғайды. Құстың «қасқыры» ителгінің өзі аққуға қарсы шабуылға шығуға тәуекелі жетпейді. Су бүркітінің де батылы бара бермейді. Таз күшіген екі-бастан ғой. Жаралы аққу қанатымен ұрғанда өзін ұстап алмақ болған біреудің қолын сындырып жібергенін білемін. Бірақ құрғақта сондай әлсіз және дәрменсіз. Аққуларды кілең ғана суда немесе аспанда көретініміз содан.

	Алдындағы маздап жанған отқа қақтала отырып, аз-кем кідірістен кейін Нұрекең тағы бір әңгіме бастады:

	– Бұл өңірдің қопасында ерте заманда жолбарыс та болған. Оларды арғы аталарымыз талай аулаған. Қабыланға қарсы жас кезімізде өзіміз де барғанбыз. Бірақ қазір бірі де жоқ, бәрі құрып кетті. Көк мылтық, әсіресе алыстан тиетін дара оғы бары солардың түбіне жетті...

	– Аққуды ата ма?

	– Аса бір қара жүрек біреу болмаса... Аққуды ату – күнәдан пәк аруды атқанмен бірдей! Қазақ аққуды киелі құс санайды. «Аққуды атушы болмаңдар!» деп үлкендер үрім-бұтақ, зәу-затына шейін аманат етіп тапсырып кетеді. Бұл – бағзы заманнан келе жатқан бұлжымас дәстүр.

	Осы кезде мама қаздың қамқор қаңқылы дәл қасымыздан естілді: биылғы балапандарын ертіп жайылуға шыққан болды. Енді бір сәтте көп үйректің бізге жақын суға шүпірлей қонғаны байқалды: ауаны ысқыра тіліп, сусылдап канат қағысына қарағанда үркек шүрегейлер болар. Пыр-пырлап қасқалдақтар да ұша бастады.

	Түннің тынымсыз да беймаза жаршысы – зар жақ шақырықтың құм жақтан шыққан жылаңқы үні көпке шейін басылар болмады: мұнша зар илеп, байғұстың басына не күн туғанын кім білген? Ол аз болғандай, әупілдек, өлім аузында жатқан өгізге ұқсап, сай-сүйегіңді сырқырата өкіргенде, бүкіл көлдің бойы дүр сілкінгендей болды. Дауысының күштісін-ай, зарлысын-ай, күңіренісін-ай!.. Өзі жұдырықтай ғана құс деседі. Әр көлдің бір сұрқылтайы бар деп бекерге айтпаған ғой...

	– Суда жүзетін, көл маңында, өзен бойында күн көретін құстардың бізде жүзге тарта түрі бар...

	– Жақсы екен.

	Маздап жанған үлкен оттың мың құбылған алауы адам ойын әр саққа жүгірткендей бола ма...

	Жыңғыл арасынан Нұрекең жуан бір бұтақты сындырып алды да, мана сазбен сыбап отқа тастаған үйректерді домалатып бері шығарды.

	– Сәл суысын.

	Өзі қоржынынан кішкентай кенеп дастарқан, бір бас жуа, жарты тапа нан алды.

	Оттың жанына шыбық төсеп, ұшқын шашып қып-қызыл боп күйген саз балшықтың арасында жатқан үйректің біреуін соның үстіне салды. Арқасынан басып қалып еді, ол қақ бөлінді: ортасынан буы бұрқырап, иісі – танауды, дәмі тәбетті қытықтаған үйректің өзі шыға келді. Сондай тап-таза, жүнін қолмен жұлып барып үйткенде де мұндай болмас!

	Нұрекең құсты екіге бөліп, жартысын маған ұсынды.

	– Түздің түнемел қүсының етіне не жетсін! Мына қызыл үйрек айтарлықтай-ақ семіз екен, – деді ол риза көңілмен.

	Шынында да бұлайша пісірген құс етінің дәмі бөлек, сүйегіне шейін былбырап тұр.

	Адамнан айла құтылған ба: отқа тастаған су балшық кеуіп, қызған кезде, құмыраға бұқтырып пісірген асқа ұқсап, ортасындағы үйрек те бабына келе беретін көрінеді. Қатты буланғандықтан, қауырсын, жүні түгіл, құстың, бойындағы майда мамығына шейін түгелдей сыпырылып, қатқан балшықпен бірге қалады екен.

	Бір жағы Европа, бір жағы Шығыс, әйгілі Қытай кухняларында құс етінен істелген талай-талай тағамдарды жеп көрген менің мынадай тәтті де дәмді асты алғаш аузыма салуым.

	Баларақ кезімізде құстардың елең-алаңдағы жаппай ұшуына үлгеру үшін далада түнеп қала беретінбіз. Онда бірақ үйден көп етіп газет алып шығамыз. Асқа арнаған құсымызды тазалап, жүнін жұлып ішіне тұз сеуіп, аздап отқа қақтаған соң, газетті суға маламыз да, сонымен үйректі немесе қасқалдақты қатарынан он қабат етіп сыртынан ораймыз. Сосын оны біз де лаулап жанып жатқан оттың ортасына тастаймыз. Сонда су газеттің жеті-сегіз орамы жанып біткенде, құс та бабына келіп пісіп болады. Саз балшықпен сыбағанды алғаш көруім, кездестіруім.

	Сөне бастаған оттың шоғын, шаласын жинастырып, үстіне бір құшақтай қу жыңғыл әкеліп салып едім, түнгі от алаулай қайтадан лапылдап ала жөнелді. Шөпшекті қараңғыда тергендіктен ішіне бірлі-жарым жыңғылдың жас бұтағы түсіп кеткен бе, от үстіне бірер түйір тұз тастағандай, анда-санда тосын пышырлап, коңырсық иіс те пайда болады. Нұрекең шетке шыққандарын ортаға тастап, отты жиі қағыстырумен отыр.

	Маужырай мүлгіген түн тыныштығын оқпақтың күңіренген сондай бір жағымсыз тарғыл үні бұзып жіберді. Уайымшыл ол неменің азалы дауысы құлаққа келгенде төбе құйқаң өз-өзінен шымырлағандай бола ма... Түнде жалғыз кетіп бара жатқан жолаушыға оқпақтан үрейлі мақұлық жоқ: біресе ауруы жанына қатты батқан адамдай қинала ыңырсып, біресе жер таянған шал болып ауыр ућілеп, біресе тұл қатын боп зар еңіреп, біресе қыз-қырқын боп сиқырлы сықылықтап, біресе зікір салған бақсыдан бетер зіркілдеп, біресе жалғыз перзентінен айырылған анадай сай-сүйегіңді сырқырата аңырап зәре-құтыңды алып болады.

	– Ал мен болсам, – деді қарт, – түн баласында байғыздың шақырған ащы дауысынан жек көрерім жоқ, жаман сескенем, иманым түршігеді...

	– Байғыз да қайбір оңған құс дейсің...

	– Күлегеш шағалалардың ойнағын да жын-шайтанның нағыз өзі дерсің...

	Мен иттің ұлығанын сондай ұнатпаймын: жақ жүнімді үрпитіп, самай шашымды тікірейтіп жібереді. Ондайда: «Қара басыңа көрінсін!» – деп күбірлегенді ғана білемін.

	Нұрекең екеуміз жаңағыдай пісірілген үйрек етіне мықтап тұрып тойып алдық. Құстарды жәукемдеп болғаннан кейін, қария мыс шайнекке местегі судан толтыра құйды да, оны айыр бұтаққа іліп, астына майдалап отын салды. Көп ұзамай су сақырлап қайнап та үлгірді. Қарт қоржынынан сырты суретке толы кішілеу қалбыр шығарды; онан шайнекке бірер шымшып шай салды. Содан кейін шайнекті көне шүберекке орап бұқтырып қойды. Біраздан соң барып қоржынынан екі бәлекей кесе шығарды. Оған иісі бұрқыраған қызыл күрең шайды толтыра-толтыра құйды. Жаңағыдай аса жеңсік астан кейін шай дегеніңіз тіпті қатып кетті. Шақпақ қантты бір шетінен тық-тық тістей отырып, қара шайды әбден қанғанша іштік, терлеп-тепшіп сүйсіне іштік. Аңшы үшін далада пісіріп жеген тамақ пен қайнатып ішкен шайдың орны бөлек екенін, балдан да тәтті болатынын мен осы жолы анық түйсіндім,

	Нұрекеңнің қоржынынан төрт қасық, төрт кесе шықты. Мен мәнісін сұрадым.

	– Айдалада жанған отты көріп біреу-міреу зәуімен келе қалса, құр ауыз кеткені ұят қой...

	Шайды ішіп бола бергенде ат тұяғының дүбірі естілді.

	– Кеш жарық-ау! – деп бір ерейген-серейген мосқалдау кісі, атының шылбырынан ұстап, қараңғыдан шыға келді.

	Нұрекең танып жатыр.

	– Құс етінен соң келдің, шайға оң келдің.

	– Жай, әшейін, жылқы қарауға бара жатыр едім, отты көргесін соға кетейін деп...

	Нұрекең жаңа бір әзірде қынынан мүйіз сапты пышағын шығарып, соңғы үйрегін сонымен екі бөліп, жартысын қоржынының үстіне қойған болатын. Мен шайдан кейін жегісі келген шығар деп ойлағанмын. Бақсам, бәрі басқаша екен: жаңағыны, үйректің жартысын, әлгі кісінің қолына ұстатты. Ол:

	– Мынаны қалайша дәмді етіп пісіргенсіңдер? – деп тамсана отырып, апыл-ғұпыл қаужап алды: екі-үш кесе шай ішті. Сөзге, әңгімеге жоқ адам болса керек:

	– Асығыс едім... – деп қамшысын жерге тіреп орнынан тұрды.

	– Құс байланғың келсе, ертең соқ. Бүгін атып алғанымызды асқа жаратып қойып едік, – деп Нұрекең оған пісіруден қалған екі шүрегей үйректі ұсынды.

	– Болады ғой, – деп әлгі кісі, қайтадан қараңғыға сүңгіді де, ізінше ғайып болды. Ат тұяғының дүбірі ғана түн тыныштығын бұзып, біразға дейін естіліп тұрды.

	– «Батырдан – сауға, мергеннен – сыралғы» деген бар. Бұл – ата салты.

	– Дұрыс қой.

	Қиялай ұшқан көкқұтан қанатының сыпсыңы да құлаққа келеді.

	Құс базары саябырлай бергенде, көлдің асау тайдай тулаған балығы ойнауға шықса керек: су бетіндегі шалпуыш-шұлпуыш, сарт-сұрт, тарс-тұрс, тым-тырақай қашқан-қуған адуын үндер анық естіле бастады. Әсіресе басқа балықтарға бөрідей тиетін келісаптай-келісаптай шортандардың жеміне ашқарақтана ұмтылып, судан шыға секіргендегі, біреу көлге оқыстан бөрене тастап жібергендей, сарт-сұрт күрсіл-гүрсілі тым сесті-ақ.

	Мұның бәрін назарынан тыс қалдырмай отырған қария

	– «Шортаны тайдай тулаған, қаз-үйрегі шулаған»; «балығы жылқы жусатпас, бақасы кісі ұйықтатпас» шалқа көліміз осы болады, – деді көтеріңкі көңілмен.

	Айтса айтқандай-ақ екен!

	Аттарды қарап келмек боп қараңғыға беттегенімде, дыбыссыз шапшаң ұшып келе жатқан бір құс, маған соға жаздап барып, жалт бұрылды да, бірден шырқап биікке көтерілді.

	Менің жақ жүнім өз-өзінен үрпиіп кетсін...

	Екі ат та орнында екен. Қайтып келе жатып айлы түнде сырлы да сиқырлы жалтыраған көлдің айдынына көз тастағанымда, судың беті, жаны бардай, жыбыр-жыбыр етіп, қимылдап жатқандай бола ма...

	Түнде маздатып далаға жаққан оттың жарқылы қандай әсерлі! Мұндайды мен көптен бері көрмегентұғым. Кәдімгідей сағынып қалыппын, сүйсіне қызықтап келемін. Шалқи көтерілген алаудың қасына жеткенше асығамын. Оның, түнгі оттың, жылуының өзі мені ерекше бір әсерге бөлейтін тәрізді. Бала кезімізде мұндай отты талай жағып: су бойында болса, жалынның ортасына тікелей атқылап алабұға пісіріп жеп: құмда болса, жаужұмырды шоққа көміп мәре-сәре болатынбыз. Қоламтаға тығып, жаз ортасында ақырын ашып кеткен жуаның пәтін қайтаратынбыз... Мал күзеткен ағалар жаққан отқа жылына отырып, бір айтқаннан қағып алуға тырысып, таң атқанша түрліше өлең-жыр, хисса, күлдіргі әңгіме, әзіл-оспақ тақпақтарды жан-жүрегімізбен беріле тыңдағанымыз неге тұрады!

	Нұрекең көл маңы, қамыс, қоға іші сыбысын, Қопа арасының сылдыр-сыбдырын, болмашы бір дыбыс-дыбырын айна-қатесіз айырып біліп, айнытпай танып отыр.

	– Денеге – қуат, жанға – рақат беретін түн баласына не жетсін! Тірлік үшін күн керек, тыным үшін түн қажет...

	Ортамыздағы от бірте-бірте сөнуге айналды; табынан күлі басым бола бастады. Қоламта арасындағы оттың көзі – бірнеше түйір қып-қызыл шоқтар ғана уытты жылтырайды. Қазір жатамыз деп, қария үстемелеп шөпшек салдырмады. Талай әңгіменің басын шала келіп, ұйқы жеңе бастаған соң, оттың қозын топырақпен басып сөндірдік те, сол отырған жерімізде: мен басымды жыңғылға сүйеп, Нұрекең қоржынын жастанып, қисая-қисая кетістік.

	* * *

	Бір кезде өз-өзімнен оянып кеттім. Таң алдындағы салқыннан денем мұздап қалыпты. Айнала көк сүттеніп, түннің шығыс жақ етегі бозара бастаған. Таңның енді сыз беріп, сібірлейтін түрі бар сықылды. Нұрекең түрегелді. Мен де басымды көтердім. Ет пісірімдей уақыт қана көз іліндірсек керек.

	Сөйтіп, таң қылаң берер-берместен, елең-алаңдағы ала көбеңде, құлқынсәріден тұрып, таңмен таласа біз су жағасына келдік.

	Шалқар көлдің беті, теңізге ұқсап, ақ тұманданып, бұрқырай буланып жатыр. Айдынын ұйысқан жабағыдай, сығып алса су шығатын ақ айран қалың тұман басқан, қонақтап тұр: су бетінде не бар, не жоғын көріп болмайды. Кең көсіліп жалпағынан жатқан көк айдын, буы бұрқырап, қақпағы жабылмай беті ашық күйінде қайнап жатқан алып бір қазанға ұқсайды. Иен судың ортасына таман үрке шығып, ойдым-ойдым боп өскен жұмыр қоға тұман арасынан бұлдырап әзер көрінеді: көк пішен үйіп қойған әрі-берідегі кебендерден бір де аумайды. Көлдің шығыс жақ бетін қуалай өскен, биіктігі нардың бойындай ну қамыс – қалың қамыс көк орман сияқты боп бұлыңғыр мұнартады. Жағадағы қамыс, қоға, құрақ, – қылтанақ атаулының бәрі, тәтті бір ойға шомғандай, селт етпестен ұйқылы-ояу қалғып-мүлгіп тұр. Бәрі де тым-тырыс тыныштық құшағында.

	Су бетінде қалқыған түбіт секілді торғын бу біраздасын барып селдірей бастады; көл айдынын көлегейлеп тұрған көкшіл мұнар да біртіндеп сейілуге айналды. Бірақ біржола көкке де көтерілмей, көшіп те кетпей, су бетіне мамық бауырын төсеп тұрып алған. Арғы тұста кісі айырып болмайтын бірдеңе қылаңытады. Қыр төсіндегі шалқар көлдің тыпа-тыныш, шөп басы қимылдамайтын қыбыр-жыбырсыз елең-алаңы: шоршыған бірлі-жарым шабақтың да ізі жоқ, су бетінің айнадай жалтырлығы кісіні қайран қалдырады. Көл-көсір енапат су – телегей шалқар көл қалың тұман мен торғын будан айқара көрпе жамылып, әлі дұрыстап ояна алмай бейқам маужырап жатқанға ұқсайды; аракідік көзі қайта ілініп кеткендей бола ма... Құстарға шейін тәтті ұйқы құшағында білем: қанатты атаулыдан да селт еткен ештеңе байқалмайды.

	Ғажап сурет!

	Бірақ көл бетінде қаз да, аққу да көрінбейді.

	Дамыл тауып түнімен тыныстаған қанаттылар таң атысымен тұс-тұсынан көкке көтеріле бастағанда, көлдің үсті сан сырлы үнге толды да кетті. Бұларға алыста ұшып бара жатқан қаздар қаңқылы мен аққулардың әсем сұңқылы келіп қосылғанда, айрықша бір ансамбльді тыңдап тұрғандай әсерге бөленесің.

	– Осы көлдің үстіндегі таң ертеңгі боз тұман, мына қалың қамыстың кербез сылдыры, жасыл қоғаның баяу сыбдыры, құстардың қиқуы, балықтардың шолпылы, су бойының дымқыл ауасы жаныма сондай жағады, жүрегімді елжіретеді, көңлімді пірлетеді, тірлігімді жеңілдетіп, әр күнімді мәнді де сәнді етеді.

	Нұрекеңнің бұл сөзіне мен үнсіз ғана бас изедім..

	Қызыл шырайлы шартабақ күн көкжиектен енді-енді көтеріле бастаған сәтте көл бетінің, бір түннің ішінде басынан-аяғына шейін саф алтынмен аптап тастағандай, сап-сары түске боялғандағы сұлу суретін тілмен айтып жеткізу мүмкін емес, суретшінің ғана қолынан келер құдірет.

	Не деген көркем көрініс!

	Жиырмашақты қасқалдақ өздері түнеп шыққан қалың қамыс арасынан недәуір ұзап кетіп, суға қайта-қайта сүңгігіштеп ашқарақтана қоректеніп жүр еді, бір кезде олардың үстіне, үлкендігі қыр бүркітімен бірдей, ақ сары ителгі шүйліксін келіп (ол да ертеңгі астың қамын жемесін бе?).

	Көбіне ашық ауыздау келетін, қарсыласуға сондай дәрменсіз қасқалдақтардың біреуі үрейлі бақырып қоя беріп еді, қалғандары көзді ашып-жұмғанша біріне бірі иін тіресе тығылысып жинала қалды да, о, тоба, біреу әдейі команда бергендей бір мезет бәрі де шалқасына аунап түсті де, аяқтарымен сабалап суды аспанға шашып, фонтанша атқылай бастады. Аш қарын ителгі әрі айналып, бері айналып қаншама рет шүйліксе де, тырнағына ештеңе іліндіре алмай, амалы құрып, жайына кетуге мәжбүр болды. Біраздасын жыртқыш құс бұларға қайта айналып соғып еді, қасқалдақтар манағыдай істеп, ителгіні жуытпай қойды. Ақырында ашқарақ неме қарасын батырып тынды.

	Сонда деймін-ау, су құсының ішіндегі ең бір нашары, ашық ауызы, дәрменсізі, әлсіз бишарасы қасқалдақ екеш қасқалдақтардың өзі қауымдасып, ұйымшылдық көрсетіп, ынтымақтасып пәрменді әрекет жасаса, ителгі тәрізді аса күшті және өлермен жыртқыш құсқа да алдырмайтынын, аяғынан шалдырмайтынын, оның бұларға түк істей алмайтынын өз көзіммен көргенде, көңілімде көп нәрселер ереуілдей бастады... Тіршілік атаулының бәрінде де осылай емес деп кім айта алар?

	Соның артынша-ақ біз тағы бір қызықтың куәсі болдық: көлдің тайыз жағасына жиналған отыз шақты бірқазан жіпке тізгендей қаз-қатар тұрып алып, сала құлаш қанаттарымен, көлді бастарына көтере, суды сабаласын келіп. Жиекке жақындаған сайын бір-бірімен иық тигізе сығылысқан олар, тайызға өздері қуып әкелген көп балықты, ауға түскендегідей тыпырлай бастаған да, нән бір қысқашқа ұқсаған ұзын тұмсықтарын суға әлсін-әлсін батырып, ауыздарына жылдам-жылдам ата бастады: көз ілеспейді-ау, көз ілеспейді! Іштеріне біраз «ел қонған» соң барып олар ұстаған балықтың біреуін жұтса, екіншісін жемсауларын салып, онысын әбден толтырғандары бір-бірлеп жағаға шығып жатты. Ебедейсіз – екі жағына кезек ауған күйі – теңселе шайқалақтаған олар, талтаңдай басып, алысқа бармай-ақ, жиектегі шөптесіндеу жерге жата-жата қалысты: тұмсықтарын, екі топшысы да шодырайып шығып тұрған қанаттарының астына тығып, қаннен-қаперсіз ұйқыға кеткен сыңай байқатты.

	Жағаға жақын тұста қаптаған қылаяқ, суға бату дегенді білмей, әшейін бір тақырда жүргендей, көлдің бетімен зыр жүгіреді.

	Нұрекең мені осы тұста қалдырды да, өзі ілгерірек озып, дауыс жетер жерге барып тұрды. Көп ұзамай мылтық шаңқ етті. Көлдің арғы бетіндегі жарқабақ жаңғырығып қаңқ етті. Сол-ақ екен, екі топ болып көкте жарыса зымырап бара жатқан өте ірі көк мойын үйректердің екеуі, лақтырған кесектей бірі мен бірі жарыса, жерге қалбалақтап түсе берді. Нұрекеңнің жылдам басып барып екеуін де тұқшыңдап бауыздап жатқанын сыртынан көріп тұрмын. Біраздасын әріректен тағы да мылтық гүрс атылды. Енді қарасам, тағы бір үйрек төмен қарай құлдилап құлап бара жатыр екен. Мен де төрт-бес атып, екеуін түсірген болдым.

	Бірақ қаз көрінер емес. Кеше Нұрекең: «Осы көлдің қазы өте ірі және семіз болады. Бақтылы жеңгеңнің өтінішіне орай әдейі келгесін, бірер қаз атып әкету керек. Менің бұл жақтан құр қол қайтқаным болған емес» деген соң, қонып қалғанбыз.

	Күн сәскеге тармасты. Теріскей жақтан қамыс басын желпитіндей боп қана көтерілген жылмаң жел бірте-бірте күшейе түсті. Айнадай жарқырап, шапағатты күн нұрымен еркелей жалақ ойнап тып-тыныш жатқан көлдің бетін әуелі қыбырлақ ақ маңдай майда толқын басып, қабағын тыржитқан адамша әжімденгендей болды да, көп кешікпей әлгілер ақ жалдана бастады. Біраздасын көк жарма толқындар жүз бұралып ереуілдеуге айналды. Сол-ақ екен, кең көсіліп жатқан көл айдынында екіленіп бұлқи жөңкіген қара бұйра толқындар пайда болды. Үдерген толқындар дүрбелеңі айдап әкелген ақ шаңқан көбік жағаны басып кетті; бір шамасы құмға сіңіп жоғалып жатыр.

	Қатты жел боларын алдын ала сезген су бетіндегі құс атаулының бәрі, «пәледен машайық та қашқан» деп, ну қопа, қалың қамыс, тығыз қоға арасына барып тығылып үлгірген; біреуі де көрінбейді. Буырқанған көл айдыны құлазып бос қалды. Судың қыл жиегінде қара тамақ ақ шымшық пен желпуіш құйрық жорға торғай ғана тағат таппай шырылдап, безек қағады. Әшейінде жағаға сыймай кететін сирақты мен тұмсықтылардың да қарасы батқан (Нұрекеңнің кеше кешкісін үйректерге қарап айтқан ауа райы туралы болжамы дұрысқа шықты).

	Мен аттарды қарап келуге кеттім. Оты мол болғандықтан, екеуі де сол біз қалдырған жерде дерлік көк бидайық пен жасыл құрақты кезек жұлып, қаннен-қаперсіз жайылып жүр екен.

	Қайтып келіп тасыған су, тегеурінді толқындар кеміріп, үңги-үңги етегін кеуек қылып тастаған қабақтың жаркемешіне кіріп ықтап отырған Нұрекеңнің қасына бардым. Аттардың орнында екенін айттым.

	Жағадағы көлкіген ақ белдеуге қарап, Нұрекең:

	– Күзде суы ашыған соң көлдің көпіргіш келетін әдеті ғой, – деді. Ақ сабын да мұндай бұрқыраған көбік шашпас...

	Десе де, дүмпіген дөңбек су – көп жылдар бойы жарыса келіп дамыл таппай тынымсыз соққан толқындар тегеуріні – шая-шая бізге таяу тұрған тіп-тік жарлауыт – жарқабақтың етегін әбден кеміріп, мүжи-мүжи біраз жерге шейін кеулеп барып қалыпты; кәдімгідей үңгір етіп тастаған, темірдей тұтасқан жып-жылтыр көк саз ғана тосқауыл болып тұр. Соның өзінде дамылсыз ұрғылай беретін түрі бар, бұл әрекетінен әсте жаңылатын, танатын, жалығатын емес.

	Әулікпе жел қатты шайқаған айдын көлдің айғыр тоқындарының аспанға шапшып, жағаға мол етіп ақ көбік шашқаны қандай әсерлі!

	Ысқырықтың күшейгені сондай, енді бірде судың бетін сілімтір қаптап кетті.

	Жел жылап, көл күрсініп, қамыс-қоға күңіреніп – бәрі жиналып, бір есептен, өтіп кеткен жарқын жазды аза тұтқандай бола ма...

	Манадан бері өзі мен өзі боп, үн-түнсіз бұйығы отырған Нұрекең бір кезде:

	– Отыз жетінші жылы мені ұстарда тап осындай азынауық жел соғып тұрған еді... – деп қарлығыңқырап шыққан үнін күрт үзді. – Осы көлдің арғы басын жанай өтетін жолмен қалаға айдап бара жатты. Қолда – шынжыр, аяқта – кісен. Олары аз болғандай, байлаған малға ұқсатып, бірімізге бірімізді жуан кендір арқанмен шынжырдың шығыршығы арқылы шұбырта матап тастады... Мылтық асынған айдаушылар атты да, біздер жаяумыз... сонда да мына иен су тап осылайша асты үстіне келіп буырқанып жатты...

	Иә, Нұрекең де кезінде «қажыға» барып, бірнеше жыл жырақта жүріп қайтқан қатардағы ең бір қарапайым қазақтардың бірі...

	1932 жылғы асыра сілтеу салдарынан болған жаппай ашаршылықтан кейін адамдары қырылып, аша тұяқ қалмаған бұл елге тым кеш болса да үкімет тарапынан көмек көрсетіліп, тігерге тұяқ қалмаған осы ауылға түу сонау Монғолиядан 57 түйені жеткізу керек болады. Соған Нұрекеңді жұмсайды. Әлденеше айлап жүріп, бұл кісі өзіне берілген жауапты істі абыроймен тындырып түйелерді аман-есен елге алып келеді. «Бұлардың бабын сізден артық білетін ешкім жоқ» деп жаңадан келген басқарма Нұрекеңді түйеші етіп қояды.

	1937 жылы жаппай лаң, қырып-жою – сұмдық репрессияның ең бір қызып тұрған тұсында «Монғолияда болғанда советтік Қазақстанды Жапонияға сатып келдің. Самурайлардың агентісің, солардың шпионысың» (Нұркей ақсақал «агент», «шпион» деген сөздердің мән-мағынасын күні бүгінге шейін жөндеп түсінбейді екен) деп, Нұрекеңе бірінші айып тағылады (Жапония қайда – Қазақстан қайда? Ең құрығанда, оның бір пұшпағы біздің республикамен шектес болса екен-ау?!).

	Өзімен түйдей құрдас осы өлкенің абзал азаматы Алматыда үкімет басындағылардың біреуі боп қызмет істейді. Әлгі кісі бір жазда бала-шағасымен туып-өскен өлкесіне демалуға келеді. Кішкентайынан бірге жүрген құрдасы болған соң, Нұрекеңді әдейі шақыртып алып, кете-кеткенше қасынан тастамайды. Бұл кісі де алматылықтарға таңсық ас деп аң, құс, балық аулап беріп, әсіресе оның бәйбішесі мен бес баласын қатты қуантады.

	Алматылық азамат өзімен бірге құндағы қымбат ағаштан істелген, болатының бітімі басқа, қанды ауыз үш сақиналы «Зауэр» деп аталатын, төркіні – неміс, кереметтей бір он екі калибрлі қос ауыз мылтық ала келген екен. Құрдасының өзіне, семьясына істеген қызметіне, әсіресе мергендігіне қатты риза болған ол қайтарда «Мына мылтық маған емес, саған лайық екен» деп сыйға тартады. 1937 жылы ол кісі көптің алды боп ұсталып, ату жазасына кесілгенде, сондай «халық жауының қолынан сыйлыққа мылтық алған, яғни бұл да халық жауы» деп Нұрекеңе екінші айып тағылады.

	1935 жылы республиканың құрылғанына 15 жыл толу құрметіне «Қазақстанның 15 жылдығы» атты ескерткіш белгі-значок шығарылған тұғын. Онымен республиканың революцияға тікелей қатысқан, азамат соғысы жылдарында ішкі-сыртқы жаулармен шайқастарда ерекше ерлік көрсеткен, мәдени революцияға белсене атсалысқан азаматтармен қатар, социалистік құрылыста жан аямай жемісті еңбек етіп келе жатқан екпінділерді де наградтайды. Солардың ішінде осы ауданнан түйеші Нұркей Өтеболатұлы да болады. Оны жұртқа кезінде өз қолымен тапсырған адам да халық жауы ретінде ұсталып, атылады. «Жаудың қолынан награда алған» деп, Нұрекеңе үшінші айып тағылады.

	Сол бір аумалы-төкпелі жылдары өздеріне басқарма боп басқа жақтан келген әумесер біреу, «кедейдің терісі қалың» деп, колхозшыларды зәбірлеп, қит етсе балағаттап, атымен омыраулап, қамшының астына алып күн көрсетпейді. Оның оңбаған озбырлықтарына іштей зығырданы қайнап жүрген Нұрекең сөздің ретінде әлгіге көптің көзінше:

	– Неге әкіреңдей бересің? Колхозшы сенің басыбайлы құлың емес!.. – деп қалады.

	«Колхозшыны құлға теңеді» деп әлгі ақикөз бастық Нұрекеңнің үстінен НКВД-ға қаралау қағаз түсіреді. Осы төрт айып бойынша Нұрекеңді жиырма жылға соттайды да жібереді. Содан қарапайым түйеші қазақ Нұркей Өтеболатұлы соры қайнаған миллиондардың бірі болып Сібірдегі әйгілі Труханскіден бір-ақ шығады...

	Сол кезде біздер – 13-14-тердегі баламыз. Бала болсақ та бәрін білеміз, жадымызда сақталған: аудан басшылары – аупарткомның бірінші секретары мен ауаткомның председателімен бастап, қатардағы мұғалімдерге шейін «халық жауы» деп табылып, жаппай ұсталды, бәрі де қамауға алынды, сотталды. Біздер мұғалімсіз қалдық. Сол жылдары Қазақстанның қиян шетіндегі осы қалашыққа Ленинградтан – жасы бар, жасамысы бар, әйелі бар, еркегі бар – көптеген адамдар жер аударылды. Солар қазақ тілі мен әдебиетінен басқа пәндердің бәрінен сабақ бере бастады. Олар бір сөз қазақша білмейді, біз жөндеп бір ауыз орысша білмейміз. Қазақ тілі мен әдебиетінің өзінен қазақ арасында өскен, қазақша оқыған, бір көзінің ағы бар татар қызы мұғалімдік етті. Бір күні былай қарағанда көзге көрінбейтін «Долой СССР!» деген жасырын жазу бар деп (ал шынында В. М. Васнецовтың «Үш батыр» суреті болғаны әлі есімде), барлық дәптерлеріміздің сыртқы қабын түгелдей жұлып алды. Тысынан айырылған жазу құралымыз ырым-жырым боп тез тозды... Комсомол, пионер ұйымдары мен мектептегі түрліше қоғамдық жұмыстар, үйірмелер сол тұста жайына қалды.

	Жұрттың бәрі дерлік – үлкені бар, кішісі бар – «байтал түгіл бас қайғының» кебін киіп, қара бастарын қайттап кетті; көнбіс көбендік бел алды...

	Аудан орталығындағы клубта «халық жауларына» сот болғаны әлі есімде. Сот алқасы – түгелдей Алматыдан келгендер. Соттың мәжілісі екі айға жуық жүрген болар. Сол соттың үкімімен, бәрінен де жырақ, неден де болса кілең қалыс, ең шалғайда жатқан бір ғана біздің ауданнан он бір адам ату жазасына кесіліп, 400-дей кісі, алды – 25, арты он жылға сотталғанын мен жақсы білемін. Өйткені сол кезде «Колхозшы» деп аталатын аудандық газетте сот мәжілісінің барысы күнбе-күн жарияланып тұрды.

	Ел ішін бопса, өтірік пен жала жайлап, жаппай тыңшылық біреудің үстінен жалған материал жинау, жалақорлық пен алаяқтық, залымдық пен зұлымдық қоғами өріс алып, адам айтқысыз қайғы-қасіретке, зәбір-жапаға, нахақ-қиянатқа, небір оңбағандық-сатқындықтарға, ар-ұяттан безген, адамшылдықтан жұрдай опасыздықтарға, кесірлі кесапатқа толы сол бір елді алатайдай тоздырған қара түнек кезеңді еске алу кімге де болса, әрине, аса ауыр, әсіресе соларды басынан кешкен кісі үшін өмірбақи естен кетпес сұмдық екенін біле тұрсам да, жазықсыздан жазықсыз жапа шегіп, солардың қалың ортасында болған: түрмесін де, сотын да, айдауын да, мазағын да, азабын да – бәрін көрген, бастан кешкен Нұрекеңнің өз аузынан әңгіме естігім келіп, түртпектей бердім.

	– Өтті-кетті ғой, әйтеуір... Қиын-қыстау іс кімнің басына түспеген дейсің... Алдыңғы түйеге таяқ үйір, біз де сол сияқты, бәрін тыңнан бастадық, алғашқылары болдық... Өзіне қай заманның тұс келерін алдын ала кім болжаған... Тірі жүрсе, ер азаматтың бармас жері, баспас тауы жоқ білем... Сол жылдары қазақтың қазығына қайтадан қара байлана бастап еді, бірақ оның есесіне зиялыларының басына қара бұлт айнала бастады... Бұлт болғанда қандай!.. Басқа дараққа қарағанда найзағай емен ағашына көп түседі. Халықтың асыл азаматтары да сол сияқты білем. Отқа жақынның қолы күйеді, қолда жүрген көсеудің бір жағы күйе болмай тұрмайды, жаңа өмір үшін күрескендердің тағдыры да сондай... Ел болудан қалған шығармыз деп те еңсеміз түсті... «Қарашаның жаны ханның қылышының жүзінде» деген де бар... Небір үркін-қорқын күндер өтті ғой бастан... Бұлтағы көп бұлыңғыр, таразының табағынан бетер қылпылдап тұрған аумалы-төкпелі заман... Бүкіл ел көлемінде алжасудың, адасудың аяқ астынан екенін, шындық пен сұмдықтың арасы бір-ақ сүйем болатынын мен сонда білдім... – деп қария өте бір ауыр күрсініп алды. – Бұл көрге өзіммен бірге ала кетпек шырқыраған жан сырым еді... «Көрген-білгендерің жайлы біреуге бірдеңе деп тіс жарсаңдар, қайтадан қамаймыз көздеріне көк шыбынды үймелетіп: тұп-тура о дүниеден бір-ақ шығасыңдар!...» деп ондағылар бізге қатты ескертіп, қолхат та алған болатын... Құдайға шүкір, енді олардың да қарасы батып, келмеске кетсе керек...

	– Нұреке, «айтылмаған сыр асқынған дертпен бірдей» деген де бар емес пе?

	– Солай да ғой. Бірақ өткенді қозғап қайтеміз. Ондайдың бетін әрі қылсын деп тілейік те қояйық...

	– Сіз өз аузыңыздан айтып кетпесеңіз, кейінгілер нені біледі? Сондай ауыр зобалаң, асқынған зұлымдық, құмға сіңген судай, із-түзсіз жоғалып кетер болса, келер ұрпақтарды қызыл қырғын туралы айтып сендіру мүмкін емес қиын жағдайға душар болмаймыз ба? – деп мен қадалып отырып алдым, айтпасына қоймадым.

	– Жарайды енді... Бұл да бір беріш боп қатып қалған талайдан бергі іштің дерті, жанымды қан қақсата ауыртып, жүректі бебеу қақтыра сыздатқан бітеу жара, айықпас қасірет, ұмытылмас құсам еді... Солар күні бүгінге шейін, еске түссе, еңсемді зіл қара тастан бетер езеді... Жазықсыз жазаланғандықтан ба, білмеймін, түнделетіп келіп өзімді ұстағанда төбемнен жай түскендей болды. Зынданнан жаман өлік шыққан үйден де суық, нағыз көрстан түрменің ішіне айдап тыққаннан кейін көрмегенді көрдік қой.,. Ондағы күнімізді итке берсін... Өлтіргеннен де қинағаны қиын, азаптағаны ауыр, қорлағаны төзгісіз екен... Өлімнен қорлық жаман болатынын мен де сонда білдім... Көкіректе – көп налыс-нала, іш – толған уайым-қайғы, баста – мың сұрақ... Қара ниет қаскөй түрмешілердің жан шошырлық зұлматпен тең қыспағында отырғанда, кең дүние жамбастың шұңқырындай-ақ боп көрінді... Қорқаудай қорқыныш... Үңірейген үрей... Жан түршіктірер зар... Әркімнің жаны ұстараның жүзінде... Адам баласы білмек түгіл есітпеген, кешелері еркін жүргеніңде түсіңе кірмеген кісінің иманы түршігетін қиямет – бұ дүниенің тозағы – азап атаулының бәрін бастан кештім, тек өлмедім... «Бүйткенше ажал тезірек келсе екен. Қу тірлік, берген деміңді артық көрсең, ал да тын!..» деп тілеген кездерім де аз болған жоқ... Жау бармас зұлымдыққа жауыздың баратынын да көрдім. Тағдырымыз тырнақтың ұшында тұрды. Қара қайғының тереңіне бір батып, бір шығып, тура өмірмен қоштасқандай халге талай келдім... «Төтен пәле, нахақ жала, шыбын жаның шырқырап отқа түсті» дегеніміз де сол шығар... Заманымыз туды деп лепірген көңіл кешелергі зор қуаныш аяқ астынан еңсені езген қара қайғыға, қара қайғы дем арасында қатерлі де құсалы қасіретке айналды... сары уайымға жеңгізіп, ұнжырғасы түсіп, айықпас наламұңға берілгендер де, есінен адасып, өзін-езі өлтіргендер де аз болған жоқ... Қара қайғының берісі – жындану, әрісі – өлім екенін де көзбен көрдім... «Адам кұсадан да өледі» деген атамның сөзі рас боп шықты: ел билеген аса ірі адамдар, ғұлама-зиялылар, әсіресе ақын-жазушылар бірінен соң бірі ретін тауып өмірмен біржолата мезгілсіз қоштасып жатты... Басқа түскен ауыр азап, жан түршігерлік зәбір-жапа... Әжуа-мазақ... Ит қорлық... Аштық-жалаңаштық... Ақ тәніме дақ салып жеген содыр соққы есіме түссе, күні бүгінге шейін жүрегім суылдап, тұлабойым діріл қағып қоя береді... Басқа ұрған малдан жаман мәңгіріп, талай-талай қиналды-ау ғазиз жаным, қалжырады-ау асыл тәнім!!!

	– Бұл деген...

	– Қайсыбірін айтайын... Бәрін түгел еске түсірген адамның қазірдің өзінде есінен ауысып, жынданып кетуі де мүмкін... Сонда көрген көп қорлықтың біреуін ғана сөз етейін де қояйын... Әлден уақытта есімді жисам, таңдайымда бірдеңелер қышыр-қышыр етеді. Түкіріп тастайын деп оқталып едім, аузым ашылмайды; жағым да қарысып калған. Екі бетім бірдей жанымды көзіме керсете солқылдасын келіп... Қаталап өліп барам. Ерінімді жаламақ боп тілімді созғанда барып білдім: бір де күрек тісім орнында жоқ – бәрі опырылып түсіпті... Немен ұрғаны да есімде қалмаған: дәу балғадай бірдеңе оқыстан бетіме сарт еткенде жанарымнан от жарқ етіп, көзімнің алды бұлдырап сала бергенін ғана білем. Арғы жағында не болып, не қойғанының бәрі маған беймәлім... Бет, әсіресе ерінім өзімдікі емес сияқты; қолымды апара беріп едім, тиер-тиместен қан қақсап қоя берді; екінші рет солай қарай созуға батылым бармады. Сол жатқанда мынадай қорлықты көргеннен өлген артық деп бекіндім. Бірақ қалайша? Өздерін өздері өлтіріп жатқандардан көзі тірісінде осының жолдарын сұрамағаныма сондай өкіндім... Бір кезде көзімді ашқан болдым. Әйтеуір, жанарым аман екен. Бұған да шүкіршілік еттім. Дым сызбастан: меңің жағдайымда тамақ ішу де мүмкін болмайды екен, табандатқан бес күн жаттым. «Тамақ арсыз» деген сол ғой, алтыншы күні, аузым ашуға жараған соң, дәмі де, татуы да жоқ сұп-сұйық бірдеңені жұтқан болдым. Азу тістерім аман екен: қоюды шайнап, қаттыны талмай бастадым... «Адам – ит жанды» деген сол, көп ұзамай тұрып кеттім, онан әрі жүріп кеттім... Сөйтіп ауылға опырық ауыз боп жеттім. Осында келген соң барып мына темір тістерді салғыздым, – деп Нұрекең аузын ашып, оларды тырнағымен тықылдатып қойды. – Менікі, әшейін, ең жеңілі ғой. Бұрын ел; басқарғандар мен атақты ғұлама, әйгілі ақын-жазушыларға көрсеткен қорлықтары, олардың шеккен азаптары кейде бір еске түскенде, күні бүгінге шейін иманым түршігеді... Сонда жеген соққыдан, аяусыз азаптан, адам айтқысыз қинаудан, тұтықпасы ұстаған кісідей кейде тілім байланып қалып жүрді. Ақ пен қараны саралап жатқан ешкім болмады. Ұзын сойыл ұр да жық залым тергеушілер ойына не келсе, соны істеді... Оларға, содырларға, «әй» дер әже, «қой» дер қожа сол тұста табылған жоқ, әрине... «Нар баласы бақырмас» болар деп білетін менің сондайда бірнеше рет жан дауысым шығып кеткенін артынан білгенде, сол бір оңбаған осалдығым үшін өзімнен өзім жиіркеніп, жаман қорландым.. Атылғалы тұрған оқ жыланның көзіндей тесірейген тас жүрек, жалаң қылыш жендеттер – лагерьдің үлкенді-кішілі бастықтары – кімді мүсіркеп-есіркеген: кісі өлімі топалаң тиген қойға есеп.. О дүниенің тозағынан бұ дүниенің азабы әлдеқайда ауыр екенін мен сонда түсіндім... Жаныңды көзіңе көрсетіп бекерден-бекер қинағандары-ақ жаман...

	Нұрекең терең күрсініп, сәл дамыл алды. Мен де үн-түнсіз отырмын. Мұндайда бірдеңе деп жақ ашу мүмкін емес сияқты. Ақсақал бірқыдыру іркіліп барып сөзін жалғады:

	– Тағар айып, таңар қылмысын білмей сорладық қой. Жұлын-құйқам сөгіліп лайланған судай қапалы көңіл сондай күпті. Сең соққан балықтай бас мең-зең. Жігерім жасып, жаным жабығып, іштегі запыран үдеп, аш өзегім талай өртенді; ішкен ас бойға тараудан қалды. Сорлының кім екенін өзіңнің сорың қайнағанда барып біледі екенсің... Өлімнен үрей жаман; қорғасыннан ауыр қайғы, қараңғы түндей уайым, удан ащы қасірет... Қайғылыға айналасы қара тұман, әлемді басылмас өрт шалғандай боп көрінеді... Батқан күн мен атқан таңды санап сарғайдым. Күні-түні бірдей бір ғана сауал дамылсыз миды шағады: «Алдағы күніміз не болмақ?..» Осының бәрі үсті түк-түк қап-қара бүйі боп денеме тажалмен тең уын жайған сайын бойдан әл кетіп жаным өлердей жабырқап, үміт шырағы бір жанып, бір сөніп, қайтадан қалтылдап өлі мен тірінің арасында жүріп жаттым... Амалым құрып, торға түскен лашындай торығып, тергеу астында отырғанда: «Жаратқанға не жаздым?!» деген бір ғана сауал екі шекемді бірдей солқылдатады. Осылайша басқа ғаріпшілік түсті. Зобалаң туды. Небір азап-ақыретті көрдік, «Құтылмастай пәлеге ұшыраған екем... Бұ дүниенің тозағы дегеніңіз осы болар...» деп күңіренем. Сонда мен отыз сегізде едім. Емендей боп өсіп, нақ бір толысқан, арбаның белағашындай ең бір мықты кезім екен ғой... Сөйтіп, еңбегіммен тас қайнатар бақандай екі жылым айтып болмас азап, қуғын-сүргін, абақты-айдауда өтті...

	Түнере тұнжырап еңсесі түсіп, екі көзін жерден алмай, екі қолымен бірдей иегін тіреп Нұрекең үн-түнсіз ұзақ отырып қалды. Қарияның мұндай қатты күйзелгенін 1916 жылы оққа ұшқан боздақтар бейіті басынан кейін екінші рет көруім. «Несіне қозғадым осыны...» деп мен енді өзіме іштей ренжи бастадым, өкініп отырмын.

	– Ғаділет ұмыт болды, шындық көзден бір-бір ұшты, адамшылық аяқ астына тасталды, ар-ұят табанға түсіп тапталды. Пәк жанды жаралау мен ақ ниетті қаралаудан өткен озбырлық жоқ екенін сонда білдім. Ол кез ақ теріні қара қылам десе де ынкебыдылардың9 қолдарында тұрды. Олар ағына да, қарасына да қараған жоқ, ақ пен қараны айырудың, аршудың не екенін бәрі де бір мезгілде тарс естерінен шығарып алған, сықылды. Сұмдық заңсыздықтарды айтпағанда, жаппай орын алған озбырлықтар мен зұлымдықтарды көретін көз, тыйым салатын біреу елімізде сол тұста болмады, табылмады ғой... Қолына қамау билігі тиген елдегі кейбір есерсоқтар өз басының немесе әкесінің ғана емес, арғы аталарының біреулерде кеткен ескі өшін алып, көне кегін қайтарып жатты. Ол жылдары кімнің артына қалжауыр байланбады, кімнің ардағына ит қосылмады; отқа нақақ шарпылмаған кем де кем болған шығар... Ол кезде халықты кешелері ғана аштан қырған хас надан, солақай-содыр, ниеті бұзық шолақ белсенділердің, алаяқ арсыз залымдардың, жалақор мен пәлеқорлардың тағы да құдайы берді. Солар ғой құрыққа сырық жалғап, құс астынан ит жүгіртіп, тырнақ астынан кір іздеп, енді-енді ғана есін жия бастаған елдің естияларының басына қара түнек туғызып, адам айтқысыз лаң салған...

	Иә, қандай бір алмағайып заман, апалаң-топалаң кезең айдап кел, атып тастаның дәуірі, қандай бір қанды майдан сұрапыл соғыс болмасын, аузымен орақ орған қырттардың, екіжүзді залымдардың, ар-ұяттан безген алаяқтардың опасыз зымияндардың, қанішер зұлымдардың құдайы береді, тасы кілең ғана өрге домалайды, солар семіреді; ондайлардың қылы қисаймайды. Осыған күні бүгінге шейін аңтаңмын, қайран қалам?! Солар ет жаманы шикі өкпе сықылды: қандай суға салсаң да батпайды, бетінде қалқиды да жүреді... Бұған не деу керек?!

	– Заман қисық ауыздікі болды. Сол жылдары біреудің үстінен біреудің нақақ қағаз түсіруі, біреудің біреуге өп-өтірік жала жабуы, ақты қара деп көрсетуі, біреудің біреуге опасыздық жасауы, сатқындық, зымияндық күнделікті ғадетке айналды. Туысқанының бауырласын сыртынан сатып жіберуіне шейін оп-оңай боп кетті (сол тұста үстіне милиционердің формасын киіп, беліне «кәрі жілік» наган байлау дәрежесіне жеткен әумесер де ақымақ біреу былай депті ғой: «Мілитса болу қиын екен, мілитса болып алған соң, туған әкеңді де дедектетіп айдап әкеліп түрмеге қамап тастау боқтан оңай екен!...»).

	Сол кездері бір ғана біздің ауданда небір сұмдық сорақылықтарға жол берілген:

	...Аупарткомның бірінші секретарының қақпасы алдында бір кісі тісін шұқып тұрады. Оған қасында екі-үш серігі бар, құрдасы жолығысады.

	– Әй, секретарьдың қақпасы алдында жалғыз өзің секиіп не бітіріп тұрсың? – дейді құрдасы.

	Сонда ол:

	– Аупарткомның үйінен етке сылқия тойып шығып тұрғаным ғой, – деп тісін онан әрі шұқи түседі.

	Сол секретарь ұсталған кезде «халық жауының үйінен ет жеген» (есігін ашып көрмесе де) деп мұны да қамады, соттап, бір жаққа айдап жіберді. Ол сол кеткеннен мол кетті...

	...Астанада жауапты қызмет істейтін біздің жақтың бір кісісі «халық жауы» боп ұсталған соң, әйелі төрт қызымен елге көшіп келді. Сол әйелдің дүкеннен сатып алған жарты қап ұнды арқалап келе жатқанын көрген бір жігіт: «Мендей қайның тұрғанда, саған қап арқалатып қою ұят қой» деп аңқылдаған әлгі байғұс ұнды өзі көтеріп жеңгесінің үйіне жеткізіп тастайды. Көп ұзамай «халық жауының әйеліне болысты» деп оны да ұстады. Содан ол да елге қайтып оралған жоқ...

	...Жұрт клубта лекция тыңдап отырады. Лектор «көсем күшті», «көсем күшті» «көсем күшті» деп қақсай берсе керек. Сонда артқы жақта отырған әумесерлеу біреу көршісіне: «Бәрінен де біздің көк ат күшті» дейді. «Көсемді малға теңеді» деп оны да ізінше қамауға алып, жоқ қылып жіберген...

	Соның артында үйелмелі-сүйелмелі алты бірдей шикі өкпе ұлы қалды. Қазір, шүкір, бәрі де адам болып, ел қатарына қосылды. Бірақ кейбір тілі мен жағына сүйенген нағашы, әсіресе жиендері, солардың біреуіне ұшыраса қалса:

	– Әй, көк аты күшті әкеңнен не хабар бар? Райдан қайтып па? Әлде «көсемнен де менің көк атым күшті» деп күні бүгінге шейін тіресіп жатыр ма екен сол жақта?.. – деп бұларды мазаққа айналдыруларын әлі де қояр емес...

	– Ойпырым-ай, ә?!.

	– Мені тергеуге алған еңгезердей бір жирен сары: «Он алтыншы жылғы бөнтке10 қатысқан шәйкі11 екенсің ғой!..» деп, соның өзін бетіме салық қылғысы келді. Патшаға қарсы шығып оны құлатқандарда ала алмай жүрген өші, ескі кегі бардай кіжінді дейсің... «Менің мүшкіл халімді сенің басыңа келтірер заман туса!» деп әлгіге өлердей өшігем... Осындайларға қарап, он алтыншы жылы қару-жарағының басымдығын пайдаланып бізге қан жұтқызған қорқаулар қой терісін жамылып, жасырын түрде қайтадан өкімет басына келіп алмады ма екен деп те іштей тындық. Халықтың қалың ортасынан шыққандарды шетінен ұстап, қамап, соттап, айдап, атып жатқандарына қарағанда, патша мен алпауыт, бай мен болыстардың тұқымдары, солардың сойылын соғушылар тонын айналдырып ынкебыдыға жаппай кіріп алып, енді аямай кек қайтарып жатқанға ұқсайды...

	Іші-бауырым қан жылап, қайғымен қатты жасыдым. Себебі, бәрі де ақылға сыймайды.

	Түсініп-білу мүмкін емес. Түсім дейін десем – өңім, өңім дейін десем – әсте бұлай болмаса керек еді... Он алтыншы жылы да қатты қыспаққа түстік, аяушылық дегенді білмедік. Онда бәріне де қасарысып шыдап бақтық, патша жендеттерінен ешқандай рақым күткен жоқпыз. Өйткені, біз қолға қару алып соларға, солардың пірі – патшаға қарсы шықтық қой. Сондықтан жаудың жауына не істейтінін білдік. Бұл жолы осы өкіметтің нақ бір тілеуінде едім, оған иманым айғақ! Қазақшаға судай, бірақ қабағынан қар жауып, қара тастай мелшиген тергеушінің түр-түсі жирен шұбар улы жылан секілді екен... Сол пәлекет күні бүгінге шейін көз алдымнан кетпейді... Кейде түсіме кіреді. Сондайда ояна кетсем, өз-өзімнен қара терге түсіп жатам...

	– Ой, сұмдық-ай?!.

	– Талай-талай елім деп еңіреп, халқым деп қамыққан небір ер тұлғалы асыл азаматтар асқар таудай мақсат-мұраттарына жете алмай пұшайман боп, арманда кетті ғой, дүниеден өтті ғой... Ел басқарып аузын айға білеген небір мықтылар, аяулы азамат, халық мақтанышына айналған асқан дарын, ғалым-ғұлама, көздері ашық, оқыған-тоқыған абзал жандар, ел-жұрты ардақтаған боздақтардың сүйегі, арам өлген қойдың басындай, әр жерде қалды ғой шашылып... Түрменің ішінде ит азаппен шіріп өлгендері қаншама!.. Сасық тәннен ғазиз жанның жуық арада шыға қоймағаны жаман-ақ екен... Сондағы тамаша таланттар мен зиялылар тағдырын ойыма алсам, бәрін де зұлымдыққа бергісіз залымдықпен құрып қойған темір торға түсіп мерт болған құс төресі – сұңқарлар қазасына ұқсатқым келеді де тұрады.

	– Келер, келер...

	– Қияметке бергісіз сол тұста не бір есіл ерлер аса аянышты жағдайда дүниеден өтіп, сүйектері туған жер, өскен ел топырағынан тысқары: Сібір, Сахелен12, Шокотка13 Кәлимаға14 шейін молынан шашылды...Осылар еске түскенде кісінің аза бойы тік тұрады, жынданып кете жаздайсың.

	Бізге жеткен адамзат тарихынан бұдан бұрын да жаппай қырып-жоюдың болғанын білеміз. Мысалы аты шулы инквизиция15 немесе қайғылы Варфоломеев түні16 тағы сондайлар. Бірақ олардың бәрі аяусыз қырып-жоюды өздерінің бітіспес қас жауларына қарсы қолданған, нендей бір зұлымдықты болмасын соларға ғана істеген. Ал 1937–1938 жылдардың сұмдығы, адамды ақылынан адасуға шейін апаратыны сол – осы революцияға, осы партияға, осы идеяға, осы қоғамға ең бір берілген, ең бір адал, ең бір іскер, ең бір сенімді өздерінің сыналған серіктерін, біріне бірі құдайдай сенген өз адамдарын сондай бір жан түршігерлік аяусыздықпен қынадай қырған, көзін жойған; бәрін бірдей асып-атпағанмен, миллиондаған жазықсыз адамдар жаппай репрессияға17 – қамау, соттау, айдауға ұшыраған; атылғандары да аз болмаған (бір ғана 1937 жылы «халық жауы» деп ұсталғандардың саны 1936 жылмен салыстырғанда он есе артқан?!.).

	– Сол жылдардағы жазықсыз жапа шеккен жұрттың, олардың артында зар еңіреп қалған ата-ана, қатын-бала, туған-туысқандарының көз жасын бір жерге жияр болса, анау-мынау көлге айналары хақ.

	– Оларға 1931–1932– 933 жылдардағы коллективтендіруді теріс жүргізу салдарынан бүкіл қазақ арасын жайлаған жаппай ашаршылықта қырылған үш миллионнан астам қазақтың, әсіресе, халықтың болашағы – жарық дүниеге келе салысымен шырылдап аштан қырылған қазақ сәбилерінің, қазақ балаларының көз жасын қосар болсақ, көл ғана емес, анау-мынау теңіз пайда болары сөзсіз!..

	Нұркей ақсақалдың жан сырын – әңгімесін естіген сайын зығырданым қайнап, өзімді қоярға жер таппауға айналдым: «Сұраусыз кетер ештеңе жоқ! Түбі бір мықтап тексерілуге тиіс!

	Бәрі де түгелдей жарыққа шығуы керек! Бір емес, он емес, жүз емес, сан мыңдаған, тіпті әлденеше миллиондаған адамдарды заңсыздан-заңсыз қамап, нахақтан күйдіріп, адам айтқысыз ауыр азапқа салып, түрмеде шірітіп, атып-айдап, мыңдаған лагерьлерде шыбыннан бетер қырған алаяқтар мен қандықол жендеттерге, кеш те болса, жаза беріліп, үкім шығарылмаса, әділет бар дегеніміз бекер!!!»

	– Алдым – тұйық, артым – жар, айналам шыға алмастай көр соқыр қалың қара тұманға ұқсайды. Әйтсе де. «Қара тұман да сейілер; түн қаншама қапас та қараңғы және ұзақ болғанымен, таңның атуын тоқтата алмайтыны сықылды, ақ пен қараны айыратын заман да туар» деп қайратымды қайғыға қарсы қойып, жігерімді қайраудан жалықпадым. «Заманнан түрткі көрген жазықсыз жапа шеккен жалғыз мен бе екенмін?!. Аласапыран заманда кімнің ақ, кімнің қара екенін ажырату оңай емес десек те, түбі тергеусіз дүние жоқ; үмбілез-дүмбілезсіз қоғам болған ба: бұл да маңдайға біткен бір сор, жазмыштың жазғыруы шығар; ерте ме, кеш пе, қиянаттың да бет пердесі ашылар; бір аштықтың бір тоқтығы болатыны сықылды,тіршіліктің жақсылығы да жарқ етер, күнгей бетін де көрерміз; пенденің талшығы – үміт; «ер болсаң, бопсаға шыда, ненің де тауқыметін көтере білген ләзім» деп өзімді өзім ширата түсем. «Пәлеге – төзім» деп те көңлімді жұбатам. «Өзекті жан жапа шекпей опа таппас» деген баяғы әкем сөзін медет тұтам.

	Түрегеліп кеткен Нұрекең қайтадан құйрық басты.

	– Таза ауаға шығып, қолымыз іске араласқан соң-ақ қайғы-қасіретпен қураған жанға қайтадан шым-шымдап әл кіріп, біртіндеп адам қалпына келе бастадым. Құр қайғыдан пайда жоқ екенін аңғарған соң, үрей мен үміт кезектесетін болды. Тағдырдың құрығы ұзын... Жазмыштан озмыш жоқ... Бұл да бір хақтың ісі, салғаны шығар; тәңірдің қатты тиген таяғы болар... Әркім маңдайына жазылғанын көруге тиіс қой. «Адам алпысқа келгенше алпыс пәлеге жолығады» деп отырмаушы ма еді атам марқұм?.. Қандай жағдайда болмасын өмірден түңілмеген кісі бәрін де жеңіп шығатынына сонда ден қойдым. Жарық дүниенің жақсылығынан күдер үзбеу, шыдам мен төзімді серік ету керек екенін анық білдім. Кісіні сары жамбас қылатын қыстың ұзақ түнінен кейін де күннің шығатыны сияқты, нақақ-бопса бел алғанмен, түбінде әділдіктің жеңетініне сенімімді жоғалтқан жоқпын. Соған күні бүгінге шейін сондай разымын, айрықша қуанамын...

	«Қандай жақсы болған!.».

	– Содан Мәскеуден арнайы әмір шығып, біздейлерді, яғни қолдарын әзер қоя білетін шала сауаттыларды, қара жұмыстан алынған қарапайымдарды отыз тоғызыншы жылдың аяғына таман біржола босатты. Бірақ бұрын жауапты іс басында болғандар мен оқыған-тоқыған зиялыларды, ақын-жазушыларды тырп еткізбей ұстап қалды... Ғаділетке сондай шөлдеген біз сорлы елімізге жеткенше асықтық. Соның өзінде осы өңіміз бе, әлде түсіміз бе деп жолшыбай зәреміз кеумен болды. Әйтеуір, бас олжа, басқасын түгендеп айтуға кісінің аузы бара бермейді... Жаны түскірдің тәттілігі ме әлде нақақтан күйгеннің зары ма: бірде әзірейілдей тергеушінің алдында көзімнен бірер түйір ащы жас домалап кетті... Сол осалдығымды күні бүгінге шейін өзіме кешпеймін: нағыз азамат жауының алдында жасып жыламақ түгіл, өліп бара жатса да еңсесін төмен түсірмес болар!

	– Әлбетте!

	– Болат шынжыр арыстанды қалай жуасытса, темір тор да адамды сондай пұшайман қылады екен. Патшаның түрмесінен жігерім тасып шықса, бұл жолы күш-қайратым сондай жасып шықты. Бір адамдай-ақ арындаған асау едім, содан кейін бұғып жатқан жарқанат бетегеден аласа, қойдан жуас күйге түстім, әлі де сол қалпым... Ең бір ем қонбайтын бейдауа дерт – нақақтан түскен зәбір жарасы екен. Қиянаттың зіл жүгі күні бүгінге шейін еңсемді басып тұрғандай, көтертпейді... Тау қопарар жігерім тасқа шапқан қылыштай мұқалып, барлық мақсат-мұрат, қиял-арман атаулы, ақтаған тарының кебегіндей, біржолата желге ұшты... Елге оралғасын да ондаған жылдар бойы «қарауыл» астында жүрдім. Қойса, беріректе ғана қойған шығар... Қазір, құдайға шүкір, заман түзелді, бәрі де қалпына келді ғой.

	Иә, Нұрекеңше айтқанда, заман түзелді, бәрі де қалпына келді... Бірақ миллиондаған «халық жаулары» соры қайнап осыны табаны күректей жиырма жыл бойы күтті емес пе? Өзекті жан үшін жиырма жыл және азап-ақырет, қорлық-мазақ, қайғы-қасіретке толы жиырма жыл кімге де болса аз уақыт емес! Сол жиырма жылдың ішінде «халық жауы» ретінде тұтқындалған миллиондаған адамның қаншасының атылғанын, қаншасының асылғанын, қаншасының азапты қинаудан өлгенін, қаншасының әлденеше мыңдаған түрмелерде жатып тірілей шірігенін, қаншасының ұзақ жол ауыртпалығын көтере алмай өмірмен біржола қоштасқанын, қаншасының аштық-жалаңаштық, ауру-індеттен ең бір аянышты жағдайда көз жұмғанын: неше миллион адамның – Совет Одағын мекендеген әрбір халықтың қаймағының – Маркс-Ленин іліміне, Ұлы Октябрь революциясына, Коммунистік партияға, советтік қоғамға, социализм ісіне жан-жүрегімен берілген адал да абзал перзенттерінің – нағыз революционерлердің, лениншіл большевиктердің, таза коммунистердің, жаңа өмірдің қайтпас қайсар сарбаздарының, бұқараның қалың ортасынан жарып шыққан азамат соғысы батырларының, аса талантты әскери қолбасылардың, жаңа қоғамның жалынды жаршысы – әдебиет пен өнер қайраткерлерінің, совет қауымы үшін аянбай еңбек еткен аты әлемге әйгілі және әйгілі емес ғалымдардың, социалистік құрылыста жасампаз еңбегімен екпінділік көрсеткен еңбек озаттарының т. б. ондаған ұлттың ұлдары мен қыздарының қандай бір ауыр да аянышты жағдайда дүниеден өткенін білу мүмкін бе?! Білмеген күнде адам атаулының, әсіресе Совет мемлекетіне қарасты халықтардың тұрақты түрде бетіне шіркеу болып басыла бермей ме?!.

	Сол тұстағы сұмдық-зұлымдық атаулының бәрі тамырына мықтап тұрып балта шабылмағандықтан, қазірдің өзіндеп ірілі-ұсақты жөнсіздік-ауытқушылық, мансапқорлық, көзбояушылық, асқынған төрешілдік, парақорлық-жемқорлық пен жең ұшынан жалғасу, тапшылық-жетімсіздіктер, әсіресе бар адамның бір адамның аузына қарап, айтқанымен жүруі, айдауымен тұруы, басқа да толып жатқан келеңсіз жағдаяттар орын алып отырғанын жасырып бола ма?

	– Айтарға барма!..

	– Сайып келгенде, Қайсаржан, бұл өмірдің кемді күнгі қонағы – өзекті жан үшін басы азат, туған жердің топырағын алшаң басып еркіндікте жүргеннен артық бақыт жоқ екеніне сол жақтан көзім анық жетіп қайттым...

	Манадан бері мығым отырған Нұрекең аяқ астынан осалдық көрсетіп, иегі кемсеңдеп, қыстыға жылап жіберді; қатты егілді. Не дерге, қайтіп жұбатарға білмей мен де дағдарулымын; екі шықшытым бірдей өз-өзінен сытырлап, тамағыма бірдеңе кептеліп қалғандай, аяқ астынан әбігерге түсейін...

	– Алмағайып заманды бастан көп кешкен халықпыз ғой. Әсіресе соңғы отыз шақты жылдың ішінде көрмегенді көрдік: он алтыншы жылы патшаға қарсы шығамыз деп аяусыз қырылдық; он сегіз-жиырмасыншы жылдары ақ пен қызыл аяусыз айқасып-шайқасып, ақтар қашып, қызылдар қуған тұста да аз азап шеккен жоқпыз: отыз бір, отыз екі, отыз үшінші жылдары жалғыз күн көрісі – малын ортаға салғанды сылтау етіп, күшпен дерлік тартып алған соң, үш жыл қатарынан болған, бүткіл Қазақстанды жайлаған жаппай ашаршылықта қынадай қырылдық (коллективтендіру сияқты бір ғана саяси науқанның тұсындағы асыра сілтеудің салдарынан халықтың жартысынан астамы аштан қырылғанын немен ақтауға, қалай түсіндіруге болады?!); сол 1931–1932–1933 жылдары қолдан ұйымдастырылған, елді есінен тандырған аса бір ауыр нәубет – аштықтың қазақ халқы үшін «ақтабан – шұбырынды, алқакөл – сұламадан» әлде неше есе қайғылы да қасіретті болғанын аңғару қиын емес. Жоңғар шапқыншылығында босқан елдің бас сауғалауына жау аяғы жетпеген жерлер, оған баратын көлігі, басқыншылардан аман, босқындарға қол ұшын бере алатын көптеген қазақ өлкелері бар еді. Ал өткендегі ашаршылық елдің төрт бұрышын түгел жайлады, одан қашып құтылу үшін қазақтардың «барар жер, басар тауы» қалмады; көршілес елдерге ауып кетуге көлігі де жоқ еді: төрт түлік түгелдей ортаға салынғаннан кейін онан соқыр тай иемденіп, мінуге ешкімнің хақысы жоқтұғын; «ақтабан шұбырынды...» негізінен жаз айларына келді; ал аталмыш ашаршылық үш жылдың төрт мезглінде бірдей болды; әсіресе қыстыгүндері халық сұмдық қырғынға ұшырады...; отыз жетінші, отыз сегізінші жылдары, жыланқарағын қалдырмастан, халықтың қаймағын сыпырып әкетті – тағы да қырылдық; «көппен көрген ұлы той» десек те, өнебойы қырылумен келген қазақ сықылды аз халық үшін төрт жылға тақау созылған кешегі соғыста да есепсіз қырылдық; қан майданда қырылғанымыз аз болғандай, елде де халық аштық-жалаңаштықтың ауыр зарын тартты; батыстан қаптап келген босқындар түрліше жұқпалы аурулар әкеліп, жұрт мұнда да көп қырылды... Дала жұртын аздырып-тоздырғаны, аш қасқырдан бетер талағаны аз болғандай, елуінші жылдары отыз жетінші жылдың нәубеті қайтадан бел ала бастап еді, әулие көріп, пір тұтқан, «ұлы көсем» деп көкке көтерген Сталин өліп, әйтеуір, тоқтап қалды... Сонда деймін-ау, қырық жылға толар-толмас уақыттың ішінде осыншама кесапатты басынан кешуіне тура келген қазақ сықылды шағын халықтың жер бетінен қалайша біржола құрып кетпегеніне таңым бар?!.

	– Апыр-ай десеңізші?!.

	Революцияға дейін саны он екі миллионға18 («Айқап» журналының сол кездегі қазаққа жолдаған үндеуін қараңыз) жеткен бүкіл бір халық отыз шақты ғана жылдың ішінде жер бетінен жойылып кетудің аз-ақ алдында қалды...

	1913 жылы ат үсті жүргізілген санақ бойынша-ақ (ол туралы кезінде қазақ тілінде шығатын мерзімді баспасөзде, мысалы, «Қазақ» газеті мен «Айқап» журналында наразылықтар жазылған болатын. Өйткені санақ жүргізген соң әр үйге арнайы кіріп, адамдарының атын атап, түсін түстеп жеке-жеке жазу, малын, дүние-мүлкін көзбен көріп, қолмен ұстау шарт қой. Ал ол кезде санақ жүргізушілер көптеген жағдайда мәліметті болыс, ауылнайлардың айтуы бойынша ғана көрсете салған. Түтін, төрт түлік салығын, жан басы шығынын аз төлеу үшін әлгілер – болыстар мен ауылнайлар – өз қарауындағы адамдардың санын, төрт түлік басын мейлінше аз етіп көрсетуге тырысқан. Оның дұрыс-бұрысын тексеріп жатқан ешкім болмаған. Осыны мәселе етіп көтергендер қазақ халқының саны он екі миллионнан кем болмауға тиіс деп жазған және оған нақты дәлелдер келтірген) тоғыз миллион шамасында болған қазақтың саны содан бергі алпыс алты жылдың ішінде – 1979 жылғы санақта – сол мөлшерге жетпей-ақ қойғанын немен түсіндіруге болады?!.

	Біз адамзат тарихынан білетін атышулы. геноцид19 тұсында да ешбір халық мұншама жаппай қырғын-апатқа ұшырап көрмеген, адамдарының жартысынан астамы құрып кетпеген болар...

	Жаппай ұстау, жазықсыз қамау, қиянат соттау, қылмыссыз ату, нахақ айдау – қызыл қырғын – репрессия жылдарының күні бүгінге шейін жойылмай келе жатқан ең бір ауыр да сұмдық зардабы сол – өмірдің құны кеміді, жеке адам тірлігінің бағасы түсті; дарын, ғалым, қайраткер деген сияқты халық аяулылары көзге шыққан сүйелдей болды; парасат-парық, ар-ұят, намыс-абырой, тазалық, адалдық, шындық-әділет, бауырмалдық-мейірбандық, ізет-инабаттылық сықылды адамды төрт аяқты хайуаннан жоғары ұстап тұратын асыл қасиеттер аяққа басылды...

	– Қара жер кімді ауырсынған: сол кездегі арсыз алаяқтар, ұятсыз залымдар, аяушылық дегенді білмеген зұлымдар, қандықол жендеттер қазірде де арамызда жүр мүңкіп...

	– Ондай жексұрындарды тірі өлік десе де болар...

	– Жаңа заманның жедел ырғағын жұрттың бәрі бірден жанына жалау ете алуы екіталай ғой.

	Солай десек те, осы тірліктің аяғынан тік тұруына түйірдей де болса үлесіміз бар шығар...

	– Әрине! Осының бәріне төтеп берудің өзі неге тұрады!..

	– Бір анық аңғарғаным, кең дүниені көрден жаман тар қапасқа айналдыратын өзіміз – екі аяқты, бір басты адамдар екен... «Жараң аузы жазылғанмен, орны қалар» десек те, уақыттан күшті шипагер жоқ білем, солар да ұмытыла бастады. Кейде бір еріксіз еске алғанда болмаса... Соның өзінде мен «қажыға» құр барып, босқа қайтқан жоқпын: нан сұрап жерліктей орысша үйрендім, құрылыстың әліппесін танып-білдім. Ағаш жөндеуді, кірпіш, тас қалауды, төбе жабуды, есік-терезе салуды, еден тесеуді, шатыр тұрғызуды тым жақсы үйреніп, қолы ұсынақты адам болып қайттым. Пеш қалауды бұрыннан білетінмін. Ең басты түйгенім: төзім мен еңбек – бәрін жеңбек.

	Осы совхоздың орталығындағы жиырма шақты тұрғын үй, мектеп, клуб, дүкен, медпункт т. б. кезінде Нұрекеңнің қолынан шыққан құрылыстар екен. Арнайы оқу бітіріп келген жас мамандар бұл істі өздері қолға алған соң барып, қария құрылыспен біржола қоштасады.

	 – Отыз тоғызыншы жылдың тап осындай күзінде, яғни аттай екі жылдан соң босандым. Бәрінен құтылған күннің жүрек жарды қуанышын тілмен айтып жеткізу мүмкін емес... Туған ауыл төбесін көргенде, ет-жүрегім елжіреп, буын-буыным босап, көңіл айнасы – көз шіркін буалдыр тартып, ағыл-тегіл жылайын келіп. Бұлайша қатты қыстығуым осымен екінші рет. Алғашқысы, есіңде болар, он алтыншы жылдың дүрбелеңіне байланысты келер жылдың көктемінде тұтқыннан босап, абақтыдан шығып өз үйімнің қарасын көргенде көз жасым осылайша көлдей төгілген болатын... Сөйтіп, жарық дүниені көрер күнім әлі де болса таусылмаған екен; «өлмеген алтын бақырдан су ішеді» деп, үйіріне қосылған құландай аман-есен елге қайтып оралдым, ауылға жеттім. Бала-шағамды көргенде көзден жас ыршып-ыршып кетті: булығып тұрып тағы жыладым, өксігімді баса алмай ұзақ жыладым... Өмірі істемеген кәсібімді істеп, сол жылдары өлең шығаратын болдым («жел толқытса, көл шиыршық атады, шер толқытса, жан шиыршық атады» деген де бар ғой). Солардың бірер шумағы әлі жадымда қалыпты:



	...Тағы да қош-есен бол, Сарықамысым,

	Тұйе жүрсе көрінбес нар қамысым.

	Жұмақтың бақшасындай сәулеттеніп,

	Көзіме көрінуші ед әр қамысың.



	Жарқырап жатырмысың, Қаракөлім?

	Суыңа бұла болып өскен төлің.

	Жанында қара-құра ештеңе жоқ,

	Қалайша адыра қалған сары белің?!.



	Арқаның таусылмайды сар даласы,

	Көгеріп, мұнарланып айналасы.

	Нахақтан көз көрмеген жерге барып,

	Қазақтың жапа шеккен мен баласы!..



	Арманым – өз жерімде өлсем деген,

	Тағдырдың салғанына көнсем деген.

	Тілегім осы күні бір алладан:

	Сендерді аман-есен көрсем деген...



	– Сол жылдары адал азаматтарды нахақтан күйдіргендердің, олардың ата-анасы, жан жолдастарының қарғысы мен бала-шағаларының көз жасына қалғандардың бір де біреуінің оңғанын көрген, кездестірген емеспін: соғыс жылдарында сол сұмырайлар майданнан қашып дезіртер20 болып, мәулизациямен21 барған зауыттардан қашып, бәрі де сотталып кетті. Сол кеткеннен бір де біреуі қайтып елге оралған жоқ. Олардың майданға барған балаларының да бір де біреуінің тірі қайтпағанына күні бүгінге шейін айран-асырмын: алаяқ залым болса әкелері болды ғой, балаларының күнәсі не?!. Соғысқа баруға жасы жетпеген ұлдары шетінен маскүнем боп, қыздары байдан байға тиіп – бәрі де бұзық жолға түсіп, азып-тозып жүр... Бұларға қарап, жер бетінде халық қарғысынан қаћарлы, нахақ төгілген көз жасы мен бейкүнә қиылған жанның зауалынан күшті ештеңе жоқ болар деп ойлаймын...

	– Зауал дегеніміз осы ғой!..

	Біздің әңгімеміздің аяқталуын күтіп тұрғандай, желмая-жел де сақаусып барып тынуға айналды.

	Жел саябырласа да, қатты жылаған балаға ұқсап, телегей су сабасына түсіп, өксігін баса алмай ыңырана береді. Қамыс, қоға да тынымсыз тербеліп-теңселумен тұр.

	Аяқ астынан көтерілген күшті жел қатты шайқаған көл, жығыла жапырылған қамыс-қоға; қайтадан ап-сап тына қалған жел сол бір жылдары Нұрекең басынан кешкен ауыр азапты қайталап еске салғандай бола ма...

	– Толқында да күй бар, – деп Нұрекең тыңнан бір әңгіме бастады. – Оны тек зейін қойып тыңдап, жүрекпен сезіне білу керек. Түйсікті кісінің көңліне көп нәрсе ұялары хақ. Мұны тіпті көл жыры десек те асырып айтқан бола қоймас деп ойлаймын.

	Осы кезде үлкен бір топ болып ұшып бара жатқан қоңыр қаздардың қаңқылы құлаққа шалынды. Мен бұқпантайлап жүгірумен отырып, өзімнің бұрынғы жасырынған орныма бардым. Жылы жаққа бет алған кілең бір сондай ірі, сақа қаздар, саптағы солдаттарша тізіліп, айбарлы қаңқылдаумен, қаншама сақ құс болса да, жаркемештің астында адам жасырынып отырғанын қайдан білсін, онша биіктемей Нұрекеңнің дәл үстінен қалықтап өте берді. Сол сәтте мылтық гүрс етті. Қаздар үрейлі қиқу сала, асығыс биікке көтеріліп, аспандай берді. Бірақ тоқтыдай біреуі, қалбалақтаған күйі, жерге торс ете қалды.

	Сүт пісірім уақыт өткенде ақсақал тағы біреуін атып алды. Ырым үшін деп, жел жыққан нар қамысты жанай ұшып, тура төбемнен қалықтап өте берген оншақты қаздың біреуін мен де алып қалдым.

	Нұрекең қол бұлғады. Мен қасына барғанда:

	– Шырағым, осы бізге жетеді. Қанағат керек. Жеңгең қаздың сорпасына мықтап бір тоятын болды. Енді ауылға қайтайық, – деп, қаздар легі бірінен соң бірі үстімізден ұшып өтіп жатса да, қайтып қару кезенбеді; ол кісіге қарап мен де атпадым.

	– Көгілдір көлге келер жылы да қайтып оралар қанат көбейсін деп тілейік.

	– Әлбетте.

	Мен анық байқадым, Нұрекең екеуінде де қаздар тобының ең соңында кетіп бара жатқандарын атып түсірді алдыңғыларына тимеді. Мұның мәнісін сұрағанымда, қария былай деді:

	– Бастаушы ата қазды атпау керек. Ол мертіксе, өзгелері бытырап кетіп, бір-бірінен адасып қалады да, барар жеріне жетпейді. Келер жылы қайтарда да сол бастап келеді. Ал ұшып бара жатқан үйректердің кілең ғана алдыңғысын атып түсірді. Оның мәнісі былай екен: үйректер тобын әманда еркегі бастайтын көрінеді. Аналығы келер жылғы бас өсіміне керек. Аталығы мерт болса, оның соңындағы аналық-ақ көшті қиналмай алып кете береді. Ендігі көктемге шейін жас аталықтар да жетіліп, жасамыстардың орнын басады.

	Ғажап заңдылық!..

	Менің екі көзім біресе аспанда, біресе көлдің шығыс жақ бетінде. Есі-дерім – аты аңызға айналған қоқиқазды бір көру. Нұрекең қайтар жолға жинала бастаған соң, мен де мылтығымды бөлшектеп құндағына салдым. «Қап, қоқиқазды көре алмай-ақ кететін болдым-ау! – деп ішімнен кәдімгідей қапаланып тұрмын. – Тағы бір айналып соғуға жол түсе ме, түспей ме?»

	Сол-ақ екен, аспан биігінде бұрын-соңды естімеген бір көп дауыс: қаздың қаңқылына ұқсастау сырлы саз – қиқу құлағыма келді. Үн шыққан жаққа жалт қарадым. Ізінше:

	– Нұреке!.. – деп айқайлап жіберіппін.

	– Тыныш! Бұл өте үркек, аса сақ құс, мейлінше секемшіл де. Қатты дауыстың өзінен шошып, қайтып келмей қоюы мүмкін, – деп ақсақал бұға қалды. Мен де соны істедім. Екеуміз де, қария алдымда, мен соңында, бүкшеңдей отырып, аңшылар қазған ұра сияқты екі апанға барып қойып кеттік.

	Енді асықпай осы бір таңғажайып құстар ұшып келе жатқан жаққа көз тіктім. Әуелде шөкімдей ғана ақша бұлтқа ұқсап тұтасып көрінген олар, жақындаған сайын аз-аздап ара-жігі ашыла бастады. Бізді жанай өтетін сыңайлары бар екенін байқаған соң, шұңқырдың түбіне қарай бұққан үстіне бұға түстім. Бірақ екі көзім, бар назарым қаңқылдап-шаңқылдап көлге жақындап қалған қоқиқаздар тобында.

	Міне олар бізді жанап өте бастады. Манағы ақ құс қайда кеткен?!. Бәрінікі де қызыл қанат, қызыл бауыр, қызыл сирақ, қызыл мойын... Ұшқандағысы-ақ қызық: сырықтай ұзын аяғы мен сала құлаш иір мойнын түп-түзу етіп созып жіберетіні сонша, жылқышының құрығына біреу қанат байлап аспанға атқан ба дерлік...

	Міне тамаша; көлдің бізге жақын жатқан шығыс жағалауына – тайыз тұсына екі жүз шамалы қоқиқаздар жұбын жазбай қонғаны сол екен, әлгі жерге біреу аса қанық қызыл түске бояған көп жүнді кептіру үшін әдейі жайып тастағандай болды да кетті: қып-қызыл-ау, қып-қызыл (жергілікті жұрттың мұны «қызылқаз» деуінің мәнісін енді түсіндім. Көптеген халықтардың тілінде осы құсты «фламинго» деп атайды. Бұл латын сөзінің мағынасы «жалын» екен)!

	Нардікіндей иір мойын, шалғы тұмсық, сырық сирақ олар, өздерін аса маңғаз ұстап, тайыз суды емін-еркін кешіп жайыла бастады: бәрі де қорек іздеп жағаны жарыса сүзуге кірісті. Ұзындығы бір жарым метр сирақтарына сенген олар, көлді емін-еркін кешіп, сала құлаш мойындарын созып жіберіп алдын, жан-жағын шалпуыштата бастады. Былай қарағанда, мұның бәрін олар, әшейін, еріккеннен істеп жүрген шығар деп қаларлық.

	Бәрінің де ірісін-ай! Биігін-ай! Бұларға теңелсе, тек түйеқұс қана теңеле алар.

	Қоқиқаздардың бірлі-жарымы әрірек барып қонып жатты. Бұлардың тұрғаны екібастан ғой, ұшқанының өзі қызық екен: маған тым жақын жердегі біреуі, әрқайсысы екі мертге жуық, қараға бояғандай үш жағы сүп-сүйір, қазіргі реактив самолеттікіндей үп-үлкен қос қанатын кең жайып жіберіп, суды жан-жағына мейлінше мол шашыратып сабалаған күйі, біраз жерге шейін қалбалақтап барып ауыр көтерілді. Содан кейін мойнын, ұшы қап-қара имек тұмсығын түп-түзу етіп алға, ал екі аяғын бауырына жинамай артқа қарай таяққа ұқсатып созып жіберіп, үйреншікті қалпына келе қалды.

	Жұрт білетін ресми мәлімет бойынша, біздің республикамызда қоқиқаздар тек қана Қорғалжын қорығында, атап айтқанда, Теңіз көлінде тіршілік етеді деуіміз толық емес-ау деп ойлаймын. Бұлардың Құрдымды да мекендейтінін талай кісіден естідім. Барға ғана місе тұтпай, зерттей түссе ғылымға да жақсы, жер шарында сирек кездесетін мұндай құстарды қамқорлыққа алу ісі де жөнделе түскен болар еді.

	Қоқиқаздарды үркітпеу үшін Нұрекең екеуміз бұқпантайлап шұңқырдан шықтық та, ақ құмшықтың арғы бетіндегі аттарымызға жеттік.

	Жолда мен:

	– Бұларды аулай ма? – деп сұрадым.

	– Неге ауламасын. Әрқайсысы бір-бір тоқтыдан кем емес. Бірақ аттырмайды. Өте қауымшыл олар, қатарынан бірнешеуін қарауылға қояды. Бойлары биік болғандықтан ондайлары бәрін алыстан шолады, байқайды, аңғарады, хабар береді. Өте ұйымшыл бұлар, суық хабар жетсе болды, бір кісідей дүр көтеріліп, қауіп-қатері жоқ Құрдымға қарай тіке тартып отырады. Адамнан айла құтылған ба, қулығын асырған бірен-саран аңшылардың атып алды дегенін естігенім бар. Сондай соғылғанды базарда кездестіріп, көптің көзінше ит терісін басына қаптап сілейттім өзін... Қып-қызыл боп кеткен әлгі неме: «Нұрекесі, онан да мені оңашада сабап алғаныңыз жақсы еді ғой... Қызылқазы құрысын! Бұдан былай, наныңызшы, сол пәледен ат шаптырым аулақ жүрейін!» деп ант-су ішті. Сөйтіп, менен қашып құтылғандай болды. Ал сол шіркін өз қатарларының ішіндегі ең дәулеттісі: малы да, дүние-мүлкі де бір басына жетерлік; жеңіл машинасы және бар. Ұлдары бас-басына бір-бір мотосекілден иемденген. Ал істеп жүргені жаңағы...

	Аттардың басын ауылға қарай бұрғанымызда, күн де еңкейіп ұясына қона бастады. Жеткен ізімізбен қайыра жүріп келеміз. Артымызда қалып бара жатқан шалқар көл айдынына әлсін-әлсін бұрылып қимастықпен қарап қоямын. Жел ақи-тақи басылды. Көл де ентігуін қойған. Судың беті қайтадан құсқа толып кетіпті. Кербез қос аққу, балапандары қасында, жалпақ айдын төсінде жеңіл қалықтап, әсем ырғалып-тербеледі.

	Ымырт үйіріліп, күн батуға айналды. Көлдің арғы бетіндегі, үстінде қаздиған жалғыз жидесі бар, жарқабақ іңір қараңғысында тым сұсты түксиеді. Телегей көк айдын тұнжыр тартып, қап-қара боп сала берсін...

	Шалқар көлдің жағасындағы қамыс, қоғалар түр-түсін жоғалтып, тұтас бір қаралтым қалың жолақ боп көрінеді.





ТӨРТІНШІ СҰБХАТ




	Сымбат Ақшоқының етегінде отырған жылқылы ауылға кетіпті деген хабарды алысымен, кәдімгі шағырмақ сары күздің шуағы мол бір сәтті күні, Нұрекең екеуміз тағы да ертелетіп атқа қондық. Жолға жүрер алдында қария бәйбішесіне: «Соғымға қосқан ту биені де көре келейін», – деді.

	Шопан аулына барғандағы бағытымыз тікелей түстік жақ болса, енді тура батысқа қарай бет түзедік. Аяғымыздың асты – теп-тегіс сары дала, төбемізде –әлде-қалай жабыққа ілініп қалған шүйкеге ұқсас шарбы бұлттан басқа ештеңе көзге ілінбейді – аспан алабы ашық. Маңдай алдымыз – ұшы-қиырсыз кең адыр. Жан-жағымыз – үстінде ерке сағым ескен бел-белестер. Аз ғана желемік бар.

	Емін-еркін көсілген құба қыр – кең далаға шықсаң болды, тынысың кеңіп, таңертеңгіліктегі қоңыр салқын шыңылтыр ауа ішкі сарайыңды салғаннан ашып, бойыңды ширатып, көңліңді бірден сергітіп жібереді. Мұны Нұрекең де байқап келе жатқан боп шықты:

	– Қырдың ауасы дәрі есепті ғой, жарықтық, – деді ол, кеудесін кере түсіп. – Мына араның, қарашы, миясының басындағы гүлі аппақ екен: астында тұщы су мол білем және жер бетіне жақын болар...

	Қазан айының майда ескен жайма қоңыр өгіз аяң желі беті-қолымды еркелей аймалайды.

	– Сары қамқа салқын күзіміз осы болады, Қайсаржан. Жаздың күні – жанға жайлы, күздің күні – жанға да жайлы, малға да жайлы, – деп айналаға жіті көз тастап келе жатқан Нұрекең, ат үстінде бір көтеріліп қойды.

	Алтын желекті орта күздің екінші жартысы. Жер әлі құрғақ. Төңіректі селдір кіреуке-көгілжім мұнар торлап тұр. Алыстағының бәрі бұлдырап көрінеді: сағымданған сары дала, көлкіген көп сағым. Айналамыз – жым-жырт, адам елегізерлік.

	Өкшесіне түсетін сары ала тон кигендей, дала реңі түгел өзгерген. Қай тұсқа көз салма, көретінің – далиып жатқан теп-тегіс тепсең, жазық-жабдан; көз ұшына шейін ұбап-шұбаған селеулі атырап; нұрға бөккен иен кеңістік, сапиан жазира, ұлан-ғайыр сарғыш өлке, күн қақтаған сайқын дала. Төрге төселген көрпедей сары жазықта шым шоқалақтар ғана жиі ұшыраса бастады.

	– Күз сыбағасы – сары түс, яғни алтын реңді маусымымыз осы болады, – деп қария тағы бір лебіз білдірді.

	Десе дегендей-ақ екен, жаз жайлап, күз күздеп өріс біткен сарытап боп қалған.

	Жомарт табиғат та тараң тарта бастапты. Жердің шөбі сұйылып, қурап біткен. Адау-қадау өскен жатаған жыңғылдың қызыл-күлгін шашағы ғана өңін бермей, сол бір әдепкі желкілдеген қалпында тұр. Көз ұшында сағым көтерген кебендер кәукиеді. Сары қыздың бетіндегі меңдей, сары жазықта дөңгелене біткен қара қошқыл дүзген шоғырлары көзге ұрын шалынады. Солардың ара-арасымен тышқан аулап жүрген бұлаң құйрық қыр түлкісі бір көрініп, бір жоғалып бой көрсетеді; осы маңда бар екенін білдіреді. Бірақ бәрінен де не басым – селеу басым, майда ескен жұмсақ жел көз жетер көлемді түгел алып жатқан, сары баланың күнсіген айдарындай мысық мұрттанған қалың селеуді еркелете баяу желпиді.

	Біз қасынан жанай өткен шетен құдықтың мөп-мөлдір суының аузы-мұрнынан келе шүп-шүп толып тұрғанын көріп мен қайран қалдым. Бірақ су алған біреу, шығырдың қалқанындай, оның қалың тақтайдан істелген қақпағын жаппай кетіпті. Бұған Нұрекең әжептәуір ренжіді:

	– Қазақ десек бәріміз кетеміз... Мұны істеп жүрген қандай оспадарсыз болды екен?! Бір адам қазған құдықтан мың адам шөлін қандырады... Шөп-шалам, құм-тозаңды айтпағанда, тышқан түсіп кетсе ғой, мынадай кеусар арам болып шыға келеді... Бұл маңнан осы құдықтан басқа ауыз суды емге таппайсың.

	Қария әдейі аттан түсіп, құдыққа қарай қадам басты. Мен де, үзеңгіден аяғым босасымен, дереу ақсақалға ілесе бердім. Екеулеп қақпақты орнына қойдық.

	– Бұл – Тұщықұдық. Суының тазалығын айтпағанда, көзі көп болғандықтан, молдығы сонша, бірер күн қауға салмаса, осылайша меймілдеп тұрады. Мұндай құдықты мынадай сары даланың сарқылмас сабасы десе де болғандай...

	Жалпағынан түсіп жайбарақат жатқан сары жазыққа – үкілі көдесі қоян жасырған кең алқапқа жеткенімізде, балақты кеулеп ескен күздің желікпе желі ереуілдей ескектеп бір берсін (даланың желі қызық: ылдиға түссең бәсеңси қалады да, өрге көтерілсең екпіндей түседі). Бұл әсіресе астымыздағы екі атқа жайлы тиді білем: мініскер көк бесті мен күрең тебел де бастарын жиі-жиі шұлғып, аяқтарын ширақ тастай бастады. Нұрекеңнің астындағы ат бөкен желіске көшті. Мен артта қалуға айналдым. Мұны байқаған ақсақал бүлкілге ауысты да, мені күтіп алды.

	– Астымдағы аттың қарқынына жылқы ілескен емес, бұл желгенде өзгелері шауып отырады.

	– Бәсе, аяқ алысы бөлек-ау!

	Бірталай жерді жүріп тастаған тәріздіміз. Бірақ көсенің сақалындай селдір селеулі, үстін мұнар шалған, жиегін сағым әрлеген, жатысы әсем қарсақ жонды кер жазық жуық маңда таусылар, екінші шетін тез арада көрсете қояр түрі жоқ. «Бір замандарда тұлпарлар жортқан апай төс жалпақ жазығымыз осы болар», – деп қоямын өзіме өзім күбірлеп.

	Телеграф бөренелері арасына бес-алты қатар етіп тартылған жуан сымдарға самсай қонып, әрқалай қонақтап отырған сонша көп ақ тамақ, айыр құйрық қарлығаштар композитор-табиғаттың әдейі түсірген әсем бір нотасы сияқты боп көрінеді көз тоқтатып қараған кісіге. Қарлығаштарды нұсқап:

	– Е-е-е, бұлар да жаппай жылы жаққа кетуге қам жасай бастапты ғой, – деді Нұрекең.

	Көз ұшында бар сырын ішіне бүккен, сиқырлы құпияларға толы көкжиек қана бұлыңғыр көлкиді. Жалпайып жатқан сары адыр – кең атырапқа кезіктік бір кезде. Қарт тағы да түсінік берді:

	– Бұл өңірді «Ақши жазығы» деп атайды. Анау – көлтабан.

	Аумағы ат шаптырым әлгі табандағы шабылған көк бидайық иісінің жұпары, жел сол жақтан соғып тұрғандықтан, көкірегімді аша түседі. Таяқ тастам жер сайын – шөккен түйедей шөмелелер мен үйілген қомақты кебендерден көз сүрінерлік. Өгіз арбамен болса да, мол пішенді қысқы мекенге тасып болып қалыпты.

	Біраздан соң бедесі белден келген берекелі шабындықтың да орнын басып өттік.

	Сопақ ойпаңнан үн-түнсіз жылап шығып жатқан шыжым бұлақ басының белден келген көк шалғынын көргенде көз қуанып, көңілім сондай көтеріліп қалды. Аяқ астынан пайда болған бала құйын шалғынды, жылқы аунағандай етіп, ұйпа-тұйпасын шығарсын. Шалдуар неме құдыққа барып құлап, ап-сап басылды...

	Бұлақтың етек жағындағы аумақты жайпаңда қарыс сүйем шашағы – айдары әсем желбіреген көп ши өсіп тұр; біріне бірі иінтіресе қалың біткені сонша, ине тастарға жер жоқ сияқты боп көрінеді.

	– Бұл – шилеуіт беткей.

	Түс әлетінде біз бергі шетіне жеткен жусанды атырапты бейне бір жайып тастаған боз кілем дерсің.

	– Бұл – боз беткей.

	Күн тас төбеге көтерілген шамада көделі тепсеңді де артта қалдырдық. Енді аумақты ақ тақыр – ай тақыр көрінді алдыңғы жақтан айнадай жалтырап. Бетіндегі бей-берекет шашылған жып- жылтыр домалақ ақ тастар күнге шағылысып, көзді қытықтайды.

	– Мына жатқан ұлы тақыр – ертеректе үйірлі құлан ойнақ салған жер.

	– Сіз ол мақұлықты көре алдыңыз ба?

	– Жоқ, шырағым. Менің әкелерім көріпті. Көк мылтық қой бейкүнә жануардың тұқымын біржола құртып жіберген...

	Тақырдың бергі жағындағы жалпақ сайдың табаны аңырайып жатыр. Жанына таянып келгенде барып байқадым, тайпақ сай аяқ алып жүре алмастай қайрақ тасқа толы екен; біреу әдейі келіп қолмен шашып кеткен бе дерсің; ара-кідік адау-қадау жатқан шоқпар тастарды да көзім шалып қалды. Сай-саланың арғы беті – шоқ-шоқ тобылғысы бар, жусаны қошқыл тартқан жалпақ тепсең. Жел сол жақтан есіп тұрғандықтан, бұрқыраған жусан иісі танауды жарады.

	Манадан бері тағы бір байқағаным, бір-бірімен жарыса жан-жаққа тарап жатқан жалпақ та жіңішке, үлкенді-кішілі, ұзынды-қысқалы дала төсіндегі жолдардың сондай көптігі; сайрап жатқан тарам-тарам таспа жолдар – қиыр-шиыры мол қыр жолдары – осы өлкенің солқылдап соғып тұрған қан тамыры іспетті. Бұлар маған сан ұрпақ салған өмір соқпағы, тіршілік өрнегі, мал бағып, егін салған, қала шыққан, елін, жерін сан қилы жаулардан – басқыншылардан жан аямай қорғап қалған ата- бабаларымның артында қалдырған айрықша бір белгісіздері боп көрінеді... Әне бір қайқаң қобы жол небір тылсым сырды ішіне бүгіп бүк түсіп жатқанға ұқсай ма...

	– Мына әртарапты бұралаң жолдар кейбір адамның шым-шытырық тағдырын есіне салады...

	Аттардың аяғы астындағы даңғыл жол, машина біткен әрілі-берілі көп жүргендіктен, көк шиқылдақ боп қалыпты. Кең жазықпен жарысқан ол екі өрім таспа тәрізденіп шұбап, арғы шетін көрсетер емес. Нұрекең екеуміз екеуіне түсіп, қатар жүріп келеміз. Аттар тұяғынан көтерілген, қидың түтіні секілді, бозғыл шаң бұрқылдап артта қалып жатыр.

	– Бұл қобы жолмен, қалың қол ертіп, талай батыр суыт жорытқан; қалыңдығына жетуге асығып, талай бағлан желе шоқытқан...

	– Иә, бұл жолдармен, құба қырдың сан түрлі кезеңінен асып, неше ғасырдың керуені өтпеді дейсің...

	– Маған бәрі күні кеше сияқты: тап осы кезде қайтқан қаздай салаласып, қалың көш өтуші еді бұл арадан құмға, Сырға қарай ұбап-шұбап. Түйе біткенге қызылды-жасылды кілем жауып, ырғалып- жырғалып көбелей көшкен кілең ауқаттылар...

	– Иә, ол енді Сізге елес, маған көрген түстей, бізден кейінгілерге ертегіге ұқсас беймәлім бірдеңе боп көрінуі де мүмкін ғой...

	– Әлбетте.

	Мен ойлаймын, мына жолдарға тіл бітер ме еді? Сонда бұлар қай заманда, қай дәуірде, қай кезеңде қаружарақты, аттылы-түйелі, арбалы-шаналы кімдердің қалайша үстерін басып өткенін, нелер айтылып, нелер қойылғанын сайрап берер еді-ау?!

	Туған жерді, ата қонысын алшаң басқан талайлардың бізге көрінбейтін ізі жатыр бұл жолдарда.

	– Әрине ғой!

	Жылқы сүйіп жайылатын қалың көде өскен сары кебір, қар суымен-ақ көгі жайқалған теп-тегіс қоңырлық, сазан бел қыналы құла қырат, кебек сияқты кебіртік боз топырақты қыраң жер – үстін малта тас басқан тастақты өңір, адырлы-бұдырлы, бұталы-баялышты жалпақ беткей, біртіндеп биіктей түскен құйқалы бел-белестер бара-бара бір-біріне иінтіресіп жалғасқан ат жонындай сан қилы адырлармен атыса берді.

	Олардан өтіп күдері белдерге жеткенде жер бедері жолбарыстың жонындай шұбартып, үстіңгі жағы сарғылтым тартса, етегі қызыл изен, бурыл бетеге, боз селеу боп алашабыртады. Болар- болмас желеміктен шөп басы баяу ғана ырғалып-тербеледі.

	Мынадай бетегелі қырға ат арқандап, анадай балаусалы сайға бие байлап жылда жайласа ғой, шіркін!..

	Қамшылар жағымыздағы жолға жақын жатқан үй орнындай ғана шоғырды көрсетіп, Нұрекең былай деді:

	– Мұны жұрт «Киелі тас», тіпті «Әулие тас» деп те атайды. Оған себеп, осының үстіне көктемде қырық түрлі қына шығады...

	– Табиғатта әлі де болса ашылмаған құпия аз дейсіз бе?

	Әбден сарытап боп сарғайған тағы бір саруан жол, бір бүйірден қапталдаса кетті де, белдерден қайқайып асып барып, қамшылар жағымыздағы ой-еңіске құлдыраңдап құлай берді. Ирелеңдей созылған қыр жолымен желе-жортқан біз сәске түс әлетінде бекіре жон асу-асу белдер мен ұбап- шұбаған аласа белестердің бір қыдыруын артта қалдырдық. Бірақ бірі мен бірі жарыса, жағаласа, бірін-бірі тасаланып, қатар-қатар созылған бұлдыр бел-белестер таусылар емес: бір жамбастай сұлаған күрең белден аса бергенде, алдымызда алшысынан түсіп жатып алған сағымданған сары белес және көрінді. Әріректе, көз ұшында толықсыған қоңыр белдер, алыстан мұнартып, мен мұндалайды.

	Белден бел асып шұбатылған көлбеу жол бізбен біраз жерге шейін жарысып барды да иек артпа боз кемер тұсынан қамшылар жағымызда қалып бара жатқан жалғыз қыстауға қарай шұғыл бұрылды; соған сұғынып барып біржола жоқ болды.

	– Биыл нағыз мырза күздің өзі болатын сыңайы бар, деді Нұрекең жанарын алысқа қадай түсіп.

	– Жақсы ғой.

	Түс қайта емін-еркін көлбеп жатқан кербез жалдар мен жоталанған қырқаларға тап болдық.

	– Осы бір биіктердің әрқайсысы, бұлардың арасындағы тарам-тарам сай-сала, ондағы әр түп тал-бұта мен өскін атаулысы маған сондай ыстық. Мұнда табан аудармай он жыл жылқы бақтым.

	Бір жағы – қара отты жатаған қоңыр биік, бір жағы баялышты құмаққа жеткенде, аралары тым жақын дөңбектердің үстінде өсіп тұрған қаптаған қалың итмұрынға кезіктік. Оларға жете беріп, екеуміз де аттан түстік.

	Сопақ келген, жып-жылтыр моншаққа ұқсайтын қызыл күрең итмұрын жидегі әбден пісіп тұр екен. Жидектің көптігі сонша, жер тістеген жатаған бұтаның таспадай ақ бұтақтары көзге онша көп шалына бермейді. Бала кезімдегім есіме түскен мен, мол жидекті уысыма толтырып алып аузыма ата бердім, ата бердім.

	Жеңсігімізді әбден басқан соң барып аттарымызға қайтадан аяқ артып, алған бағытымызға қарай жүріп кеттік. Біраздасын қуаң-құба қырқа, ұбап-шұбаған жалдар бұлдырап барып, жер кемерінен асып көзден жасырынды біз қатар-қатар, бірін бірі жалғай көз талдыра кербез керілген маңғаз жондар арасына келіп кірдік. Алдымыздағы шағырлы жоннан әрі асып түсіп жатқан қасқа жол оның қайыс белбеуі іспетті.

	Көптен бері үн-түнсіз өзімен өзі боп тым бұйығы келе жатқан Нұрекең маған қарай тіл қатты:

	– «Бір кездегі бұл жондарда үйір-үйір боп көп құлан алаңсыз асыр салған» деп атам айтып отыратын. Сонда олар құмның тұщы суын тұяғымен тарпып-ақ шығара береді екен.

	Бәсе десейші, менің шешемнің, кейде тіпті әжемнің өзі, көне құдықтың көнересі құлап, көзін құм басар болса, ер кісілерді күтпей-ақ, жаңадан құдық қазып ала беретін...

	Көп ұзамай сұлай созылған, алып жайынға ұқсап теңкиіп-теңкиіп жатқан көп жота – білем- білем мұқыл биіктіктерге тап болдық.

	Оң қапталдағы өкпе тұсымыздан шөккен түйедей тас обаларды бетке ала борсаң-борсаң жортып келе жатқан бір кісі, бізді көрісімен, атының басын бері қарай бүрды. Ілезде қасымызға келді.

	Қияқтай қара мұрты бар жігіт ағасы боп қалған ол, екі қолын бірдей созып Нұрекеңмен сәлемдесті. Менімен де осылайша амандық-саулық саулық білісті. Қарт екеуі жол-жөп сұрасып шүйіркелесті де қалды. Ол басқа бір жылқылы ауылдағы інісіне бара жатыр екен. Әлгі кісі көп кідірмей қайтадан өзі кетіп бара жатқан бағытына түсті.

	– Танымайтын адам, жолынан қалып... – дедім мен, оның жаңағысын біртүрлі көріп.

	– Олай деме, Қайсаржан, далада келе жатып ұшыратқан адамыңмен амандық-саулық біліспей, жөн-жосық сұраспай өтіп кету бұрындары үлкен әбестік саналатын. Бұл сол үлгі-өнегені зердесінде сақтаған кісі болды. Қазіргілер ғой машинасының қою шаңына қақалтып, атыңды үркітіп, баса жаздай жаныңнан құйындатып өте шығатын...

	Қандай жарасымды ата салты! Мен мұны бұрын білсемші?!

	– Қос қолдап сәлемдесуде де мән бар: жеңіме тыққан қару-қанжарым жоқ дегенді білдіреді.

	– Япырай, ә?!.

	Әбілхайыр хан мен орыс патшасының елшісі – шоқынған башқұрт Тәуекелевтің алғаш кездескен жері – аумағы сондай үлкен, жатысы мығым Маңтөбе көз ұшында бұлдырайды. Бауыры күнде дауыл Бестөбеге жеткенде қырдың қыдырма желі екілене соғып, астымыздағы аттардың жал, құйрығын бұрқыратып тарай бастады. Осыған қарап маңдай алдымызда қолдың саласындай боп тұрған бес төбенің, бесеуі де қоңыр төбенің орналасуында бір гәп бар ма деген ойға келесің. Аралары онша алшақ емес көне үйінді – үйездеген кәрі түйедей теңкиіп-теңкиіп жатқан тас обаларға – назарың ауғанда, бұл жерде де талай қырғын қан төгіс, сұрапыл шайқас, көп қырылыстың болғанын бірден аңғарасың.

	Менің қандай ойда келе жатқанымды айтқызбай байқаған Нұрекең:

	– Бұл өңірдің әр төбесі – тұнған шежіре. Тақымына тұлпар басып, арқыратып арғымақ мініп, ат ойнатып, атой салып сары даланы толағай қиқу-сүренге толтырып, қас дұшпанына қан құстырған талай-талай кескілескен қырғын шайқас, тартылған садақ, шабылған қылыш, шаншылған найза, атылған мылтықтың, қыршынынан қиылған көп боздақтың тасқа айналған мылқау куәсі ғой мыналар, – деді көп обаны қамшының сабымен нұсқап. – Ең бергісі – он алтыншы жылғы патша әскері мен сарбаздардың арасындағы қанды шайқастар...

	Алған бетімізді бағдарлау үшін келесі бір шоқының ұшар басына көтерілгенімізде, кісіге біртүрлі жылы ұшырап аршын төс Сұңқарқия көш жерден көзге шалынды. Ол осы өлкенің заңғар биігі, қашан көрсең де – ертеме, кеш пе – кереметтей нұр – әсем бір торғынға оранып тұрады.

	Қазірде де сондай!

	Алтын зермен көмкергендей, мұнарта бой созған Сұңқарқия төсін арайлы шұғыласымен аймалап күн де еңкейе бастады.

	Көп ұзамай алдымыздан жазылған сары жаядай ерекше бір кең алқап көрінді. Маңдайымыз төстеу болса, қамшылар жағымыз – құмдасын өңір де, мінер жағымыз – көлеміне көз жеткісіз жирен қопа боп сала берді.

	Бұ өңір – адырлы-бұдырлы қамқа қыр – менің ауылым сан рет көшіп-қонған, жаз жайлап, күз күздеп, қыс қыс-тап, көктем шыға қайтадан үдере көшкенді әдет қылған арғы бабаларымның ежелгі қонысы, ата күлдігі...

	Әз өлкемнің бұл пұшпағы да көзіме оттай басылды, мұндай ыстық көрінбес!

	Сары даламның сары ала күзінің сары шуақ қоңыр жай бір күні таусылуға айналып, қоңыр кеші бел ала бастаған шақта, Нұрекеңше айтқанда, «ат жетпейтін жер жоқ», алақанда жатқандай боп Ақшоқының (боры бар-ау дейім) етегінде отырған, аз ғана қараша үйлерден тұратын жылқылы ауылдың, сары желіспен, біз де желкесінен құладық.

	* * *

	– Қырда мал жайлап, бие байлап, қымыз сапырған жылқылы ауыл дегеніміз осы болады. Мұндағы жылқышы – менің жиенім, апамнан туған. Өз бір сырбаз, шаруаға аса мығым, құрығы құтты жігіт. Еңбек Ері.

	Нұрекең атының басын ауыл сыртында шыжыммен тайға бас білдіріп жүрген – біреуі ересек, біреуі бала – екі кісіге қарай бұрды. Мен де ере түстім.

	Біз таянып келгенде ұзын бойлы, тым қапсағай, елулерді еңсеріп қалған, көк жолақ кепкасын көзіне түсіріп баса киген, қисық табан былғары етігінің қонышын бел ортасынан қайырып тастаған; қайыс тақым, қамшы бел, қамыт аяқтау жылқышы, мойнын ішіне алып мөңкіп жүрген асаудың – күрең тайдың – шыжымын қасындағы балаға ұстата салды да, екі қолын бірдей алға созып, Нұрекеңе ала жүгірді.

	– Нағашы-еке, алты ай жазда ат ізін бір салмауыңызға қарап, елсіз медиенде жатқан жаман жиенін ұмытқан болар деп жүрсем...

	Нұрекең де көк бестіден жеңіл түсіп, өзімен бойы пара-пар жылқышыны, төске төс түйістіре, құшақтай кетті.

	– Жиенжан, бәрі дұрыс, бірақ нағашыңның шаутартып қартая бастағаны болмаса, саған деген ықылас-пейілінің айрықша екеніне құдай куә, аруақ айғақ!

	– Қартайдым дегеніңізге келіспеймін, нағашы-еке. Бір жағынан бізден де болар, малдың қамы, оты мен суы деп шығынып қиыр жайлап, шет қонып жүрген...

	– Көңіл жақын болса, жердің қашықтығында тұрған не бар? Нағашыңды кәрілікке қимағаныңа алда риза болсын! Көңліңді құдай көтерсін!

	Нағашылы-жиенді адамдардың базынаға толы жарасымды әзіл-қалжыңы аралас сөздеріне құлақ қоя тұрып, мен жылқышының аяз сорып, күн қақтап, жел тотықтырған тобылғы түстес қара күрең келбетіне назар аудардым: жазық қабақ, қошқар тұмсық, қой көз, ат жақты келген ашаң кескін;

	Еменнің өзінен қашап жасағандай шымыр дене, сом бітім, қапсағай тұлға. Арқын-жарқын сөз саптауына қарап, тым аңқау болар ма деп те қалдым.

	– Ойбай-ау, «танымасын сыйламас» деп, Сізді қатты сағынғаным сондай, қасыңыздағы серігіңізбен сәлемдесуді кешеуілдетіп алыппын ғой, – деп ақсия күліп, жылқышы маған да мейіз қоңыр қос қолын ықыласпен ұсына берді. Ақсақал мені жиенімен таныстырды.

	– Алты ай қыс мұз бен қар жастанған, ала жаздай кісікиік боп елден жырақ жүрген, санап жұлдыз батырған, ұйықтамай таңды атырған, жеті желдің өтіндегі жылқышы деген қауым біз боламыз. Қысы-жазы білетініміз, ойлайтынымыз – жылқы малы, жылқының қамы...

	– Құрық сүйретіп құр-құрлап атой салған, құраулап қауға тартып, қиқулап үйір қайырған Барлас есімді жылқышы ағаң осы, Қайсаржан.

	Фамилиясы Ырысқалиев екен.

	– Мына кісінің жездесі – әкеміз де – бар өмірі ат арқасында өткен адам. Қолынан құрығы түскені кешелері ғана...

	– Қазір сексеннің үстінде.

	– Салқында тізем сырқырайтынды шығарды деп, кемпірі екеуі қыстауға ерте көшіп кетті.

	Жылда күздеудің аяғына шейін бізбен бірге болатын, не көрсе де бірге көретін.

	– Мықты деп сол кісіні айту керек; сексеннен асса да атқа қарғып мініп, секіріп түседі.

	– Жақсы көретін жездеңіз болған соң мақтай бересіз ғой. Қазір ол кісі де асаудан қашатын болды.

	– Өзің әуелі сол кісінің жасына келіп алсайшы. Сонда көрейін мен сенің тағы нелерден қашқаныңды...

	Сөздің астарын әрқилы түсінсек те, үшеуміз де мәз боп күліп алдық.

	– Кешіріңіз, нағашылы-жиенді кісілердің іліп-шалма қысыр сөзі таусылмайды, әсіресе сағынысып көрісер болса... Бұл не тұрыс: үйге жүріңіздер. Ұзақты күнге жол жүріп шаршап- шалдыққан боларсыздар. Сусын ішіп, тынығыңыздар. Құтты қонағым боласыздар. Қос ат жіберіп шақыртып алатын қадірлі адамсыздар. Дәм айдап келіп қалғандарыңызға біз сондай қуаныштымыз.

	Бәрі де, Нұрекесі, сіздің арқаңыз, сіздің еңбегіңіз. Әйтпесе айдалада жалғыз-жарым үй боп жылқы бағып жүрген бізді бұл ініміз білер ме еді, білмес пе еді, келер ме еді, келмес пе еді...

	– Жиенжан, Сымбат осы ауылда деген хабар алған соң...

	– Ойбо-ой, ол мана түске таман жүріп кетті. Қалай қарап бет түзерін өзі айтпады, біз сұрамадық. Бірақ кеше кештете осы ауылға келіп, бір қонып шыққаны рас.

	– Ой, әттегене-ай!

	– Нағашы-еке, тақи қажет деп тұрсаңыздар, ол кісіні бұл жерден болмаса, басқа бір ауылдан кездестірерсіздер. Ал бүгін менің сыйлы қонағым боласыздар. Басқа айтарым жоқ!

	– Оныңа құлдық. Біз енді Қыз Жібекті іздеген Төлеген емеспіз ғой. Солай ма, Қайсаржан? Мен езу тартып, басымды изедім.

	– Әп, бәрекелді! Ендеше үйге жүрдік.

	Жаңағы тайға бас білдіруді Барлас өзінің көмекшісі – жас жылқышыға тапсырды.

	Бұл тай жақында сүндетке отырғызған ұлына арнайы атаған бәсіре аты екен. Енді соған бас білдіріп, балаға мінуге бермек көрінеді. Әкесінің қасындағы жаңағы кішкентай сол інішек боп шықты.

	Ауылдың айналасы сары тандақтана бастапты. Соған қарағанда мұнда отырғандарына да біраз болғанға ұқсайды. Көп ұзамай қыстауларына қоныс аударатын түрлері бар білем.

	Қымыз иісі бұрқыраған киіз үйге кірдік. Жылқышы жолым үйде отыр екен: керегесі алты қанат болғанымен, шаңырағы арбаның тегермешіндей ғана, тым кішкентай. Біз төрге шығып жайғасар- жайғаспастан дастарқан жайылды. Үйдің әйелі қара сабаны күрпілдете пісті де, пұшпағын шешіп жіберіп, нән ағаш тегенене сары қымызды лақылдатып толтыра құйды. Содан соң қайқы сапты қайың ожаумен көпіршіте сапырып, тағы да мәнісін келтірді.

	Алдымызға бір-бір тостаған қымыз жетті. Жолдан шөлдеп келген біз сусынды рахаттанып сіміруге кірістік. Жылқымен көзін ашқан, жылқы бағуды алаңсыз ғұмырлық кәсіп қылған азаматтың үйіндегі әйел ғана баптап ашыта алатын кәдімгі бал татыған сары қымыз: сауға – сусын, ауруға – дәрі қымыз!

	Біз саба сарқындысына тап болыппыз. Бүгін-ертеңдері биелерді ағытпақ екен. Соның алдындағы сірге жияр немесе сірге мөлдіретер деп аталатын соңғы қымыз екен біздің ішіп отырғанымыз. «Қымыз көптікі» деп, жақын маңдағы ауылдар жаз бойы бұларға келіп сусындарын қандырғанды әдетке айналдырыпты. Қаңғыр-күңгір әңгімелесетін кісі келгеніне өздері де мәз боп қалатындарын айтты.

	– Қазір жылқының суға құлайтын уақыты болды. Құдық басына барсақ. Баққан малымызды көрсетейік сіздерге. Басқалай мақтанарлық неміз бар? – деді жылқышы тұруға ыңғайланып.

	Үйдің әйеліне рахметімізді айтып, біз тысқа шықтық. Қымыздың жеңіл қызуы тұла бойымды балбыратып, көңлімді көтеріп тастаған тәрізді. Есіктің кіре беріс сыртында тоқым, терлігімен көнелеу желқом ер жатыр. Оның үстіне аттың әбзелдерін: жүген, тартпа, өмілдірік, құйысқан, шідер сықылдыларды бірінің үстіне бірін үйе салыпты. Бір байқағаным, кезінде сәндеп күміс жалатқан әсем үзеңгіге қайыс таралғы жараспайды-ақ екен.

	Есіктің қарсы қапталында қашағанға ыңғайлы тал құрық үйге сүйеулі тұр. Онан әріректе үш- төрт қақ сойыл едірейе самсайды. Біреуінің басында қыл бұғалық бар. Аяқ астында шаң басып ыңыршақ жатыр. Сәл әріректе қос керегеден қосқан итарқа жаппа қараяды.

	Екі үйдің ортасына керме тартылған. Онда байлаулы тұрған күдері жал сал торы қолды-аяққа тұрмай өз-өзінен еліре тықыршиды.

	– Мынауың шылбыр үзіп, шідер шыдатпайтын хас асау ғой, – деді Нұрекең, бір жағынан сүйсініп.

	– Ай тұяқтың тарпаңы екені рас. Бәйгеге қосар жүйрігіміз болған соң, арнайы бапқа алдық.

	– Не шықса да түбінде бас асаудан шығады...

	Әлгі бесті енді бірде алдыңғы сояу тістерімен жіліншігін қасуға кірісті.

	– Жігітте де жігіт бар – азаматы бір басқа, жүйрікте де жүйрік бар – қазанаты бір басқа... Мынау әбден қартайып арса-арса боп жатқан кезінде хас тұлпардың нағыз өзі болатын, көп жылдар бойы бас бәйгені ешкімге бермей-ақ келіп еді, – деп Барлас жылқышы маған қарай мойын бұра сөйледі. – Бүкіл елге аты жайылған айтулы жүйріктұғын. Ондай малды кісінің етке өткізуге де дәті бармайды екен...

	– Кәрілік кімді пұшайман етпеген?!.

	Үйме қап тезекті қолтырмаштап арқалап алған бір кемпір ошақ басына келіп, қабын жайымен жерге түсірді. Ол кісімен де амандасып, амандық білістік.

	Шынжыр тұсаумен жайылып жүрген, қалың жалы біркелкі төгіліп тізесін жапқан көк ала аттың, аяғын кідің-кідің басып, ілгері қозғалған сайын пайда болатын сыңғыр-сыңғыры да құлақ түргізіп, ерекше әуен екенін еріксіз аңғартады; мойныңды солай қарай бұрғызып, назарыңды өзіне тартады.

	Барлас ағаның қолындағы, өрімін сабына қоса қысып ұстаған, ұш жағын екі елі қалың жезбен бастырған, ырғай сапты сегіз таспа, бұзау тіс, шашақты бүлдіргесі бар дырау қара қамшыға қызыға қараймын: «Мұнымен қарулы кісі қасқыр соғып ала беретін болар».

	Дүсірлеген көп тұяқтың айбынды дыбысы – суға құлаған жылқы үйірлерінің қыр астындағы дүбірін құлағым шалды. Әне-міне дегенше, жер қайысып, олардың қара-құралары да көрінді. Астауға жеткенше асыққан, даланың шұбалма қою шаңын аспанға көтеріп, ентелеп құлағаы қалың жұмыр тұяқтың екпіні тау жыққандай.

	Жылқының алды болып арындап, аршындай басқан, аяғын аннан-саннан бір тастап, үйірін дара бастап келе жатқан бітімі биік, тұрқы тым ұзын, құлжа мойын, кекілі келте, арыстандікіндей кере құлаш күдері жалы құлағынан асқан, аса қалың да ұзын құйрығы шұбалып жер сызып, садақ сыртты, емен бел, арлан бөкселі, күпшек сан, үмесі үлпершекті, шашалы, шашақты, кетпен тұяқ қызыл күрең бесті айғыр астауға жақындай бергенде, терткілдеу келген басын көтеріңкі ұстаған күйі, артына мойнын бұрып аса бір қуатты арқырап қоя берді: «Шаң-шұң шығарушы, суға таласушы болмаңдар!» деп үйіріне берген әмірі іспетті.

	– Пай-пай! Кісінесін-ай! Дауысын-ай! Құлақ жарады ғой! «Айғыр қоссаң – үндіден, қошқар салсаң – жүндіден» деп неге айтты дейсің аталарымыз! Келісті-ақ екен жануарым (қазақта «еркек дауысты әйел ұятсыз келеді, әйел дауысты еркек қуатсыз келеді» деген де мақал бар емес пе?)!

	Нұркей ақсақал қызыл күрең сақа айғырға көңлі толмай, сүйсіне қарап қалған.

	Құрыш тұяқ, темір тірсек, белі болат, қасқырға үйірін бермес, топтан топай алдырмайтын тарланымыз бұл, – деді Барлас жылқышы да, сөзге араласып.

	Сол жақ санына қарып басқан ай таңба орнына көк шулан түк өсіп, айғырдың көркін, сырт сымбатын недәуір бұзып тұр (құлға таңба басудың бәрінен де сорақы, қорлықтың ең жаман түрі екені содан да болу керек; мал екеш малдың да ұсқынын қатты кетірген).

	Кілең қыдыра жал, қыл құйрық, ай тұяқтылар шаңырқап келіп, ұзын да кең астауға екі жағынан бірдей жапатармағай бас қойды. Суға таласқан тай-құлындарды көргенде, балалы-шағалы үйдің дастарқан басындағы орынға бола жанжалдасқан кішкентайлары көз алдыма келді. Тырп етпестен төрт тағандап тұрып алып суды құныға сімірген жылқы атаулының бәрі де, тебер кездегідей, құлақтарын жымитып алған.

	– Жылқы жарықтықтың мөлдіреген құдық суын немесе кешіп барып көл-дарияның тұнығын әбден қанғанша сүзіп ішпей басылмайды ғой, – деді Нұрекең, үйір-үйірімен келіп астауға жаппай бас қойып жатқан көп қыл құйқа сүйсіне карап тұрып.

	Біреу әдейі тәртіп беріп қойғандай, алғашқы үйір суға қанып қырға қарай беттей бергенде, тоға бас, тоқпақ жал, қара мақпал қамшы кесті сақа айғыр бастаған үйір де астауға таянып қалды. Өзі шымқай қара болғанымен, жел тараған аппақ қаба жалы қамшылар жағына жығылып, бір құшақ құйрығының ұшын шұбалтып жел сылаған, мойны сала құлаш, белі мығым, сауыры жалпақ, серке сан – сырт бітімі сондай сұлу қара айғыр да, алшаңдай басып, астауға бірінші боп жетті.

	Нұрекең назарынан бұл да тыс қалмады:

	– Жануардың жал, құйрығының ұзынын-ай! Толығын-ай! Ерекше жаратылысын-ай! Жалды айғыр әлді де болады. Сақал-мұртты адам да сондай...

	– Жылқыны сұлу етіп көрсететін төгілген күлте жалы мен шұбалған қолаң құйрығы ғой...

	Төрт аяғын тең тастап, құйрық-жалы желмен ойнап, келесі үйірдің алдында келе жатқан апайтөс шыпта жирен айғырдың да бітімі ерекше көз тартарлық екен, құшақ жетпес тікірейген кереге жал, шұбалаң құйрық, қақпан бел, саны күпшектей.

	Мұны да Нұрекең иегімен нұсқап:

	– Жілікті мал екен. Өте төзімді, белі де ерекше берік болар. Алты ай салмастан мінсе арымас, бұлшық еттері құрыштай, белі болат серіппелі жануарым-ай! – деді.

	– Айғырды неден салсаң, көлікті содан мінерсің.

	Әбден қанып алған соң жылқы малының судың өзін малжаңдап шайнап, құлақтарын әсем қайшылайтынын қайтерсің!

	Барлас жылқышы әр айғырдың өзі мен үйірін арнайы әңгіме етуден жалығар емес.

	Мөлдір суға меймілдей толған, өзін сақа айғырдың бітеу терісінен жасаған дәу көн қауға – долуқты – екі жақтап бұрай тартып, жылқышы мен оның көмекшісі ұзын да терең етіп цементтен құйған ақ астау – науаға әлсін-әлсін құюмен тұр. Барлас аға бізге қарап:

	– Құданың құдіреті, мен баққан жылқы атаулы басқа суды менсінбейді және құдықтан су ішкен соң-ақ мықтап семіре бастайды, қатты қоңаяды.

	– Жылқы сұлыға бітпейді, суға бітеді.

	– Қатарынан жүз қауға салсаң да түбін көрсетпейтін, суы ортаюды білмейтін көп көзді бұл шыңырауды қыдыр құт кұйып кеткен құдық десе де болады... Кім де болса «Балқұдық» деп тереңдегі осы бір су көзінің атын тауып қойған. Сондықтан біз бұл құдықтың басына осындай қоңыр салқын күзде, жылқы қысқа қоң жинар кезде ғана көшіп келеміз.

	Аузы аңғалақтай тас құдықтың тереңдігі қырық құлаш көрінеді. Ондай шыңыраудың қандай болатынын өз көзіммен көрмек боп қасына келдім. Десе дегендей екен: қанша үңіліп қарасам да, түбіне толық көз жеткізе алмадым. Тереңдеген сайын тарыла түсетін ол, төмен қарай құлдилап кете береді, кете береді екен. Қап-қара түнекке көп қарағандықтан ба, бір кезде басым айналып, көзімнің алды бұлдырай бастағандықтан, еріксіз кейін шегінуге мәжбүр болдым.

	Менің нені қызықтап тұрғанымды аңғарған Барлас жылқышы сөйлеп кетті:

	– Бұл құдықтың суы жылқы малы үшін кәусармен бірдей. Былайынша, орташа құдық, нағыз терең шыңыраулар алпыс, тіпті жетпіс-сексен құлашқа дейін барады. Ең алыста жатқан су дәмді де мұздай болады. Оны ауыз суға деп алмасаң, арқан шыдамайды; түбіне шейін қайрақ таспен өріп шегенделгендіктен, оншақты қауға тартқан соң-ақ, қиылып кете береді.

	Ойпырым-ай, тереңдігі елу-алпыс метрге шейін баратын ондай шыңырау құдықты қарапайым кетпен, күрекпен бұрынғы ата-бабаларымыз қалай ғана қазды екен жүректері дауап және ерінбей- жалықпай басында айлап жатып?!.

	Суға қанып бырдай болған қалың жылқы іркіс-тіркіс қайтадан қырға қарай беттеуге айналды.

	Бірақ әрі асып кетпей, үйір-үйір боп әр жерде шоғырланып жусауға кірісті.

	Менің көз алдымнан өткен көп жылқының жылмиып семіргенін көрсең, шетінен тұлыптай. Нұрекең де мұны байқап тұр екен:

	– Жылқының аузы бір күн көкке тисе болды, ертеңіне-ақ құлпырып шыға келеді. Жануардың қыста арып, күзде күйленетін әдеті ғой. «Сүмбіле туар жылтиып, ат семірер құнтиып» деп бекерге айтпаған.

	Күмбір-күмбір кісінесіп, шұрқырасқан үйір-үйір алалы жылқы осы бір сұрқай өңірдің көз тоймас көркі, сарқылмас берекесі сияқты әсер етеді. Күлдір қаққан жылқы үні құлаққа сондай сүйкімді естіледі: жылқының кісінегені маған әменде қоңыраудың небір әсем сазға толы сырлы үнін есіме салады..

	Кешқұрым малды бір жерге үйіріп, керек аттарды қаумалап ұстай бастады. «Үріккелі тұрған жылқыға қиқу салса не жорық «деп, елірмелері өз-өзінен осқырынып-пысқырынып, көп қыл құйрық бірер адамға қайыру бергісі келмей бытырай қашып, жарыса шұрқырасады.

	Ноқталап бір-бір тайға жайдақ мініп алған жылқышының ұсақ ер балалары (бүгін демалыс болған соң, интернатта жатып оқитын олар, ауылдарына келген) қолдарына шала бұталған, қабықтаусыз қысқа тал шыбық ұстап, үлкендерге қосылып жылқы қайырысып жүр. Әсіресе құла тайына желқом ер салған он бір-он екілердегі ересектеу бала әкесінен қалысар емес. Бұларды айтасың, тайға салған ашамайдан басы қылтиып әзер көрінетін Барлекеңнің бес-алтылардағы бір ұлы, қос танауын бірдей әлсін-әлсін тартып қойып, бұл да әкесіне жылқы қайырысқан болады. Қайран, қолғанатым-ай! Тіпті жалаң аяғын таралғыға салып алған төрт-бестердегі бір кіп-кішкентай бала да ат үстінде жарбияды («Ұяда не көрсең...»).

	Бала кезімізде атқа біз де кілең ғана жайдақ мінуші едік. Сонда оның дене қызуын, әр түгінің нәзік дірілін, бұлшық етінің сергек ойнауын анық сезетінбіз. Желкілдеген жалын бетке соққыза, алға еңкейіп, мығым мойнын екі жағынан да еркелете сипағаныңда жануардың желігіп, желмен жарыса құстай ұшқаны қандай тамаша болушы еді!

	Қой мойын құла байтал, жас жылқышыға күш бермей, құрықты ала қашпақ боп, балаң жігітті біраз жерге шейін сүйреп апарып еді, адамнан айла құтылған ба, ол әлгі асаудың мойнына лақтырып шалма тұзақты салып жіберді де, тоңқалаң асырды.

	Шеттей қашқан шу асау – кер құла құнанды аға жылқышының өзі, атына жылдам міне салып, шылбыр қағып қуып берді. Қырау жалды көк дөнен ондайлардың адымын аштырмайтын ұшқыр да жалтарма жүйрік екен, дем арасында әлгіні қуып жетті. Барлекең көз ілеспестей әсем бір машықпен қашағанның мойнына құрықты салып та үлгірді. Сондағы құр асаудың дірдек қағып, бұғалықты алғаш көрген болуы керек, ащы шыңғырғанын естір болсаң: екі құлағың бірдей тұнады. Қалың жылқы дүркіреп бір берсін («Қашағанның кесірі – жусағанға»).

	Даланың тарпаң өскен асау малы, арқасына ер тимей еркін жайылған қырдың күлте жалдары-ай.

	Біздің қасымызға келіп жылқышы дөненінен жеп-жеңіл секіріп түсті де, атын сарытты.

	– «Адам жылқы мінездес» деп тегін айтпаған, бұл мал тойынса, семірсе аяқ астынан оқыранып шыға келеді (адамда да сондайлар баршылық қой...).

	– Көп ішінде бір қашаған болмай тұрмайды.

	– Нағашы-еке, бірен-саран болса не әңгімесі бар. Әне бір өз-өзінен еліріп тұрған кер тағы биыл бесті шықты. Соның үстіне шыбыннан басқа жан шыққан жоқ, мойнына – құрық, басына жүген тимеген тел жылқы. Сауырын желден басқа ештеңе сипамаған соң, бұл түлік кәдімгідей тағы боп кетеді, жабайылана бастайды екен (малды қайдам, қалада мысық пен иттің қайтадан тағыға айналғаны анық, панасыз мысықтар подвалдарда тіршілік етіп, балаласа, бұралқы иттер көпір астында күшіктеп жатады). Мұндайлар жыл асқан сайын кебейіп барады. Бәріне бас білдіретін күш қайда, ол неге және кімге керек?.. Осылардың бәрі дерлік, мінілмеген құр ат, шетінен шу асау. Сосын бұлар құтырмағанда кім құтырсын...

	– Неге олай?

	– Қазір жұрттың білетіні – машина, ең кемі – мотоцикл. Бір шалдың немересі: «Атам мені атқа мінгізсе, мен атамды машинаға мінгіземін...» – депті ғой. Облыс, ауданды айтпағанда, совхоз орталығының балалары тай мінбейді, велосипед, мопед мінеді... Қазір үлкенді-кішілі, болымды- болымсыз шаруаның бәрін мотор күшімен тындыруға жаман үйреніп алдық. Бір аттың күші ғана жететін жеңіл-желпі жүкті үш жүз аттың күші бар «К–700» тракторымен немесе жүз қаралы аттың күші бар жүк машинасымен тасып жүргендері сол техниканы босқа қинап, жанар және жағар майды беталды рәсуа етіп. Осылар өзінікі болсыншы, мұндай қып-қызыл шығынға өлсе бармас еді... Қазынанікі дейді де ештеңеге қарамайды, ештеңені аямайды, ештеңенің байыбына бармайды... Аттың бір сағат жұмыс істегені 40 тиын болса, машинаның, әсіресе ауыр трактордың осындай уақыттағы жұмысы мұнан он еседен астам қымбатқа түседі. Мұндай да өзіне-өзі қыруар зиян келтірушілік болады екен, ә?!. Осылардың бәрін қалтасынан төлейтін болса, көрер едім оның соншама қаражатты желге шашқанын?!.

	Озық техниканың отаны саналатын Америка Құрама Штаттарында шаруашылық, үшін, жегін көлік ретінде ғана он миллионнан астам жылқы ұстайды екен...

	Ұшқыр аттың арыны жанардан еріксіз жас парлатады білем, жылқышы екі көзін орамалмен әлсін-әлсін сүрте берді.

	Шапқылап жылқы қайырысып жүрген бір баланың астындағы бурыл тай, бұлт етіп, тақымынан шығып кете жаздады.

	– Әй,Әй абайласайшы!..

	– Байқасын, тайдан құлаған тастан құлағанмен бірдей.

	– Десе де, жылқы жалын төсейді, түйе – шудасын, ешкі – сақалын, қой – тұяғын, сиыр – мүйізін. Соңғы екеуінен шынында да оңбай құлайсың...

	Нұрекең жылқышының дөненін көрсетіп:

	– Ұшқыр-ақ мал екен, – деді.

	– Оныңыз рас. Бөсіп кетті дей көрмеңіз, мұның әп дегендегі желдей жүйріктігі сондай, шайлаған дуадақты, яғни тоқтыбалақты, көтерілем дегенше, үстіне жетіп барып қамшымен соғып алған да кездерім болды...

	Нұрекеңнің миығынан күліп тұрғанын аңғарған жиені:

	– Нағашы-еке, сіз енді сүйтесіз... – деп жылқышы өз-өзінен қызарақтай бастады. – Сіздің көзіңізше-ақ соны істер едім, бірақ қазір дуадағы бар болғыр бұл маңда жоқ, құрып кетті. Экспедициямен келгендер, оба шықпасын деп, тышқанға қарсы уы бар бірдеңелер шашқан екен, дуадақ та соны жеген болса керек, өз-өзінен өліп жатқан әлденешеуінің үстінен шықтым...

	– Ой, әттегене-ай?!. Ай, обал-ай?!. – деп Нұрекең қатты қынжыла, басын шайқады. – Бұлар неге сонша асығыс: әуелі осы өлкенің жай-жағдайын дұрыстап біліп алмай ма?!. Бұл далада тышқаннан басқа да тіршілік ететін жан-жануардың бар екенін неге ойламайды?!.

	– Бәсе деймін-ау!

	Осындай оспадарсыздықтың салдарынан Украинада дуадақтың тұқымын біржола құртып алыпты. Енді дуадақтың балапанын инкубатор арқылы шығарып, далаға жіберу үшін бастарын қатырып жатқан көрінеді (ондай балапандар далада өз беттерімен күн көре ала ма, жоқпа – оны бір құдайдың өзі білсін?!.)

	Үйіріне жанаспақ болған түбіршік жалды бөрте дөненді ал қара көк бесті айғыр сауырлап қуып тастады. Анадайда бір байталға бола екі айғыр бір-біріне тісті салып, шайнасып жатыр. Сары тіс сақа айғырлардың аяусыз айқасы батырлардың жекпе-жегін еске салғандай бола ма...

	Үйір басқан айғырлар әлсін-әлсін оқыранып қояды. Манағы қызыл күрең бесті айғыр, мойнын жерге салып, үйірін қайырып, шашау шығармай бас-аяғын жинап жүр. Азынауық та тістеуік әңгі айғыр – баран жүнді боз неме әр үйірге бір тиісіп, маза берер емес.

	– Сені ме! Етке тапсырып көзіңді құртармын-ау, бәлем! – деп Барлас ағамыз оған айқайлап жіберді (ал адамның осындайларынан қайтіп құтылуға болады?!.).

	Жалы түсіп, шұбатылған құйрық қылы сиреп шабыр болған кәрі айғырды, саба құрсақ, мес қарын кәрі биені де етке тапсыратындарын айтты. Бірер жылдан соң үйірден қалатын екі-үш жасамалы айғыр да байқалып қалды. Бірен-саран ылау аттар да бар екен.

	Жайбарақат қана әп-әдемі жусап тұрған көп жылқы аяқ астынан шарт-шұрт тебісіп, шақыр- шұқыр шайнасып, шыңғыра тістесіп опыр-топыр болды да қалды («Алыс жүрсе кісінескен, жақын жүрсе тістескен»).

	Жылқышылар дереу атқа қонып, бас бұзарларын қақ сойылмен сауырларынан, жандарына батыра, соғып-соғып етіп еді бәрі де, дәнеңе болмағандай, қайтадан тыныштала қалды.

	Қайран, жылқы түлігі-ай!

	– Жылқыны жылқының тұяғынан да қатты адам ғана баға алады, яғни оның тақымы – тас, қолы темірдей болуы керек.

	Төскейде үйірлерін айналып жосыла шапқылаған құлын-тай еркелей сүйкенісіп, тату иіскелесіп, құланша асыр салады. Олар құлын-тайлар, бала сияқты сүйкімділігімен көңліңді бірден өздеріне баурап алады: құлдыраңдаған ақ бақай торы құлын, жабағы боп қалған ақ құлын, тұлпар тұлға марқа құлын... Өзінен өзі жұлынып асырды салып жүрген көк төбел құлынды көргенде:

	– Бұғалық бермес асау құлыннан жел жетпес жүйрік шығады, – деп Нұрекең әлгіні кәдімгідей ұнатып қалды.

	Қай үйірдің болмасын дені биелер, көбісі аяқтарын маңғаз басқан сары қарын мама биелер екенін бірден байқадым. Ал қара көк қулық алғаш керген төлі болғандықтан, жабағы боп марқайып кетсе де, кер төбел құлынын көзінен таса қылар, бауырынан шығарар емес; үстіне түсіп өліп барады (баласын туа салысымен перзентханаға тастай қашатын кейбір әйелдерде сәбиіне дегенде осындай берілгендік, жан қиярлық болса ғой!). Бізге тақау тұрған кең құрсақ құла қасқа биені көргенде Нұрекең:

	– Жарықтық, әрі иеген, әрі сүтті болар, қазықтай екі емшегі сүйем келеді екен, – деді сүйсініп.

	Жалын сыпыра күзеп, құйрығын тізесінен шорт кескен, жаңбырлығын май мықтап жауып, әбден шайлаған бедеу кер биенің қылы құндыздай құлпырып, жылт-жылт етеді. Нұрекең соны қамшының сабымен нұсқап көрсетіп:

	– Біздің мал ғой. Қазысы сере шығатын болар, қыс түскенше қарысқа жетіп қалуы да мүмкін.

	Ат семірсе, сауыры томпақ келер...

	Батар күннің ал қызыл шұғыласы ақ боз атпен шағылысқанда, күміс пен алтын астасып кеткендей боп, әсем бір бояуға бөленеді, керемет боп көрінеді екен. Алкүрең аттың түсі – қызыл жезге ұқсап, сары аттың түсі болса жаћұтша жалт-жұлт етеді. Тамаша көрініс!

	– Көз барда қысырақ үйірлерін, сыртынан болса да, бір бағдарлап қайт, – деді Барлекең көмекшісіне. – Бірақ көп кідірме, мына кісілермен табақтас боласың.

	– Жарайды, аға, – деп жылқы іңірттеуге бара жатқан жас жылқышы шабдар дененімен салғаннан құйғыта жөнелді.

	– Құрығы құтты жігіт, – деп жылқышы көмекшісіне риза екенін білдірді.

	Барлекең балаларымен бірге суға қанған көп жылқыны бір жерге жинап, ауылдан онша ұзатпай іңірлетуге кірісті. Жылқы тегіс тынышталып, жайбарақат жусай бастаған соң барып, бәріміз, күн бата, ауылға қарай бет бұрдық. Тайға жайдақ мінген балалар бірімен бірі жарысып ала жөнелді. Бала көргенін істейді: үйдің жанына таяна бергенде, әкелерінің аттарына мініп, бір-бірлеріне кәдімгідей түйіліп аударыспақ ойнап жатқан алты-жетілердегі тұрымтайдай ғана екі баланы тағы ұшыраттық.

	Басынан асыра шапан жамылған бір әйел үй желкесіндегі жатаған дөң – бұзау төбеден әрі асып барады.

	Кеш түсті. Біз қайтып ораламыз дегенше ас та дайын болыпты. Сол қолына – мыс шылапшын, оң қолына – томпақ бүйір жез құман ұстаған, қысырақ үйірінен оралып үлгірген жас жылқышы – әдеміше келген қара торы өңді балғын жігіт – төрге жайғаса берген біздің қолымызға, Нұрекеңнен бастап, су құйды. Ақсақал: «Өркенің өссін! Бақытты бол! Барша мұратыңа жет!» – деп алғысын айтты. Мен де рахметімді білдірдім.

	Сол екі ортада дастарқан жайылды. Қол-аяғы балғадай, жүріс-тұрысы кербез, қимылы аса байыпты жеңгеміз тай жүзгендей әйдік сандал тегешке толтыра салған үйме табақ етті алдымызға әкеп қойды (жылқы еті астың төресі ғой, жарықтық!). Сүр ет пен жас еттің аралас иісі танауды жарып барады. Зерен табаққа бөлек салып, Нұрекеңнің алдына тайдың шекесін қойды. Ақсақал сүйек сапты пышағын қынынан алып, сумен шайды да, әлгі шекені асықпай мүжуге кірісті. Маған да еті сол күйінде тұрған бел омыртқа тиді. Сүйек мүжуге қай қазақ өш емес: мен де алдыма қойылған омыртқаны қолыма алып, сұғымды салдым дейсің...

	Асыл тағам – қазы-қарта, жал-жая аралас жылқы етін мұндай құныға жемеспін! Құрт езген сорпадан да бірер тостағанын тастап алғаннан кейін күн ұзаққа жол жүріп шаршағаным жайына қалды.

	Кешкі асты ішіп болған соң, шекпендерін қолтықтарына қысып, қолдарына құрықтарын ұстап, жас жылқышы, қасына Барлекеңнің ересектеу екі ұлын ертіп, түнгі күзетке аттанып жатты.

	– Балаларға ауыр емес пе?

	– Тәйір, олар қызық үшін бара жатыр, біраздасын қайтып келеді. Бір есептен, осы бастан бойларын үйрете берсін.

	Үйдің иесі қымызды тоғымыз басылған соң ішерміз деп әйеліне ескертті де, бірінші боп әңгімені өзі бастап кетті:

	– Түз жайлап, қыр қыстаған малшымыз. Қалай десеңіздер де, шаруа адамы болған соң, сөзді күн көрісіміз, күнделікті кәсібіміз жайына бұра отырмасақ көңіліміз көншімейді, әңгімеміздің сәні келмейді. Қазақта «адам – жылқы мінезді» деген мақал бар. Басқа түлік туралы бұлай айтпайды. Соның өзінде көп мән жатқан жоқ па?

	– Ертедегі батырлардың ең басты арманы иелерін жауға алдырмайтын, жолда қалдырмайтын, қан майданнан аман-есен алып шығатын құс қанатты тұлпарлар болған ғой.

	 – Жылқы – мінсең қанатың, жексең – көлігің, жесең – етің, ішсең – сусының, терісінің өзі таптырмайтын былғары... Бағып-қағуы ең арзанға түсетін шикізат. Жайылымда өскен жылқының бір центнер етінің өзіндік құны сиырдікінен – үш еседей, қой етінен – екі есеге жуық арзанға түседі.

	– Жұмыс күші ретінде де таптырмайтын түлік, су тегін дерлік көлік. Біздің өлке сияқты жерлерде үйірлеп жылқы өсіру мен отарлап қой өсіруді ақылмен ұштастыра жүргізген совхоз пайдаға шаш етектен келеді. Ондайлар бар да. Бірақ көп емес, бірен-саран ғана. Өйткені жоғарғы жақ не айтса, қандай бұйрық-жарлық, әмір-нұсқау берсе, соларды ғана орындап жаман үйренгенбіз. Жылқы өсіру шаруашылыққа да, үкіметке де өте пайдалы екенін кере-біле тұрып, мұндағылар өз беттерімен, байлаулы баспақтан бітep, аяқтарын аттап баспайды.

	Көріп отырсыздар, бәрі арзан! Бәрі су тегін! Мемлекетке керегі де осы емес пе? Аязы қақаған, бораны толастамайтын ерекше бір қатты жылдары болмаса, жылқы алты ай қыста аяғымен тебіндеп шығады. Жазда екібастан өз бетімен жайылады. Күні-түні бірдей далада. Қораны қажет етпейді. Қыс қатты болған жылдары қардың өзінен аққала етіп соққан ықтырма оған жетіп жатыр. Сиырға істегендей, тай қазан-тай қазан етіп су жылытып беріп те әлек болмайсың.

	– Солайы солай ғой...

	– Жер бетінде жылқының екі жүздей түрі бар көрінеді. «Малдың сырын баққан біледі» дегендей, ұзақ жылдар бойы осы түлікке етене бауыр басқаннан бері менің қолымнан мұның алуан түрі өтті. Жұрт айта беретін ақал-текені де өсірдім. Бір кездегі біздің бастығымыз бәйгеге ат қосуға сондай құмар еді. Сол әкелген. Жануар, несін айтасың, өте әсем, бітімі аса сымбатты, суреттей көркем жылқы: басында бір шайнам ет жоқ, бота көздің нағыз өзі; сала құлаш аққу мойны әдемі иіліп келетінін қайтерсің; шоқтығы биік, арқасы салған төсектей жұп-жұмсақ, сондай жайлы; жіліншіктері қыздың білегіндей жіңішке; тұяқтары қолдан қашағандай дөп-деңгелек, мейлінше шымыр; түгі тықыр, жалы жібектей.

	Жүйрік десе жүйрік. Сондай бір құла қасқаның сағатына жүз километрден астам жер алғанын көзім көрді. Бірақ жайылымда бағуға келмейді, суыққа сондай төзімсіз. Солардың төрт-бесеуін алты ай қыс бойы қорада ұстаудың өзі бейнет болды. Арба мен шанаға жегуге де жарамайды. Ол кезде небір ауыр жұмыстар мен ауыр жүк жылқы мен түйе түлігінің үлесіне тиді ғой, егіздер де көп пайдаға асты...

	– Қызды ауылды қырындаған жігіт-желең, салт жүріп ауылдан ауыл асқанды ғана білетін бұрынғының сал-серісі ғана мінетін жылқының түрі десейші...

	– Дон жылқысының арғы тегі – ноғай жылқысы. Бұл тұқым да жүрісті жылқының ең бір таңдаулыларының қатарына жатады. Атты қазақтар жорықта да, соғыста да жылқының осы түрін мінген. Жуырда болып өткен үлкен сайыста бұл тұқымның бір айғыры тәулігіне 311 километр жер жүрді.

	– Не деген белі берік, құрыш тұяқ, темір өзек жануар!

	– Небір ауыр жорыққа, жаугершілікке сондай қазанаттарды мінгендіктен ғой, бір жағынан, орыс әскерінің атам заманнан бері жауларын жапырумен келгені.

	– Буденный жылқысы да болды менің қолымда. Арғы тегі қалмақ жылқысы көрінеді. Бұл да жүйрік, жүрісі-ақ әсем, сырт бітімі әрі ірі, әрі сымбатты, көзі оттай жайнап тұрар еді. Кәдімгі қаз мойын, шоқтығы биік, арқасы жазық та түзу, салалы төрт аяғы бірдей тіп-тік, белді де берік мал. Салт мінуге де, жегуге де өте қолайлы. Осы тұқымның айғыры бір тәулікте үш жүзден астам, ал жарты айда екі мың километрге жуық жер жүргенін кезінде газеттен оқығаным бар. Сақа айғырлары жарты тоннаға дейін жүк тартады. Бірақ бұған ерекше бап керек екен. Негізінен жем жейді: әуелі бастан, жеті атасынан бері қарай жемге үйренген, сұлы мен арпаны күніге бірнеше шелектен бермесең, көп ұзамай жүні жығылып сала береді, күйі қатты таяды...

	– Жылқының ондай түрін біздің жерде өсіру қайда?

	– Қостанай жылқысына келсек, оның енесі қазақы жылқының биелері де, айғыры да басқа тұқымнан. Бұлар өте жүрдек, күшті және төзімді, салт мінуге де, жегуге де ыңғайлы. Бірақ соңғы кездері күтімсіздіктен, тұқымы шатасып, азып кеткен. Біздің бастықтар қанша жерге шапқыласа да, тазасын қолға түсіре алмай-ақ қойды.

	– Малдың, әсіресе жылқының тұқымы азбасын. Түліктің ондай түрін қалпына келтіру қиынның қиыны...

	– Көшім жылқысы да қазақы жылқының биелерін салт мінетін басқа жылқы тұқымдарымен будандастырудан шыққан. Бұл өте ірі жылқы, салмақты да келеді, жұмысқа да көнбіс. Бірақ мұны өсірумен өзіміздің Орал облысы жағында бірер совхоз ғана айналысатын көрінеді. Ол қайсымызға жетсін...

	– Сондай тұқымды өсіретін арнайы шаруашылық әр облыста болса ғой!..

	– Орловтың желісті жылқысы да – ең бір айтулы жылқылардың бірі. Өте жүрдек, әсіресе желіскер. Жүк тасуға да ерекше төзімді. Парлап жеккен екі айғыры екі тонна жүкті оп-оңай тартып кете беретінін Москвадағы Көрмеге барғанда өз көзіммен көрдім. Мұндай сүйсінбеспін, мұнша қызықпаспын! Қояр да қоймай жүріп бірнешеуін алдырдым да. Бірақ мұның да бабын таппай, жерсіндіре алмай қор болдық...

	– Бір жердің шөбінің екінші жерге шыға бермейтіні сияқты, әр өлкені атам заманнан бері бауыр басқан қай түліктің де өз түрі болады. Басқа жаққа барса азып кетеді.

	– Біздің өлкенің күн райы мен жер жағдайында қазақы жылқыдан ыңғайлысы, пайдалысы жоқ. Қазақы жылқы күй талғауды білмейді, қашанда құбылмалы келетін, Көбіне қатал – жазы аңызақ, қысы боран – күн райына сондай төзімді; жаратылысы о бастан мықты, мол өнімді, күшті келеді. Жыл бойы жайылымда бағылса да, күйі таймайды; көктем мен күзде тез қоң жинап, қатты семіреді. Соның арқасында қыс боранды болып, тебіндеу өте бір қиындаған жағдайда да көп аса өңін бермейді. Бұл тұқым жүрісті, мініске де ыңғайлы, жұмысқа да төзімді. Алдына жан салмайтын небір жел аяқ жүйріктер де осыдан шығады. Салт мінгенде тәулігіне салмастан екі жүз елу километр жол жүргендерін білеміз. Өзіміздің Ордада өткен Бүкілодақтық ат жарыста қазақы жылқы тұқымына жататын бір бесті айғыр, ұмытпасам, аты «Титан» ғой деймін, жүз километр жерден 4 сағат 6 минутта келіп, бүкілодақтық рекорд жасады...

	– Пай, пай! Ұшқан құсты артқа тастаған сәйгүлік сондай-ақ болар!

	– Ақша – тиыннан, жылқы – құлыннан. Қазақ қазақ болғалы мал тұқымын асылдандырудан әсте жалыққан емес. Көп жылғы көргеніме, көкірекке түйгеніме сүйенсем: таза тұқымға ештеңе жетпейді.

	– Әрине, «жылқының бәрі тұлпар емес, құстың бәрі сұңқар емес» дегендей, қай малды да, әсіресе жылқы түлігін жылма-жыл асылдандырып отырмаса, тез арада нашарлап кетеді. Қояр да қоймай жүріп, жақында ғана түу сонау Өскемен жақтан бес айғыр әкелгіздім. Бесеуін де қазанат дерсің. Әрқайсысы бір-бір үйірге татиды.

	– Шіркін, әр шаруашылық мал басын жақсартуға осылайша көңіл бөлсе ғой!..

	– Қазір біз бағып отырған ту биелердің қазысы екінің бірінде сере шыға береді. Осының арқасында сақылдаған сары аязыңның өзін онша көп елемейді. Бір ғана қатер – қарлы боран: жылқы – тым ыққыш мал.

	– Иә, бұл жағы да бар...

	– Қазақы жылқының биелері, онша көп күтім жасамағанның өзінде, шетінен сүтті келеді. Жабының биелері бес сауымда тәулігіне бес елі, тіпті сере шығатынын айтпағанда, қара кесегінің өзі бір ет, бір май болып қабаттасып жатады. Ал ондай еттің қуатын, адам бойына сіңімділігін, тіпті, айта берсеңіз, дарулығын айтып жеткізу қиын...

	– Әрине ғой!

	– Жылқы жарықтық сары даланың сәні, береке-құты ғой! Жылқысыз мына құба қыр – адырлы бұдырлы кең жазық жетімсіреп, жүдеу тартып қалған болар еді...

	– Шетеннен құрық сүйретіп, шыңғыртып асау үйретіп, қашағанға бұғалық салып, құр-құрлап бие байлатып, аңызаққа қақталып, қақаған аязда мұртымызға мұз қатып, әлсін-әлсін түз тағысымен алысып-айқасып бар тірлігінен дала төсінде өтеді жылқышылардың.

	– Жылқыны бұрында да жігіттің жігіті бағатын, қолына құрық алатын...

	– Соғыстан кейінгі қиын жылы келдім жылқыға. Онда жас жігітпін. Қартайып, шау тарта бастаған әкеме жаным ашып, көмекшісі болдым. Алғашқыда алпыс бес-ақ бас еді, көбі тай-құлын, кәрі-құртаң мал болатын. Соғыс жылдары жарамды деген жылқының бәрін жыл сайын майданға тапсырып отырдық. Қазір ұзын саны екі мыңға тартады. Жыл сайын бес жүздей жылқыны етке өткіземіз.

	– Бұл совхоздың негізі табыс көзі осылар, әзірше жылқыдан ғана пайдамен шығып жүр.

	Мұның түп себебін анада Алшынбай қойшы әдемілеп тұрып түсіндіріп берді ғой дейім...

	– Енді мұң-мұқтажымызды да айта отырайын. Әр малдың күй-қоңы әр басқа. Жылқы малы, сиыр сияқты жазда да, қыста да бір орында бағылмайды. Олай болса, көшіп-қонуға ыңғайлы жазда – резеңке доңғалақты, қыста шана табанды вагон керек. Киіз үйді айта-айта аузымыз ауырды, қалам ұстағандардың жаза-жаза қолдары талды білем... Бәрібір мардымды бірдеңе шығатын түрі жоқ... Біз сол вагонға да шүкіршілік етер едік...

	– Жылқышы, жаңа айттым, баққан түлігінің жағдайына қарап, жылдың төрт мезгілінде де далада жүреді. Әсіресе қыста күні-түні бірдей малдың басы-қасында болады. Біздейлер үшін қыстан ауыр ештеңе жоқ. Сондай жағдайда киетін киіміміз өте нашар. Өнебойы ат үстінде отыратын адамға шолақ тон емес, тобықтан келетін ұзыны керек. Саптама етікке де сондай зәруміз. Қазір бізге беретін қирзы етік жылқышыға мүлде жарамайды. Өйткені қонышы резеңке әрі шолақ, тізеден төмен. Ал атта отырған адамның ең алдымен тізесі тоңады. Сондықтан байпағымен саптама етіксіз күн көре алмаймыз. Ауылдағы етікшілерге жалынып, екі-үш бағасын төлеп әзер тіктіріп алып жүрміз. Барлық жерде мұндай мүмкіндік жоқ та болар. Ендеше байпағымен саптама етік шығаруды неге жөндеп жолға қоймасқа? Тұмақ, тері қолғап, су өтпейтін жадағай дегендер де күні бүгінге шейін көзден бір- бір ұшады...

	– Бұл да аз айтылып, аз жазылған жоқ. Бірақ баяғы жартас – бір жартас...

	– Ал енді ер-тұрман, ат-сайман, жүген, ноқта, дізгін, шылбыр, жегін құралдары, қамыт, доға, шлея, ершік, делбе сияқтыларды, әсіресе арба мен шананың өзін қақсай-қақсай – біз, жаза-жаза – газеттер, айта-айта радио да шаршаса керек...

	Жақсы ер-тұрманның созсаң қолың жетпес арманға айналғаны қашан?!. Бізге келетін ерлерді қолы жоқ біреулер істеген бе дерлік: бір жылға жетер-жетпестен алқам-салқам боп сынып қалады. Ал оны бес жылға деп береді.

	Біз білетін ердің өзі әлденеше түрлі болатын: қазақы ер, қалмақы ер, қозықұйрық ер, қазық бас ер, хан бас ер және әрқайсысы өзінше ерттеліп, өзінше жұмсалатын.

	Малшының мінген аты бапты, ер-тұрманы сайлы, киімі ыңғайлы болса, көңлі де жайлы болады емес пе?

	– Шаруасына да ықыласты, ынталы дегендей.

	– Бәрінен бұрын арба мен шананы айтсайшы: малшы үшін жазда – арба, қыста – шана – кұны бүгінге шейін ең бір зәру заттар.

	– Қазіргілер атқа қай жағынан мініп, қалай жегетінін біле ме екен өздері?

	– Әй, қайдам?..

	– Малшылар басқасының бәрін ілдебайлап қолдан ұқсатып алғанымен, арбаны да, шананы да, шебер қолдар болмаса, кім көрінген жасап ала алмайды.

	– Әлбетте ғой!

	– Ең бергісі: көрінген жылқышының қосақ арқан, матау арқан, ат арқан, жан жіп, бұғалық жіп, керме жіп, тұзақ жіп, тұсау жіп, ноқта жіп, шылбырсыз күні жоқ. Қазір солардың бәрінің орнына кендір арқан ғана беріледі. Ол болса ыстықта үгілгіш, суықта сынғыш және де күрмеп қана емес, жөндеп шалып байлауға да келмейді.

	– Айта берсе, әңгіме көп, осы күнге шейін шығарып жатқан тағалардың өзі салт жүріске сай емес. Бұлар бір замандарда жүк тартатын жұмыс аттарына лайықтап жасалынған. Мұны да ескеріп жатқан әзірше ешкім жоқ... Қазіргі үзеңгілер де қысқы аязда аяқты қарып шыдатпайды. Сондықтан үзеңгіні ағаштан жасаса немесе сыртын бірдеңемен қаптаса қайтер еді? Ең тиімдісі: мықтылығы темірге бергісіз пластмассамыз қайда? Ондайлардың рахатын біз неге көрмейміз?

	Кәсіпорындарда өнім шығаратын өндіріс құралдары жетпей жатса және сапасыз болса қайтер еді? Малшы үшін осылардың бәрі өндіріс құралы емей немене?!.

	– Әрине, уақыт озған сайын талап-талғам да өсіп келеді. Бұрындары мүржелі шам, жермай, керогаз, білте сұраушы едік. Енді жылжымалы электр станциясын талап етеміз. Газды келтір дейміз. Құдыққа движок керек. Сәнді киім, кілем, түрліше мебель-жићазды қажетсінеміз. Біз де адамбыз ғой: басқалардың қолы жетіп жатқан нәрседен, несіне жасырайық, құр қалғымыз келмейді.

	– Дұрыс қой, әрине.

	Жылқышы сөзін бастамас бұрын өз-өзінен жымиып алды.

	– Мұқтаждықтың үлкен-кішісі жоқ... Мұны естігенде сіздердің күлулеріңіз де мүмкін. Бірақ керегіңді айтпай қалай отыра аласың және оның ірі, ұсағы болмайтын көрінеді. Жана да айттым: біздер жылқы бағып қысы-жазы қырда жүреміз. Жазғытұрым сап-cay бола тұрып, аяқ астынан ғаріп болып қаламыз. Көктемдегі ақша қарда, күн ұзағына далада жүргендіктен, бәріміз дерлік қарығамыз. Кейбіреулеріміздің, әсіресе құрым киізден екі тесік жасап бетін жауып жүруге ұялатын жігіттердің көздері бір мезгіл – қар әбден кеткенше, тіпті, көрмеуге айналады. Жастардың жылқышы болудан бір есептен қашқақтайтыны да сол... Сонда деймін-ау, қалаларда өтпей тұратын қара көзілдірікті, құдай үшін, өз ақшамызға әкеліп сатса, кімнің несі кетер еді? Осы да шағынарлықтай мәселе болып па?!. Жастау кезімде мен де жаңағы құрым киіз кигенді ар көріп, аяқ астынан су қараңғы болайын да қалайын... Содан, ұлы сөзде ұят жоқ, түзге отыру үшін келіншегім тысқа жетектеп шығарып жүрді... Қазір ондай салдық қалды ғой...

	Бәріміз де рахаттана бір күліп алдық.

	– Нұрекең мені кішкентайымнан біледі. Басымнан нелер өткенімен де жақсы таныс. Алыстан келген қадірлі қонағым болған соң, – деп Барлекең кеудесімен бұрылып маған бір қарап алды, – сөзімді әріректен бастағым келіп отыр... Менің төрт-ақ класс білімім бар. Әкем оқытпай қойды. Сол атышулы отыз жетінші жылдың көктемінде бір күні ол қаладағы интернатқа орналасып оқып жатқан маған ауылдан әдейі келіп, оңаша шығарып алды да: «Балта сабы тар кезең туды, балам... Еті тірі, көзі ашықтардың бәрін жаппай ұстап жатыр... Сенің арғы атаң осы өлкеге алғаш келіп, қазақтарды қаруымен қорқытып, баса-көктеп шұрайлы жердің бәрін тартып ала бастаған «қара шекпендерге»22 қарсы бір қақтығыста қаза тапқан. Атаң болса, менің әкем, он алтыншы жылы патша әскері мен сарбаздардың қанды шайқасында оққа ұшты. Менің өзімді отызыншы жылғы көтеріліске23 қатыстың деп, үш жыл түрмеде ұстағанын білесің. Оған менің ешқандай жанасымның жоқ екеніне көздері жеткен соң барып өздері босатты... Біздің тұқымнан, яғни аталықтан менен кейінгі еркек кіндікті жалғыз сенсің. Ендеше соңғы таянышымнан тірідей айырылар жайым жоқ... Қазақтың ата кәсібі – мал бағу. Оны оқусыз-ақ бірдеңе етерсің» деп, ауылға алды да кетті. Мен де әкеме қарсы батып ештеңе дей алмадым. Оған да себеп бар болатын. «Әкесі бандаға қатысқан» деп, соның алдында ғана пионер жиынында белсенді балалар менің мойнымдағы қызыл галстукты сыпырып алғантұғын.

	«Озық оқып біздің сенімімізге алдап кіргелі жүрген, тонын айналдырып киген жаусың, қой терісін жамылған қасқырдың бөлтірігісің!..» деп бізден бірер класс жоғары оқитын бір қыз шабалаңдасын келіп…

	Сол бір жылдары елдің еңсесін езіп, ерді есінен тандырған аласапыран туралы бір қыдыру әңгіме айтылды. Бірақ, тоқтам біреу болды: ондай нәубеттің бетін әрі қылсын!!!

	– Басқаларды былай қойғанда, біздің Нұрекеңнің де сол жылдары «қажыға» барып қайтуы не деген сұмдық, не деген сорақылық, не деген зұлымдық?!.

	Ақсақал еріксіз мырс етті.

	 – «Тамақ – арсыз, ұйқы – арсыз, күлкі – арсыз» деген осы: әр заманның өз Мекесі мен Мәдинасы болатынына, онда барып қайтқандарды қажыға барған есептіге санайтынына күлкім келіп кетті... Әйтпесе сол бір ұстау-қамау, жабу-айдау, ату-асуға толы тамұқпен тең тар кезең тұсында есі-құсысыз есеңгіреп, шарасыздықтан еңірегенде етегіміз толды емес пе?!.

	Есікке тақай қойылған оң жақтағы ұзын үстелдің үстіндегі-радиоқабылдағыш пен транзисторды көріп таң қалдым. Үйдің иесінен мұның мәнісін сұрағанымда:

	– Өзіңіз көріп отырсыз: айдалада тұрамыз. Қыста да, жазда да көрген күніміз осы. Мұның бәрі көкірегіміздегі болар-болмас ақыл-ой саңлауы біржола бітеліп, малмен бірге малға айналып кетпес үшін далбаса ғой...

	– Соншама бәрін...

	– Ойбай-ау, осының бәрін алайын деп аласың ба, амалсыздың күні ғой: біреуінің шамы күйіп кетеді, енді біреуінің батареясы таусылады. Оларды біз қайдан аламыз? Енді біреуі көші-қоңда бұзылып қалады. Оны кім жөндеп береді? Шам немесе батареяны бізге әкеліп сатып жатқан сауда қызметкерін бұл өмірімде көрсем көзім шықсын! Маған болмағанмен, басқа біреулерге апарып сондайларды сатыпты дегенді естісем құлағым керең болсын! Адал еңбегімнің ақ пұлына алған дүниелер болған соң, лақтырып тастауға обалсынамын, көзім қимайды: мүмкін, жетпейтіндерін жеткізетін де күн туар деп тағы дәмеленем.., Сосын осылайша тізіп қоямын. Көшкенде саудыратып жүргенім сол әйелден сөз есітіп...

	Бұл бір жылқышы ағамыздың көптен бері жанына қатты» батып жүрген нәрсе білем, салғаннан ашына сөйлеп кетті.

	– Ойпырым-ай, осыларды айта-айта жұрттың аузы – жауыр, жаза-жаза газеттердің беті-көк шимай болды, бірақ баяғы сол «таз» қалпы...

	– Үлкен үйге не керек болса, кіші үйге де сол керек.

	Қала мен ауыл да сондай ғой. Жоғарыдағылардың осыны түсінбейтініне таңым бар?!.

	– Ал арақтың неше түрін жәшік-жәшігімен сатуға әкелгендерге: «Батыр қараңды!» деп талай рет оларды қолыма қамшы алып қууға шейін бардым. Солар: «Совет саудасына қарсы шығатын сондай-ақ кімсің? Көрерміз сені де! Түбіңнің шикі екенін біз де білеміз...» деп қоқан-лоққы жасап, қаралай қорқытпақ болғанда қалайша күйінбессің?!.

	– Ондайларға ақша тапса, жоспарын асыра орындаса болғаны, арақтан адам азбақ түгіл арам қатса да бәрібір...

	Біраздасын барып Барлекең қайтадан сабасына түсті.

	Сосын мына жылқы малы, адамнан бетер, сазды әуенді өте-мөте жақсы көреді, жанына сондай жағады, кереметтей сүйсініп тыңдайды. Бір-бірлерінен қаншама алшақ жайылып, шашылып жатпасын, әсіресе күй әуенін естісе-ақ болды, жаныңа жақын келіп, өз-өзінен шоғырлана бастайды; құлақтарын қайшылап, рахаттана бастарын шұлғып, қағынып-сілкініп мәре-сәре болғанын көргенде, бұл түліктің сезімталдығына да сондай риза боласың. Осылар-ақ құртты менің барлық транзисторымның батареяларын... Өзің бағып-қағып, аузын үрлеп, аяғын сыпырып жүрген соң аяйсың да, транзисторы бар болғырды жиі-жиі қоса бересің, әсіресе қазақ әндері мен күйлерін бергендегі бұлардың елітуін сөзбен айтып жеткізу қиын. Сыбызғы сазын жаппай ұйып тыңдағандарын көрсең ғой! Солар үшін істегенім, – деп жылқышы ағамыз таза кенепке ораулы тұрған сыбызғыларын бізге бір-бірлеп көрсете бастады. Қолқалап отырып Барлекеңе сыбызғы тартқыздық.

	Сыбызғының сызыла шыққан әсем әуені, сылқым үні сылқым сазы бәрімізді бірден баурап алды. Не деген сиқырлы үн! Сыбызғының тамылжыған сұлу лебізі киіз үйдің ішін жан тебіренткен, жүрек елжіреткен, бой балқытқан әсем бір әуендерге толтырып, бірқыдыруы шаңырақтан шығып қыр төсін, аспан аясын еркін шарлап, ерекше самғап кеткенге ұқсайды.

	Ұйып тыңдадық, сүйіп тыңдадық, тамсанып тыңдадық. Жылқышы ағамыз сыбызғы тартуды тоқтатқан соң барып Нұрекең сөзге араласты:

	– Жылқы малының естімпаздығы, аңғарымпаздығы, тамашалығы сонша, сенің дауысыңды ғана емес, қандай Ырғақпен айтып тұрғаныңды айна-қатесіз біледі. Егер жылқыға дауысыңды көтеріп ұрыса бастасаң, ол кәдімгідей ренжіп, қабағы түсіп, тіпті жүрек тұсы діріл қаға бастайды. Ат еркелете сөйлегенді, сылап-сипағанды өте жақсы көреді. Айқайлап жекіру, ауыздықпен езуін керіп, тізгінді тартқылау, ұрып-соғу жылқы үшін шаншумен бірдей!

	– Жылқы түлігі уайымдай да, қайғырып-қапалана да біледі. Қуанғанын көрсең.. Адам сияқты ренжіп, кәдімгідей өкпелейтінін қайтерсің... Таза қанды сәйгүліктердің – бәйге аттарының жүйкесі өте жұқа болады. Ерке қыз да мұндай нәзік, сезімтал, секемшіл де кінәмшіл келмес...

	– Адамнан соң жылқы түлігі көрінеді жүрек дімкесіне көп ұшырайтын...

	– Біреулерден естігенім бар: адамды адамгершілікке жеткізген жылқы түлігі деп. Басқаларды қайдам, қазақты адамшылыққа жеткізген жылқы екенінде дау жоқ!

	Біреу оған ақырып-жекіріп сөйлеген кезде жылқының жүрек соғысы жиілеп, қан қысымы көтеріледі дегенді мен де бір кітаптан оқығантұғым...

	– Әрине, осындай сезімтал, ұғымпаз, аңғарымды болмаса, жылқы түлігі «ер қанаты» деп аса жоғары бағаланбас та еді ғой.

	– Тағы бір қызығы, ақ боз ат күндіз сондай үркек келеді, аяғының астын ғана біледі, тіпті әудем жерді анықтап көре алмайды. Ал бірақ тастай қараңғы түннің өзінде, шөптің ғана емес, гүлдің түр-түсін анық айырып, шөңге-шөгірге шейін көре алады.

	Есіне өткен-кеткен бір жағдай түсті білем, Нұрекең миығынан күліп:

	– Сондықтан да ғой бозбаланың түнделетіп қызды ауылды қырындауға шыққанда кілең ғана ақ боз ат мінетіні... – деп шекесін қаси берді.

	Біраздасын әңгіме осы салалас басқа бір тақырыпқа ауысты. Мұны жылқышы ағамыздың өзі бастады:

	– Мен, мүмкін, қателескем де шығар, бірақ бізді көтермеге алып, алға бастап отырған көп халық жылқы етін біздердей жеп, сүтін біздердей ішсе ғой. Онда жағдайымыз мүлдем басқаша болар еді... Олар жылқыға ғасырлар бойы тек көлік күші ретінде ғана қарап келген, салт мінген, арба-шанаға жеккен. Бұл күндер мұның бәрін техника тындырады. Сондықтан жылқы көлік ретінде керек болмай қалды. Бұл түлікті есептен шығарып тастау себебі, мен білсем, осында жатыр. Түйе түлігінің қазіргі мүшкіл халі де, түптен келгенде, осыған саяды. Тіпті қойды саумаудың өзі солардың үрдісі емес пе?!.

	– Басқа жұрттың ғасырлар бойы қалайша күн көріп келгеніне назар аудару, ден қою, онымен санасу керек-ақ қой!

	– Қазір республикамыздың өзінде жеті миллиондай қазақ бар екен. Осыншама халықты, басқалардың үлесіне ортақ қылмай, арзан етпен, арзан сүтпен, құнарлы сусынмен қамтамасыз етудің өзі мемлекетімізге қыруар пайда, басқа халықтарға айтарлықтай олжа емес пе? Жылқының еті мен сүтін бізден кем көрмейтін, азық қылатын қырғыз ше, қарақалпақ ше, түрікмен ше, өзбек ше, қалмақ ше, башқұрт ше, татар ше, ұйғыр ше, дүнген ше, алтай ше, тува ше, якут ше?.. Жылқы етін сүйсініп жейтін, сүтін, әсіресе онан жасалған қымызды рахаттана ішетін Совет Одағындағы жұрттың жалпы саны елу миллионнан асады екен. Бұл деген іргелі бір мемлекеттің халқына тең емес пе?!.

	– Қазақ болса, жылқы еті тұрғанда, сиыр етін айтпағанның өзінде, қойдың етіне онша әуес еместігін ең жоғарыдағылардың күні бүгінге шейін білмеуіне, білгілері келмеуіне, онан төмендегі өзімізден шыққандардың әлгілерге білгізуге батылдары жетіп, жүректері дауамайтынына не демекпіз, қалай ғана түсінуге болады?!.

	– Сол білместіктің кесірінен мемлекеттің өзі жылқы етін ең төмен бағамен сатып алады. Сондықтан бұл түлікті көптеп өсіруге шаруашылық басшыларының да, тіпті біз сияқты жылқымен көзін ашқандар болмаса, жеке адамдар да онша ықыласты емес. Ал шынында жылқы етінен Таза, бойға сіңімді де жұғымды ет жоқ. Жылқы малы судың өзін тұнығынан ғана ішеді. Жылқы ішкен суға, нәрестені шомылдыра беруге болады. Шөпті де талғап жейді.

	– Қазір біз сияқты кемпір-шалдары бар үйлер ғана азын-аулақ жеке меншік жылқы ұстап, бірді-екілі бие байлайды.

	– Қымыздың шипалық қуаты бұл күндері медицинада кең жайылған антибиотиктерден кем емес екені толық дәлелденген.

	– Әне, көрдің бе!

	– Кейбір елдерде жылқы етін, әсіресе қазы-қартасы мен жал-жаясын дәрі-дәрмек ретінде аптекаларда сататын көрінеді.

	– Міне тамаша!

	– Басқасын былай қойғанда, қымыз ашытатын ыдысқа шейін өте зәруміз. Осы жерден қымызды қалаға қалайы бакпен тасимыз. Содан соң онда қандай қасиет, сапа қалмақ? Қымыз жарықтық ақырып кетпегенде, татымағанда қайтеді?!.

	– Сүтті бакпен тасиды ғой...

	– Дұрыс айтасыз. Ол – тек қана сүт тасуға арналған ыдыс. Сүт бір басқа да, қымыз бір басқа емес пе? Өзге халықтар сырасын, арағын, шарабын немесе шампанын темір бакта ашытып, темір бакта сақтамайды ғой. Бұл да сондай! Бабына жетіп ашыған қымыздың қалайымен келіспей қалайша ақырысып, дәм-сөлінен айырылып жататынын бір құдайдың өзі білсін...

	– Біздің жасырақ кезімізде әр ауылдың өз қымызы, өз шебері болып еді. Шұбат та сондай.

	– Бұл заңды да ғой. Өйткені қазір әр қаланың өз сырасы, әр елдің өз арағы, өз шарабы, өз шампаны бар дегендей...

	– Осының бәрін біздің басшылар бес саусағындай біледі. Аудандағыларға да толық мәлім.

	Облыстағылар... онан әрі республикадағылар... Әйтеуір, бір жерде жалғанбай жатқан үзік бар...

	– Бұл, әрине, мемлекеттік деңгейде шешілуге тиіс күрделі мәселе. Бірақ кейде бір еңбек адамының, қатардағы қарапайым жылқышының да пікіріне құлақ асқанның не бетендігі, айып-сөкеті бар?!.

	– Шарап немесе сыра ұқсатуға, соған лайық қаншама ағаш кеспек табылғанда, қымыз ашытуға сондай ыдыстар неге табылмайды? Сыраны немесе шарапты темір болмаса қалайы ыдыста – бидонда ұстамайды ғой. Қымыз да сондай емес пе? Бар гәп, біздіңше, сыра мен шарапты Одақтағы жұрттың бәрі ішкенмен, қымыздың Совет елін мекендеген халықтардың бәріне бірдей үрдіс еместігінде жатқан сияқты. Әсіресе...

	Монғол Халық Республикасында бір ғана аймақ жылына 1.000.000 литр қымыз өндіреді екен.

	Ал бізде бүкіл республика бойынша мұншама қымыз ашытылмайды...

	– Жылқыны, жоғарыдан нұсқау бар деп, үйір-үйірімен етке тапсыртқан үстіне тапсырып жатыр. Бүйте берсе, түйе түлігі сықылды, көп кешікпей бұл малдан да ада болатын шығармыз...

	– Жылқы мен түйе өсіруді, бүкіл Одақ бойынша болмағанмен, аймақтық көлемде неге дұрыстап жолға қоймасқа? Әрбір қой совхозының, шаруашылығы алға бассын десе, жылқы мен түйе фермасы болуы шарт, әрине, біздің жағдайымызда. Мұны неге ойламаймыз, неге іске асырмаймыз?!. Қазақ халқы ғасырлар бойы төрт түлікті ерікеннен қатар өсірмеген, бірінсіз бірінің күні жоқ болғандықтан өсірген. Бұл, керек десеңіз: мың жылдық тәжірибе... Мұны неге мансұқ етеміз, аяққа басамыз?!.

	Бұл түлік туралы революциядан бұрынғы жағдайды айтып (біреу-міреудің кәріне ұшырап қалармыз) аузымызды ауыртпай-ақ қояйық. Осы күнгі ғалымдардың жан-жақты зерттеуі және мал мамандарының экономикалық есебі бойынша, әр мың бас қойға кем дегенде 100–120 жылқы өсірілуі тиіс екен. Ал қазір бізде әрбір мың қойға үш-ақ жылқыдан келеді... 1954 жылы республикада 1.669 мың жылқы болса, одан бергі 35 жылдың ішінде бұл түлік бір басқа да өспеген (бұл күндері 1.600 мың бас), қайта 70 мыңдай басқа кеміп кеткен. Оның есесіне қазір Қазақстанда 3.300.000 шошқа бар...

	Әңгіменің қызығына түскеніміз сондай, бірді айтып, бірге кете беріппіз. Қыза-қыза сұхбаттымыз халықаралық жағдайға ауысты. Төрт-ақ класс білімі бар қатардағы қарапайым жылқышының ішкі сарайының саналы, көкірегінің ояулығына мен қайран қалдым.

	– Әлемнің әр шалғайынан алуан түрлі хабарлар жетіп жатады, – деп бастады ол сөзін. – Мына үлкен бір үстелдің үстін тегіс алып тұрған радиоқабылдағыш, транзисторлардың арқасында, қазақтың кең сахарасының меңіреу бір түкпірінде жатсам да, өзіміздің елдегі тұрмыс-тірлік ағымын, жер бетіндегі саяси хал-ахуалды күнбе-күн қалт жібермей есітіп-біліп, көкірегіме түйіп отыруды әдетке айналдырдым.

	– Оның дұрыс-ақ! Азаматтың көзі ашық, көкірегінің ояулығы мен өзінше байлам-болжамының болғанына не жетсін!

	– Адамзат, меніңше, кісінің он екі мүшесі іспетті. Қай жері ауырса, адамның жанына сол жері бататынын сияқты, қазір планетамыздың қай түкпірінде, қай халықтың басына ауыртпалық түсіп жатса, оны өзіме тура келген бақытсыздық, қайғы-қасіреттей сезінемін. Мысалы, өткендегі Вьетнам, кешегі Чили, қазіргі араб елдері, әсіресе Ливанның мүшкіл жағдайы, Палестина халқының тағдыры адам аяғандай...

	Мен жылқышының сөзіне құлағымды түре түстім.

	– Жауласу жамандасудан басталады. Менің бір жақсы білетінім: «Сен жаман!... Жоқ, сен жаман!...» деп ұстасқан екі адамның шатасуының аяғы, әсіресе екі жағы да есер-есіріктеу болса, төбелеспен тынады. Ерегес түбі – төбелес. Осындай жанжалдасқан екі адам сықылды, бәрі де екі мемлекеттің басшыларының жекпе-жегімен тынса, жарасы жеңіл ғой... Қазір енді қарап отырсаң, бүкіл адамның ғұмыры, жер бетіндегі тіршілік атаулы, жалпы планетамыздың тағдыры қыл үстінде тұрғанға ұқсайды.

	Бұл кімнің қабырғасын қайыстырмас!

	– Мемлекет қайраткерлерінің, әсіресе бірінші басшының, ұрысқақ қатынға ұқсап, кім көрінгенмен ұстасып, жанжалдасып, шапылдаса бергені де жақсы емес...

	– Менің анық білетінім: көпір үстінде тірескен екі текенің біреуі суға құлайды, көбіне екеуі де омақасып жатады. Мұндайдың аяғы жақсылыққа апармайды. Сондықтан қай елмен болса да ортақ мәмлеге келгенге, қатар қонған ауылдай тату көрші боп, бейбіт өмір сүргенге не жетсін!

	– Не де болса, кім де болса, сайып келгенде, тегіне тартады. Соғыс жылдары Англия мен Америка бізбен одақ болғанымен, енді көрмейсің бе, Батыстағы неміспен де, басқалармен де қайтадан ауыз жаласып, ымы-жымы бір болып жатқанын. Әсіресе немістер мен Израильдың, яғни еврейлердің қайтадан шұрқырасып табысқандарына таңым бар, қайран қаламын?!.

	– Екінші дүниежүзілік соғыста неміс фашистері алты миллион еврейдің көзін жойған, яғни қазіргі екі Израильдей мемлекетті құртқан; солардың дені кемпір-шал, қатын-қалаш, бала-шаға болатын...

	– Қазір асыра нәсілшіл Оңтүстік Африка Одағы мемлекетінде өте бір құпия түрде жұмыс істеп жатқан лаборатория бар дейді. Оған американдықтар жетекшілік етеді білем. Онда обадан да жаман аурудың жаңа түрін туғызатын вирус-қоздырғыштарды көптеп «өсіріп» жатқан көрінеді. Бір сұмдығы: олар ақ нәсілдерге зиянсыз да, қара қоңыр, сары нәсілдерді жаппай қыратынға ұқсайды. Ал осыдан кейін адамзат басына зұлмат орнатпақ болған сұрқия гитлершілдер жер бетінен құрып бітті деп көрші... Мыналар қаныпезер жауыздығы жағынан фашистерден де асып түсіп жатқан жоқ па?!. Әбден ашынған ақ нәсілге жатпайтындар керісінше соларды баудай түсіретін вирус-қоздырғыш ойлап тапса ше? Жер бетінде ақ нәсілден гөрі басқа нәсілге жататындар анағұрлым көп қой! Атом, термоядролық, нейтрон бомбасы сияқтылардың сұмдық кесапатын айтпағанда, осының өзі-ақ адамзатты түп-тұқиянымен құртып жібере алады емес пе? Ақырзаман дегеніміз, сайып келгенде, осы емей немене?!.

	Манадан бері біздің әңгімемізге қызыға құлақ қойып, үн-түнсіз тыңдап отырған Нұрекең, шыдамады білем:

	– Аллам сақтасын! Құдай соғыстың бетін әрі қылсын!!! – деп алақанын қайшылап үзілді- кесілді қарсылық білдірді.

	– Біреудің затын біреудің иемденіп кетуі мүмкін. Бірақ біреудің жерін олай ету мүмкін емес...

	– Енді ше?..

	– Бүтін денені екіге бөлгеннің несі жақсы дейсің...

	– Оны да құдай басқа салмасын!..

	– Қазір соғыс деген пәленің лап ете түсуіне осындайлардың ілік болуы әбден мүмкін ғой!..

	– «Соқырдың тілегені – екі көзі» дегендей, ел аман, жұрт тыныш, бейбіт тірлік бола берсін ылайымда! Кейде ана шетіне, енді бірде мына шетіне ауытқығанмен, сара жолдан біржола шығып кетіп, айдалаға адаса қоймаспыз. Мен осыған сенемін!

	Өз еліміздегі хал-ахуалды да бірқыдыру тілге тиек еттік. Жарыса сөйлеп отырған жылқышы екеуміз ғана. Нұрекең тыңдаушылықтан танар емес.

	– Көш бастау, әрине, өте қиын шаруа, оңай емес. Бірақ қатені – қате, кемшілікті – кемшілік, жөнді-жөн деп көп алдында жария түрде мойындамайынша, кімнің кім екенін ашып айтпайынша іс оңбайды, әсте алға баспайды. Жауырды жаба тоқу, алдау-арбау, көз бояушылық, көпірме сөз, бос даурығу, қиялдағыны қолда бар деп санау, сайып келгенде, халықты сенімінен айырып, бәріне күдік- күмән туғызу, іштей іру сияқтылар осылардың тікелей салдары болса керек.

	– Сын жоқ жерде мін көп. Күн түспейтін қараңғы қапаста неше түрлі бәлекеттердің өріп жүретіні сияқты, шынайы шындық, ауытқымайтын адалдық, қра қылды қақ жарған әділдік жоқ жағдайда небір сұмдықтар бел алып, сұмырайлардың құдайы беретін әдеті ғой...

	– Қазіргі партияға мүшелердің бәрін бірдей коммунист деуге аузым бармайды...

	– Күні үшін, құлқыны үшін, мансап үшін коммунист боп жүргендерден қорқамын...

	– Қазір үсті-үстіне толассыз қабылданумен жатқан сан алуан қаулылар көп. Бірақ солардың көбісі құр қағаз жүзінде қалумен келеді. Олардың мүлтіксіз орындалуын сарыла қадағалап отырған ешкім жоқ. Біреуі ауысса, екіншісінің алдындағының нені тындырып, нені тындырмай кеткенімен онша көп ісі жоқ. «Өлдің, Мамай, қор болдың» дегеннің кебін киеміз де жатамыз. Салынған сара жол біреу болғаннан кейін, кім де болса сол жолмен ғана жүргенді ең басты мақсат-мұратым деп білуі керек қой... Қазір неге де болса жұрттың әбден еті өліп кеткен сияқты... Әйтпесе біздейлердің сан қилы мұқтажы мен мұң-зары, адам былай тұрсын, бар десек, құдайдың да құлағына жететін мезгіл болды...

	– Осыларға қарап, сол құдайының өзінің жоқ дейтіні, түптеп келгенде, рас та білем...

	– Қаншама жылдар бойы құр ұран тастаумен болдық. Оның іске септігі тимейтінін енді ғана анық аңғарған сияқтымыз. Қазір неге де болса, мансабы жоғары ақымақтың айтқанымен емес, ақылдының зердесімен қарайтын уақыт жеткен жоқ па?!

	– Күні кешеге дейін көп нәрсе сөз жүзінде боп келді ғой.

	– Қысыр сөзге де, құрғақ қаулыға да, пәтуасыз уәдеге де кеңірдектен келе тойып болдық...

	– Мансап үшін кейбір бастықтар бәріне баратын көрінеді...

	– Қайдам... – деп Нұрекең ауыр күрсінді.

	– Бастықтар бізбен анда-санда болса да ақылдасса тақтарынан түсіп қалатындай көреді...

	– Кімді де болса немкеттіліктен сақтасын!..

	– Ау, қысыр әңгімемен қонақтарымды шөлдетіп алдым білем. Сөз сусын болмайды. Қалғанын қымыз ұрттай отырып жалғастырайық, – деп Барлекең жеңгемізге қайтадан дастарқан жайғызды. Ортаға қоңыр тостағанға толтыра құйған сусын ұсынылды.

	«Омарташы балын мақтайды, бақташы малын мақтайды» дегендей, ұзын сонар әңгімеміз қайтып айналып жылқы түлігіне оралды.

	– Қазақ құрымаса, жылқы да құрымайды. Анасы ауырса, қазақ баласын биенің сүтімен асырап адам қылған. Тым құрыса соған жарайды. Шешесінен туа жетім қалған мына батырды, – деп, әкесінің мойнына асылып, оң тізесіне мініп отырған төрт-бестердегі тәмпіш мұрын айдарлы қара домалақ баланы бауырына қыса түсіп, – бие сүтімен ғана аман алып қалдық. Қазір бұл өзі құралпы балалардың бәрін қаңгөбелек айналдырады. Кейде тіпті жуастау ағаларына әлімжеттік жасайтынын қайтерсің бұл тентектің...

	Иә, жетім демекші, мұнан бес-алты жыл бұрын осындай жапан түзде жалғыз отырғанда жылқышы ағамыздың әйелі бала үстінде қайтыс болады. Артында үйелмелі-сүйелмелі жеті бірдей бала анасыз қалады.

	Екінші рет үйленгенде жылқышы ағамыз: «Әйелімнің анасы – менің де анам» деп жаңадан алған мына кісіге өзінің туған шешесіндей қарауды қатты тапсырады, тіпті алғы шарт етіп қояды. Есепші боп істейтін күйеуі машина авариясынан мерт болған бұл әйел де әлгі қарияны өзінің енесіндей көріп, бәрі бір шаңырақ астында тату-тәтті тұрып жатқанын қағаберісте Нұрекеңнің аузынан есітіп-білгенде, мен мұндай қуанбаспын!

	Жаңа дәм келгенде де, Барлекең: «Мама, дастарқанға келіңіз», – деп енесін бізбен бірге табақтас қылды.

	Бұрынғы күйеуімен он жыл отасқанда «пұшпағы қанамаған» қазіргі жеңгеміз жылқышы ағамызбен бір шаңырақ астында тұрып жатқан бес-алты жылдың ішінде үш баланың анасы болып үлгіріпті, үшеуі де ер бала. Және бір қайран қалғаным: бұл үйдегі жеңгеміз біз келгеннен бері ләм- мим деп аузын ашқан емес. Сақау немесе мылқау деуге бәрін есітіп, түсініп, ара-кідік балаларына сөйлеп те отыр. Соның өзінде сыбырлағандай ғана дауысы ақырын да биязы шығады. Ішімнен: «Көргенді жердің қызы болар», – деп қуана күбірлеп қоямын.

	Аузына берік мұндай да әйел болады екен, ә?!.

	– Барлеке, Сіз қалайша жүз биеден жылда жүз құлын аласыз? Ал басқа жылкышылардың көбісі не себепті елу-алпыстан аса алмай жүр?

	Жылқышы біраз ойланып барып жауап қатты:

	– Ол былай ғой, қадірлі конағым: адам ретінде де, маман ретінде де менің олардан зәредей артықшылығым жоқ, бірақ ар-ұятым, қоғам өзіме сеніп тапсырған жұмысқа деген жауапкершілігім бар. Әлгіндейлер, басқасын былай қойғанда, құнан мен дөнен, байталдарды күзеуге де ерінеді. Қырсыздықтың ең бастысы: жылқыдағы қысырақты уақытылы бөлуді, бөлек үйірлер құрауды, оларға жас айғырлар салуды бейнет көреді; біле тұра бармайды, аяғын баспайды. Содан келіп әлгілер жылда кысыр қалады. Құлынды аз алудың бір себебі осында жатыр. Дұрыстап қарамағандықтан әсіресе қыста биелердің іш тастауы да жиі кездеседі...

	– Соның бәрі малға ортанікі, қазынанікі, үкіметтікі деп немқұрайды қарап, жаудың малындай көріп, күнделікті ішетін тамағы мен арағынан басқаны онша көп ойламайтын, бас қатырып жатпайтын ар-ұяттан безген көк жалқау жылқышының құлын алуы жылдан-жылға құлдырамай қайтушы еді?!.

	– Жылқышылардың бәрі мұндай емес, әрине. Бірақ Нұрекең айтқандайлар да баршылық. Ондайлардың тайраңдайтыны, мал басынан өзін ешкімнің қуып жібере алмайтынын жақсы біледі. Өйткені былай да жылқы бағатын адам жетпейді. Әлгіндейлер соны малданады...

	– Япырмай, ә...

	– Ал мен сіздерге ішімді тесіп бара жатқан, айтар адамын таппай жүрген бір сұмдық жайды жеткізгім келіп отыр. Ол мынау: турасын айтсам, 613 шаруақорлықты шындап ұмыта бастадық. Шаруаға қырыздық күн санап бел алып бара ма деп қорқамын... Өзімізге сеніп тапсырған күнбе- күнгі қарапайым іске қырымыз, жұмысқа ықыласымыз жоқ. Адам үшін, өзекті жан үшін мұнан ауыр дерт болмаса керек. Қазіргі жастар ата кәсіп – мал бағудан ат-тондарын ала қашады, институттан басқаны білгілері келмейді; оқуға түссін-түспесін енді қайтып ауылға қараларын көрсетпеуге тырысып бағады. Жүргендері сол үлкенді-кішілі қалаларда босқа сандалып, көше таптап, оңды- солды ауытқып... Менің түсінуімше, қазір үлкеннің де, кішінің де бетін шаруақорлыққа жаппай бұру керек. Мұның бәрі бірер жылдық науқан, құлаш-құлаш қаулымен шешілмейді, әрине. Бірақ осының төңірегінде бәріміз боп бас қатырмай болмайды: «Ештен кеш жақсы» деген... Ұрпақтан ұрпаққа жалғасатын ауыл тірлігінің бүгінгі ең басты мәселесі осы болса керек.

	– Осыны неге, қысыр сөз, құрғақ қаулы жүзінде емес, нақты іс жүзінде жан-жақты қолға алмасқа?!. Қазіргідей өз бетімен кете берсе, кеш боп қалуы да мүмкін ғой (байырғы римдіктердің империясы күйреу алдында: «Хлеба и зрелищ!»24 – деп жаппай бойкүйездікке салынғаны сияқты...).

	– Бұл кімді де болса қатты ойландыратын аса күрделі жағдаяттар болса керек...

	– Сосын бізді, мен білсем, неге де болса, жаңа Нұрекең өте дұрыс айтты, немқұрайды қарау, бойкүйездік құртып келеді. Бұл тым бадырайып көзге көрінбегенмен, оба ауруының микробы сықылды, аса қауіпті жау... Сенің сеніп тапсырған іске, көптің мүддесі, қоғамның қамына бола күйіп-піскеніңді ұнатпайтындар: «Не болса соған жүрегіңді жаралап керегі не?» – деп ақылгөйситінін қайтерсің?!. Ондайларға менің түкіргенім!

	Барлекең қызып кетсе керек, дауысы шыңылдап шықты:

	– Тұрмыс-тірлік, іс-әрекет, қам-қарекет, қарым-қатынас атаулының бәрінде жүрек лүпілі сезіліп тұрмаса тұрмыс оңбайды, іс алға баспайды, адамдар сеніміне ие бола алмайсың! Неге де болса жүректің ауырғаны – жақсылық нышаны, істің оңға басатынының кепілі. Бәрін де ақылмен шешіп, жүрекпен қабылдау – жауапкершілікті толық мойындау деген сөз. Бұл біздің алға қойған мақсат-мұратымыздан адасып қалмау үшін де керек, бір есептен...

	– Бұл расында да, кімнің де болса «ішін тесетін» түбегейлі жағдаяттар екен...

	– Айтарға бар ма!

	... Тыста тұрмыз. Көк сеңгір күзгі аспанға көз тігіп қараймын: ай қорғалаған, бейберекет шашылған жұлдыздар ғана жапа-тармағай самсайды. Түн сондай салқын. Жылы үйден жеңілдеу шыққан менің денем бірден тоңази бастады.

	Шілделік те шырылдай түсіп барып, қатты жаурағандықтан болар, үнін күрт үзді.

	– Жылқы пысқырынуын тым жиілетіп кетті, айғырлар оқырана береді: жауын-шашын болмаса игі еді, – деді Нұрекең, үйге кіреберісте.

	Мен ояу жатырмын. Ұйқы келер емес. Бар ойым жер бетінде осындай бір адам бар екенін бүгін ғана білген, алғаш танысқан Барлас Ырысқалиев жылқышы төңірегінде. Әкесі қаралай қорқып, оқудағы баласын ауылға ала қашып, малдың соңына салып қоймағанда, кім біледі, бұл кісіден үлкен бір партия немесе мемлекет қайраткері шығып қалар ма еді, әлде қайтер еді... Шала сауатты дерлік адамның – бар өмірі айдалада жылқы бағумен өтіп келе жатқан қарапайым қазақтың – кемел түсінігі, дүние тылсымынан хабарының молдығы мені қатты сүйсіндірді. Панасыз қалған бұрынғы енесіне көрсеткен адамгершілігі, жылқы түлігіне байланысты парасатты толғаныс-тебіреністері оны Маған аз ғана уақыттың ішінде ең жақын адамдардың бері етеп жібергенге ұқсайды.

	Зерделі адамның қайда жүрсе де, немен айналысса да өзін көрсетіп, таныта білетінін жылқышының Социалистік Еңбек Ері атағын алуынан да анық байқауға болатын тәрізді.

	* * *

	Ертеңгі шайдан кейін қонақжай жылқышы ағамызға, оның сыр мінез әйеліне, туған анасындай көретін қарияға, жас жылқышыға көп-көп рахметімізді айтып, ерен еңбектерінің жемісті болып, халық ризығы – жылқы түлігін еселеп өсіре берулерін, өздерінің әрқашан абыройлы, отының басы аман да бүтін, балаларының бақыттылығын бар шын пейіл ықыласымызбен тілеп, Нұрекең екеуміз атқа қондық.

	Жылқы ауылдан былайырақ шыға бере артыма бұрылып қарағанымда, біз қонып шыққан үйдің есігі алдында бізге қарап әлі де құйтықандай қолын бұлғағыштап тұрған қаздаң қаққан бір сәбиді көрдім: «Алдай, айналып кетейінім-ай!» – деп елжірей күбірлеп жіберіппін.

	Ауыл сыртында кетпенмен тұқшың-тұқшың шағыр шапқан біреу қараяды: әлгі үйдің кемпірі болса керек.

	Біз сәл ұзай бергенде, шошақ төбенің етегінен ұшар басына шейін тырмысып шығып үйездеп тұрған үйір-үйір жылқы көзге шалынды. Қайда мойын бұрмайық, көретініміз кілең ғана жылқы түлігі: қыдыра жал, қыл құйрық, көк алалы көп жылқы...

	– «Бетегелі белге бітем, найза ұстаған ерге бітем» дейтін қасиетті түлігіміз осы болады.

	Күнге қарап жусаған үкілі құйрық, майда жал жануарлар сол төңіректің көркі екенін бірден аңғарасың. Таңдап тұрып желмен жарысқан біреуін шықшытына – жүген, арқасына ер салар ма еді; кіндігінен жаратып, бауырын жаздырып, ащы терін алдырып, тұяғының қышуын қандырып кесілте бір шабар ма еді!..

	Басы азат, еркіндікте жүрген жылқыдан сұлу да сымбатты ештеңе жоқ деп білем өз басым.

	– О, қолаң құйрық, тегілме жал, сом тұяқты, ақылды жануарым – аруағы асқар таудай ата- бабаларымның қос қанаты!..

	Түгелдей сарғайып кеткен кең өлке жатыр алдымызда; жан-жағымыз бір ғана сары түске боялған.

	– Мизам молынан түсті, енді киік қайта бастайды. «Жер шөбінің құнарлысын киік білер», осы өңірге сол мақұлық тоқтамай өткен емес, – деді Нұрекең. – Мен білетінде осылардан сергек жабайы жоқ, ұйқысы сондай тез қанады: таса жерге қауіп-қатерсіз жатып бір сағат көз шырымын алса, жетіп жатыр.

	Жүргенге жер шыдай ма: Бақтыбай кезеңінен асып, екінші біреуіне құлай бергенде (артынан білдім – Нұрекең айтты: бұл кезеңнің аты «Киікасқан» екен), желмен жарысқан көп киік алдымызды орағытып, ұбап-шұбап өте бастады. Жұлдыз боп аққан жалпы саны соншама мол киікті көргенде, манадан бері сүлесоқтау келе жатқан ақсақал, ұшпақ боп қанатын қомданған түз қыранындай дүр сілкініп, көзі жайнап, қимылы ширап, еңсесін тік көтеріп алды.

	– Киік етін жеп көріп пе едің?

	– Жоқ. Бала кезімде болмаса...

	– Ендеше мұның да дәмін тат, ата қонысыңның баяғыдан келе жатқан бұл да бір ырзығы ғой. Нұрекеңнің екі көзі, есідерті қаптаған ақ бөкен үйірлерінде.

	– Ордалы киік екен. Бұлар Бетпаққа қарай қайтып барады. Сонда қыстайтын жылдағы әдеті. Қазір киіктің текесінің ең бір семіз кезі, екі пұтқа дейін таза ет береді және жаз бойы қонды мол жинағандары ғана қысқы мекендеріне қарай алдымен салады. Арықтаулары қара суық түскенше жайыла береді. «Теке бұрқылдаққа» түспей тұрғанда басы артық бір текесін алып қалған дұрыс болар, – деді де қарт мерген шоқытып ала жөнелді; мен де соңынан еріп келемін тепектеп.

	Көп киік өтіп жатқан қайқаң қолға таяна беріп, Нұрекең атынан түсті. Төңірекке көз қыдыртып, құлақ түріп, тың тындап алды да:

	– Қайсаржан, сен осы арада екі атты ұстап тұра тұр немесе тұсап отқа жіберсең де болады.

	Мен ілгерілеп барып келесі киік үйірінің жолын тосып көрейін.

	– Мақұл.

	Қаруын ешқашан жанынан тастамайтын ол, ердің қасына ілулі тұрған мылтығын құндағынан шығарып, әп-сәтте құрастырып үлгірді. Төрт-бес оқты қалтасына салып алып, аяғын ширақ басқан Нұрекең, ілезде-ақ келесі қырдан асты да, көзден таса болды.

	Тоғы шайқала қоймаған аттарды, «сақтықта қорлық жоқ» деп, беталды жібермедім. Екеуін де қаңтарып, шылбырын байластырдым да, қарыма іліп алдым. Өзім болсам киіктер тобын жақын жерден көргім келіп, әлсін-әлсін мойнымды созып алдыңғы жағыма көз тастаймын. Бірақ қарайған- құрайған ештеңе байқалар емес. Құрдан-құр елеңдей біреуден жалыққан соң, құм шоқалаққа құйрығымды қойып, кешеден бері көрген-білгенім мен алған әсерлерімді, ұмытып қалмайын деп, қойын дәптеріме түсіре бастадым.

	Осылайша қанша уақыт отырып қалғанымды білмеймін, мылтық дауысы тарс еткенде, мен селк ете қалдым, қатты шошыдым, мұндай ыңғайсызданбаспын. Бәрі де жазуға тым беріліп кеткендіктен болса керек... Орнымнан ұшып тұрып, алдыма қарап едім, бірдеңені екі иығына салып алып, сол жағымдағы иекартпадан шыға берген қарт мергенді көрдім. Көтеріп келе жатқаны киік екенін бірден Аңғардым.

	Менің қасыма жеткен бойдан, ақсақал иығындағысын, дүңк еткізіп жерге түсірді. Киіктің нән текесі екен. Атып алған жерінде бірден бауыздап, ішек-қарнын ақтарып тастап та үлгеріпті. Киіктің қолдан қашағандай жұп-жұмыр және жып- жылтыр екі мүйізінің ұшы істіктене, ішке қарай сәл иіле бітіпті. Танауы ерекше дөңбек, түгінің түсі, бауыр жағы болмаса, қыр реңі тәріздес: қоңыр сарғыш.

	– Осы қырқадан жыл сайын мың сан киік әрілі-берілі жортып өтеді. Бір айныған емес...

	«Ажалды киік адырға қашады, ажалсыз киік табынға қашады» деп, мына теке, бірдеңені сезді білем, үйірінен оқшауланып тура маған қарай жүрмесі бар ма (атқыш адамға аң қарсы жүгіреді). Бұққан күйім, қалың бұтаны бетке ұстай баспалап барып, қимыл-қозғалыссыз тығылып жатқан мені, жел өздері жағынан болғандықтан, иісінен айыра алмай: «Бұл не болды екен?» деп анықтағысы келді ме, мойнын созып, басын көтеріп секиіп тұра қалды. Ондайды қалт жіберу мүмкін емес.

	– Бір-ақ аттыңыз ғой.

	– Шырағым-ау, байлап атқан мынадай ірі нысанаға екі оқ шығару ұят қой... Қолым сүйсінгендей болып еді: көздеген жерден – өкпе тұстан – дәл тиген екен.

	– Тағы біреуін...

	– Қанағат керек. Аң деген – көздің құрты. Адамның көзінде тойым жоқ, оны көрге түскен соң бір уыс топырақ қана тойғыза алады. Бұл жөнінде Абай жазған Іскендір хикаясын оқыған боларсың?

	– Оқыдым. Біраз жерін жатқа білемін...

	– Тойымсыз болсаң, бір жыл аулайтын аңыңды бір күнде қырып саласың. Мұндайда ынсап тежеу болсын. Аң атаулыны, қаруым мықты екен деп, бостан-босқа қырып-жою адамшылыққа жатпайды, зор күнә, асқан қиянат, ертеңін ойламайтын есерсоқтың кәсібі. Иесі жоқ екен деп тегін олжа көретін топастар осы киікті түнде машинаның жарығымен көрмейтін етіп көзін байлап тұрып, елулеп, жүздеп қырғандарын, қанжоса қылғандарын көргенде, зығырданым мұндай қайнамас, солардың бірін милитсаға ұстаттырдым. Әлгілерді адам деуге кісінің қалай аузы барады?!. Бұрындары аң, құс, балықты адам өзі көтергенше немесе атына бөктергенше ғана атып-аулайтын. Сонда әрбір мергеннің алғаны мықтағанда бірер теке, бес-он қаз-үйректен, орта қап балықтан аспайтын. Мұндай жағдайда табиғат жұтай қоймайтын, оған ешкім ойсырата нұқсаң келтіріп, орны толмастай зияндық істемейтін. Қазір ғой ынсап, қанағат дегенді білмей, ертеңді ойлауды тарс есімізден шығарып алғанымыз. Бірнеше жылдан бері осы өлкеден біреулер машинамен тасып үлгіре алмаған соң, самолетке тиеп әкетіп жатыр. Бүйте берсе несі қалып, не қоярын бір құдайдың өзі білсін... Қолдарындағы ұлықсат қағазына сенген ол мұндарлардың обал, сауап, ертеңге – келер ұрпақтарға да бірдеңе қалдыру керек-ау дегенді білмейтінін, білгілері келмейтінін қайтерсің?' Бұл өлкеде бір замандарда бұлан да болған. «Бұланнан үлкен аң болмас, Бұланайдан үлкен тау болмас» деген мақал содан қалған. Жаңағы мен айтқандай, жалаңдаған жалмауыздар тегін олжа көріп, оларды да жүздеп, мындап жаппай орға жығып аулап, тұқымын құртып жіберген...

	Нұрекең киіктің ұшасын кенеп қапқа салып, аузын буды да, ердің артына, қоржынның орнына бөктерді:

	– Шырағым, дала тағысының да обал, сауабы бар. Әсіресе аңды немесе құсты еріккеннен қырып немесе жаралап азаптамау керек. Аңшылардың бірден бауыздауға асығатыны содан.

	Екеуміз де қайтадан атқа қондық.

	– Жаңа Сіз біраз аялдадыңыз-ау.

	– Аң іздеуші мен кен іздеуші бірдей десе де болады. Сосын аңды не көрінбеген атады, не ерінбеген атады. Олақ аңшы киік атып алам деп үйірін үркітіп жібереді. Аң қуғанның бәрі мерген емес, көбісі әумесер келеді. Ондайлар «тисе – торғайға, тимесе – шырғайға» деп, патроны таусылғанша оңды-солды патырлатып атқанды ғана біледі. Сонша оқ шығын қылғанда шіркей атып ала алмаса да: «Мен қырдым, мен жойдым» деп өп-өтірік бөскенде алдына жан салмайды.

	«Аңшының екі сөзінің бірі – өтірік» деп сондай сандалбайлар туралы айтады.

	Сол сәтте ондай ағайындардың талайын ұшыратқаным менің де есіме түсті...

	– Басқа жақтарда мұны ақ бөкен дейтін көрінеді. Біздіңше – киік. Қазақ мұны киелі аң деп тегін айтпаған:еті қандай да болмасын дертке шипа, мүйізінде адамға айрықша қуат беретін құдірет бар, қанының өзі сусамыр болған адамға бірте-бір ем, тіпті тұяғы да дарулық қасиетке ие: оны өртеп, күлімен қышыма, теміреткі, есекжем сияқты ауруларды емдейді.

	– Айтса айтқандай-ақ екен!

	– Киік – шөл даланың сәні. Ертеректе оның мүйізі жақсы ат немесе бір түйе тұратын. Қазір халықаралық жәрмеңкеде киіктің бір пар мүйізі 250 долларға бағаланатын көрінеді.

	Киік желтоқсанда күйекке түседі де, мамыр айында төлдейді. Көбісі егіз табады. Киіктің лағын өргізетін кезді біздің қазақ «Құралайдың салқыны» дейді. Ол мамыр айының басына келеді: күн күрт суытады, қар аралас жаңбыр жауады, жел күшейеді. Осындай суықта киік төлін пысытады.

	– Бұлардың қашанда қыстайтын өлкесі Бетбақ болар?

	– Әрине ғой. Бірақ өткендегі мешінде осы киік жылдағы әдетін тастап, Борсық құмына қарай ағылды. Бәріміз таң қалдық. Сол жылы барлық жерде қыс боранды болып, қар өте қалың түсті. Жылқының өзі тебіндей алмай, біз де қатты қысылдық. Жабайы аңдардың қорек тауып жеуі өте қиындады. Бір ғажабы: киік шоғырланған әлгі кұмда ғана қар аз, күн жылы болды да, олар қыстан қысылмай шықты. Соған қарап та бұл аңның киелі екенін: қай жылы қыстың суық та қарлы болатынын, көктемнің ерте-кеш шығатынын, күздің ызғарлы немесе жылы боп келерін алдын ала айна-қатесіз дәл болжай білетін бір құдіреті барынан-ақ байқауға болады. Бұлар жылда Бетбақтан бізге жеткенше екі мың шақырымдай жол жүреді. Бұл да тегіннен-тегін болмаса керек...

	Енді бір сәтте тірі жанға жеткізбейтін, желден жүйрік, құлан сияқты, адырдан асқан сайын арындай түсетін ақ бөкен – қойдай өрген енапат киік үйірлері – бәрі де бастарын тұқыртып төмен салып, бәйге атындай құйындатқан олар көз ұшында көлбеп, сағымдай бұлдырап бара жатты. Сол сәтте «Сарыарқаның сәні» деген сөз тілім ұшына орала берді...

	– Бұлар да қыстайтын жерлеріне жаппай қайта бастапты ғой... Енді бір оншақты күннен кейін киіктің үйегі келеді. Ол кезде атуға болмайды, обалы бар. Жалпы, аңға көбею, әсіресе ішті кезінде және енесі мен лағы бір жүргенде ешуақытта қару кезенбеу керек, қарғысқа ұшырайсың. Сарыбай мен Қарабай хикаясын білетін шығарсың? – деп ақсақал сөзін сұрақпен аяқтады.

	– Білем ғой. Неге білмейін?..

	– «Киіктің бұрқағын көрсең, айналып өт» дейтін атам. Ол кісі және де: «Ішті хайуанды ату – құлындайын деп тұрған биені сойып тастағанмен бірдей» деп бізге қатты ескертіп отыратын.

	Түс ауа жел қатая түсті. Жолдың екі қапталындағы шоғыр-шоғыр талдың әбден сарғайып кеткен жапырағы сау-сау төгіле бастады. Аспанда қап-қалың қаз бауыр бұлттар пайда болды. Көз жетер көлем шымқай сары текеметтің түріндей боп көрінеді, көп нәрсе көз ұшында бұлдыраңқы көлкиді.

	«Мезгілімен жүрмесең, мезгілді жерге жетпейсің» деп, мана Нұрекең екеуміз жылқылы ауылдан ертелетіп-ақ шыққанмен, киіктің қызығына түскен біз, әжептәуір бұру кеткен екенбіз: дүниенің жерін жүріп тастағандай болсақ та, ауылдың қарасы әлі көрінер емес.

	– Қалампыр гүлі бүрісіп, аузын тарс жұмып алыпты ғой: бәлкім, жаңбыр жауар. Оған дейін үйге жетіп алсақ жақсы болар еді...

	Әлгі гүлді көріп келе жатқан мен жоқ. «Қане?» деп сұрауға ұялдым...

	Бір кездері күн де батып, ымырт үйірілді; сол-ақ екен, іңір қараңғысы да басталып кетті. Көп ұзамай жұлдызды түн үстемдік алды. Дала әп-сәтте емін-еркін сұлап жатқан шетсіз-шексіз қап-қара кеңістікке айналды. Оң қол жағымыздағы жатаған дөңнің үстінен бір жарқыл көрінді де, ілезде жоқ болып кетті: түнде жүрген машинаның жарығы болар ма екен?

	Ауылға тезірек жету үшін төтелеп жолсызбен келеміз. Астымыздағы екі ат та жусан түйіртпектерін сүріне береді. Көне заманның көзі сияқты бір жуқан ақ обаны жанай еттік. Әлденендей ұлығанға ұқсас бір дауыс алыстан талып жетеді.

	Бір уақытта көкжиектен ай да қылтиып көріне бастады. Жаңа туған ай, істе жүрген кетпеннің жүзіндей, уытты жарқырайды; өркеш-өркеш толқынды теңіз бетіндегі желкенді қайыққа ұқсап, бұлттардың бірінен соң біріне ауысып, тоқтаусыз жылжып барады.

	Ай бұлтқа жасырынып, көбең қараңғылық түскенде, сары аяңға салып біз де елге құладық, көп ұзамай тым-тырс жатқан ауыл шетіне кірдік.

	Күн ұзағына Нұрекең екеуміздің ауылға жетуімізді күтіп тұрғандай, осы сәтте жаңбыр да сілбіреп себезгілей бастады (Нұрекеңнің кеше кешкісін: «Жылқы пысқырынуын тым жиілетіп кетті, айғырлар оқырана береді: жауын шашын болмаса игі еді» дегені бірден есіме түсті).

	– Мынау ақ жауынның сыңайы, көр де тұр, ұзақ жауады. Орта күздегі мол ылғал ғой жердің құты, топырақ суға тояды, тамырына ылғал барған көк атаулы көктемде тез көтеріліп, қау боп шығады, – деді Нұрекең аттан түсіп жатып.

	Қарияның биылғы күздің бел ортасында-ақ келер жылғы шөптің шығымын меңзеуі де маған біртүрлі қызық боп көрінеді.





БЕСІНШІ СҰХБАТ




	Бет алдымыз – ұшы-қиыры жоқ, кеспірсіз жылмиған мидай жазық, кедір-бұдырсыз керілген кең жапан; далиып жатқан құба қыр. Көз көрім жердің бәрі еденге төселген тақтайдай теп-тегіс, жанарды талдырған ұланғайыр алып дала. Көз тоқтатар, көңілді селт еткізер тұтамдық тұлдыры, қылтанағы, жел ың десе паналай қоятын бір түп-жарым түп шиі де жоқ, қарайған-құрайғаннан жұрдай, жылан жалағандай құлазыған жадау өңір; сағымданған құла дүз; жанарыңды қайда салып, назарыңды неге аударарға білмейсің. Айналамыз, төңірек – жым-жылас, алда-қашан тарқап кеткен жәрмеңкенің жұртындай үн-түнсіз мүлгіп тұр; марғау тыныштық құшағында; сояу басы селт етер емес. Бәрі де тым бұйығы, қыбыр-жыбырсыз бар сырын ішіне бүгіп бедірейіп, үрей шақырарлықтай бетбақтана безеріп, өлі дүниеге айналған; күн қақтап, аңызақ аямай күйдіргендіктен ақ таңдақ боп, жан-жаққа құлашын кең жайып, емін-еркін көсіліп сұлқ жатқан, құладын ұшпас, аң жүгірмес тыпа- тыныш меңіреу өлке – мелшиіп кебірсіген шөл мекен, көкжиекпен астасқан шексіз кеңістік.

	Қойлы ауыл – түстікте, жылқылы ауыл батыс жақта жатса, енді біз тура шығысқа бет түзеп, түйелі ауылға қарай тура тартып келеміз.

	Ел аяғы еркін жете бермейтін жан баспаған жадағай қыр бір ғана түске боялған: біз жүріп келе жатқан кең адыр да – боз, адау-қадау қылтиған қу көде де – боз, тым жатаған жусан да – боз, атымыздың аяғы астындағы бетеге де – боз, бозғанақ – екібастан.

	– Бетеге түбірінен өседі. Сондықтан ол тамыр жайған жеріне жылда шығады. Жусан да сондай, – деп Нұрекең маған түсінік берді.

	Бұл жақтың, яғни шығыс тұстың көкжиегінің өзі алыстығымен көзіңді талдырады. Ақ сағым көтергендіктен, қарамы сонша зорайып көрінетін қыдырып жайылған бірлі-жарым түйе және көз ұшына дейін, сап түзеген солдаттарға ұқсап, қатар-қатар қаздиған телеграф бөренелерінен басқалай назарға ілігер, көңілді оятар ештеңе байқалмайды. Манадан бері күн жеп әбден ағартып тастаған сиырдың әлдеқашанғы бірер қу жапасынан басқа әзірше көзге бірдеңе іліндіре алмай-ақ келемін. Жалпақ жазық көкжиекке дейін теп-тегіс төселген киіздей жазылып барып, аспанмен біртұтас боп астасып жатыр. Жер кемеріне шейін созылған біреңкейлік, бір ғана түс жанарыңды жалықтырып, тысы боз күпісінің қойнына тыққан түйіншектей жалғыз-жарым шоқалақтың өзімен жылап көріскендей боласың. Бұл жақта қырдың қаңғыбасы – бөрі екеш бөрі де кезбейтін сияқты.

	Мидай даланың ақ айран аспанында қарға да болса, бір қарайған көрінсейші. Көз ұшында толқи бұлдырап қияннан қырлауыт бірдеңе қылаңытады. Бірақ оның не екенін айырып болмайды: қуаң- құба жондар ма, асу-асу белдер ме, әлде бір іркес-тіркес ұбап-шұбаған қырқалар ма – кім білсін?

	Күнісіп аңқасы кепкен ақ дала – құба қыр әбден қаңсыған: алыс-жақындағының бәрі де шаңытып көрінеді; «бұлт – ала, жер – шола» деп, кешелергі құдайдың мол жаңбырынан бұл жаққа бір тамшы да тамбапты (менің туған өлкемнің ұлан-ғайырлығын осыдан-ақ біле жатарсыз: өткенде жер-дүниені ағыл-тегіл етіп салмастан бір апта бойы жауған жауынның мұнда аяғы жетпепті). Ақ шаңдақ қолқаны қауып, тамақты жыбырлатады. Ауа да, мыс қорытқандай, аңылжып кеткен. Топырақ, нашар көктелген көрпеге ұқсап, тым болбыраңқы; бар танап сондай қуаң, бәрі де өңсіз; қай тұсқа көз салма, бір тегіс сұрқайлық байқалады.

	Анда-санда бір көзге шалынатын ақ адырға шыққан жап-жасыл адыраспанды көргенде барып, Нұрекең тілге келді:

	– «Адыраспан – киелі шөп, дәрет алмай жақындауға болмайды» деуші еді бұрынғылар... Кім білген...

	Бір қызығы, бұл жақта не көп – қаңбақ көп: қозы қарын ақ қаңбақ, шелектей-шелектей сары қаңбақ, домалаған қоңыр қаңбақ, аумағына анау-мынау кісінің құшағы жете бермейтін қара қаңбақ... Жел айдап қаңбаққа қаңбақ қосыла-қосыла, біреу әдейі үйіп қойған шөмелеге ұқсап, тым қомақтыларды да алау-қадау ұшыраса бастады.

	Жан-жағымыздың бәрі, көп киіліп, көп жуылған солдат гимнастеркасындай, боп-боз боп оңып кеткен; жылан жалағандай тып-типыл оз дала, қаңбақ қана емін-еркін жортқан тақтайдай ақ шаңдақ тегістік; күн күйдіріп, аптап жеп әбден қуқыл тартқан сопақ қорғандар мен томпақ обалар ғана анда- санда бір кездеседі. Әйтпесе абажадай кең өлкеге, түйе жүн шекпен жауып тастаған ба дерлік.

	Күн желкем. Ақ еспе алдына салып айдаған түйе қарын көмпиген қаңбақтар терең сайға түсіп жоқ болып, шетінен жоғалып, қаралары батып жатыр; тек тайыз жыраға тап болған бірен-саран салмақсыз балапандаулары ғана селт етіп , аш қасқырдың аузынан жырылған қояндай, қыр басына секіріп, тіпті бір-ақ ытқып шығады.

	Жасыл жантағы тұнып тұрған құмдауыттау жазықты артқа тастап, көп жерге шейін көкпекті қатқылмен жүріп отырдық. Бір кездері оны сан қилы, сан сипатты сансыз тақырлар ауыстырды: біреу әдейі бояп кеткен бе дерлік шымқай қызыл тақыр, түйенің табанындай жалтыраған ай тақыр – ақ тақыр, күн көзімен шағылысқан айна тақыр, таздың басындай жып-жылтыр тайғанақ тақыр, қағы әлде-қашан қашқан, әбден арса-арсасы шығып шыт-шыт жарылған ұзын тақыр. Оның таңқылдап кеуіп қалғандығы сондай, үстін басып өткенде, аттарымыздың тұяғы тақтайға тигендей тасырлап қоя берді.

	Жолға шыққаннан бері өзімен өзі боп, үн-түнсіз бұйығы келе жатқан Нұрекең:

	– Бұл жақ осылайша жайдақ келеді, – деп бір қойды. Айтса айтқандай-ақ екен!

	«Төс табаны төрт елі атан жүрер жол екен, төсегінен безінген атам жүрер жол екен» демекші, әбден таптаурын боп ирелеңдей созылған жап-жалпақ сарнау жол – жолаушыны діңкелетер ұзын жол – ұшы-қиырсыз шұбатылып жатыр. Сол ала шаңыт ақ бұрқылдақ жол бізді түс әлетінде бітімі басқа бір атырапқа алып келді: қолмен сызған шеңбер түрліше тұзды сорларға тап болдық. Олар – шетінен дөңгелек сорлар, алыстан көрінгенде, күн көзімен айнадан бетер жалтырап шағылысып, бейне бір ақ айдын шалқар көл боп көзді алдайды, көңілді арбайды. Қасына таянып келгенде барып іркіт төгілгендей кілкіп жатқан әйдік сор болып шығады. Бетін тұз басқан, сүзбедей қоймалжың ақ сор, жаңа жауған қарға ұқсап, көз қаратар емес. Тортасынан айырған сарымайдың тұнбасы сықылды дөңгелек сор, бетіне бояуы шығып жатқан қызыл сор, жап-жалпақ сары сор, быршыған айрандай боз сор, беті суалған сиырдың емшегіндей қатпар-қатпар қара сор, жас баланың еңбегіндей былқылдаған сор батпақ... Соған шыққан қызыл сораңның әлі сол қалпы, өңін берер емес. Ащы да болса суы бар сордың жағасын көмкерген, селдір де бәлекей құрақты көруге болады. Сорлардың жиегіндегі көрпілдек май топырақ, тұяқ тисе болды, борпылдап қоймалжың шаңы бұрқ-бұрқ етеді. Ащы сор тозаңы танауды қытықтап, борсыған жер иісі қолқаны қабады. Соры қаптаған сұрықсыз өңірден жуық маңда шыға алар емеспіз.

	Менің көңлімді көтергісі келді білем, Нұрекең: – Күз айында ашық күннің бәрі жақсы, – деп бір қойды.

	Түс мезгілінде біз жайдақ келген, қурай шықпас құба кезеңге жеттік. Бұл да мұңартқан алыстығымен көз талдырып тым қуаң құлазиды. Тандыры кепкен құлан жортпас құла дүз, құба кезеңнің үстінде, алуан сынды сиқырлы көріністер беріп, ақ сағым ойнайды. Бәрі де бұлдыраңқы.

	Ауылдан шыққаннан бері алғаш рет жол езуінде өз-өзінен тұнжырап тұрған, қабырғасына құс саңғып тастаған көне қыстауды кездестірдік. Оны жанап өте бергенімізде, күйген кесек иісі бұрқ ете қалды.

	Сәл еңістеу тұста аумағы астаудай ғана жырасымақ бар екен. Сонда сығылыса біткен шоғыр- шоғыр ақ шеңгелдің басындағы әбден пісіп тұрған мол қарамыққа көзім түсті.Ұятты қойып, Нұрекеңе ұсыныс жасадым;

	– Аздап қарамық қаужасақ қайтеді? Бала кезімде...

	– Мен де бала болмап па екем?..

	Екеуіміз де аттарымыздан түсе қалып, тізгінді қарымызға ілдік те , қарамық теріп жеуге кірістік. Үлкендігі тау тарыдай ғана болғанмен, дәмі айтулы қарақаттан әлде тәтті сықылды...

	Еріндеріміз бен саусақтарымыз сия жұққандай көкпеңбек болғанына қарамастан, қарамықты тоя жеп, жеңсігімізді басқан соң барып, қайтадан атқа қондық.

	Жантақты жалпақ жазыққа да жеттік бір кездері.

	– Мынау нағыз түйенің жері екен, – деп Нұрекең айтып ауыз жапқанша болған жоқ, биік дөңге көтерілгенімізде, анадайда бытырай жайылып андыздаған түйелер келесі самсап шыға келді; көзге мұндай жылы ұшырамас!

	Бізді көрісімен, әріректе жүрген атты кісі (түйеші болу керек) осылай қарай тікесінен салды. Нұрекең екеуміз де оған қарсы жүрдік. Екеуімізбен қос қолдап амандасты. Алақаны күректей екен. Дырау қамшысы бүлдіргісі арқылы білегінде іліулі тұр; ұшы салбырап жерге бір тиіп, бір тимейді. Амандық-саулық сұрасып жатырмыз. Нұрекең өздеріне арнайы ат басын бұрғанына түйеші жан-тіні қалмай қуанып тұрғанын да жасыратын емес.

	Бұл өзі қырықтардан асып жігіт ағасы болып қалған кісі екен; Нұрекең осы жігіттің әкесінің апасынан туған көрінеді, яғни нағашы інісі боп шықты.

	Ұзын бойлы, сом тұлғалы, ерен қайраты сыртына теуіп тұрған ер келбетті, сүйегі тым тірі түйешіге мен сырттай сүйсініп қарап қалыппын. Жаңа жол үстінде Нұрекең осы кісі туралы: «Аса қажырлы, қолы ауыр жігіт: былтыр оның, қопаны жағалап жаяу келе жатқанда, қамыс арасынан шығып, өзіне тұтқиылдан тап берген сілеусінді қара тұмсықтан жұдырықпен бір қойып қылжита салғанын көпке шейін жұрт жыр қылып айтып жүрді» дегенінің пәлендей қоспасы жоқтығына мен сенейін дедім. Нұрекеңнің сұрақ-сауалдарына тоқ етерін айтып, қысқа-қысқа жауап қайтаруына қарап, түйешіні көп сөздің адамы емес-ау деп қалдым.

	Бұл жігіттің аты-жөні Ғали Нұғыманов екен. Ғали екеуміз екі жағында, Нұрекең ортамызда, аттарды жайымен аяңдата отырып, келелерге қарай жүріп келеміз. Менің екі көзім, бар ынта- ықыласым қара жердің кеудесінде жаны бар «кемесі», өлмей сыр бермес, аса көнбіс түлік – мол жантаққа құныға жайылған тебіңгі ерін түйелерде. Өйткені өзім де қаршадайымнан түйенің қомында, екі өркеші арасында өскен қазақтардың бірімін... Ең алдымен байқағаным: түлік түгелдей қонды екен. Жардай інген, атан, буралардың қомы астаудай, екі өркеші баладай, бәрі де жонынан жарылардай боп, әбден семірген. Өркеші ауған бір түйе көрмедім.

	Біз келелерге таянып келіп те қалдық. Иесінің қасында бөтен-бастақ екі адамды көргенде, бергі шеттегі түйелердің үркектеулері шошып кетіп ордаң етті де, түйешінің: «Ноқ! Ноқ!..» – деген таныс дауысын естіген соң барып біршама тынышталғандай болды.

	Біз қасына таяна берген келе кілең ғана айыр өркеш түйелер екен. Төрт аяғын төрт жаққа жіберіп, екі өркеші жүресінен отырған кісідей, сегіз өрме қамшыға бергісіз, ұшында болар-болмас шашағы бар, сидам құйрығымен екі санын кезек сабалап шабынған қара бураның тұрысы мен тұрқының өзінен адам сескенерлік. Басқа денесіне карағанда басы кішілеу сияқты боп көрінетін оның, төбесіндегі бұйра айдарын қауқитып қолдан үйіп қойған ба дерлік, кіп-кішкентай қос құлағы көрінер-көрінбес боп тым төменде жатыр. Әрі қалың, әрі ұзын желкілдеген шудасы тізесінен төмен түсіп, жер сызады. Санына біткен жүнінің өзіне үлкен кісінің құшағы әзер жетерлік.

	Бізді алыстан көзі шалысымен айбатын шақыра бастаған қаћарлы шағыр бура, арамыздағы түйешіні анық таныған соң барып, қайтадан жайбарақат қалпына көшті. Екі өркеші сәукеледей саба құрсақ қайыған інгендер бәрінен де басым екен. Саулы інгендер де жиі кездесіп қалып отырды. Әсіресе ботасын сағынған (тұмса інген болуы керек) иір мойын, екі өркеші дулығадай, екі көзі қаусырмаға салған ақық тастай мөлт-мөлт еткен ақ інгеннің боздағанын боз даланың сыңғыраған кернейі ме дерсің... Екінші бір сары інген, төлін бауырына басып, бізге үрке қараумен болды; ақ мақтамен орап қойғандай ботаның, сұлу қыздың жанарындай жаутаң қаққан шаралы көзіне мен сүйсіне ұзағырақ қарап қалыппын. Ізінше «ботаға, жас баладан бетер, көз тигіш келеді» деген халық нанымы есше түсіп, назарымды тайдыра бердім.

	Пысыған ақ бота, қолда-аяққа тұрмай, еркін де еркелей ойнақтап көздің жауын алды; сүйсіне қарамасыңа қоймайды. Төлдің жынысын аңғарған Нұрекең:

	Бура болар бота екен, – деп бір қойды.

	Жас сұлудың қос анарындай тіп-тік екі өркеші солқылдаған қайымал боз інгеннің қылымси қайқаңдап, аяқты өлшеп қана тастаған кербез жүрісі небір сылқым келіншектерді көз алдына әкелгендей болады.

	Өзіме бір қырын тұрған ақ аруанаға балаша қызығып қарай бердім: шап-шағын бас, аққу мойын, кең танау, құлан сағақ, құс төс, тар мықын... басқан ізінен және байқап қалдым: табанының қышыры егеудей екен, яғни оған жерің де, мұзың да бірдей.

	Қайымал боз інгенді төңіректей өз ара қырқысып, бір-бірімен тістескен жас буыршындарды, түйеші шауып барып, әрқайсысын дырау қамшымен бірер сауырлап ажыратып жіберді.

	Қос өркешті көп түйенің ішінен менің аңғарып үлгергендерім қайқы құйрық сары інген, екі өркеші солқылдаған, жібек жүнді ақ тайлақ – енесінен айырмаған сүт тайлақ, екі өркешінің ортасындағы айырық болар-болмас қана білініп тұрған ақ бас кез қоспақ, нар мен қос өркеш түйеден туған шатас бура, қайымал қоңыр інген,ішті қараша інген, келеге түсетін, қалың да ұзын шудасы желк-желк еткен келісті қара бура, маң-маң басқан боталы боз інген, төрт аяғын төрт жаққа талтаң тастайтын астау бас сары атан...

	Бойы бәйтеректей, тұрқы паровоздай, екі өркеші күбідей, сезімдіктен олардың ұшындағы қара қылына шейін тікірейіп кеткен, қалың шудасы жер сызған, ұзын да мол жүні тізесін жапқан соңғы келенің бергі шетіндегі сегіз жасар қара бураны көргенде:

	Мынау таза жампоз25 ғой! – деп Нұрекең қатты сүйсініп, біразға дейін түйеден көзін айырмай тұрып қалды. – Байқайсың ба, асыл текті түйенің басы жебелі, көзі шаралы келеді...

	Айтса айтқандай-ақ екен,!

	Өзі құралпы басқаларын ылғи ықтырумен жүрген, аяқ тастасы маңғас, азулы буыршынды көргенде де:

	– Келеге түсуге жарап-ақ қалыпты ғой, – деп ақсақал бағасын да беріп үлгірді. – Мына бір боз інгенің де сүгіреттей екен!

	– Сондай сұлу болғасын ба, ол өзі өте бір шамшыл пәле, – деп Ғали түйеші оған сипаттама бере бастады. – Қайыту кезінде мұның көңлінен шығып, өз еркімен шөктіретін бура іздеп-ақ әлекке түсеміз...

	– Ендеше керікті малдың да аса талғампаз келетін болғаны ғой...

	– Түйе – аяқты түлік, еркіндікті ерекше қалайтын бірегей жануар.

	– Безеген де мал.

	– Оу, оған анадай аяқты құдайым не үшін берді дейсің. Бұл да еркіндіктің бір нышаны емес пе?

	– Дегенмен, елу-алпыс шақырымға шейін шығынып кету де мазаны алып болады-ақ...

	Ештеңеден шаруасы жоқ, аяғын санап басып өз бетімен жайылып жүрген қара атанды көргенде, сол түйеге өте ұқсас болғандықтан ба, мұнан ондаған жыл бұрын өзім майданда ұшыратқан бір оқиға есіме түсіп, көзім алдына келе қалсын.

	...1942 жыл. Август айының тым ыстық күндерінің бірі. Біздің әскери құрама Қазақстанмен шектесетін Сталинград маңындағы темір жолдың бойында жаумен жан аямай шайқасып жатты.

	Кескілескен қанды ұрыстар күні-түні бір толастар емес. Жараланған жауынгерлерді биіктетіп салынған темір жол табаны астынан өтетін суағарға тасумен болдық. Жиырмашақты адам жиналып қалды. Олар шетінен қатты қаталап, бір жұтым суға зар болып жатты. Бәрінің аузынан: «Су!.. Су!!. Су!!!» – деген бір-ақ сөз шығады. Окоптағы солдаттарды аралап жүріп, қаза тапқан біреуден жалғыз ғана фляга су таптық. Ол жараланғандарға бір-бір жұтымнан ғана жетті.

	Осы бір сәтте немістер жақтан түйеге мінген бір бала арқасында асып алған кішкене кеспегі бар, темір жолдың бойымен түйесін тайрақтатып бізге қарай жан ұшырып келе жатты. Оны көріп қалған фашистер оқты қарша боратты. Бір кезде әлгі бала, оқ тиген болу керек, жерге ұшып түсті. Қос өркешті қара атан желіңкіреп барып тоқтап қалды да, баланың қасына қайтып барды.

	Біздің жігіттер баланың жағдайын білмек боп оқтала бергенде, жаудың бронепоезы келіп қалды. Оның артын ала танкілер қаптап шыға берді. Жан алып, жан беріскен қанды шайқас қайтадан басталды да кетті. Қиямет-қайымға бергісіз, жер солқылдап, аспан күңіреніп кескілескен бұл ұрыс кешке қарай бір-ақ тоқтады, толастады. Жау танкілерінің шабуылын өліп-талып әзер тойтардық.

	Саябыр болған сәтті пайдаланып алдымызға қарасақ, әлгі қара атан әлі манағы орнында екен. Мұны көрген "жаудың «Мессершмидт» деп аталатын истребитель самолеті жайына қарап тұрған, ешқандай жазығы жоқ түйенің дәл төбесіне шүйіліп келіп пулеметтен оқ жаудырды. Екінші рет оралғанында түйеге бірнеше жерден оқ тисе керек, ол байғұс шөккісі келгендей, әуелі алдыңғы екі тізесін бүге берді де, оң жамбасын астына ала, ыңғайсыз құлап түсті.

	Осының бәрін көріп жатқан біздің жауынгерлер, мен командирлер бас киімдерін алып, қарапайым қара атанға құрмет көрсетті...

	Қараңғы түскеннен кейін, жасырынып барып, қарға-құзғынға жем болмасын деп, түйені жақсылап тұрып көмдік. Аяғынан және иығынан жараланған он екілер шамасындағы қара баланы да тауып алдық. Ол жарасынан қан көп кетіп әлсіреп жатса да, фашистер алып кетпесін деп, суға толы кеспекті жасырмақ боп, топырақты үйген үстіне үйе беріпті...

	Бір қарт кісі біздің әскер жатқан жақта ауыз судың жоқ екенін қинала айтып тұрғанын баланың құлағы шалады да, өз адамдарына қолдан келген көмегін көрсетпек боп, кеспекке толтыра су құйып алып, әлгі жалғыз түйесіне міне сала, бізге қарай құлдырай жөнеледі...

	Кеспектегі суды жаралы жауынгерлерге үлестіріп бердік те, баланы емделсін деп медсанбатқа апарып жатқыздық. Сауығып шыққан соң ол өзіміздің құрамаға қайтып келді. Біз оны полк баласы етіп алдық...

	Мына тұрған қара атан сондағы немістер самолеттен атып сұлатқан түйеден ауса не қыл дейсің?!.

	Түйе түлігіне байланысты майдандағы тағы бір жағдаят жаңғырығып елес берді.

	– Түйемен жау алған ешкімді көрген жоқпыз десек те (екінші дүниежүзілік соғыс тұсында Грекияның, Эфиопияның және бірқатар Африка, араб елдерінің түйелі әскері болды), 1944 жылдың көктемінде біздің әскерлер неміс-фашист басқыншыларына қарсы қанды шайқастарды Оңтүстік Украина жерінде жүргізіп жатты.

	Үшінші Украин майданының ержүрек жауынгерлері кескілескен қиян-кескі ұрыстар нәтижесінде, жауды батысқа қарай қуған үстіне қуа отырып, Одесса бағытынан бір-ақ шықты. Бұл қала халықаралық маңызы бар аса ірі порттарымыздың бірі болатын. Одессаны қорғаған совет әскерлері мен жергілікті тұрғындардың 1941 жылдың өзінде құтырынған жаудың әлденеше есе басым күшіне қарсы ерекше ерлік, тайынбас табандылық, асқан жанқиярлықпен төтеп беріп, екі жарым ай бойы қаланы қолдан шығармағаны, Жоғарғы Бас командованиенің бұйрығымен ғана оны жауға қалдырғаны баршамызға аян-тұғын (осы ерлігі үшін Одессаға соңынан «Қаћарман қала» атағы берілді). Қазірде де Одессаның өзінде фашистерге қарсы астыртын жұмыс істеушілер қатты әрекет етіп, аудандарында партизан отрядтары жан аямай фашистермен күн-түн демей қажырлы күрес жүргізіп жатқанын да білетінбіз. Өздеріне қарсы тұрған совет адамдарын аяусыз қырып-жойып: кемпір-шал, қатын-қалаш, бала-шағаға шейін жаппай жазалауды гитлершілердің кең көлемде жургізіп жатқаны туралы қаралы хабар жеткенде, бәріміз де Одессаны жау тырнағынан тезірек азат етуге асықтық.

	Бірақ қыста қар қалың болып, көктемде жауыннан көз ашпағандықтан, Одесса маңы түгелдей ми батпаққа айналып кеткен еді. Арба, машина түгіл, танкілердің өзі жүре алатын емес. Біздің зеңбіректерді тартатын тягачтар26 да батпаққа батып, төбеге ұрғандай тұрды да қалды. Одессаға кіретін беткейде жау қатты бекініс жасап, әсіресе ДОТ, ДЗОТ-тарды самсатып қойыпты. Біздікі сияқты жеңіл зеңбіректерден атып оларды құртпайынша, әскердің алға басуы мүмкін емес. Жауды дәл көздей алатын позицияларға зеңбіректерді қайткенде де жедел түрде жеткізу керек. Бірақ немен? Танкілерге шейін батпаққа белшесінен батып тұр.

	Сондай бір қысылтаяң шақта азық-түлік, оқ-дәрі артқан кәдімгі қос өркешті түйелер менің көзіме оттай басылды. Маған бір ой келді. Жүгірумен отырып полк командиріне бардым. Өз ұсынысымды айттым. Ол кісі қатты қуанды.

	Сөйтіп әрбір зеңбірек расчетына екі түйеден берілді: біреуіне – зеңбіректің өзін, екіншісіне – снярадтарды артып, көзделген межеге де жеттік. Бірнеше дивизион қатар тұрып оқтың астына алғанда, жау бекінісінің быт-шыты шықты. Біздің жаяу әскер жаппай шабуылға көтеріліп, Одесса қаласын 1944 жылы апрельдің оны күні жаудан бір-жола азат етті.

	Одесса үшін болған сол бір шайқаста Қазақстанның батыс облыстарынан әкелінген екі жүзден астам түйенің көп жәрдемі тигенін бұл күндері көбіміздің біле бермеуіміз де мүмкін...

	...1945 жылдың көктемінде көп ұлтты совет жауынгерлері фашизмнің қабырғасын күйретіп, беломыртқасын сындырып, жұлынын үзіп, кескілескен канды шайқаспен жау астанасы – Берлинді штурм жасап алғанда, оның көшелерінде зеңбірек сүйреткен, әскери арбамен оқ-дәрі, азық-түлік, киім-кешек басқа да түрліше керек-жарақ тасыған түйелер де аз болған жоқ. Берлиннің асфальттап тастаған жып-жылтыр кең көшесімен келе жатса да, өзінің қырдағы маңғаз қалпынан танбай, аяқтарын маң-маң басқан иір мойын, қос өркешті жануарлар сол кезде фотоға түсіріліп, түрліше суреттері талай тілде шығатын газет-журналдар арқылы бүкіл әлемге тарады. Сол суреттерді көрмеген, тамашаламаған адам жер бетінде кем де кем болар...

	Түйе жарықтық бір замандарда қазіргі құрыш сауыт құрсанған танкінің де орнына жүрген, Бірінші Петр патша Псков қаласы түбінде шведтерге қарсы жүргізген шешуші шайқаста кілең түйеге мінген азиялық жауынгерлерін шабуылға шығарып, қарсы жақтың атты әскерінің зәресін ұшырған. Сөйтіп, жауын ойсырата жеңген...

	1919 жыл. Аяғынан жаңа-жаңа қаз тұра бастаған Совет республикасы ең бір қиын-қыстау жағдайларды басынан келіп жатты. Адамзаттың сан ғасырлар бойғы арманы: адамды – адам, елді – ел, халықты – халық қанамайтын, езбейтін, алалап-құлаламайтын, әлеуметтік және ұлттық езгі атаулыдан ада жаңа қоғамды бесігінде тұншықтыру үшін абаудай он төрт капиталисте мемлекет мұздай қаруланған әскерін жан-жақтан төгіп, бізге қарсы әр тұстан өршелене тап-тап бергенін біз тарихтан жақсы білеміз. Өз ішіміздегі помещиктер мен капиталистердің сойылын соғушы ақ гвардияшылар, әлгілермен ауыз жаласа отырып, Советке қарсы қанды соғыс ашқаны тағы мәлім. Мұны тарихта азамат соғысы дейді. Олар, ақ гвардияшылар, әдепкіде жас республика үшін өмірлік маңызы аса зор көптеген аудандарды басып алды. Совет өкіметі жан алқымға келген өте бір ауыр жағдайға душар болды.

	Сол тұста мұнайлы аудандардың бәрі жау қолында қалды. Қолда бар аз ғана жанармайды бөлу мәселесін В. И. Лениннің өзі басқарған Совнарком мәжілісінде қарауға мәжбүр болды. Сондай отырыста Ембіден мұнайдың мол көзі табылғаны туралы қуанышты хабар алынды. Бірақ мұндай далада жатқан оны орталыкқа қалайша жеткізуге болатыны туралы қызу талас туды. Темір жол тармағын салса өте оңды болар еді. Бірақ қазіргі қиян-кескі соғыс жағдайында оны іске асыру мүмкін еместұғын. Мұнай шыққан жер темір жолдан ондаған километр жырақта жатты. Енді қайтпек керек?

	Сонда қазақ арасында туып-өскен, бұл елдің жай-жағдайын жастайынан жақсы білетін В. В. Куйбышев: мынадай қысыл-таяң шақта мұнайды темір бөшкелерге құйып, оларды түйеге артып қана теміржолға шейін тасуға болатынын айтады. Осы ұсыныс бірауыздан қабылданады.

	Сөйтіп, сол жылдары Ембінің мол мұнайын орталыққа жеткізу үшін қазақтың сан мыңдаған түйесі жұмысқа жегілді...

	Турксибті салу ше? Жезқазған, Балқаш, Қарсақбай мыс алыптарын тұрғызуда да осы ойсылқара тұқымы емес пе ауыр жұмыс атаулының бәрін ауырсынбай көтерген!

	О, жарықтық, Ойсылқара түлігі! Сен менің неше сан ата-бабам үрім-бұтақ, зәу-затымды екі өркешің арасында әлдилемедің! Көне көз тарихтың өзіне беймәлім небір ауыр жолдардан етіп, небір ауыр жүкті ауыр жағдайда шартарапқа жеткізбедің шаршап-шалдықсаң да, бәріне адам айтқысыз төзімділік көрсетіп! «Керуен» деген сөз еске түскенде ең бірінші сен емеспісің кімнің де болса көз алдында тұратын!

	Айыр өркеш түйе келелерінің бірнешеуін артқа тастап, көкекті сортаң алқапқа шыққанда, кілең ғана нардан тұратын келеге кез болдық.

	Мұнда да дулыға тәрізді бітеу өркеш, оқтаудай түп-түзу құйрығының ұшында ақ шашағы бар, бойы бәйтеректей биік, иілген садақтай ұзын мойын боз үлек шабынып, бізге қыр көрсете қарсы жүрді. Келесінен біраз ұзап шыққан ол, үшеумізге таяна келіп, Ғали түйешіні таныған бойдан, ыңғайсыз жағдайда қалғанын немен жуып-шаярға білмей, серейген төрт аяғын төрт жаққа емін-еркін созып жіберіп, сап-сары зәрін шашырата-шашқылай, үздік-создық төге бастады.

	Сонда да болса, келесіне бізден бұрын жетті. Нарлар да өте қонды екен: бәрінің де – еркек, ұрғашы, жас, жасамыстарының тып-тықыр жүні, біреу әдейі майлап қойғандай, семіздіктен жылт- жылт етеді; жардай сыңар өркештерін үшкірлеп соққан қарауыл шоқы дерсің...

	Менің бала кезімде біздің жақта нар сирек кездесетін, жұрттың көп ұстайтыны айыр өркеш түйе болатын. Сондықтан Ойсылқара тұқымының бұл түріне мен ертеден-ақ құмартұғым. Бар назарым нарлар келесінде, бергі шеттегі ақ бұйра үлекке таяу жайылып жүрген аруана – сандық өркеш, сабау кірпік, ақ інген аяғын аннан-саннан бір тастап, әрірек кете берді. Оның орнын суытқысы жоқ алма мойын ақ нарша қылымсып үлекке тым жақындай түскісі келе ме... Өркеші жардай қызыл нар бізге көз қиығымен бір қарап алды да, отынан қалмаудың қамын жалғастыра түсті. Есейіп қалса да, ақ аруананы төңіректеп жүрген сүттей аппақ нар тайлақты осының төлі екенін айтпай-ақ тануға болады. Шал құйрық құба үлек те аса ірі түр-тұрқымен көзге ұрын көрінеді. Ақ нар, қызыл нар, қара нар, төркіні – түрікмен құмның құба нары да бар екен бұл келенің ішінде. Әсіресе араби ақ нардың бойы сондай биік, бәрінен де басым түсіп тұр. Тұлғасы тұтас біткен мұны көрген адамның таңдай қағып, сүйсінбей өтуі мүмкін емес.

	– Нағыз желмая деп осыны айт!

	– Арғымақ – биеден, аруана – түйеден.

	– Асан атамыздың мінгені де осындай-ақ шығар.

	– Әбден мүмкін.

	Жез бұйдалы ақ нарша, иір мойын қызыл нарша, өркеші солқылдаған нар тайлақ, бұйда көрмеген жас науша...

	Келенің арғы шетіне таман жайылып жүрген ақ бас сары нap, алмас өркеш сылаң қаққан ақ нарша, шошақ өркеш, ала бас қызыл бұйра кербез нар, бітімі таудай боз мая, аруанадан туған тұрқы бөлек ақ мая, өркеші тіп-тік қайымал қара нарша, мая мен үлектің төлі – тұлғалы күрт, маяны қос өркешті бураға қосып алған нар қоспақ, кепсең түйе, маңқиған қоспақ атан, тағысын тағылар боп кете береді.

	Келінің бергі басында өркеші бәрінікінен де қомақты, тұрқы озық, аққу мойын бір аруана, бізге ергісі келгендей, маң далада мамырлай төрт аяғын тең басып жақындай берді.

	– Өз қазығын таппай тоқтамайтын асыл жаралған нағыз қасиетті аруана осы болар.

	– Дәл солай.

	Аруананың бізден қалар түрі жоғын байқаған түйеші (жетім қалған оны Ғали өз қолынан сүт беріп кішкентайынан асырап өсірген екен):

	– Қайт! Қайт! – деп дауысын көтергенде барып, аймақ, аруана, жеткен жерінде тұрып қалды.

	Келенің аяқ тұсында ашамайлаған нарқоспақтың үстінде жарбиып отырған бір кішкене бала керінді.

	– Әй, Ауданбек, сен осында бола тұр. Мен мына кісілерді үйге апарып келейін, – деді Ғали түйеші.

	Баласы естідім, жарайды дегендей, қолындағы солқылдақ ұзын шыбығын жоғары көтерді.

	Бала кезімде өзім де осылайша бойым бір тұтам боп, түйенің екі өркеші ортасында талай қылтиғанмын, бірақ мен ылғида жайдақ мінуші едім. Бес-алтыларда болсам да, үйдегілер мені көздің ұшында бұлдырап жайылып жүрген түйелерді айдап келуге жұмсайды. Әрине, барамын. Жалаңаяқ, зыр жүгірумен отырып келеге де жетемін. Енді оларды ауылға шейін жаяу айдағым келмейді. Алайда біреуінде де бұйда жоқ: бәрі де бос жіберілген түйелер. Оған да айла табамын: үсті жұп-жұмсақ жардай бір семіз інгеннің жайылу үшін жерге басын салғанын күтіп тұрамын да, мысықша шап беріп мойнына асыла кетемін. Сонан соң тырмысып алдыңғы өркештен ұстаймын, сосын зып етіп үстіне шығып ала қоямын. Арғы жағында түйе менің билігімде; қолымдағы шыбықпен жасқап, шөгерем бе, желіске салам ба, керек десем тайрақтатып алам ба...

	О, қайран, сол бір бейкүнә балалық шақ қайтып оралар болса ғой!..

	Үшеуміз де келелерден ұзап баяу жүріспен түйешілер аулына қарай бет түзедік.

	Байырғы Мысырдан қалған жазу-суреттерге қарап, ғалымдар ең алғаш қолға үйретіліп, есте жоқ ерте заманнан бері адаммен бірге жасасып келе жатқандар ит пен жылқы деп есептейтін-ді. Соңғы кезде түрікмен археологтары адам ең алдымен түйені, кейінірек есекті, сосын барып ит пен жылқыны қолға үйреткен деп тауып отыр. Мұның сырын Депе қорғанын ашқанда білді. Бұл – Египет пен Вавилон мәдениетінен де бұрын көркейген қала. Осы кенттің орнынан түйенің сүйектері мен есектің саз балшықтан жасалған мүсіндері табылған.

	– Япырай, ә?

	– Әбден мүмкін.

	«Ұста – кетпенін, диқан – сепкенін, малшы – баққанын айтады» демекші, Ғали түйеші де жолшыбай осы түлік турасында бірқыдыру әңгімеге кірісіп, мағлұмат беріп тастады. Түйе – түз малы, еркін жайылғанды жаны сүйеді. Сонда өзі де қонды, еті де дәмді, сүті де көп, жүні де қалың және биязы боп келеді. Бұл түлік қайырып отарлап, қамап, бағуды көтермейді; өзі үйренген өріске ғана жақсы жайылады. Алты қат алыста, жеті қиян жер түбінде жүргеніміз де сондықтан...

	– Бәрібір іздеп таптық қой.

	– Нағашысын жиені іздемегенде кім іздейді...

	– Тауып айттың. Жарайды, әңгімеңді бөлмейін...

	– Түйенің шөлге шыдамды екені баршаға белгілі. Алайда өнебойы тұзды, ащы шөпке жайылғандықтан, бәрін де күнде суарамыз. Сонда оның қоңы да тез көтеріледі. Оты мен суынан кенде етпей бағып-қақсаң, түйе түлігінің берері көл-көсір. Бірақ бағуы да оңай емес... Түйе – өте сезімтал түлік. Бота ғана емес, әрбір інгеннің өзі аялы алақанды сүйеді. Сұсты үлек пен қатулы бураға шейін жылы шырай, жұмсақ дауысты сондай жақсы көреді. Түйе түлігінің бағым-күтімі де айналып келгенде, ерінбей еңбек етуге саяды...

	– «Еңбек – бәрін жеңбек» деп неге айтады дейсің...

	– Өздеріңіз көріп келе жатқандай, түйе малы тұшынып та суйсініп жейтін шөп көбінесе мидай жазықта өседі: жантақ, көкпек, теріскен, кекіре; сораңның неше түрі сор бойынан табылады.

	«Түйенің өзі – қырда, көзі – сорда» дейтініміз де сондықтан.

	– Түйе жарықтық қашанда түзбен ашына...

	– Келелер қалай құралады? Бұл – менің сұрағым.

	– Жас буралар келесінде – он-он бес, бабындағы сақа бураларда отызға дейін інген болады. Сосын біздің келелердегі түйелер жыл сайын қайытылады. Әрбір келе сондай есеппен құрылған: жарымы биыл төл беріп жатса, қалғаны жарын боталайды.

	– Боталау жағы калай?

	– Інген екі жылда бір боталайды деп біледі жұрт. Бұрыннан солай. Менің інгенді үш жылда екі боталатуға болатынына әбден көзім жетті. Айталық, ақпанның орта шенінде боталаған інген, күтімі жақсы, күйлі болса, келер айдың, яғни наурыздың алғашқы жартысында қайтадан бураға түседі де, келер жылы сәуірдің аяғында тағы боталайды. Сонда үш жылда екі боталамағанда несі қалды!

	Осы тұста Нұрекең сөзге араласты:

	– Інгенді үш жылда екі боталатқаны үшін омырауына жарқыратып Ленин орденін таққан бірегей түйешіміз бұл жігіт.

	– Менен басқа да Ленин орденінің иегерлері баршылық қой...

	– Түйешілерден әзірге жалғыз сенсің!

	– Онан да жоғарғысына жетіңіз!

	– Айтқаныңыз келсін!

	– Қай түліктен де түйенің орны бөлек. Қазақ жері үшін, қазақ елі үшін түйеден тиімді, түйеден қатепті, түйеден қасиетті мал жоқ! Қазір ғой ештеңеге қарауды қойғанымыз. Бұрындары түйе жүнінен күпі қарпып, шекпен тігіп, бөкебай тоқығанмен, киесі соғады деп, түйе жүнінен әсте кілем, алаша, шұлық тоқымайтын, түйе жүнін аяққа басқанды кінарат көретін. Kісі қолымен не болса соны ұстайды деп, қолғапқа ешкі түбітін пайдаланатын. Күпіні жамылғанның өзінде кеудеге ғана апарып, аяқ жаққа шапан тастайтын. Қазір мұндайларды елеп-ескеріп жатқан кім бар?!.

	– Шынында да қазақ түйені төрт төлік төресі деп тегін айтпаса керек.

	– Түйеде бір ғана кемістік немесе білместік бар: інген басқа түліктердің аналығына ұқсап, ботасын жалап құрғатпайды. Ботаны әбден аяқтанып кеткенше бесіктегі баладан бетер күте білу керек. Әйтпесе, салқынға тым төзімсіз ол, астынан кішкене сыз өтсе болды, өкпесі қабынып өліп қалады; бері дегенде түрліше ауруға шалдығып, бәрібір жөнді мал болмайды.

	Ауылдың сырты – үлкен сор, ақ шаңылтақ екен. Үйлердің маңында да түйелер баршылық көрінеді: йен көкпекке қатты тойып іштері кепкен түйелердің иіріліп алып, қарадан-қарап тұрып ауыр ыңыранғандары бізге де естіліп жатты. Шудасы күлге батып, қоқысқа шөккен қоспақ кәрі бура күрт-күрт күйіс қайырудан әсте жалыған емес; жағына тыным, аузына дамыл жоқ. Қазыққа байлаулы тұрған ботасын қалай жағызарға білмей, тұмса інген де баласын шыркөбелек айналып әлек-шәлек. Бір қос өркеш құнанша матаулы тұрса, қайымал ақ інген тіздеулі жатыр (бура шөгермек үшін осылай еткен болар). Жазылаулы сары атан белдеуге байланған. Әріректе ебедейсіз қаңқиған кәрі үлек жалғыз жайылып жүр.

	Ішіне адам жасырынарлықтай нән де ұзын науаға қарай бұрылып жүрдік те, қасына барған соң аттан түстік. Түйешілер су алатын, малын суаратын шегенделген шыңырау қара құдықтың ішіне шейін үңіліп көрдім. Не деген терең: түбіне әзер көз жеткіздім; қараңқырауға, басым айналар деп, жүрегім дауамады. Оның қасында жатқан кеспелтек кертпе ағаштың неге керек екенін біле алмадым. Жас балаға ұқсап жоқтан өзгені сұрай беріп, күлкіге қалармын деп және тосылдым.

	Бергі үйдің жанындағы бұйдасын мойнына іліп шөгеріп тастаған қара атан, көп мініліп немесе көп жегіліп әбден ығыр болса керек, қарадан-қарап жатып өз-өзінен бақырып-бақырып қояды; назалы дауысы сарнағаннан да жаман, жағымсыз екен...

	Түйешілердің аулында жаппалап тіккен де бірер үйдің бар екенін көріп келемін.

	Мезгіл де еңсесін екіндіге қарай бұра бергенде, Ғали түйеші өзі бастап бізді үйіне алып келді: көктемгі жайылма табнында қарайған төрт-бес киіз үйдің бергісі екен.

	Үйдің желкесінде қазақтың шиқылдақ ағаш арбасы тұр; тегермештеріне темір құрсау салынбаған; екі тертесі де, қарауылға қойғандай, аспанға қарап тікірейіседі. Үстінде, қалай болса солай тастай салған, жүні шыққан шидем күпі жатыр.

	Кіре берістегі жерге төселген шыптаның үстіне түйе сауытын топатай шелек, сүтке керек қауақ, қауашақ, қалбыр дегендер де орын тепкен.

	Және бір аңғарғаным: бүкіл ауылдан шұбат иісі аңқиды.

	Киіз үйдің табалдырығынан аттай бергенде, бұрқыраған Шүйкесін шынтағына іліп жіп иіріп, сарғыш үлдемен басын орап алған бесікке тақау отырған келіншек бізді Көрген бойдан орнынан ұшып тұрып, Нұрекеңе нәзік те әсем иіліп сәлем етті.

	– Көп жаса, қарағым! Өмір-жасың ұзақ болсын! Бесіктегі бөбегің ғұмырлы болсын! Әйелі үшін Ғали түйеші:

	– Айтқаныңыз келсін, аға-еке! – деп қуана тіл қатты.

	Ыңқыл-сыңқылы бар болар, бұл үйдегі жалғыз темір кереует үстінде көрпеге оранып жатқан, сүйегі ірі кемпірлеу кісі, ысырыла түсіп, үсті-басын жөндей бастады. Ол:

	– «Желке ет болмас, жиен ел болмас...» Жиендігіңді жасап алты ай ат ізін салмай-ақ қойдың- ау, батырекесі... – дімі базына сөзін де айтып тастады.

	 – «Желке ет болады – жалы болса, жиен ен болады – малы болса», – деп Нұрекең әңгімесін әзілге шаптыра бастады. – Айтпақшы, менде мыңғырған мал жоқ екен ғой... Сондықтан Сіздікі де дұрыс шығар...

	– Мыңғырған малдың ауылы алыста қалғаны қашан...

	– Пенденің қам-қарекеті біте ме, құдағай-ау...

	– Әрине ғой. Менікін сағынған адамның сөлекет сөзі деп біл. Айып-шам көрме...

	– Бастасыңыз беріп жіберіп еді, – деп Нұрекең бұл кісінің қолына да бір аумақты түйіншек ұстатты.

	– Бекер әбігерленген... Алда риза болсын!

	Сүйегі добалау, киізі көнелеу алты қанат үйдің төріне шығарды бізді. Ала жаздай аптап қақтаған үйден әлі де күнсіген иіс бірден байқалады; киізінің тым көне екенін құрым сасуынан-ақ аңғаруға болады.

	Нұрекең сөзін құдағайына арнап:

	– Тума құтты болсын! Бауы берік болсын, ақылы серік болсын! Соңынан ерген іні- қарындастары көп болсын! – деді.

	– Айтқаның келсін! Алланың кұлағына шалынсын!

	– «Тағы бір бұтақ бүр жарды» деген осы.

	– Адамның басына бас, жанына жан косылғаннан артық бақыт жоқ!

	– Бұл батырдың атын кім қойдыңыздар?

	– Едіге.

	– Бәрекелді-і, елін сүйген Едіге бабасына тартсын!..

	Осы орайда еврей халқының ежелгі бір ырымы есіме түсті. Тарихтың тәлкегіне ұшырап тоз-тоз боп дүниенің төрт бұрышына бытырап тарап, жан сауғалап босып кеткен еврейлердің басын біріктіріп, қайтадан құрап бүтін бір халық етіп, дербес ел, тәуелсіз мемлекет құратын аты аңызға айналған ертедегі данышпан Соломон патшадай тағы бір ұлы перзент жер бетіне келмес пе екен деп, еврейлер ер балаларының аттарын көбіне Соломон қояды екен...

	Біз төрге жайғаса бергенде, үйдің әйелі, шыпта жақта тұрған сары самаурынды тұтқасынан бір қолымен ұстаған күйі, сып етіп сыртқа алып шығып кетті. Өзі аққұбаның әдемісі екен. Бойшаңдығы мен талдырмаштығы да сырт сымбатын айшықтап тұр.

	Бесіктегі сәби – жас шарана іңгәлай бастап еді, үлкен кісі қасына барып оның бетін ашқанда, жас нәрестенің бұрқ еткен хош иісі жүректі бірден елжіретіп жіберді.

	– Қашаңғы жатсын қол-аяғы таңулы. Көрер едім өздерін өстіп тырп еткізбей байлап тастаса... Батыр болатынға ұқсайды, менің жаным: ертеңгі шайдан бері дыбыс бергені осы ғана... – деп айналып-толғанған нағашы әжесі қызыл шақа нәрестені қолына алып, сылап-сипай бастады.

	– Күнде тұтам өс! Айда құлаш өс!

	Қария баланың қол-аяғы еппен созғылауға кірісті.

	Мөлдір қара моншаққа ұқсап екі көзі жылт-жылт еткен бал бөбек әжесінің өзінен де, сөзінен де, сылап-созуынан да рахат тапқан оның шықылықтап күлгенін қайтерсің; күлкісінің тәттісін қайтерсің! Әжесі тізесінің үстіне қойып аяғына тұрғызғанда нәресте екі қолын, ұшуға талпынған балапанның қос қанатындай қаққыштап тыпыршиды келіп; екі езуінде – періште күлкі. Сәбидің осы бір балдан тәтті қылығы бәріміздің де жанымызды жадыратып, жүрегімізге ерекше бір нұр құйғандай болды.

	Түйешінің әйелі жас босаныпты: сегізінші баласы көрінеді. (сонша балаға ана болып үлгіргеніне адам айтса нанғысыз...). Бір ғажабы: сегізі де ұл екен!

	Айналасын қоршамалап көрпеге орап, сәбиді жатқызып қойды да, алдымызға көнелеу кенеп дастарқан жайып, құдағай шыпта ішінде тұрған сарғыш нән күпшекті пісіп-пісіп жіберіп, бізге үлкен зерен тостағанмен толтыра-толтыра шұбат құйып берді.

	Бал қаймақтай, түсі қанттан да ақ ағарған алдыма келгенде, бабындағы оның көкірек ашар бұрқыраған ашқылтым иісінен тәбетім мұндай қозбас... Ащыландар деп, үлкен кісі дастарқан үстіне шашқан қақпыш боршаның жұқа туралған бір тілігін де аузыма салдым.

	Тостаған толы шұбатты, кенересіне жұқтыра шайқап, Нұрекең бабымен жұтып отырды. Шұбатты тоя ішкен менің көкіргім май татып қоя берді.

	Дастарқан кеңірек жайылып, шай жабдығы жасалды. Жаңа ғана қазаннан шыққан қызыл күрең бауырсақ үйілген тарелкалармен қатар, ағаш тегене толы буы бұрқыраған қара қуырдақ та келді. Мол етіліп құрт, ірімшік, сарысу да, шақпақ қант, жылтыр науатпен қоса шашылды.

	Жаңа сауған түйе сүтін қатқан шайдың дәмі ерекше екенін мен бірден байқадым.

	Үйдің иесі – Ғалекең шай үстінде ғана шешіліп сөйлей бастады, баяғы сол түйе тірлігі, түйе өсіру жайлы:

	– Түйе – мал асылы. Халқына бақыт әкелетін Жерұйық – Жиделібайсынды іздеп жићан кезген Асанқайғы бабамыз мінген желмаяның бізге жеткен ұрпағы ғой қазіргі түйелер. Қазақ тірлігіндегі теңдесі жоқ екі асылын – ең сұлу қызын – ботакөз, ең жүйрік сәйгүлігін – ботатірсек деп атаған; қол жетпес сұлуы мен жел жетпес жүйрігін түйе баласына ғана теңеген.

	– Иә, түйе деген аса қасиетті жануар ғой! «Түйе – маңғаз түлік» деп неге айтады дейсің.

	– Түйе жарықтық есте жоқ ерте заманнан бері өзімізбен бірге жасап келе жатқан ең байырғы түлігіміз, малымыз.

	– Күні кешеге дейін біздің халық түйесіз тіршілік етіп көрген жоқ. Жүгін түйеге артып, өзге малын түйемен бақты. Мінерге – көлік, артып-жегерге таптырмайтын күш те болып келді. Етін жеді, сүтін ішті, жүнін киім қылды; сәнді шекпен мен жылы күпі киіп, мойнына мамықтай бекебай орады. Терісін де іске жарата білді.

	– Иә, сан ұрпағы түйенің қомында ескен елміз ғой...

	– Түйе түлігі әсіресе көкпекті, шағырды, жантақты, жусанды, изенді, күйреуікті, еркекшөпті, қаңбақты, құмаршықты, балықкөзді, текесақалды өте сүйсініп жейді. Әйтеуір, қазақ даласында өсетін қылтанақ атаулының бәрін бұл мал талғаусыз қылғыта береді. Сондықтан да олар тез қоң жинайды, өте тез семіреді.

	– Бәсе десейші! Түйе жарықтық алты жұлса алты күнге ашықпайды, қанып бір су ішсе қырық күнге шыдайды мыңқ етпейді. Сосын басқа мал қаталап бара жатса да татып алмайтын ащы судың өзін ол ашырқанбайды, рахаттанып сораптай береді...

	– Қой сықылды жиі-жиі өріс аударып тұруды қажет етпейді; жылқы түлігіне ұқсап су да талғап жатпайды, сиыр сықылды алты ай қыс қорада ұсталмайды, қолға қарамайды.

	– Оны айтасың, қой және жылқы малымен қатар түйе өсіргенде ғана табиғи жайылымдар қорын толық және тиімді түрде пайдалануға мүмкіндік туады. Түйе басқа түлік аузына іліп алмайтын, қайта тұқайының арасына кіріп ақсатып, ернін жырып зақымдайтын, жабысып немесе кез келген жерден іліп қалып жүнін бүлдіретін түрліше тікендерден, ауру қылатын жағымсыз шөптерден тазартып, әсіресе қой мен жылқыға ақысыз-пұлсыз жақсы жайылым жасап береді. Сондықтан да қазақ атам заманнан бері өріске басқа түлікті жібермес бұрын, түйені жақсылап тұрып жайып алатын. Бұл еріккеннің ісі, ермегі емес. Сонымен қатар, оның жалпақ табаны мен жұмсақ еріндері топырақтың құнарлы жоғарғы қабатын бұзбайды, яғни жерді, өңге малға ұқсап, қаншама жайылса да, аздырып-тоздырмайды. «Түйе – қойдың серігі» дейтініміз де содан.

	Осы тұста Нұрекең де пікір қосты:

	– Түйе жарықтық қарны орталау болса, түнде де жайыла береді: кәдімгі асыранды қаз тәрізді – елең-алаңнан өріске, ешкім айдамай-ақ, өз бетімен шығып, кеш батқан соң барып, қас қарая өздері қайтады. Бірлі-жарым адам анда-санда, ит-құстан амандығын біліп, сыртынан бақылап жүрсе болғаны.

	 – «Жылқы бақтым – жылап бақтым, сиыр бақтым – сидаң қақтым, ешкі бақтым – еңіреп бақтым, қой бақтым – қоңыраулаттым, түйе бақтым – түйме тақтым» дейтініміз де сондықтан.

	– Өріске орай арнайы журнал аштым. Бұған түйе жайылатын өңірдегі шөптерінің түрі, көктеу мерзімі, малға жұғымды болатын кезеңін қалт жібермей күнбе-күн жазып жүрем, – деп Ғали түйеші тысы шымқай көк қалың дәптердің кейбір беттерін парақтап көрсете бастады. – Біздің жағдайда малды дер кезінде жаймасаң кейбір құнарлы шөптер ыстық түсісімен-ақ қурап қалады.

	Осы түлікке байланысты бар көрген-білгенін, жинақтаған тәжірибесін, іште жатқан қапаналаны да түгел ақтарып тастағысы келді білем, Ғали түйеші дауысы ширап, сөзін әрі қарай сабақтай түсті:

	– Ерте көктемнен бастап жайылымға шыққан түйе, шөп талғамайтындықтан, күздің аяғында салмағын екі есе арттырады. Түйеден басқа осындай қоң жинағыш қай түлікті білесіздер?

	– Түйеге теңелері жоқ қой.

	– Қос өркешті, яғни айыр өркешті түйе үш тұқымға бөлінеді: қалмақ түйесі, қазақ түйесі, монғол түйесі. Солардың ішіндегі ірісі де, салмақтысы да – қазақ түйесі. Қоңы жоғары қаз ақы түйе

	– бір тонна, тіпті онан да көп салмақ тартады. Бұған қай түлігің теңеле алады? Қазақы түйе жүнді де көп береді.

	– Екі өркешіне жүз килограмға жуық, яғни бір центнердей май жинайды. Май болғанда қандай, оған жылқының жал-жаясы ғана теңесе алады. Түйенің еті жұғымдылығы жағынан сиыр етінен кем түспейді, сіңімділігі онан да жоғары.

	– Бәрінен бұрын түйенің өркеш майының тазалығын айтсайшы: тортасынан айырған сарымай да ондай болмас!

	Жуырда ғана жардай боп семірген бір атанды кооперативке өткіздім. Тірілей салмағы 1.200 килограмм болды; өркеш майы, өлшегенде өзім қасында тұрдым, 150 килограмм тартты.

	– Шайлаған-ақ екен!

	Монголия мен Шыңжанның шөлді аймақтарында әлі де кездесетін қаптағай, яғни жабайы түйенің өзі өркешіне жүз елу килограммға дейін май жинайтынын бір кітаптан оқығаным бар.

	– Бір түйенің тірідей салмағы орта есеппен мың кило келетінін жаңа айттым. Сонда ол дегенің, ауырлығы отыз килодан аспайтын тоқты-торым емес, елу килодан кем тартпайтын жиырма құнан қойдың салмағымен тең екен. Бір жыл ішінде осыншама қойдың күтіміне орта есеппен алты жүз сом кетсе, бір түйеге сексен сом ғана жұмсалады. Ал бір сиырды ұстау үшін жылына 700 сом шығын, яғни қаржы кетеді. Сонда түйе түлігін өсірудің қай шаруашылыққа да өте тиімді екенін, экономикалық шытырман есепке бармай-ақ, осы мысалдың өзінен анық білуге әбден болады емес пе, дәлелдеп жатудың қажеті бар ма?

	– Түйенің бір центнер еті мемлекетке сиыр етінен екі есе арзанға түседі. Түйе өсіру қаракөл қойын өсіруден де пайдалы. Экономикалық есеп бойынша, сондай бір қойдан түсім он сомдай ғана болса, бір түйеден бес жүз сомдай таза пайда келеді екен. Бұ дегеніңіз тайға таңба басқандай немесе соқырға таяқ ұстатқандай-ақ ақиқат қой!

	– Біздің жағдайда түйеден табысты түлік жоқ.

	– Түйе жүні сапасы жағынан биязы қой жүнінен асып түседі. Ол емдік қасиетімен де құнды.

	Түйе жүніне биязылық, беріктік, әдемілік жағынан жібек теңесе алады.

	– Бізде бір пілдей нән қара бура болды. Әбден қартайған соң барып етке өткіздім. Содан мен 25 килограмм жүн алдым. Жұрт сенбеді. Келер жылы көптің көзінше жүндеп әзер иландырдым.

	– Түйенің жүні, әсіресе тайлақтың жүні, әрі жеңіл, әрі жылы, әрі мықты. Сырт киімдерді тайлақ жүнінен тоқыған, тіккен, киген. Күтімі, күйі жақсы бура, ірі інгендер мен атандар он бес килограмға дейін жоғары сапалы жүн береді.

	Иә, басқаларын былай қойғанда, ғарышқа ұшатын космонавтардың скафандрасына, көк мұздың үстінде, кардың арасында, үскірігі дем алдырмайтын аязы шытынаған терістікті қыстап, ғылыми зерттеулер жүргізетін поляршылардың киімі жылы болу үшін де түйе жүнін пайдаланатынын өзімнің де кезінде мерзімді баспасөзден оқығаным бар.

	– Сүйте тұра, түйе жүнінің мемлекеттік сатып алу бағасы қойдыкінен екі есе төмен...

	– Бұл деген?!.

	– Әлуетті нар мен атан түйелер отыз пұттан астам жүк көтереді, елу пұттан астам жүкті қиналмай тартып жүре береді.

	– Сонда көтеретіні – жарты тоннадан астам, ал тартатыны – бір тоннадай болғаны ма?

	– Иә, солай.

	– Иен күш қайда жатыр!

	– Бүкіл сауу мерзімінде аруанадан 5000 литрге дейін сүт алынады. Бұл – малдың өз аяғымен жайылған, қосымша күтімге алынбаған жағдайдағы көрсеткіші. Сиырдан осынша сүт алу үшін оны қолға қаратып, қаншама қыруар жемшөп беру керектігін біздің зоотехниктер жақсы біледі. Түйе сүтінің сапасы да сиыр сүтінен анағұрлым жоғары екенін айтпағанда, шаруашылыққа көш арзанға түсетінін, экономикалық есепке барып шот қағып жатпай-ақ, осы мысалдың өзінен-ақ білуге болады.

	– «Сауса сүті бұлақтай» деп інгенді, әсіресе нар маяны айту керек. Сүтті інгендер тәулігіне он бес литрге дейін, ал нар маялар, кем дегенде жиырма литр сүт береді.

	– Бір үйлі жанды бір өзі асыраған, емшегінен сүт шапшыған біздің бір боз інгеніміз болды...

	– Сүт тағамының негізгі сапасын құрайтын белок пен май болса, шұбаттың белогы мен майлылығы сиыр сүтінен екі еседей көп, бұл жағынан қымыз да оған тең келе алмайды.

	– Аруана бір сауғанның өзінде үш інгеннің сүтін береді. Сүт-бұлақтың нағыз өзі. Бірақ суыққа өте төзімсіз, біздің жақтың жағдайына келмейді екен. Жеке кісілер қыста қалың жабулап, алдына мол етіп шөп салып, жылытылған ғана су беріп, жылы қорада ұстайды. Бізге ол қайда?!.

	– Сосын, інген он сегіз ай бойы сауылады. Бұл жағынан да түйеге тең келетін, осынша ұзақ уақыт бойы үзбей құнарлы сүт беретін қай түлігің бар?!.

	– Түйенің жаңа сауылған сүтінің емдік қасиеті, қуаты өте күшті. Аталарымыз мықты мініс атын өсіру үшін құлынға түйенің сүтін берген.

	– Түйе сүтінің түсі, басқа малдың сүтіне қарағанда, ерекше ақ болады. Түйе сүтінен шұбаттан басқа май, ірімшік сүзбе, айран, құрт, балқаймақ тағы басқа тағамдар жасалады. Түйе сүтінің майы 50 градусқа шейін қатпайды. Оның құдіреттілігі осыдан-ақ анық байқалмай ма?

	– Шұбат он-он екі күнге шейін өзінің тағамдық қасиетін жақсы сақтайды. Сүттен істелген қандай сұйық ас осынша мерзімге шыдайды?

	– Сол шұбатты темір, әсіресе қалайы ыдыста сақтауға әсте болмайды. Бірақ басқа ештеңе жоқтықтан, амалсыздан соған құйып тапсырамыз. Содан кейін онда қандай сапа, тұшым қаларын бір құдайдың өзі білсін...

	Монголия түйешілері сапасы мен дәмін жоғалтпай шұбатты үш айға шейін сақтай біледі екен. Соны неге үйренбеске, игермеске? Әсіре астамшылықпен қарайтындай бұл капиталистік ел емес, өзіміз сияқты социалистік мемлекет қой...

	– Түйенің малбаққан қазақ үшін таптырмайтын бірден-бір түлік екенін бәріміз де жақсы білеміз.

	– Шынында да біздің күнделікті тіршілігіміз үшін түйеден тиімді мал жоқ.

	– Түйенің сүйегінің өзі – әртүрлі әшекей бұйымдар жасау үшін таптырмайтын құнды зат. Терісінен істелген қайыс кендір арқаннан көш мықты. Мойын терісінен жасаған керегенің көгінің өзі, ағашы тозса да, мыңқ етпейді. Зергерлер түйенің табанындағы мүйізінен оймыштап істеген, көк ала мәрмәр сияқты, әртүрлі құтыларды жұрт бұрындары қозылы қой беріп сатып алатын...

	– Ал бірақ осыншама асыл қасиеттеріне, жылқының өзінен екі есе ұзақ жасайтынына қарамай (орта есеппен ат-айғырлар жиырма жыл жасаса, түйе қырық жыл жасайды), осы түліктің жылдан- жылға басы кеміп, құлдырап құрып бара жатқанына жөн болсын?!. «Түйе – табысты түлік» деп аузымызбен айтамыз да (сөз бен істің кереғар алшақтығы-ақ құртып болды бізді...), оның қазіргі мүшкіл хал-ахуалына ешкім елең етпейді...

	– Арқа жақта – Қостанай, Целиноград, Көкшетау, Солтүстік Қазақстан, Павлодар, тіпті Қарағанды облысының өзінде түйе атымен жоқ. Бір кездері бұл аймақтарда бұл түлік әлденеше жүз мыңдап саналған...

	Өткен ғасырдың аяғында бір ғана осы Ырғыз үйезінде 78.000 түйе болған. Қазір бүкіл Қазақстанда осыдан сәл асар-аспас қана түйе бар (ал Монғолияның бір ғана аймағындағы осы түліктің саны 150 мыңға жетеді! «Еңбек» деп аталатын шаруашылығында 10.000 бас түйе бар. Әр түйеден 12 килограмм жүн алып, әр інгеннен 6.000 литр шұбат ашытады екен)?!.

	– Бәрінің беретіні бір-ақ жауап: түйе өсіру жоспарда қаралмаған. Жоспар болса жоғарыдан жіберіледі...

	– Бізде жоспарсыз аяғыңды аттап басу деген жоқ қой. Біреу-жарым көзсіз ерлік жасап, өз бетімен елге пайдалы-ақ бір іске бара қалса, жеп отырған нанынан айырылды дей бер.

	– Кімнің нанынан қағылғысы келеді дейсің...

	– Жоғарыдағылар іс жүзінде ықылас білдіріп, жөндеп көңіл қоймаған соң, мұндағылар – үлкен-кіші бастықтар – түйе түлігін өсіруге ешқандай мән бермейді. Өйткені өз қалтасынан шығып жатқан шығын емес немесе өз қалтасына түсіп жатқан пайда жоқ. Мұнысыз да есебі түгел. Елдің жағдайы, халық қамы, мемлекет мүддесі дегендер қыдырманың қызыл сөзіне айналғаны қашан...

	– Қатардағы малшының ой-пікіріне, ескертпе-ұсынысына, талап-тілегіне, мұң-мұқтажына құлақ асып жатқан ешкім жоқ, екібастан...

	– Бұрындары түйені еті, сүті, жүніне бола және көлік ретінде өсірген. Қазір түйе көлік ретінде пайдаланылмайды десе де болады. Етін, сүтін жергілікті халықтан басқалар жемейді, ішпейді; жүнін де пайдаланбайды.

	– Мәселе қайда жатыр...

	– Түйені бағып-күтуге жұмсалатын бар шығын оның жүні есебінен-ақ толық өтеледі. Сонда жеті жүз килограмнан асатын таза еті, бес мың литрге шейін баратын аса бағалы сүті, жүз елу килограмға дейін тартатын өркеш майы, шикізат ретінде таптырмайтын алып терісі (өгіздікінен он есе сапалы), «дала кемесі» деген құдіреттті атқа ие болған қыруар күш-қуаты тегінге түседі, бір тиын да шықпайды. Осыншама пайдалы малды неге көптеп өсірмейміз, неге жылдан жылға өшіп, қазақ жерінде құлдырап құрып бара жатыр?» деген заңды сұрақ туады. Оның басты себебі: «ана» жақтағылар бұл түлікті өсірумен өмірі айналысып көрмеген, сүтін ішпейді, етін жемейді, жүнін пайдалана білмейді, күш-қуатын да іске жаратып көрген емес.

	– Тағы да мәселе қайда жатыр?!.

	– Ал өз ішімізден шыққан «мына» жақтағы мықтылар болса, әлгілердің алдында, «бас изеймін шыбындап» деп, бұған олардың көзін жеткізе айтуға батылдары барып, жүректері дауамайды; отырған жылы орнынан айырылып қалудан өлердей қорқады...

	– Халқының қамын, елінің ертеңін ойлауды ондайлардың ұмытқаны қашан?!.

	– Қарапайым еңбек адамдарына әкіреңдеп мәтібисіген осындағы түрліше бастықтардың жоғарыдағы әкімдердің алдында құрақ ұшып, қол астындағылардың мұң-мұқтажы жайында жақ ашпайтынын қайтерсің?!.

	– Бұл да шыңғырған шындық қой!

	– Басты мәселе мынада: осы кезге дейін түйе етінің мемлекеттік есебі жоқ. Орталық статистика басқармасы оны «басқа малдардың еті» деген графаға жатқыза салады. Түйе түлігінің өнімдері республикада дербес түрде санаққа кірмейді. Түйе етін сатып алу бағасы да тым төмен. Түйенің сүті де, шұбаты да сүт тапсыру жөнінен мемлекеттік жоспарда қаралмаған. Сосын үкіметке онша керегі жоқ, өнімі тым төмен бағаланатын малды өсіріп жергілікті шаруашылық басшыларының басының іскені?!.

	– Оны айтасыз, кешегі бір келеңсіз тұста түйені түлік санатынан біржола шығарып тастаған жоқ па?!. Келе-келесімен айдап апарып, үлкен қалалардағы хайуанаттар парктерінде ұсталатын жыртқыш аңдардың жемі үшін тапсырып жатқандарын өз көзіммен көрдім. Темір тордағы арыстан мен жолбарыс, қасқыр мен түлкі жегенше, өзіміз қызығын көрейік деп, жеке меншігінде түйесі барлар малдарын шетінен қанжоса етіп сойып алды...

	– Сол тұста осы аудан таратылып, шаруашылығы қырық құбылды; қолдан-қолға ауысып, түйе мен жылқы түгіл, басқа малдың да сапасы күрт нашарлап, саны да селдіреп қалды. Соңғы жылдары ғана, қайтадан аудан болған соң, бұл өлкенің табиғатына, жер жағдайына төрт түлікті өсіру ғана лайықты, тиімді деп тауып (табатын несі бар: атамзаманнан бері солай ғой!), берекені содан көретіндеріне әртүрлі дәрежедегі бастықтардың көздері әбден жеткен соң барып, біржола ден қойды. Жергілікті тұрғындарға ғасырлар бойы айналысып келе жатқан ата кәсібімен алаңсыз айналысуына біршама мүмкіндік туды...

	– Әрине, бірдеңені қирату, бүлдіре салу, құрта қою оп-оңай. Бірақ оларды қайтадан қалпына келтіру қандай қиын, қанша күшке түседі десеңші?!. Әсіресе ел тірлігіне, адамдардың өмірлік мақсаттарына балаған ата кәсібіне тікелей байланысты болса...

	– Түйені етке де әзер өткіземіз. Комбинаттағылар «сою агрегатына бойы да, басы да симайды» деп ат-тондарын ала қашады.

	– Сол агрегаты бар болғырды кіші малды сойса кішірейетіндей, үлкен малды сойса үлкейтуге болатындай универсал етіп неге жасамасқа?!.

	– Бәсе деймін-ау!

	– Қытайда түйе етінен неше түрлі өте күшті дәрі-дәрмек жасайтын көрінеді.

	– Ал ендеше!..

	Үлкенді-кішілі бастықтардың жоғарыдан нені талап етеді – сонымен ғана айналысуға әбден дағдыланып әккі боп алғандары қашан!

	– Өз беттерімен батылдары жетіп шөп басын сындыруға жоқ қой.

	– Төменнен ұсыныс түсіріп, оны іске асыру деген қазір біржола қойылғанға ұқсайды...

	– Түйе түлігін қашанға дейін өгейсіте береміз, қашанға дейін қағаберіс қала бермек?!. Қазір адам санына жетіп болмайтын түрлі-түрлі жиналыстарда жамырай сөйлеп, жабыла қаулы қабылдауға келгенде алдымызға жан салмайтын боп алдық. Бірақ құрғақ сөз, қағаз жүзінде ғана қалып жатқан қаулы-қарардан не пайда?!.

	– Қазір бәрі де солай болып кетті ғой: сан-сапалақ жиналыссыз, құлаш-құлаш қаулысыз аяғымызды аттап баспаймыз...

	– Жарайды, біздің мемлекетті мекендеген ұлттар мен ұлыстардың бәріне бірдей үрдіс мал емес екен дейік. Бірақ ғасырлар бойы түйе түлігін өсірумен айналысқан, мына шеті Европада жатса, ана шеті Қиыр Шығысқа барып тірелетін халықтар аз емес қой. Соларға-ақ бақтырып, өз мұқтаждарына жаратуға неге болмайды? Осыны жоғарыдағылар неге ойламайды.

	– Бәсе десейші!

	– Әрине, түйе өсірудің қиыншылықтары мен ауыртпалығы да жетерлік... Түйені қайытудың өзі оңай шаруа емес және кілеңде қыс айларымен тұспа-тұс келеді.

	– Адам түсініп болмас бір ғажабы, бура мен үлектің құтырынған қарлы боран, сақылдаған сары аязда жарайтынын қайтерсің?!.

	– Ең алғаш жайылған жерінде бұл бір аса жайлы мезгіл болған шығар.

	– Ол да мүмкін.

	– Бұл түліктің басқа малдан тағы бір ерекшелігі: қайытудан өткеннен кейін де қырық күнге дейін тұрақтамайтын да мінезі бар...

	– Түйені боталату да – өте бір қиын жұмыс. Мұның бір қасиеті тек көктем айында ғана боталайды. Мая ботасын – он екі ай, інген он үш-он төрт ай көтереді. Ал енді түйенің толғағы әйелдікінен де жаман, толғақ қысқан інген құла дүзге беталды бошалап кете береді. Көзден таса қылдың болды – айырылып қаласың. Ботасы өте әлжуаз, нәзік боп туады. Алғашқы жетіде екеулеп көтеріп жүріп ауыздандыруға тура келеді. Ал енді төрт аяғын бауырына жинағаннан кейін онан сұлу, онан көрікті, онан әсем төл жоқ: «ботам-ботам дегенше, ботакөзім десейші» деп өте тауып айтқан!

	– Мая інгендер, әсіресе тұмсасы өте қызғаншақ болады және түн мезгілінде ғана төлдейді. Жас бота, басқа малдың төліндей емес, оңай аяқтана да алмайды. Пысығанның өзінде жауын-шашынға да сондай төзімсіз келеді.

	– Түйені қайыту басқа түлікке қарағанда анағұрлым қиын екенін малдан хабары бар адам жақсы біледі. Жаңа айттым, төлін өсіру қиыншылығы да сондай. Осы қиыншылықтар бізге еңбекақы төлеуге келгенде мүлдем ескерілмейді. Бота өсіргені, інген қайытқаны үшін түйешіге ешқандай үстеме еңбекақы төлеу қаралмаған. Осы қалай? Тапсырған ісіне немкетті қарайтын жалқау түйешіге бәрібір. Ал осы түліктің отымен кіріп, суымен шығатын, інгенді дұрыс қайытып, ботаны көп алу үшін жарғақ қүлағы жастыққа тимейтін ар-ұяты мол еңбекқор түйешілер үшін обал емес пе?

	– Мысалы, өзіңді алайықшы...

	– Жалғыз мен емес қой...

	– Түсінсем бұйырмасын?!.

	– Шопандарға жұмыс стажына қарап үстеме ақша төленеді, түйешілерге ол да жоқ!

	– Бұл деген...

	– Адамда қандай ауру болса, малда да сондай аурулар бар. «Түйенің бойына сеніп жылдан құр қалуы» да бекер болмаса керек. Қаңғып жүріп қасқыр да жылға кірмей қалған, яғни бір аңқау, бір қорқау жылдан құр қалған... Осы аңқаулығы мен байқамдығына байланысты ма, әлде қалай, түйе – ауруға өте осал мал, сондай күйрек, боркемік. Осы түліктің түр-тұрпатына арнап табиғат жіберетін түрліше аурудың өзі де тым ауыр болса керек. Бізде әзірше бұл түлікті мал-дәрігерлік тұрғысынан қамту жоқ десе де болады...

	– Қайдан қамтысын: түйе түлігін емдейтін дәрі-дәрмек бізде күні бүгінге шейін атымен жоқ, еш жерде шығарылмайды. «Қой мен сиырға берілетін дәрі-дәрмектің өзі жетпей жатқанда, түйеге ем жаса дегені несі?!» деп мал дәрігері қолын бір-ақ сілтегенде, бірер рет қамшымен жонынан тартып жібере жаздап-тартып жібере жаздап, өзімді әзер ұстадым...

	– Үй тауығы мен үйректі емдейтін дәрілерге шейін бар. Ал түйеге жоқ! Бұл байғұстың неге мұншама сорлап қалғанын кім білген?!.

	– Түйе шаруашылығында барлық жұмыс дерлік қолмен атқарылады. Інгенді қолмен сауу әйелдерге ете қиын боп жүр. Әсіресе қыста інгенді ашық аспан астында сауу – аса бір ауыр жұмыс.

	Арнайы жабық қора керек. Ол бізде жоқ. Боталарға да жылы қора болмаса, мал басы өспейді, шығын көп болады. Буаз інгендерді де жылы қорада боталатқанда ғана түлік басы тез өседі.

	– Інгендер күніге төрт рет сауылады. Бұған әйелдің әйелі ғана шыдайды және бір жүз елуден астам інгенді төрт-бес әйел қайтіп үлгірсін. Сондықтан қазір інгеннің көбісі сауылмайды. Агрегат керек. Бізде ол жоқ. Сиырдікін ілдебайлап түйеге пайдаланып жүргендер бар дегенді естиміз. Інгендер, сиыр сияқты, сүтін желін қалтасына жинамайды, иіген кезде ғана бойынан шығады. Сондықтан түптің түбінде түйе табиғатына лайықтап арнайы шығарған агрегаттар болмаса, түйе сүтіне жарымаймыз... Інгеннің көбісі сауылмағандықтан, қаншама бағалы сүт, таптырмайтын тағам далаға кетіп жатыр рәсуа боп...

	– Түйені жүндеу – біздегі ең бір ауыр жұмыс. Оны жығып, төрт аяғын бірдей матау керек. Ондай ірі де күшті малды жығу да, матау да оңай емес. Бір түйені осылайша жүндеу үшін жеті-сегіз ересек адам қажет. Түйені жықпай-ақ, сол түрегеп тұрғанында қырқатын агрегатты неге ойлап шығармасқа? Маңқыстау жағьнда бар деп естиміз. Бірақ көзіміз көрген емес. Кейде адам қолы жетпей, жүндеу науқанын созып аламыз. Сондайда түйенің үстіндегі қопсып тұрған жүн әр нәрсеге бір ілініп ысырап болып жатады, қаншасы далада қалады десеңші. Адамның жаны ашиды...

	– Түйе жүндеуді механикаландырмай іс оңбайды...

	– Түйені, басқа қан араластырмай, таза тұқымнан іріктеп өсірмесе, буданның келесі ұрпақтары азып кететінін тәжірибе көрсетіп отыр. Қос өркешті түйені асылдандыру үшін қалмақ бурасын салса болады; бір кездері осы жаққа түу сонау Монғолиядан бура әкелген кездер де болған...

	– Әр ауданның түйешілері жоқтан бар жасап, өзара келісіп, біріміздің бурамызды бірімізге алмастырып немесе басы артықтарын басшылар арқылы сатып алып тұқымын азудан сақтап келеміз. Ал түйе түлігін асылдандыруға жүргізіліп жатқан жұмыс атымен жоқ.

	– Оны айтасыз, біздің аса беделді документімізде «...бұғы шаруашылығы, терілік аң шаруашылығы, үй қояны шаруашылығы, тоғанды балық шаруашылығы, жібек шаруашылығы дамытылсын» деген тарау бар да, «жылқы мен түйе шаруашылығы дамыту жан-жақты жетілдірілсін» деген өмір талабы ұмыт қалған...

	– Енді не дерсің?!.

	– Қалай суарасыз?

	– Құдық басы сайын движок бар. Осыншама түйені қауғамен тартып шөлін қандыру мүмкін емес қой.

	– Бұрынғылар қайтті екен?

	– Олар қайтушы еді: жақын жердегі көлдердің жайпақ жағасына апарып өз беттерімен қоя беретін, олар қалаған жерінен қанғандарынша ішетін. Қазір көлдің маңы егістік, шабындық деп ат шаптырым алыс жүргізеді...

	– Түйе жарықтық күніне кейде жетпіс-сексен километр жерге дейін жүріп еркін жайылатын, аяғы ұзын, тым жүрдек түлік екенін мана бір әзірде айттым ғой. Көрген бейнет, шеккен азабымызды айтып шағынудан аулақпын, ондайдың кісісі емеспін. Бірақ шопандарға, тіпті сиыршыларға қарағанда, еңбегіміздің – еш, тұзымыздың – сор боп бағаланбай келе жатқаны қабырғамызға аяздай батады-ақ, қатты қапаланамыз, тіпті намыс буады. Түйешілерге, шопандарға қарағанда, еңбекақы аз төленеді. Сиыршылармен салыстырсаң да солай... Менің бір жақсы білетінім: қай салада болмасын маңдай терін молынан төгіп, жан аямай еңбек етіп жүргендерге жан-жақты жағдай жасалмайынша, жұмыс та жақсармайды. Осы түлік басындағы қазақтардың бәрі мен сияқты түйе сүтімен ауызданған жоқ. Бәрі бірдей аруананы өз анасына балай бермейді ғой... Түйе бағудан жастардың ат-тонын ала қашатыны, бір есептен, осыған байланысты.

	– Қазір түйенің бабын табатын, өсіре білетін, түлік қадіріне жетік қариялар да сиреп барады. Бүгінгі жастар түйені есек құрлы көрмейді, нарға ашамай, қоспаққа жазы салудың не екенін білмейді. Бақпайтын-қақпайтыны былай тұрсын, етін де жемейді, онан колбасаны жақсы көреді... Сүтін де ішпейді, сыраға жүгіреді... Жас әйелдер шұбат ашытуды, баптауды білмейді... Жас келіндеріміз түйені сауудың өзін машақатсынады, бейнет көреді. Інгенді сауып сүтін қатқаннан гөрі, шайды қаралай іше береді... Шұбат ашыту орнына қара суды сіміре салуды әдетке айналдырып алған...

	– Қазір барлық жерде де солай ғой деймін...

	– Ана емшегіне ернім тимеген туа жетіммін... Мен бұл дүниеге шыр етіп келгенде, шешем байғұстың көзі мәңгілікке жұмылып, о дүниеге кете барыпты... Жаялықта жатып жетім қалып, шырқырап сор маңдай болған мені әжем марқұм түйе сүтімен ауыздандырыпты, түйе сүтімен асырапты. Сондықтан да өз басым түйеге үйірмін, түйені туған анамның көзіндей көрем, түйе бағам, түйе өсірем. Түйе түлігі маған, өліп қалған шешемнің орнына жүргендіктен, асыл анам сияқты; арманда кеткен ғазиз анамдай қадірлеп-қастерлеймін. Мен, әрине, өле-өлгенше түйеші боп өтем. Ал менен кейін ше?!.

	Осы сәтте манағы нарқоспақ үстіндегі қаршадай ұлы – Ауданбек:

	– Көке, мен түйеші болам! – деді дауысы сыңғырап.

	– Ой, айналайын! Өзіме тартқан бала ғой!.. – деп Ғали түйешінің салыңқы қабағы бірден ашылып, тұнжыраңқы кескіні күрт жадырап, дауысы да жұмсарып сала берді.

	Осылар жайлаған Ақтөбе облысының шөл және шөлейт аймағы 22 миллион гектарға жетеді екен. Түйе малының өрісі де осындай жерлер ғой. Мал мамандары төрт түліктің арасалмағы дұрыс сақталсын десек әр жүз қой-ешкіге бір түйеден келуі керек деп есептейді. Бұған жеткізу үшін түйе өсірумен біршама айналысып отырған осы облыстың өзінде бұл түліктің басын қазіргіден елу есе кебейту керек екен!!!

	– Кең байтақ Қазақстанның басқа өлкелерінде ше?!. Киіз үйдің ортасына жағылған оттың қызуы бетті шарпып, бойды жылытып, кісіні маужырата бастады. Маздап жанған от, үш бұты бар темір ошақтың үстіндегі май сіңген үлкен қара қазанның түбіне ғана тиіп қоймай, жан-жағын да шалқи жалайды. Мен қалың ой үстіндемін.

	Иә, түйе түлігіне көзқарас бүгінгі таңда ел жағдайын ойлау, халық қамын көздеу сияқты әрбір азамат үшін аса қасиетті ұғымдармен тікелей байланысты болса керек. Басқа халықтар жемейді екен деп, шошқа өсірушілер сол саланы тоқыратып, аздырып-тоздырып жіберген жоқ қой. Ендеше біз неге, бәз-біреулер қажетсінбейді екен деп, аузымыздағы асымызға – қазақпен ғасырлар бойы бірге жасасып келе жатқан түйе түлігіне (сол сияқты, жылқыға да) адамның ары төзбестей немқұрайдылықпен селқос қараймыз?!. Осы малды дұрыстап өсіруге, қыруар өнімін халық игілігіне жаратуға байланысты күні бүгінге шейін орын алып отырған ойсыраған олқылықтарды қалай ғана түсінуге болады?!. Бұлайша қашанға дейін кете бермек? Қазақ жерінде ең соңғы түйе құрығанша ма?!.

	Елімізде сиыр, қой, шошқа, құс өсіруге байланысты толып жатқан ғылыми-зерттеу институттары бар. Республикамызда бекіре балығымен айналысатын арнайы ғылыми институт жұмыс істейді. Ал ондай институттарды жылқы мен түйе түлігіне арнап неге ашпасқа? Неге жоқ? Неге бұлай? Бұрын қазақ: «Түйе – малдың қасқасы, жылқы – малдың патшасы» демеуші ме еді. Біздіңше, бұлардың қазіргі мүшкіл жағдайына қарап, екеуін де қасқайып калғган түліктердің қатарына жатқызбасқа амал қайсы?!

	Республика жерінің 45 проценті – шөлді және шөлейт аймақ, жалпы келемі – 120 миллион гектар, ал СССР бойынша – 210 миллион гектар. Олай болса, басқа түлік ұстауға мүлде жарамсыз, бірақ түйе өсіруге өте қолайлы, шөл, шөлейт жер, жайылымдар бізде мейлінше игерілмей бос жатыр. Демек, бізде түйені он мыңдап емес, жүз мыңдап, тіпті миллиондап ұстауға толық мүмкіндік бар (1927 жылы Қазақстанда 1.200 мың түйе болған). Мұндай да себепсізден-себепсіз бағы жанбай сорлап қалған түлік болады екен?!.

	Жер шарын мекендеген басқа халықтар тірлігіне назар аударар болсақ, түйе – бүкіл шығыс, Африка халықтары ардақтаған қасиетті түлік. Түйені ерекше қастерлеп киелі мал санап қана қоймай; оны мың-миллиондап өсіріп, пайдасына шаш-етектен келіп отырған елдердің аз еместігін көреміз. Қазір жер бетіндегі түйе түлігінің жалпы саны 15 миллиондай десек, бір ғана Сомали мемлекетінде 6 миллионға жуық түйе бар. Судан мен Индия да бұл түлікте өте бай. Тіпті өмірі түйе түлігінің не екенін білмей келген Австралия фермерлері, түйе сүтінің құдіреттілігіне, етінің дәмділігіне, майының құндылығына, жүнінің сапасы өте жоғары екеніне көздері жеткен соң, түйе өсіруді қолға алып, қыруар пайданың астында қалып жатқан көрінеді.

	Сонда біз, немене, австралиялықтар құрлы болмағанымыз ба?!.

	Батыс Европада жатқан түу сонау Швейцарияда шұбат өндіру ісі 1972 жылдың өзінде-ақ шындап қолға алынған, өндірістік сипатқа ие болған. Шұбат ашытуды жақсарта түсу мақсатымен біздің ғылыми-зерттеу институтынан қосымша әдебиеттер сұрап хат жазып, осыған байланысты түрліше кітаптар алдыруын күні бүгінге шейін тоқтатқан жоқ. Бұған қалай қарау керек?!.

	Қайыра дастарқан жайылып, алдымызға, иісінің өзі тәбет шақырып, буы бұрқыраған үйме табақ ет келді. Жас еттің үстінде жатқан, тұз сіңіп, янтарьға ұқсап жылт-жылт еткен кертпе-кертпе өркешті көргенде сілекейдің өз-өзінен шұбырғанын қайтерсің!

	...Түнге қарай қатты жел көтерілді. Іргеден гулеп, жабықтан соғып азынаған суықтың ызғары үйдегілердің берекесін кетіре бастады. Бізге де ыңғайсыз тиіп отыр. Ғали түйешінің әйелі мен енесі іргені, жабықтың о жер, бұ жерін қымтаған болып еді; күздің түнгі суық желі тозығы жеткен көне киіздің кез келген жерінен тесік, саңлау тауып, бізді мазалауын тоқтатар болмады; қайта үдете түскенге ұқсайды.

	Ғали түйеші қабағын шытыңқырап:

	– Ең әрідегі бабаларымыздан бастап атадан балаға басты мирас болып келе жатқан бұл баспана – қазақтың киіз үйі – малшылар үшін аса бір қолайлы тұрақ екені баршаға алдақашаннан аян, бәріне де бесенеден белгілі. Бірақ қазір осы киіз үйдің өзі пұлыңа таптырмайтын аса қат дүниеге айналып отыр. Бұл жөнінен бізден гөрі қойшыларға жақсы: өз меншігіндегі қойының жүнінен киіз басып ала береді, үскенесі тозбаса болғаны. Ал түйе жүнінен үйге жабу үшін не істеуге болады?!. Бұрынғы киіз үйлер атадан балаға жетсе, қазір там-тұмдап шығарып жатқан киіз үйлердің сүйегі, әсіресе киізі өте нашар, сын көтермейтін сапасыз: жаңбыр тұрсын, біздің үйге ұқсап, көріп отырсыздар, желдің өзіне тосқауыл бола алмайды. Киіз үйді бес жылға тұтынасыңдар деп береді. Оның қазіргі сапасы бір жылға әзер шыдайды, әуелден-ақ қап-қара киізі бір маусымнан кейін ұлтарақ жасауға да келмей, шалауға ұқсап іріп жайына қалады.

	– Киіз демекші, осы күзгі киіз үйлердің туырлығы тым жұқа: бір-екі рет қатты жауған жаңбырдан кейін шұрқ тесік боп шыға келеді; баспана етуге жарамайтыны өз алдына, қамсау болудан қалады.

	– Сырт көрінісінің өзі тым жұпыны ғой...

	– Бұрындары киіз үйдің іші-сыртының бірдей сәнін келтіріп тұратын ою-нақыш, өрнек-орам дегендер қазір түске де кірмейді.

	– Жасыл жайлау төріне сән-салтанатпен тігілетін ақ боз үйлер бұл күндері адам айтса нанғысыз ертегі-аңызға айналды...

	– Осы үйді бір мың сегіз жүз сомға сатып алғанымызға екі жыл да толған жоқ... Керегенің көгін пластмассадан жасайтынды шығарып жүр. Онысы бірер көшіп-қонған соң іске аспай қалады. Кейде бір қарашаның қатты суығына шыдамай қарадан-қарап тұрып сына беретінін қайтерсің...

	– Ғасырлар бойы өзімен бірге жасасып келе жатқан қазақтың киіз үйі адамды қапырық ыстықтан ғана емес, қақаған суықтан да қорғап келді!; ыстықта – сая, суықта пана болды. Қазір ше? Бізде осы күні шығарылатын киіз үйлердің аязға төтеп бере алмайтыны былай тұрсын, жауынның өзінен сақтамайды.

	Киіз үйдің әлемдік сәулет өнерінің ең үздік туындылары қатарына жататынын архитекторлардың халықаралық симпозиумында бірауыздан мақұлдағанын өзімнің баспасөзден оқығаным бар.

	– Бұрынғы шеберлер істеген киіз үйдің сүйегі – үскенесі – атадан балаға мирас боп қала беретін, жүз жылға шейін міні құрамайтын. Ал сол кездегі киіздер он бес жылға молынан шыдап, төтеп беретін.

	– Үй дегеннен шығады: уықтары иінді, керегесі бүйірлі, шаңырағы күмбезді, жарма есігі – сықырлауық бұрынғы шеберлердің қолынан шыққан киіз үйдің үскенесі қазір түсіңе енетін болды... Сол кездері қазақ әйелдері басқан ақ киіздер қазір қол жетпес арманға айналып кетті...

	– Ертеде басқасы тозса да, шаңырақ тозбайтын, сыр бермейтін. Мейіздей қатырып тұрып дөп- дөңгелек етіп жиде ағашынан иіп жасаған ол жарықтық үш-төрт ұрпаққа бірдей қызмет ететін.

	– Қазіргі шаңырақ аязда қалса шытынап, жаңбырда қалса кепкеннен кейін қисық-мисық күйге түсіп, үй тігуге жарамсыз боп шыға келеді.

	– Қарағай тақтайдан істелген кереге, уық дегендер көшіп-қонуға шыдамайды, тез сынады; жаңбыр жауар болса, киіздің салмағының өзін көтере алмай шетінен қирап жатқаны...

	– Солқылдаған сәмбі талдан бабымен істелген кереге, уыққа не жетсін!

	– Жаңа ғана сатып алған үйіңнің туырлығы мен үзігі үйлеспей, түндігі төбесін тегіс жаппай тірі әлекке салатынын қайтерсің...

	– Ши дегенің атымен жоқ: кілемге бергісіз орама ши түсімізге кіреді, жай шидің өзі арманға айналды. Кереге мен туырлық арасына үйлесімді ши тұтпай болмайды, мұны бұрынғылар еріккеннен істемеген, қазір оны елеп, ескеріп жатқан ешкім жоқ.

	– Киіз үй қалың малшы қауымның ең басты тұрмыстық қажеті ретінде де, халықтық қолөнердің асыл қазынасы ретінде де айрықша көңіл бөлу қажеттігін кімге де айтып түсіндіре алмаудан ауыр азап болмаса керек...

	– Турасына келсек, қазіргі киіз үй деп жүргеніміз жай, әшейін, ықтасын үшін малға пайдаланатын күркенің қызметін әзер атқарады.

	– Қашанға дейін бұлайша бола берер екен?!.

	– Мұнымен айналысатын біздің кісілер, ақылдасатын басқа ел таппағандай, көшіп-қонудың не екені, өңі былай тұрсын, түсіне де кірмеген эстон ағайындармен бірлескен соң не оңсын?!. Осыған тікелей қатысты бар бір бастық өзінің біз оқыған мақаласында «Лавсанды кеңінен пайдалану арқасында жүнді 40 процент үнемдейміз» деп мақтанады.

	– Сол бастық «үнемдеп» жасаған мына біз отырған киіз үйдің қазіргі сиқын көрсе, бала- шағасымен өзі осындай үйде тұрса ғой?!.

	– Атом бомбасын үстемелей шығарып, ғарышқа сансыз кемелер ұшырып жатқанда малшыны қараша үйге зар қылып қоюы тіпті келіспейді-ақ?!.

	– «Жаны ашымастың қасында басың ауырмасынның» кебі ғой...

	– Менімше, бар гәп: үлкенді-кішілі бастықтардың мұндай үйде өздері тұрмағандығынан деп білем... Әйтпесе, Қазақстанда, басқа жетпесе де, қой жүні жеткілікті, киіз үйді жасап шығаруға қажет заттардың бәрі бар, көзі мол; оны сапалы етіп жасаудың ғасырлар бойы жинақталған бай тәжірибесі және бар. Тек шынайы ықылас, нақты қамқорлық, біздердей жапан түзде күндерін, айларын, жылдарын ғана емес, бар ғұмырын өткізіп жүрген малшыларға деген шынайы жанашырлық күні бүгінге дейін ойдағыдай болмай келе жатқаны деп білемін (үлкен қалаларда ертеңгісін жұмысқа барарда, сосын кешкісін жұмыстан қайтарда автобус, троллейбус, трамвайларға симай адамдардың қақтығысып-соқтығысып жатқандары да осындайдан, яғни бастықтардың бәрінің де астарында дербес машина бір де біреуі қалалық транспортқа бас сұғуды білмейді. Бұл да сол сияқты...).

	– Біздің тіршілігімізге байланысты жоғарғы орындар қабылдаған құлаш-құлаш қаулы- қарарлар қағаз жүзінде қала береді ғой дейім. Әйтпесе, киіз үй турасында аз айтылып, аз жазылмаған сияқты. Бірақ олар қаншама мол болғанмен, малшыға баспана етіп тұрғызуға келмейді ғой...

	Бір сөздің ретінде Ғали түйеші бесіктегі сәбиді иегімен көрсетіп:

	– Бұл – өз балам, өз фамилиямда, өз атымда, – деп бір қойды.

	Оның мәнісін сұрағанымда, мен мынадай бір қызықтың үстінен түстім. Түйешінің үлкен екі ұлы 1932 жылғы жаппай ашаршылықта қаршадайынан опат болған екі ағасының атыңда екен. Үшіншісі 1937 жылы жаппай қамау, ату-асу, айдау-жер аударудың кезінде ұсталып, ізі-қайым жоқ боп кеткен нағашы ағасының атында болып шықты. Бір ұлы Ұлы Отан соғысының қанды қырғынынан қайтпаған өз әкесінің атында да, онан кейінгі екі ұлы сол соғыста опат болған әкесінің екі бірдей інісінің атында боп шықты. Енді біреуін 1958 жылы Венгриядағы көтерілісті қарудың күшімен басуға байланысты сүйегі сол жақта қалған өзінің кенже інісінің (шешесі басқа) аты жоғалмас үшін, соның есіміне көшіріпті. Тағы біреуі өз белінен ұлы болмаған қайын атасының атына ауысыпты.

	Сөйтіп, бір шаңырақ астында бір әке, бір шешеден туып-өсіп жатқан сегіз бірдей ұлының біреуі ғана, яғни бізді сүйсіндірген бесіктегі батыр ғана өз әкесінің атында екен.

	Міне қызық?!. Мұнда да көптеген гәп бар сықылды, қилы-қилы тағдырлар тоғысып жатқанға ұқсайды...

	– Өзіңе дербес тиген бала біреу бола қоймас, бастарың жас қой... – деп Нұрекең жиендік жасап, Ғали түйешіге көзін қысты.

	Ол рахаттана күліп жатыр. Біз келгеннен бері ләм-мим деп аузын ашпаған оның әйелі осы тұста, мырс еткендей боп еді: екі бетінің ұшына әп-әдемі қызыл шырай ойнап шыға келді...

	Түйеші толғана сөйлеп:

	– Әріректе болған аласапыран, алапаттарды айтпағанда, кешегі Ұлы Отан соғысында қырылған азаматтардың орнын толтырмаймыз ба! Жалпы халық сан жағынан өспей болмайды: «терең батырады, көп қорқытады»... Көптің ішінен небір ел басқаратын көсем де, жұртты аузына қаратқан шешен де, атағы жер жарған ақын да, қол бастайтын батыр да, әлемге әйгілі ғалым-ғұлама да, аса қадірлі ару да, айрықша ардақты бағылан да шығары хақ!

	Сонда мен ішімнен: «Мықты қазақ екенсіз! – деп оның жайдары жүзіне сүйсініп қарай бердім. – Қазақ азаматтарының бәрі де өзіңіздей болса ғой!..»

	Мана баласын шақырғанда «Ауданбек» дегенін естіп, елең ете қалып едім. Енді соның мәнісін сұрадым.

	Бақсам, патша заманынан бері дербес әкімшілік – уезд боп келе жатқан бұл аудан соңғы бір жылдары аяқ астынан себеп-салдарсыз-ақ таратылады да, жерін де, елін де, малын да кезінде өзінен енші алып шыққан үш жақтағы үш ауданға, қолын – қолдай, бұтын – бұттай деген сияқты, таратып береді.

	Біздің ұлы мемлекетіміздің басына көпке беймәлім айла-шарғымен келіп алып, өз білгенінше, өз дегенінше бір шыбықпен айдаған, ойына келгенін істеген «мықты көсем» де орнынан түсірілген соң (өзіңнен зор шықса, екі көзің сонда шығар... немесе мәңгі-бақи кім тұрмақ?!.), аудан қайтадан құрылып, қалпына келген кезде туған ұлының атын түйеші Ауданбек қояды...

	– Қазіргі ерлік, азаматтық менің түсінігімше, өзіңе сеніп тапсырған іске мейлінше адал болу, жан-жүрегімен беріле атқару, абыроймен орындау. Ал бізде болса ортанікі, қазынанікі, үкіметтікі деп немкеттілікпен қарау әлі де баршылық... Айталық, қоғам малына, қазынанікі деп қарамай, өз малыңдай көріп күтсе несі кетеді? Өз малыңның да қағыс, назардан тыс қалмайыны белгілі ғой, – деп Ғали түйеші мәселенің басқа бір қырынан келді. – Тағы бір айтайын дегенім: бас пайдасын білмеген үкіметке де пайда келтіріп жарытпайды, басқаны жарылқап, қоғамды да қарық қылмайды... Менің бір анық аңғарғаным: сондайлардың жеке меншігінде де жөнді малы болмайды, от басының оңып тұрғанын және көргенім жоқ. Немқұрайлылық, еріншектік,, жалқаулық, қырсыздық қоғамға ғана емес, өзінің қара басына да қырсығын тигізбей Тұрмайды...

	Ғали түйешінің бұл сөзі талас тудыратын-ақ пікір еді, бірақ құдағай, үйдің іші азынап кеткен соң, бізге төсек салмақ емеурін білдірді.

	Ортада маздап жанған отқа жылынып, жайнаған шоқты қанша аударыстырғанмен, арқа жағымыз әуелі мұздаған сияқты болып, біраздасын тоңып, қата бастағанын байқап отырған біз, ас-суымызды ішіп болысымен, дереу сыртқа шықтық. Сарыарқаның салқын түні бізді салғаннан тоңдырып-жауратуға айналды.

	Қазыққа байланған бота боздап еді, інген-енесі ыңыранып қоя берді...

	Көршілері жалпылдақ отын жағып отырса керек: шаңырағынан будақ-будақ ұшқын шығып, үйдің іші біресе самаладай жап-жарық боп кетеді де, ізінше қараңғы тартып сөне қалады.

	Оты өшіріліп, түндігі жабылған үйге қайтадан кірген біз, жеңіл-желпілеу шешіндік те, қызыл іңірден жатып қалдық.

	Сыртта желдің қатты соғып тұрғаны байқалады: у-у-у... у-у-у... гу-гу-гу... у-гу-гу„

	Жол соғып, ат қақты боп келген мен, күзгі ызғырықтың бірсарын әлдиімен, басым көпшікке тиген бойдан қатты ұйықтап кетіппін. Таң әбден атқан соң барып бір-ақ ояндым.

	* * *

	Бұл жолы да Сымбатпен кездесудің сәті түспеді. Бір күн кеш қалыппыз. Біз осылай қарай шыққанда, ол да, сиыршыларды бетке алып, аттанып кетіпті.

	Нұрекең екеуміз келген ізімізбен тура ауылға қайттық...





АЛТЫНШЫ СҰХБАТ




	Нұрекеңдікіне келсем, ақсақал бүгін де он бір-он екілердегі жиені екеуі қыр астында ат жаратып жүрген боп шықты. Кәделі мереке – Ұлы Октябрь мейрамы жақындаған сайын қарияны үйінен таппайтын. болдым. Бүгін – үшінші рет келуім. Бақтылы жеңгейдің айтуынша, жиені екеуі, күнде дерлік, кең жазыққа ерте кетіп, кеш оралатын көрінеді. Бәйгеге қосатын атының үстіне Нұрекең жаз бойы, басқа түгіл, шыбын қондырған жоқ деседі.

	Әшейінде бөгет болмайын деп, қастарына бармаушы едім, келген ізіммен кері қайтатынмын.

	Бүгін атты қалай жаратып жатқанын және бәйгеге қосатын жылқыны көргім келіп кетті.

	Жападан-жалғыз аяңдай басып, есік алдындағы қырқаға көтерілдім. Сол сәтте арғы беттегі кең жазықта ат үстінде түйілген тұрымтайдай бір бала мен тәртіп беріп, оны олай да, былай да шапқызып жүрген үлкен кісі – Нұрекеңді көрдім.

	Мен таяна бергенде, қария өзінің айтуы бойынша әріректе біресе желе жортып, біресе суыт шоқытып, біресе сары жазықтың танабын қуырса кең көсілтіп – аттың қамау терін алып жүрген жиенін қол бұлғап бері шақырды. Ол енді құйғытып бізге қарай салды.

	Нұрекеңмен қол беріп амандасып, есен-саулық сұрасып, жай-жағдай біліскенше болған жоқ, шабандоз бала да қасымызға таяна беріп, аттан жеп-жеңіл ырғып түсті. Шылбыр ұстаған және қамшы сабының баулығы бар екі қолын бірдей маған ұсынды. Мен де оған:

	– Талабыңа нұр жаусын, айналайын! Бақытты бол! – деп жатырмын.

	Нұрекеңнің жаратып жүрген жылқысы – кер шабақ наз бедеу бес жасты биыл ғана артқа тастаған, әбден жетіліп, нағыз бір толықсыған мал екен.

	Ақсақал бәйгеге қоспақ атының аяқ алысын маған көрсеткісі келді білем, балаға әлі де жүріңкіре дегендей болды.

	Наз бедеу төрт аяғын әсем тастап, кербез басып, жүрісін жай аяңнан бастады да, сәлден соң онан да сәнді майда желіске көшті; сосын сылаң қағып, сыдыра шоқытып ала жөнелді; көп ұзамай-ақ, тұяғы тез қызатын жануар болса керек, жалы желк-желк етіп желмен ойнап, көсіле шапқан ол, сағымдай бұлдырап кең алқапты қусырып бір берді дейсің!

	Наз бедеу бауырын біраз жазғаннан кейін қария баланы қайтадан өзіне шақырды. Шабандоз шабыстан шоқытуға, шоқытудан желіске, желістен аяңға көшіп, біздің қасымызға келді де, аттан сыпырылып түсе қалып, дізгінді атасына берді.

	Нұрекең тоқымның астына қолын сұғып жіберіп, ортаңғы саусағын ерніне тигізді.

	– Терінің ащы дәмі кетіпті, енді таң асырса да бола ды.

	– Бәйге атының бабы күшті шығар?

	– Бәйге атын бақшадай баптап, баладай мәпелемесе болмайды, еңбегің қайтпайды. Әрине, бәрінен бұрын жарысқа қосатын атты таңдай, тани білу шарт. Ондай мал бапкер адамның көзіне түспей қалмайды. «Шын жүйрік күй талғамайды» деу дұрыс емес, жаңсақ айтылған сөз. Ат шаппайды, бап шабады. Жүйріктің бағы – күнделікті бабы.

	Мен ақсақалдың сөзін ықылас қойып тындай түстім.

	– Жүйрік атты әркім өзінше баптайды, өзінше жаратады. Семіз жылқыны қатты қинап, қызыл май, қан жілік қылып алмау керек. Жараған аттың басты белгілері: белі көтеріліп, сан, қол еттері жұмырлана түседі; көзі жайнап, өзі ойнап тұрады; жүріс-тұрысы ширап, өз-өзінен елегізіп-елеңдеп болады.

	– Сонда қалай?

	– «Сұңқарды дауысынан таны, тұлпарды шабысынан таны» деп те айтады. Басты мақсат – қай жүйрікті болмасын шабысты да шаршамайтын етіп баулу. Көп салмаса жорға төселмейді, көп шаппаса жүйрік көсілмейді. Әдепкі күндері бес шақырымдай шауып келген атты жабулап, жақсылап тұрып таң асыру керек. Сонда тер көздері ашылып, жылқы барлық денесімен тыныстайтын болады; өкпесі тазарып, сіңірі беки түседі. Тер алған сайын күніне қашықтықты екі шақырымға ұзартып отырмаса және болмайды. Осылайша жиырма-жиырма бес шақырымға шейін жеткізу қажет, яғни шабатын етіне келтіргенше тыным алдырмау керек. Күнде қыр отына жайған оңды. Сонда барып атын бәйгеге қосуға жарап қалады.

	– Басқалай күтімі ше?

	– Әрине, бәйгеге қосатын атты арпа, әсіресе ақ сұлымен мөлшерлеп жемдеу керек. Тіпті, судың өзін құдықтан ғана беріп, бір ай бойы үнемі қолда ұстамаса болмайды. Ұзын арқанмен жетектеп жүріп бидайықты жерге жайып, алдынан өнебойы самал соғып тұратындай көлеңкеге байлап баптаған да дұрыс. Сәл жерден мүлт кетсең, еңбек қайтпайды...

	Қария, тағы бір терін алу үшін, наз бедеуді соңғы рет шабысқа салды. Аттың басын еркін қоя бергізіп, әрі бауырын жаздыра түсіп, біраз жерден жіберттірді. Сонда ат терлемей келді. Сосын оның жаңа ғана тастаған тезегін қолына алып сығымдап тұрды да:

	– Бұл да құп-құрғақ. Енді мұны бәйгеге қысылмай қосуға болады, – деді Нұрекең сенімді түрде.

	Біраздан соң бала жанындағы құдықтан бәлекей шелекпен су әкеліп, наз бедеудің алдына қойып еді, ол бір-екі ұрттап, аузын шайғандай болды да, қайтадан төгіп тастады.

	Мұны көрген қария:

	– Енді ешқандай қапысы жоқ, – деді, – судың өзін тағыдан бетер талғайтын, тұнықтан сүзіп ішпей шөлі қанбайтын текті жануарым ғой, – деп кер шабақты ол еркелете қолдауынан қағып-қағып қойды.

	* * *

	Нұрекеңдікіне ат жарыс болады деген күні ертелетіп бірақ келдім.

	Бәрінен бұрын үйдің желкесіндегі кермеге байлап таң асырып қойған арқандаулы кер шабаққа бардым. Қанжырдай қатып, әбден бабына келген наз бедеу қолды-аяққа тұрмай өз-өзінен тықыршып шиыршық атады; көкке қарғып, аспанға шапшып, шекелей қарап, ә десең ала қашқалы тұр. Бірдеңеден елегізіп, құмақ жердің қияғындай тік шаншылған екі құлағын жиі-жиі қайшылап, қудай мойнын кербез толғап танадай жалт-жұлт еткен, екі көзі шоқтай жайнап, тұрқы сымға тартқандай сұлуланып кеткен, күлте кекіл, жібектей төгілген сүмбіл жал, жер сызған қос құлаш топ-толық қолаң құйрығымен қырдың ескек желі еркелете ойнайды. Еркіндікті аңсап тұрған жануар қысқа кермені олай-былай созғылап ойнақ салады. Біресе кілт тоқтай қалып, арқанды жұлқып үзгісі бар асаулығын да байқатқандай бола ма... Еріккеннен алдыңғы екі аяғымен жерді тартып, зеріккеннен жуан бөрене – мама ағашты тістелеп, кеміріп те қояды. Сол сәтте әлі кір шалмаған салалы ұзын тістерін анық көрсетіп, адамша есінеп те алды.

	Ілезде оқыс тыныштала қалды, бір құлағын тігіп, бір құлағын бүгіп, төрт аяғын тіктеп, мойнын иіп, бауырын тартып, әлденеге елеңдеп тың тыңдағандай бола ма...

	Осы сәтті пайдаланып мен де наз бедеудің түр-тұрпаты, тұлға-бітіміне көз тоқтатып, арнайы назар аудардым.

	Жүзіктің көзінен өткендей бұлаңдаған бәйге кердің сырты қысқалау боп көрінгенмен, бауыры сондай жазық екен: бүкіл бітімі қолдан қойғандай серек, жұп-жұмыр; камыстың сүйрігіндей сұлу сымбатымен көздің жауын алады. Бір шайнам ет жоқ, шағын ғана сопақтау келген дәуіт бас, бөрі құлақ, қыз сағақ, оң құлағының ұш жағында сырт киімнің түймесіндей қап-қара меңі бар, майда кекілі маңдайына түсіп, жарасымды төгіліп тұр; дөң кеңсірікті шелектей кең танау, ерінді келген төрткіл ауыз, теке тұмсық; әсем иілген аққу мойын, ойық желке, түзу жон, құлан бел, құлын сауыр, омырауы астаудай аршын төс, қабырғалы; қылы құндыздай құлпырған бұлғын түкті жануар; жал-кұйрығы тарқатқан жібек талшығындай төгілген, шоқтығы биік, іші тартыңқы, сидам келген алдыңғы жіліншігі қазықтай тіп-тік, қыздың білегіндей жұп-жұмыр; жер соғары сіңірлі; артқы аяғы талтақтау келген; білеу-білеу қол еттері өз-өзінен ойнап тұрған бекен сан, бота тірсек, құландікіндей дөп-дөңгелек, қолдан құйған ба дерлік құрыш тұяқ. Сала құлаш мойнын аққудай иіп, жалт-жұлт етіп от шашқан маңдайындағы шаралы қос шырағын төңірекке жіті қадап, сондай кең және жұп-жұқа екі танауы әдемі желбіреп, келте кекілін әсем қағып, басын кербез шұлғып, наздана ойнақшуын қайтерсің!

	Төрт аяқты, қыл құйрықтының ішінде мына тұрған наз бедеуден тұрпаттысы кем де кем шығар...

	– Қатарынан жақсылап тұрып үш күн таң асырған соң ойнақшуын қарашы, – деді Нұрекең наз бедеудің қазіргі жай-күйіне іштей разы болған сыңай байқатып.

	Ат иесі де сәйгүлігінің ойнақы мінезін қызықтап мәре-сәре.

	– Бұл менің иісіме шейін біледі.

	Нұрекең наз бедеудің жалын сылап, арқасын сипап, қолтығынан қағып, шылбырын мойнына ілді. Шат көңілмен дауысын кернеп күмбір-күмбір кісінегені қандай сүйкімді!

	– Тәк, тәк, жануарым!.. Сөйлей алмайды демесең, жылқыдан есті, адамға дегенде жылқыдан адал, жылқыдан берілген түлік жоқ...

	...Маған да ерттеулі ат әкелінді. Бәйге болатын жаққа қарай енді жүрейік деп жатқанда, үй алдындағы жатаған қырдан екі аттылы сылаң етіп шыға келді. Нұрекең оларды бірден таныды:

	– Мынау біздің Барлас жиен ғой. Сал торысын қосқалы жатыр деп еді. Қасындағысы сол болғаны.

	Олар бізді көп күттірген жоқ: келе-жортып келіп те қалды. Бәріміз де жамырасып жай-жағдай білісіп жатырмыз. Менің екі көзім жарау бесті – сал торыда. Ауыздығын қарш-қарш шайнап, сом тұяғымен жерді тарпып, тыншыр емес.

	– Шоқтығы биік, шоқпар кекілді, от қуатты, ошақ тұяқты, бауыры жазық, тобылғы түстес, алқымы іспес нағыз ұзаққа шабатын сәйгүлік, қыр дүлдүлі, арыны қатты арғымақ деп осыны айтады. Тұлпарды тағала да тасқа сал!

	– Нағашы-еке, мақтауын жеткіздіңіз. Бірақ көп аттың ішінде шаң қауып ең соңында қалып қойып жүрсе қайтем? Менің көңіліме қарамаңыз...

	– Олай бола қоймас. Бізде де көз бар. Көріп тұрмын.

	– Онда аузыңызға май, нағашы-еке! Аттың озуы – біздікі, олжасы – сіздікі.

	– Басқаларға берерсің... Бірақ ат шаппайды, бап шабады.

	– Бап шаппайды, кейде бақ шабады.

	– Сен де айтқыш екенсің.

	– Нағашысына тартпасын ба?

	Барластың бұл сөзіне бәріміз де мәз күліп жатырмыз.

	– Айтуың дұрыс: «Үйдің жақсысы – ағашынан, жігіттің жақсысы – нағашыдан».

	– Менің де аузыма құдай салып тұр екен ғой!.. Орақ басты, ой жауырын, оқпан бел, op тұяқ жарау бестіге мен ме қызыға қарап қалыппын...

	Кісілер қосылып, біраз қара болдық. Жарыс өтетін жерге ертерек жету үшін, бәріміз де атқа қонып, бұлаң құйрықпен тартып кеттік.

	Жүріс тілеп тұрған екі жарау жылқы да салғаннан арынға көшті. Кер шабақ наз бедеу қыздың тақиясына таққан үкідей кекілін әдемі қағып, әсем басып, сауыры-мен билеп, майда желіспен желдей есіп келеді. Бусанған сайын сулығын сүзе тартып, төрт аяғын түйдек-түйдек тастап, өзін ойнақы да жинақы ұстап, екпіндей сыпыртып, сылаң қағады. Мен мұндай сүйсінбеспін: «Екі көзін жайнатып, ауыздығын шайнатып, жал-құйрығын желмен ойнатып, олай-былай сыдыртып, өртекедей жүгіртіп, қара жерді шыр айналдыра емін-еркін кесілте шауып құмардан бір шығар да еді!...»

	Алшаң басқан сал торы – жарау бесті де ескек желге тізесіне түскен тоқпақтай жалын сипай сылатып, жер сызған жұп-жуан шұбалаң, құйрығын желпи таратып, кекілін көтере сүздіріп, шапқан атқа жеткізбес желіспен сыдыртып келеді. Арқыраған асау бестінің соңында алақандай-алақандай бедерлі іздер қалып барады: тостағандай жұп-жұмыр құрыш тұяғын, құмдақ жерді оя, нық тастап, қатқыл тұстарға дік-дік қадап, желдей еседі; сулығымен жер сүзеді. Арынды сал торы, бүйірі қызып алған соң, бойдағы ерен күштің буына әбден піскен ол, жер танабын қусыра жардан қарғып, ордан ырғып, алға қарай құлшынып, екілене ойқастайды келіп.

	Пай-пай, жануарым-ай!

	Таңын жазу үшін біз де ауық-ауық аттардың басын жіберіп-жіберіп алып отырдық. Астымдағы көк дөнен делебесі қозса керек әлде намыс қысты ма, шабысын үдете түсті. Ұшқыр аттың арыны қатты, үсті мұнша желді болар ма: екі көзімнен де жас парлап қоя берді; құлақ түбінен ескен жел зу- зу етеді, қарсы алдымда желкілдеген ұзын да қалың ат жалының жел көтергендегі сусылын анық естіп келемін. Алғаш атқа шапқанда тап осылайша жан-жағымның бәрі сағым болып өтіп жатқаны әлі есімде, ұмытқан жоқпын...

	Жайсаң жүйрікке тақымың тигенде және оның басы еркін қоя беріп көсілте-көсілте шабысқа салғанда адамның өзіне біртүрлі қанат біткендей боп, көңілің көтеріліп, марейің өсе түсетінін қайтерсің!

	Әне-міне дегенше, бірталай жер екен, мерейлі маереке құрметіне ат жарыс, басқа да дүбірлі думан өтетін алапқа-көктемде су кең жайылатын, көз ұшына дейін теп тегіс, өзеннің арғы бетіндегі бұрындары аты көпке әйгілі жәрмеңке болған ұлы жазықтың табанына да келіп құладық. Алыста бұлдыраған шоғыр-шоғыр көп жиынды көргенде, екі жарау жылқы өз-өзінен еліріп, ауыздықпен алыса бастады. Әсіресе бәйге бедеу топты көрсе ерекше ойнап екі көзі жайнап кетеді екен.

	Аттылы адамға жер шақ келе ме: бір атым насыбайдың уыты қайтқанша, салып ұрып, біз де қарамы недәуір боп жүдемелете жиналып қалған, бәрі дерлік ат үстіндегі ала-құла көппен, қалың қауыммен араласып-құраластық та кеттік. Бәйгеге жиналған аттарды өз көзімен бір сүзіп шықпақ ойы бар білем, Нұрекең жұртты қапталдай баяу жүріп келеді.

	Менің де екі көзім, бар назарым жаратылған жылқыларда. Жал-құйрығы мұқият таралып, мейіздей қатқан ырғай мойын, қақпан бел, құлан аяқ, маңдайында төбелі бар аспан түстес шымқай көк байталды көргенде қария:

	– Еті жеңіл екен: өте ұшқыр мал болар, – деп қойды «Көгілдірік, көк байталға жарасар өмілдірік»...

	Жазық мойын құс құлағы төбесіне біздей шаншылған бөкен танау, сандық төс теңге шұбарды ақсақал маған иегімен нұсқап көрсетті:

	– Басын айдалаға ала қашатын тым үркек жылқыға ұқсайды.

	Нұрекең сүмбідей сұлу сандал кердің қасына таянып барып тұрып алды:

	– Шабысты жылқының түрі және атының бабын жақсы білетін кісі жаратқан екен.

	Құлағын жымитып, құйрығын қодырайтып тұрған түбіршік жал арда күреңді көргенде:

	– Мынау тым ұрма жылқы ғой: тез болдырар, – деді Нұрекең, өзімен өзі сөйлесіп келе жатқандай, ақырын ғана. – Оқырануын қарашы: жануар жерін танып тұр. Осы маңда туған болды-ау.

	«Ер жақсысы елін сағынар, ат жақсысы жерін сағынар».

	Қария сырт пішіні сондай көркем, жұп-жұмыр мойны уықтай иілген, кеудесі кең, жазық бауыр, аяқтары мықты, жал-құйрығы сұйықтау нар қызыл сәйгүлікті де қатты мақтады. Бәйгеге қосу үшін әкелген боз атты ақсақал маған қамшысының сабымен нұсқап көрсетті:

	– Мына біреу балық қарын, селте бақай, мойны тым қысқа, жабыға көбірек ұқсайды екен...

	Қаз мойыны садақша иілген, тал бойында бір мін жоқ сұлу торыны қызықтап аз-кем кідіріс жасаған Нұрекең:

	– Бұл ат – жер басқанның жүйрігі. Нағыз жел қуық, жылқының пырағы. Бірақ дұрыстап жаратылмаған, – деп басын шайқады.

	Құлан жал құла бестіні ол кісі көзімен нұсқады:

	– Жарықтықтың артқы аяғын қағынуын-ай: көптен бері бөлек ұсталған екен, үйірін сағынып тұр ғой.

	Аққу мойнын әсем толғап, аузымен құс тістеген, сылқым сары қазанатты көргенде:

	– Мынау бір желаяқ байтал екен: тәрізі, өте жүйрік болар, – деп өз-өзінен тамсанып қойды. – Хас жүйрік жүрісінен ғана емес, тұрысынан да белгілі...

	Күдері бел, күпшек сан, аяғын алшаң басқан, құйрық-жалы қап-қара бабындағы теңбіл көктің қасына да қарт тоқталыс жасады:

	– Еті ауырлау демесең, бұл да текті мал. Тұлпар тегіне тартады. Арқасы берік-ақ екен. Өрекпіп тұр ғой: ағыншыл да болар. Жалпы, есіңде болсын: жылқының асылы – көк аласы.

	– Онда «жылқының көк аласы көзге қораш» деп неге айтады?

	Нұрекең естімеді білем, менің бұл сұрағым жауапсыз қалды. Мен қайталамадым. Мүмкін, жылқы түлігін пір тұтқан қазақтың біреуінің малын екіншісінің көре алмауынан туған да шығар...

	Басын әсем изеп тұрған салқы төс нойыс қара арғымақты қызықтап қария недәуір кідірді:

	– Тегі таза мал екен, нағыз текежәуміттің27 өзі болар. Арал жағынан келген-ау, шамасы. Ал мына көк мойынның тегі дәуде болса, Адай жылқысы: бас-аяғы тым жинақы екен, сіңірін көрмейсің бе, білем-білем...

	Түр-тұрқы серпінді келген сүттей ақ арғымаққа мен де тамашалай қарап қалыппын. Мойны сала құлаш, сырық сирақ ақ бақай атты да қызықтап ақсақал біраз тұрды.

	Бұлықсыған бұлаң буырылды көргенде Нұрекең сүйінішін жасыра алмады:

	– «Жүйріктен жүйрік туса, төрт аяғы тыпыршып тұрар» дейтініміз осы ғой. Ылдиың мен өріңді білмейтін, екеуіне бірдей шабатын құрыш тұяқ, құмай тұлпар, қас жүйріктің нағыз өзі екен!

	Бәйгеге қосуға әкелген салбыр ерін, сүйреткідей ұзын бел, сиыр құйымшақ, жуан қарын, қушық төс, ала мойын қызыл атты көргенде қария:

	– Осы қазақ қызық өзі: бара-бара бәйгеге сиыр қосуддан жүздері жанбас... – деп кәдімгідей кейістік білдірді, – Мына бір аттың мойнының қаттылығы темірдей болар, әлден үстіндегі балаға ырық бермей қасарысып жүргенін қарашы...

	Иесі атын дәріптеп «Көкдауыл» деп қойғанымен, жалпы жаратылысын ұнатпаған ақсақал:

	– Бақайы тым қысқа: қара көрінім бір шабары ғана бар дыз етпе ғой, – деп өз бағасын берді.

	Жал-құйрығын әдемілеп өріп, түрлі-түсті жібек лента байлап тастаған құрық мойын, құлан жал, бөкен қабақ, елік бас араби торы ат туралы: «Арындаулық мал болар», – деді де қойды.

	Арқасында жалынан құйрығына шейін созылған қара жолағы бар, мылтық мойын, төңкерілген сауыры кішігірім қазандай сауран бестіні де Нұрекең көп қызықтады:

	Топты көрсе арқасы қозып кететін қызбасы бар сәйгүліктің өзі екен. Жүйріктің делебесі дуда қозар... Мынау да тегін мал емес, – деді қария, майда жал, күміс құйрық, құндыз түкті, сауыры жұп- жұмыр, жұлындай жараған шұбар атты көргенде. – Қояндай алды аласа, арты биік екен. Адырлы- бұдырлы жерде ешкімге алдырмас, аяғанын шалдырмас еді...

	Құйрық жалы сүзіліп, сүліктей жараған небір ерен жүйрік сұлу аттар көздің жауын алады: қармақ мойын күрең байтал, сылаңдаған қан жирен, ойнақшыған әсем кер, көстеңгеңдеген шабдар бесті, тықыршыған сұр құла, елірген дүлдүл көк, әбден бабына келтірілген ала мойнақ қаракер, бауырынан жараған нар құла, құйрық-жалын, кекілін алтынның буына ұстағандай, шымқай сары ат, таза күмістен құйған ба дерлік, өн бойында қылау жоқ ақбоз ат, қаз мойын ақ арғымақ, сайын боз, шұбар ала, шұбар таңдақ; Жолдыбайдың қара аты, Айжарықтың торы ала аты, Төлептің күреңі, Дәрібайдың көк байталы тағысын тағылар боп кете береді.

	Кейбіреулер оқшау шығып атының етін қыздырса, енді біреулері былайырақ барып, бәйгеге қосар алдында жылқыларын сарытып жатыр. Аттарымен тақымын таныстыра түскісі келген кейбір шабандоз балалар олай-бұлай құйғытумен жүр.

	Ұлы мереке құрметінің ең басты қызығы – ат жарыспен қатар, программада қыз қуу, көкпар тарту, аударыспақ, теңге алу, күрес, жамбы ату, тоғыз құмалақ, алты-бақан, ақындар айтысы, үлкен концерт: ән, би, күй, тіпті сиқыршы да бар көрінеді.

	Мереке, той, ат жарыс десе, қазақтың қайтқан қаздай, қаптап кететін әдеті ғой – жұрт сондай көп жиналған: құжынаған қара құрым халық – ауданның бар адамы осында келген бе дерлік...

	Ұлы дүбір – ұлт ойындары ашты мерекені. Ат жарысты, әсіресе жарғақ құлағы жастыққа тимей, Нұрекең айлап жаратқан кер шабақ наз бедеудің шабысын көруге, қызықтап тамашалауға келген менің басқаға мойын бұруға мұршам да, мүмкіндігім де болған жоқ.

	Сан жүйріктің бабы мен бағын сынайтын дүркіреген аламан бәйге – ат жарыс басталып та кетті. Тай жарыс, құнан, дөнен жарыстарда біраз дуылдасып алған қалың қауым, бәсеке кезегі үлкен бәйге – сақа сәйгүліктерге тигенде тіпті еліріп, әбден екіленіп кеткенге ұқсайды. Алқалы топ дем арасында теп-тегіс арқалы топқа айналып жүре берсін...

	Мен де аттардың шабысын жақыннан көргім келіп, қариядан қалмай, көптің алдына таман барып тізгін қақтым.

	Сәукелеге ұқсаған дағарадай ақ қаңылтырды аузына тақай ұстаған жаршы айқайды салып, бәйгеге қосылатын аттардың қайдан келгенін, түр-түсін, кімдікі екенін самбырлап көпке жариялап болысымен, төрешілер бәрін де реттеп, қарақшының басына қаздай тізіп қатарластырып қойды.

	Ауыздығын қарш-қарш шайнаған өңшең жүйрік, асау арғымақтар көз қуантып, көңілді сүйсініске толтырып, небір сұлу да көрікті жануарлар көп ішінен бірінен соң бірі суырылып шығып жатыр, шығып жатыр...

	Айналма жарыс болғандықтан, сақа аттарға жиырма жеті километр қашықтық белгіленіп, үш айналымнан тұратынын да жұртқа естіртіп өтті. Белсенген дүйім көпшіліктің бар назары бәйге аттарына ауған: әр жылқы туралы әркім әрқилы болжам, баға, сын, сәуегейліктер айтып, көптің арасы – балық үлескеннен бетер у да шу, құлақ тұндырарлықтай жаппай дабыра, жамырама сөз. Ұлы дүбірге қосылар шақ жақындаған сайын наз бедеу өз-өзінен тықыршып, билегісі келгендей, бір орында тұрып-ақ теңселіп-тербеліп, оқыранумен болды.

	– Тәк, тәк, жануарым!.. – деп Нұрекең мойнынан сипап оған басу айтқандай болады.

	Бәйгеге қосар сәтте қария тап-таза ақ бәтес орамалмен наз бедеудің көзін, аузы-басын мұқият сүртіп шықты. Ауыздығын да тазалап, өз қолымен қайта салды.

	Толық сәске болғанда тарс еткен дыбыс шығып, шайдай ашық көк аспан биігінде қызыл ракета көрінісімен жүз қаралы хас саңлақтардың бәрі бір сәтте қаптай алға ұмтылды. Сол-ақ екен, көп тұяқтың дүсірі құлақ тұндырып, көтерілген будақ-будақ ақ шуда қою шаң алаңды көміп кетті. Бәйгеге қатысқан көп ат дала төсіне сом тұяқтарымен өрнек салып, дем арасында-ақ ұмар-жұмар боп көз ұшында құлдырап бара жатты. Біздің астымыздағы топыраштау аттарға шейін дүбірге шыдамай өз-өзінен еліріп алған.

	Бұл өзі бірыңғай мал шаруашылығымен айналысатын, ғасырлар бойы төрт түлікті өсіріп- өндірумен келе жатқан, ата кәсібіне айналдырған өлке болғасын да, үлкен бәйгенің өзіне жүз қаралы жүйрік қосылды. Солардың ішінде бірінен-сарандап көрші отырған Шалқар, Қарабұтақ, Торғай, Арал аудандарынан да бар көрінеді.

	Аттардың кеткеніне де біраз болып қалды. Көптің көзі солар көрінер тұста. Әдепкідегі қаңғыр- күңгір әңгіме, алып қашпа шаңқыл сөз де түгелдей дерлік басылған. Іштей тына қалған жұрттың қазіргі бар көксегені жаңа ғана көз алдарында болған сан жүйріктің аламан бәйгеге түскендегі кейпін көру; бірінші болып кімнің қосқан аты көрінер екен деп күпті көңілдер дегбірсіз өрекпиді.

	– Әне, Әне!.. Әне!!!

	– Көрінді! Көрінді!! Көрінді!!!

	Бәйге аттарының алды шаң берді: құландай құйындатқан көп жүйрік, үздік-создық арындай шауып, жатаған жонның үстінен оқтай атылып шыға бастады. Бәрінен де арқан бойы алда келе жатқан алдыңғы бір ат жұлдыздай ағады. Бірақ, көз ұшында зымырап бара жатқандықтан, түр-түсін анық айыру қиын. Басқаға қайдам, ол маған кер шабақ наз бедеу боп керінді.

	Енді бір сәтте жарысқан көп сом тұяқ Ақөткелге қарай құдиды.

	Әне-міне дегенше екпіні тау жыққандай бәйге аттары – өрен жүйріктер, көз ілеспестей шапшаңдықпен, жанай ұшқан сұр жебедей зу-зу етіп, біздің қасымыздан өте берді, өте берді, өте берді...

	Көтермешілер атой салып: қиқулап жұрт аяқ астынан апыр-топыр, айқай-шу, ызы-қиқы – қымғуыт болды да қалды: біреуді біреу естіп, біреуді танып, біреу тауып болар емес. Бір әбүйірі, бәрі де тәртіп беріп тұрған аттылы милиционерлердің айтқанынан шығып кете қойған жоқ.

	Бір ғана байқап үлгергенім: кер шабақ пен сал торы құйрық тістесе шауып өтті. Сағым боп самғаған наз бедеудің шабысына шаң ілесер емес, бұрқылы әр жерден бір-ақ көрінеді. Ат үстіндегі жас бала құнтиып наз бедеудің жалына жабысып қалған; бармақтай ғана боп көрінеді.

	Тағы бір аңғарып үлгергенім: шауып өткен аттардың кекілі желк-желк етіп, жалы жалаудай желбіреп, жел көтерген жеңді білектей ұзын құйрығы ауада әсем сүзіліп, әдемі қалқиды.

	Айбынды дүсір сала, алдымыздағы тақырлау жерден тасырлап өткен көп тұяқтың үні, бәйге аттарының аламан дүбірі, біразға дейін күмбірлеп құлағымда тұрып алды. Жарысқа шыққан көп жүйріктің дүрс-дүрс аяқ тастастары жердің соққан жүрегіндей боп көрініп, өзімді сондай бір елітпе әсерге бөлегендей бола ма...

	Кесіле шапқан аң қилы сәйгүліктер, әне-міне дегенше, көз ұшында қайтадан сағым боп бұлдырап бара жатты...

	Аттар ұзап кеткен соң өз-өзінен су сепкендей басыла қалған көпшілік екінші айналым көрінгенде қайтадан дүрлігіп, қайтадан улап-шулап кең жазықты бастарына көтерді. Бұл жолы аттардың аралары алшақтай бастапты. Қаңғалақтап бес-алты сәйгүлік қана алда, бәрінен бөлек келеді. Олардың соңынан жалғаса шыққан аттардың қарамы сондай көп. Бұл жолы аттардың аралары алшақтай бастапты. Құс қанат жануар – кер шабақ наз бедеудің жер апшысын қуырып жұлдыздай боп аққанын көрсең! Төрт тұяғы түгел қызған ол, желмен жарысып, аяғын түйдек-түйдек тастайды; шаңының өзі аннан-саннан бір-ақ көрінеді. Оның шабысына жан ілесе, ере алар емес; аузын арандай ашып, сала құлаш мойнын аққудың сұңғағынша алға созып жіберген жануардың екпінінің ересендігі сонша, ол жер басып емес, ауада қалқып бара жатқандай алдамшы әсерге бөлейді кісіні бір қарағаныңда (жал-құйрығын қанат дерсің, төрт аяғын болат дерсің!)...

	Тұяқтары шындап қызған соң еркін көсіліп, жер танабын қусырып құлдыраған көп жүйріктер, бірінен бір оза шапқан өңкей саңлақ, көрген түстей тағы да ғайып болып, көз ұшындағы көгілдір мұнар ішінде үйме-жүйме бұлдырайды.

	Құйындай шаңы шұбалып үшінші айналымнан шыққан аттардың қарасын көргенде, жұртта ес қалған жоқ: бәрі де еліріп алған; көкпар шапқандағы айқай-сүреңнен бетер құлағым тұнып қалды.

	Мәреңе жақындаған сайын аттардың үздік-создық тізбегінің арасы ашыла түсіп, алдыңғы кеудеде келе жатқандардың саны күрт азайған. Үш ат қана қалғандардан қарасын үзіп, құйрық тістесіп құйындатып келеді. Бұл жолы да кер шабақ наз бедеу ешкімге алдын берер емес.

	Қатардан қара үзіп, құйрық тістескен үш сәйгүлік мәреге таянып қалғанда, көптің алдыңғы қатары көтермелеу үшін соларға қарай жаппай лап қойды; аттарын борбайлап ілгері ұмтылысты. Аттылы милиционерлер бәйге аттарымен екі ортаға сап түзеп тұра қалып, әлгі елірмелерді әзер тоқтатты.

	Қас қағым сәт... Кер шабақпен құйрық тістесіп келе жатқан бұлаң бурыл мұрттай ұшты... Үстіндегі бала, лақтырған кесектей домалап, бір жақта қалды. Жануар жан екпінімен тұрмақ боп бір- екі рет талпынды да басын көтере алмай серең етті...

	Қалған екі атта үзеңгі қағысып барын салып келеді. Жиырма жеті километр қашықтықтан үш айналым бойына, яғни алдына қара салмай дара келе жатқан наз бедеу мәреге таянып қалғанда, сейіскер бала қолындағы қамшымен сауырынан тартып-тартып жіберді. Сол сәтте кер шабақ садақтан тартқан сұр жебедей ытқып атылды да, сал торыдан қарасын бір-ақ үзді; дара озып шыға берді.

	– Ә, бәсе! – деді Нұрекең екі иығын қомдап. – Шын жүйрік қамшы салса қарғыр болар...

	Кер шабақ, наз бедеу, жұлдыздай аққан күйі, мәреден жападан-жалғыз өте шықты. Жануар алажаулы терге әбден малшынған.

	Арасына бірер секундтай ғана салып, наз бедеуден шылбыр бойы кейін қалған сал торы да екінші боп мәреге жетті. Үшінші болып сандал кер келді.

	Ат жарыс қызығына желіге жиналып, делебесі қозып әбден қызып алған көптің аузында – кер шабақ наз бедеу:

	– Алдына қара салып көрмеген, шашасына шаң жұқпас хас саңлақ деп осыны айт!

	– Шабысына жел жетпес!

	– Жел тұрмақ, құйын да ілесе алмас!

	– Хас сәйгүлікке бәйгеден озу ғана жарасады!

	– Жүйріктен жүйрік озар жарысқанда!

	– Жүзден – жүйрік, мыңнан – тұлпар!

	Асқақ дарын, шынайы таланттар сықылды, хас жүйріктер де халық намысы, жұрттың мақтанышы, көптің мерейі үшін жаралады!

	– Мұнан жүйрік қыл құйрық көрмей-ақ өтетін шығармыз.

	– Желқуық бірдеңе емес пе екен өзі?!.

	Бәйге аттары терін тебінгіден сорғалатып, кейбіреуі сауырына шейін малшынып, көбісі сұмдық барлыққан.

	Бәйгеге қосқан атына Нұрекең аса риза:

	– Тайында – құнаннан, құнанында – жеті жасар жуаннан озған сабаз ғой, – деп бір қойды.

	Мұнан үш-төрт жыл бұрын өткен осындай бәйгеде тай жарыс болмай қалып, қария мұны құнандарға қосады. Соның өзінде-ақ бірінші бәйгені жеңіп алады.

	– Дөненінен үдей шапқанынан көп үміт еткенмін, «Іс үстінде өзім – жүйрік, шаршы топта сөзім – жүйрік; от басында – қатын жүйрік, бәйге аларда – атым жүйрік» деген осы...

	Біраз демін басқан наз бедеудің қасына қапталдаса жанап келіп, Нұрекең ат үстінен еңкейе беріп:

	– Тәк, тәк, жануарым, желмаядай жүйрігім! – деп еркелете жалынан сипай берді.

	Енді бір сәтте арсалаңдап біздің қасымызға Барлас жылқышы да жетті. Нұрекеңді құшақтап құттықтап жатыр.

	– Біз екінші орынға да ризамыз. Жан дегенде жалғыз нағашымның алдын кесіп маған не көрініпті...

	– Әй, бала, «күш атасын танымас» деген. Сондай-ақ, жүйрік те туған-туысқандыққа қарамайды. Атың айтулы жүйрік, бірақ жаратуында аз-кем жетіспестік бар. Жануардың бабы мен бағы бірдей келіскенде алдына жан салмайтынның нағыз өзі екен.

	– Сіздей сайма-сай етіп ат баптауға бізге уақытты кім беріп жатыр? Онда совхоз жылқысын күні-түні бірдей көз ілмей, тыным көрмей кім бағады?!.

	Бәйгеде екінші боп мәреге жақындап, тіпті наз бедеудің өзіне қауіп төндіре бастағанда оқыс мерт болған бурыл аттың иесі Алшынбай ағаның, қасындағы кісілердің жұбатуына құлақ аспай, жылап тұрғанын көріп, Нұрекең атының басын шұғыл солай қарай бұрды. Мен де ілесе бердім. Жолшыбай Алшекеңді қаумалаған жұрттың аузынан естігендерім.

	– Жүйрік ат жарыста өледі...

	– Жүйріктің ажалы – жалғыз қазық...

	– Жүйрікке томар – жау...

	– Жүйріктің аяғы тік індікешке кез келмесін...

	Алшынбай шопанның бәйге бурылы інге аяғын тығып алып мерт болыпты...

	Нұрекең атынан сыпырылып түсе қалып, Алшынбай ағаның қасына таянып барды да:

	– Мұның не сенің сырты – түк, іші – боқ бір мақұлық үшін дүйім елдің алдында өзіңді сонша жерлегенің?! Атқа шапқан балаңның аман қалғанын айт. Соған қуанбайсың ба, тәубе қылмайсың ба?! «Арғымақ аттың құйрығы – әрі жібек, әрі қыл» деген осы...

	Ақсақалдың сөзі шымбайына батты білем, Алшекең жылауын доғарды; көзінің жасын орамалмен сүрткіштеп тұрып, тарғыл дауыспен:

	– Нұрекесі-ау!.. Бірінші, екінші айналым болса ештеңе емес, мәреге жетуге таяқ тастам қалғанда... адамның іші күйеді?! – деп мұңын шағып жатты.

	– Өкінуің де орынды. Бірақ азамат басыңмен көптің алдында жылап, көзіңнің жасын көрсетуің ұят! Кер шабақтың бәйгесін сен ал. Атың аман болғанда менің наз бедеуімнен озуы да мүмкін еді...

	Ойбай, Нұреке, ол болмайды! Атама!..

	Қарияның әлгі сөзін қасындағылар іліп әкетті:

	– Қатынша көзінің сорасын ағызады деп пе?! Қосқан атымыз бәйгеден келмей, қаншамыз ішімізден тығылып тұрмыз...

	– Үлеске қосайық. Мейілдерің.

	– «Жүйрік-жұрттікі» деп, Нұрекең алған бәйгесін, өзіне бір сабақ жіп жаратпастан, қыл үстінен көпке үлестіріп берді.

	Аңшының аулап алған аңы, тойдағы тарту-таралғы мен ат бәйгесі тәрізді көлденең олжаны өз керегіне жаратпай, жұртқа байлау – қазақпен бірге жасасып келе жатқан ескі дәстүр, көне салт, – деп қария маған түсінік берді. Өзіме атағы мен абыройы да жетіп жатыр.

	Әбден еліріп, есіріп, өрекпіген көптің көңілін біршама басу үшін ұйымдастырушылар жорға салыстыру немесе жорға жарыстыру басталғалы жатыр деген хабар жеткізді. Ат құмар қазақтар емес пе, бәрі де үйме-жүйме жапырласып енді солай қарай ойысты.

	Біз барсақ, жорғаның да не түрі жиналып қалыпты: аяғын кербез басқан боз жорға, ай маңдайлы жирен жорға, тұрқы есік пен төрдей шабдар жорға, биші қыздай әсем тайпалған ақ бауыр күрең жорға, күзен бел кер жорға, желдей ескен қызыл жорға, су шайқалмас қара жорға, бурыл жорға, қылаң жорға, төрт аяғы тайпалған тел күрең, теңбіл көк...

	Жорға салыстыру үшін теп-тегіс бір жалпақ өңір таңдап алыныпты. Бәйгеден дәмелілердің бас- аяғы жиналған соң жарыс басталып та кетті. Төгілтіп-төгілтіп өнер көрсеткен жорғаның небір көкесі көз алдымыздан көлбеп өтіп жатты. Топтың алдында бара жатқан төрт аяғы тең бипыл жорғаның су шайқалмас майда тербелісін көрсең!

	– Мына біреу жол жорғасы ғана бар байтал ғой. Әне бір шұбар аттікі, әшейін, ит жортақ қой.

	Оны несіне қосты екен? – деп Нұрекең кәдімгідей ренжіп тұрды.

	Жорғалар жарысын бірқыдыру қызықтап болғаннан кейін, Нұрекең мені палуандар күш сынасатын жерге алып барды. Мұнда да адам деген сондай көп, ығы-жығы; кеу-кеу көтерме сөздер де әбден қызған кез екен. Атымызды қалмақша қаңтарып тастап, күмпілдеген көппен біз де мидай араласып кеттік. Сығылыса, итерісе ортаға жайылған кілемді көретін жерге де жеттік-ау, әйтеуір. Бір өзі бір үйдің ішіне төсеуге жетерлік қалы кілемнің үстінде Европа сәніне үрдіс палуанның қоңыр трикосын киіп, беліне жалпақ қайыс белдеу байлаған еңгезердей біреу байқалды. Ол екі бүйірін таянып, жүрегі дауап өзіне қарсы шығатын адамды күтіп жүр екен. Осы мереке үстінде бұл өлкенің де палуандарымен күш сынаспақ боп тіпті сонау астананың өзінен келген деседі. Біреулер Қажымұқанның жиенінен туған жиеншары екен деп те бөседі. Тәртіп бойынша, мұнымен күресемін деп қарсы ешкім шықпаса, бас бәйгені бұл күш сынаспай-ақ иемденіп кете береді («Бәйгемді шаппай бердің» нақ өзі білем). Осы сияқты талай қазақы аудандарда болып, палуандыққа түспей-ақ бас жүлдені бір өзі алып дәніккен біреу көрінеді.

	Пәлекеттің сырт түр-тұрпатының өзінен кісі сескенгендей-ақ екен: бойы екі метрге жуық, шығырдың доңғалағындай жап-жалпақ жауырыны мен жұп-жуан бұқа мойыны тұтасып кеткен; білектері келісаптай, жүн-жүн төсіне сандық қоюға боларлық, бура сан... тіреуішсіз-ақ үлкен үйдің төбесін бір өзі ұстап тұрған үрлікке ұқсай ма, қалай... Бірақ жуан құрсақ екен; қарны шығып, көпе- көрінеу семіре бастапты. Мұны біреулер кезінде циркте ойнап, көп жерді, тіпті шет елдерді аралап палуандыққа түскен, талай жеңістерге жеткен деп те жатыр. Кілем үстіндегі палуанды тамашалап тұрған біреу. «Жотасы – жартас, кеудесі –көрік, жауырыны – қақпақ, қолдары тертедей, саны үрліктей екен...» – деп жұртты онан жаман састырды.

	Күш сынаспаққа ойлары бар осы өлкенің жігіттерін басынғаны сонша, бірден ешкім сурылып шыға қоймаған соң, ол кілемнің қақ ортасына малдасын құрып отырып алды.

	Төрешінің ең соңғы ескертуінен кейін, түй жүн боз шекпен жамылған ұзын бойлы қапсағай кісі ортаға шықты. Біз бірден таныдық: өзіміз білетін түйеші Ғали. Боз жігіт!

	Нұрекеңе ым жасап едім, ол кісі «бар-жоғымызды білдірмейік» дегендей, басын шайқады.

	Қасына ере шыққан серігіне шекпенін ұстатты да, бұл да спортшылар киетін, бірақ балағы мен жеңі бар көк трикомен қалды. Мұның да беліне қайыс белбеу байланды «Жығылсам жер көтерер...» – деп өзін жұбатқан болады Ғали түйеші бір көруге келісті-ақ болғанымен, қарсыласына қарағанда мұнда атақты палуанға бітетін аса зор дене жоқ екенін көрген көптің ішіндегі біреу:

	– Ойбай-ау, мыналардың салмақтары бірдей емес қой!.. – деп, спорттан хабары бар болса керек, қатты айқайлап жіберді.

	– Салмағын теңестіру үшін, немене, палуаныңның беліне тас байлаймын деп пе едің?! Спорттан бейхабар екінші біреудің мына сөзіне жұрт қыран-топан күліп жатыр.

	Түйеші Ғали сырттан келген үйелмендей палуанның қасында расында да қораштау көрінеді екен: бойы шамалас болғанымен, тым қапсағай; бірақ екі иығына екі кісі мінгендей, көрік кеуде, апай төс, қақпақ жауырын, білегі түйенің ортан жілігіндей, бура сан, денесі шымыр, тығыршықтай; сексеуілдей сіңірлі де серпінді бұлшық еттері бұлың-бұлың ойнап тұр; арбаның белағашындай мығым тұлғасында май түгіл, бөлек-салақ ештеңе байқалмайды; тұлғасын біртұтас сом темірден соққан ба дерлік. Және бір айырмашылығы: түйеші Ғали жас та, қарсыласы бұған қарағанда жасамыстау кісі көрінеді.

	Айқас басталып та кетті. Белдескен екі палуан бірінің бірі әдісін аңдып сыр бермей біраз жүрді. Қолының қаттылығын көрсеткісі келді білем: сырттан келген палуан түйеші Ғалиды екі бүйірден сығып, сілкіп-сілкіп қояды. Бірақ жергілікті палуанның оған иіле салатын түрі байқалмайды. Екеуі де ара-кідік қағысып қалып-қағысып қалып, қайтадан абайлау-аңдысқа көшеді. Өзінше-ақ қасарыса тіресіп, бірін-бірі жұлқылап, аударып-төңкеріп тастағылары келіп білек бел, күш айла-әдісін сынасып та жүр.

	Бірақ екеуінің де бір бірлеріне оңайлықпен алдырар түрлері жоқ.

	Жұрт сілтідей тына қалды. Бәрінің көзі, көңілі, бар ықылас-назары кілем үстіндегі екі палуанның күресіне ауған.

	Сырттан келген палуан ебін тауып қатарынан екі рет түйешінің тізесін бүккізді.

	– Мынау қайтеді-ей?!

	– Бас, бас! Аянба!

	– Сал, барыңды!... – деп қызығушылар тұс-тұстан шулап жатыр.

	Былайша ештеңе шығара алмағанына жыны келген үлкен палуан, қолын белбеуден босатып алып, Ғалиды мойнынан қысып қылғындыра бастап еді, төреші қатты ысқырып жіберіп, оған қазақша күресте белбеуден ұстау шарт, қарсыласына бұлайша күш көрсету жат екенін қатты ескертті.

	– Мұнысы несі-ай?!

	– Мойнына жармасқаны несі-ай?!

	– Палуан ба, әлде бұзақы?! – десіп көпшілік дабырласып қалды.

	Түйеші Ғали қарсыласын айналдырып әкеліп жата беpic әдіспен тастап кеп жібергенде, анау құлап түсті. Бірақ, әдісқой білем, көз ілеспейтін жылдамдықпен тұрып кетті: оны шалқасынан салуға Ғалидың шамасы келмеді.

	– Жығылды!..

	– Жығылды!..

	– Болды, болды!!! – деп қалың қауым тағыда жамырай айқайлап қоя берді.

	– Қазақша күресте жауырыны жерге тимей болмайды, – деп төреші еліріп алған жұртты әзер басты.

	Сырттан келген палуан салмағының көпе-көрінеу басымдығын пайдаланып, ара-арасында арыстанша қаћарлана ақырып қойып, түйешіні олай да, былай да көтеріп тастамақ, тіпті бойымен баспақ болады. Бірақ қара күштің құдіретінен гөрі қабыландай шапшаң, жолбарыстай қарулы, сілеусіндей әдісшіл Ғали, қарсыласының темірдей тегеурініне төтеп беріп қана қоймай, оны шалып калып, қағып жіберіп, айналдыра үйіріп жығарманға келтіруге шейін барып жүр. Бір-екі рет көтеріп алмақ болып еді, қарсыласының тым ауыр екенін байқаған ол, бұл ойынан шұғыл бас тартты.

	Енді бірде жергілікі палуан күшіне әдісі сай екенін көрсетіп, оң қолын көз ілеспейтін шапшаңдықпен иығынан асыра белбеуден шап етіп ұстап алғаны сол екен, қас-қағымнан да тез түрде қарсыласының бауырына кіріп кетіп, мықтап тұрып орақша іштен шалып алды да, оны бар күшімен сыртқа қарай қайырып қатты да қалды. Біріне-бірі беріспей, екеуі бірер секунд сіресіп-тіресіп тұрды- тұрды да, бір сәтте түйеші Ғали қарсыласын жерге алып соғып, сырттан келген палуан, төбесінен шаншыла, гүрс құлағанда, екі аяғы ебедейсіз серең етті.

	– Жарайсың! Жарайсың! Жарайсың!!!

	– Жаса! Жаса! Жаса!!!

	– Қара күштің құдіреті осындай-ақ болар!

	Палуандарды қоршамалап тұрған кызықтаушылар есіріп кеткен, құлақ тұндырған елірме айқайдан ештеңені естіп болмайды.

	– Жыққан кісі не істесе де қақылы: қазақ дәстүрінде жығылған палуанның басынан аттап өтіп, күш алу дәстүрі бар екенін білесіз. Бірақ мен оны жасамай-ақ қояйын: жасыңыз үлкен аға екенсіз... – деді де, Ғали қолын беріп, ауырлап қалған қарсыласын орнынан тұрғызып жіберді.

	Төреші жыққан палуанның оң қолын көтеріп, түйеші Ғалидың жеңгенін айқайлап көпке жариялады. Сырттан келген палуан, ақсаңдай басып, екі серігінің сүйемелдеуімен жөніне кетті.

	Ғалиды біреуі құшақтап, біреуі мойнына асылып, біреуі арқасынан жармасып, көбісі қолын бір- бір қысып, қуана құттықтап мәре-сәре.

	«Күш – елдікі, олжасы – көптікі» деп, Ғали да өзінің бас бәйгеге тиген заттарын сол жерден- ақ пышақ үстінен түгелдей жұртқа үлестіріп жіберді (басқам, елдің салты әуел бастан солай екен ғой...).

	Түйешінің жеңісіне Нұрекең балаша қуанып, нағашы інісін қайта-қайта құшақтайды; еркелете арқасынан қағып:

	– Жарайсың, жігітім! Ерледің бауырым! Қара күштің алыбы өзіңдей-ақ болсын! Өркенің өссін!

	Жүз жаса! – деп қошаметтеп бағулы. – Енді аударыспаққа бармайсың ба?

	– «Бір тойда екі жар жоқ» деген ғой...

	– Оның да дұрыс. Бойға біткен қара күш те кейде кісінің басын айналдырады... Былайырақ шыққан соң:

	– Нұреке, бұл кісінің әкесінде палуандық болған! екен? – дедім.

	– Жоқ, болған емес. Бірақ оның нағашы әжесі өте кайратты кісі-тұғын. Бірде құм арасында жалғыз үй отырғанда, ері қалашылап кеткен екен, үш ұры түн ішінде бар малын қуа жөнеліпті. Сонда әлгі апамыз, белдеудегі атқа міне сала, бақанмен жайпап бір өзі әлгілердің екеуін құлатады. Аман қалған біреуі бас сауғалап қашып кетеді... Ал мұның алтыншы ма, жетінші ме атасында «түйе палуан» атанған бір мықты болыпты. Өзіне қарсы шығатын ешкім табылмаған соң, ол думанды жиын-той, алқалы астарда: «Бәйгемді беріңдер!» деп кілемнің үстіне шалқасынан түсіп жатып алады екен, жарықтық...

	Әлде сол арғы аталарына ұқсады ма екен? Әр ұрпақ өзінің асылына алты-жеті атадан соң тартады деген де бар ғой.

	Жастардың жүрген жері – жыр-думан дегендей, әуелете ән шырқалып, төгілте күй күмбірлеп, олардың жарқын да жайдары дауыстары оқшау естіледі. Қалың көптің бір шамасы, тіпті басым бөлігі, жергілікті өнерпаздар коллективтерінің ашық аспан астында осы мерекеге орай өтіп жатқан аудандық байқауын тұс-тұсынан қаумалай тамашалауда. Күш дүлейлері белдесіп жатса, сөз сүлейлері көмейден жыр маржанын ағытып... өнер сайысы қызған үстіне қыза түсуде.

	Бір сөзбен, ән дариясы толқып, жыр теңізі шалқып, күй құдіреті шарықтап, әсем би қалықтап, айтыс қатты қызып кенересінен асып төгілген той, дүбірлі думан, шадыман мереке қуанышы бүкіл даланы кернеп кеткен тәрізді. Еңбегі мен сауығы егіз елімнің мынадай мерейлі мейрамы тұсында жастары жайнап,қарттары бір жасап қалғанға ұқсайды.

	Әбден еліріп өрекпіген көпшілік енді көкпар болатын жаққа қарай ойысып еді, Нұрекең осы бір жабайылығы басым қызыл көз ойынды жасынан жақтырмайтынын айтып, оған беттемей қойды; атының басын тікелей ауылға бұрды. Өзім көкпар тартып көрмесем де, ондай доданы жаным сүйетін мен, амалсыздан қарияға қатарласа еріп, бірге жүруге мәжбүр болдым. Былайырақ шыққан соң артыма бұрылып қарап едім, көкпардың жалтармашыл аттары ойнақши шығып-ақ қалған екен. Небір атпал жігіттер – көкпаршылар өлген-тірілгеніне қарамай, ілезде-ақ ұмар-жұмар араласып, айқасып та кетті...

	– Көкпар тартып па едіңіз?

	– Тартқанмын. Жас кезімде мен де, шырағым, көкпар бермейтін қарулы да тақымды жігіттердің бірінен саналып жүрдім. Көкпар дегенің қара жарыс қой. Айла-әдісті де аз керек етпейді, әрине...

	Мен артыма бұрылып, көкпаршылар жаққа тағы көз тастадым. Доданың нағыз бір қызған кезі екен: омырауласа қағысқан, шетінен ұршықша үиірілген мықты аттардың тау жыққандай ерен екпіні, едірең шабыс, көп аттың тұяғынан көтерілген қою шаң... енді бір сәтте қалың көптің ортасынан лақ текені салақтатып алып шыққан басына жасыл шыт орамал байлаған бір жігіт, ұтылай қашып, астындағы күрең аты ойнақши оқшауланып, жеке-дара шығып-ақ қалған екен...

	Көкпар дегенде делебесі қозбайтын қазақ кем де кем шығар. Дода қыза түскен. Жамырама айқай-шу, құлақ тұндырған ащы қиқу тынық ауаны аяусыз тілгілейді. Көкпаршылар апыр да топыр боп еліре алға ұмтылады. Көкпар маңы қалың айқай-сүрен, елірмеген ешкім жоқ сияқты. Біреу ат- матымен омақаса құлап та жатыр...

	Бәрі де бір сындар ат мінген салт кісілер дүрмегі енді «Қыз қуу» ойыны басталғалы жатқан жаққа қарай дүрліге ойысқан.

	Артымыздан қуып жеткен жылқышы Барлас:

	– Нағашы-еке, алтынқабаққа бармаймыз ба? – деді.

	– Біз білетін жамбы түсіру бұлан болмайтын: ат үстінде келе жатып атушы едік. Бір орында тұрып көздеген соң, оған соқыр да тигізеді... Жамбы ату халқымыздың ең көне ойындарының бірі болса керек. Садақпен тартқанды да көрдім. Атам марқұм жамбының ат тұяғы, тай тұяғы, қой тұяғы болады деп отырушы еді. Кезінде хандар атағын шығару үшін жамбыға алтын тіксе, байлар күміс тігеді екен...

	– Небір дүбірлі ат жарыс, аламан бәйге, қиқулы көкпар, арты аңызға айналған ас, той- думандар өткен өлке бұл... Әр аттың өз бабы, жаратуы бар, біріне-бірі әсте ұқсамайды. Мен сендерге мынадай бір болған қызық жағдаятты айтайын; осында Байғабыл дейтін мейманасы тасып-төгілген байдың ұлан-асыр асы болды. Үш жүздің азаматтарына түгел сауын айтылды. Көсем қауым – қариялар бас қосып, бәйге мөлшерін белгіледі. Байлық не істетпейді: аса ауқаттылардың айбынын осындайда асырмақ мақтангөйлігінде шек болмайтын. Содан Байғабыл асында бас бәйгеге бес түрлі жүз атаудан тігілді: жүз жылқы, жүз қой, жүз теңге, жүз кез мата, жүз пұт бидай. Екінші бәйгеге – жетпіс бестен, үшіншіге – елуден. Ол кездегі нақыл: базарға барып бағыңды сына, асқа барып атыңды сына, айтысқа түсіп өнеріңді сына, айқасқа түсіп күшіңді сына. Асқа келген байлардың өз бәйге аттары, атақты палуандары, күміс көмей әнші, жез таңдай жыршы, бал бармақ күйші, айтыс ақындары болатын. Ac табағы тартылып, адал бата қайырылған соң-ақ, дүбірлі думан басталатын. Ол қашанда ат жарыспен ашылады. Байғабыл асында да әр өлкенің аузымен құс тістеген сәйгүліктері бәйгеге қосылып, бағын сынамақ. Бір сыншы Көкшетау жағынан келген көк арғымақты көріп:

	«Өзінің жерінің шөбін жесе, алдына жан салмайды» дейді. Мұны естіген аттың иесі, өздері жүк артып келген оншақты түйенің шомын, яғни жазысын тілдіріп, ішіндегі көк бидайығын атына береді. Сол көк арғымақ алпыс шақырым жерден сағыммен жарысып жалғыз келеді.

	Бір қызығы, бензин иісінен жүрегім көтеріледі деп, Нұрекең әсте машинаға мінбейді екен; кішкентайынан ат арқасында жүріп үйреніп қалған ол, алыс-жақын жолдар, бәріне атпен ғана шығатын көрінеді. Ақсақалдың төрт түлік ішінен жылқы малына деген ынта-ықыласының ала- бөтендігі сондықтан да болар.

	Осылайша қайтар жол бойы қайта айналып қызығып-қызына ат жарыс пен жылқы түлігі туралы әңгімеге түстік те кеттік; жалығар емеспіз.

	Әлден уақытта Нұрекең маған бұрды:

	– Биылғыдай жайдары, шағырмақ күз бұл өлкеде жылда бола бермейді. Сен келсең, қай маусым да жайлы болады. Жазда да... Ақ пейіл, адал көңілмен, жүрек сыздатқан сағынышпен туған өлкеңді қатты аңсап келесің-ау дейім...

	Мен не дерге білмей, төмен қарап құр ыржия беріппін...





ЖЕТІНШІ СҰХБАТ




	Сымбат жайпауыт қолтықтағы сиыршы ауылына кетіпті деген хабарды алысымен, «аяқ жетер жерде болса, осы жолы қайтсек те ұшыратамыз» деп, Нұрекең екеуміз сол тұсты бетке алып суыт келе жатырмыз.

	Қан-сөлсіз даланың сыны кетіп, сұры қашқан; тым жабырқау, тұл қатындай сазарыңқы. Топырақ түстес бедірейген аспан сызданып, түнере түскен. Мелшиген төңірек тым бұлыңғыр, жым- жырт, сондай тұйық, тымық-тымырсығы кеудені қысып, ыңғайсыздау бір сезік-секем туғызады.

	Етегінен белуарына шейін қалың ақ тұман басқан Сұңқарқия сияқты манар тау мен Қосбүйрек сықылды мәулен құздардың өзі көпе-көрінеу шөгіп, аласарып кеткендей боп көрінеді.

	– Күздің ендігі қалған күндері алмағайып, қарашаның күніне де, түніне де сенім жоқ: мана жабық, қазір ашық деп болмайды. Енді, сендерше айтқанда, ауа райының қысқа күнде қырық құбылуы ықтимал. Күн сіліңгір, біз бара жатқан жақ – теріскей тұстың қабаруы жаман: сірә, дауыл болар, жаңбыр да жауар – жер кемерін күйген терідей қошқыл қара бұлт тұмшалай қоршап алыпты. Аспанның көк беттеніп, үрей шақыра, тұтаса түнеруі жаман. Бұдан былай қарай жауын-шашыннан көз ашпайтын шығармыз. Түнде үкі шақырды: енді күн күрт суытады, – деп сыртқа шығып келген Нұрекең өзі жылы киініп, маған да соны істетті (киімім тым жұқа, қоңылтақтау еді. «Сұлуынан – жылуы» деп, ақсақал маған түйе жүн көкірекше, ұзын шапан, сырмақ шалбар, шұлғаулы етік кигізді). Қоржынға басып сулығымызға шейін ала шықтық.

	Біз ауылдан онша көп ұзап шықпай жатып-ақ ұйтқын-жүйткін көтерілді. Ол жердің құмын суырып, тозаңын шығаруға айналды. Бірақ беті әлі анық белгіленбеген кезеген неме әр тұстан бір үйіреді: жылмаң қағып біресе батыстан ессе, енді бірде шығыс жақтан көсіліп, ізінше-ақ теріскейден қуалай соғып, артынша түстік беттен ұйтқи ескектейді.

	Оңынан тұрған жел бір кезде әулекіленіп қырын есті. Ішегін тартып ысқырынған қара суық енді келіп киік боп жосуға айналды. Азалы әуен жайлаған кең дала, пеші жағылмаған қыстағы үйден жаман, азынап кетті. Бізден де береке қаша бастады. Үдей соққан қара дауылдың ыңғайына қарай ығып келеміз.

	Жақ жүніңді үрпитіп, өңменіңнен өткен бейбастақ дауылдың ызғары шекеден шыққан суығына төтеп беру үшін Нұрекең екеуміз қоржындағы сулықты сыртымыздан баса киіп алуға мәжбүр болдық.

	Аспан әлем-жәлем: теңбіл-теңбіл шойын қара бұлт, ашу-араз ерлі-зайыптыларға ұқсап бір қосылып, бір айырылысып әуре-сарсаң. Енді бір сәтте құрым киізден аумайтын тұнжыраған қалың қара бұлт көпе-көрінеу жер бауырлай төмендеп, шөгуге айналды.

	– Мынау жауын әкеле жатыр ғой, – деді Нұрекең. – Ақыр күздің жылауық бұлты дегеніміз осы болады. Кештете жаууы керек еді...

	Құбыладан құтырына есіп, долыра жалаңдаған сарнауық желдің аязға бергісіз үскірігі бетке тікендей тиеді. Әлде біз адастық па, әлде жел тағы да бағытын өзгертті ме, білмеймін: қақаған қара дауыл жалақтап енді келіп Арқа жақтан ұрып тұрғанға ұқсайды. Терісінен шығып үйіре ұлыған қатулы ызғырық екі қолымды бірдей аязда қалған темірден бетер қарып барады.

	Қиқу салған қалың дүлей, дырау қамшысын үйіріп, өршелене сабап тұр. Кәріне мінген ол қиыршық құмды біресе үйіріп әкеп, біресе суырып әкеп бетке ұрады. Екілене ескектеген обыр пәлекет ексімдене соғып, ілгері жібермеймін дегендей, әлсін-әлсін өңменіңнен кері итереді. Асау сойқан кең даланы шаң-тозаңнан біржола тазартпай тоқтар, басылар емес.

	Мұндай адуынды дауылды өмірімде алғаш кездестірген мен ішімнен: «Кербаланың желі де мұндай болмас», – деп күбірлеймін.

	Бұрқылдаған жарау бурадай құтырынып әбден күшіне мінген жойқын күш – қаптаған қаћарлы қара дауыл кең өлкенің қыраң жер, ойпаң тұс – түкпір-түкпірін тегіс шарлап шықпай тыным табар; тынышталар түрі жоқ; көңілі көншімейтін сияқты.

	Шырағым, жазық даланың тынысы дегеніміз осы: лебі – самал, дауысы – еспе жел, түшкіргені – ала құйын, ысқырғаны – осындай қара дауыл. Қара дауылға қара жаңбыр келіп қосылса, көресені сонда көрерміз...

	Көп ұзамай көктің көбесі сегіліп, сұп-суық жаңбырдың төбенді тесіп кетуге бар жүгерідей- жүгерідей ірі тамшылары сатыр-сұтыр төгіле бастады; артынша-ақ сабалап тұрып құйып та кетті: кәдімгі жер-дүниені селдеткен төпеме қалың жаңбыр. Жауынның мұздайлығы сондай, жаңа еріген қар суы ма дерлік.

	Көк күрсініп, жер томсарып, дауыл ұлып, жаңбыр сатырлап жауып дегендей...

	– Аяқ күзде дауыл тұрмай жауын болмайды. Үсті-басы малмандай су болған астымыздағы аттарымыз әлсін-әлсін сілкініп, дірдек қағады. Өзіміз де суық өтіп жаурай бастадық. «Өлмегенге – өлі балық» деп, бір кездері, нардың өркешіндей тік шаншылған құм шоқыны ықтасын етіп, етегіне жармаса тігілген бір қараша үй көзімізге оттай басылды.

	– Шырағым, жалғыз да болса қара ғой, мына бір үйге соғып жылынып алмай болмас, ауырып қалармыз, – деп Нұрекең бірден атының басын солай қарай бұрды. Ләм-мим деместен мен де ілесе бердім. Қарсы алдымыздан соққан жаңбыр аралас ызғырық бетті қарып, маңдайды жарып барады.

	– Қалың қабақ, қаћарлы күздің осындай да мінезі болса керек еді... Күздегі жаңбыр, қыстағы қар жерге жауған нұр ғой.

	Жирен қопаға жақындағанда, жауын астында қалған шөмелелерді көрген Нұрекең:

	– Қап, шіріп кетеді-ау, енді. Қай ғана қырсыздікі болды екен?! – деп қатты ренжіді. – Пішенді шөп бас жарған бойда күн демей, түн демей тез шауып, мұқият кептіріп, шапшаң жинап алса ғана құнарлы болады. Қара күзге шейін шөп шапқан соң не оңсын?! Одан да баулап берген сақ артық.

	Ұзақ жауатын жаңбыр әкеліп, көз жасын көлдете төккен шойындай қалың бұлт төбемізге құлап түсердей төніп, қара күздің толассыз сатырлаған жаңбыры астында қалған біз, Нұрекең екеуіміз, қобыз тартқан қара суықтан әбден жаурап, алдымызда көрінген жалғыз үйге жеткенше асығып келеміз.

	Дауыл жығып кетпес үшін төрт жақтан төрт қазық қағып, қыл арқанмен айқыш-ұйқыш бастырып тастаған қараша үйдің ықтасын жағындағы белдеуге шашасына дейін шылқыған аттарымызды шала-пұла байлай салдық та, дірдек қағып, киіз үйдің есігін аштық.

	Ортада мол етіп дөңгелете тезек – сары жапа қаланыпты; маздап жанады. Есік жақта аузы ашық бір қап тезек жатыр. Оттың айналасы таласа итініп шүпірлеген ұсақ балаларға толы екен. Бұларды көргенде, осындай күз қатты суытқан кездерде, екі бетіміз шиқандай қызарып, екі бор- байымыз жарылып шыт-шыт болғанына қарамастан, отқа қақталатын бала кезім көз алдыма келді. Сонда деймін-ау, соның өзінде арқа жағымыз сіресе мұп-мұздай боп отыратынымыз, бойымыздың бір жылымайтыны күні бүгінге шейін есімде...

	Қалың жауын астында қалып, малмандай болған біз етегінен су сорғалаған сулығымызды шешіп, жалғанысын ағытып есік аузында қалдырдық; аяғымыздағы етігімізді де тастап, өзімізге арнап жайылған төрдегі көрпеге барып жайғастық.

	Қорықшының үйі екен. Отағасысы қыстауға көшетін машина әкелу үшін қалаға кетіпті. Қосағы мен мектеп жасына дейінгі кішкентай балалары ғана қалған.

	Әйел оттың үстіне мосы көтеріп, шай қойды.

	Күздің қара дауылы кереге-уық пен көне шаңырақты сындырардай сықырлатып, үйдің өзін шайқалтып, белдеу, басқұрлардың ұшын дірілдетіп, туырлық пен үзікті, болар-болмас саңлау қалдырып, түгелдей дерлік жабулы тұрған түндікті екілене сілкілейді. Сабалап жауған қара жаңбырдың қарқыны үдей түспесе, толастар, басылар түрі жоқ.

	Ыстық шай ішіп бойымызды әзер жылыттық, келеге келдік. Алдымызға жайылған көнелеу кенеп дастарқан үстіне сықпалап салған тостаған толы сарымай – қолдың майы қойылды, қасында үйме табақ құрты бар. Бармақтай-бармақтай қызыл күрен бауырсақтарды да селдіретіп төгіп тастады. Шайды мұндай сағына да, рахаттана ішпеспіз...

	Отағасысы жоқ үйге бөтен ер адамның қонуға болмайтын қазақ салтын қатты сақтайтын Нұрекең:

	– Күн жарықта қалайда сиыршының үйіне жетіп алайық. Кешке қалсақ, қопа қалың, адасып кетуіміз мүмкін, – деп жедел көретіліп, сулығын кие бастады. Мен де амалсыздан орнымнан тұрдым. Үйдің әйеліне рахметімізді айтып, сыртқа шықтық.

	Бәрінен бұрын себелеген суық жаңбыр астында, зәбір көрген жетім баладай бір уыс боп бүрісіп, ықтасын жақтағы екі аттың бауырына кіріп кетердің аз-ақ алдындағы он шақты ешкі-лақ бірден көзіме түсті. Жылы жерден шыққасын ба, жалақтаған желдің бетіне тура қарай алатын емеспін: ішін тартқан қытымыр күздің дауылдатып-жауындатқан қатулы қара суығы азынап долдана түскен.

	Көп ұзамай айналасы ат шаптырым жалпақ көлтабанға келіп құладық. Кезінде шауып алынбай сарғайып кеткен, аумағы әжептәуір шымдауыттағы шөккен түйе көрінбейтін қау шалғын шөпті көргенде Нұрекең:

	– Өзін біреу осылайша сарғайтып айдалаға тастап кетер ме еді? – деп бұл жолы да қатты ренжіді.

	Батыс жағы ұбап-шұбаған қара жон, шығыс беті сыңсыған ну қопа; теріскей тұсы құйқадай туырылған шымайт өңірге келіп түстік бір кездері. Мінер жағымызда ну қоғажайы қарауытқан сүйір түбектер, қамысты қолат, жайпауыт қойнау, тұйық сай, түксиген жар, бөгеттің су бұзған ормасы, сансыз дөңбек қалып барады. Қарсы беткей – кедірлі-бұдырлы, ойлы-оқпанды, шоқалақ- шұқанақты; қолтығы мен тұмсығы да жетерлік селі тартылған шымтезекті өңір. Қопаға өте берген тұста, соқа салғандай етіп, доңыздар қопарып қорс қылып тастаған қамысақты алаңқай көзге шалынды. Бір жағы – сор, бір жағы – саз, тайғанақ өңірден де өттік әзер-алла деп...

	Жол сорабы бір кездері бізді өлең арасының соқыр соқпағына әкеліп салды. Алдымыздан ауыл аймағындай қалың шиді бетке ұстай салынған жалғыз қыстау қараяды. Қазір ши атаулы шіріп, қыстау құлап қалған; төбешікке ұқсап үйілген кесегі ғана кезге шалынады; оның тіпті бір кездегі мал қора болуы да мүмкін... Одан былайырақ терістікке таман қираған көпірдің арса-арса сұлбасы байқалды.

	Мен ішімнен: «Көз байланбай тұрғанда бір қараға жетіп жығылсақ жақсы болар еді»... – деп күбірлей беремін.

	Кешке қарай күн бұрынғыдан да тұлданып, жаман ызғып кетті: жер бетіндегінің бәрін тоңдырып-қалтыратқан қара суық қатайып, долырған қара дауыл күшейіп, шүмектен құйған қара жауын үдей түсті (аспанның түбі тесіліп кеткен бе дерсің).

	Төңірек тым бұлыңғыр. Жер – сабыр, лайсаң; жол тайғақ, шылқып жатыр. Аяқ асты – ми батпақ, топырақ біткен саз балшыққа айналған; әсіресе көл табаны иленіп жүргізбейді. Толарсақтан саз кешкен астымыздағы аттарымыз біресе тайғанақтап, біресе шатқаяқтап, ілгері басқан аяғы кейін кетумен келеді.

	Сымбаттың осы жаққа машинамен кеткенін естіген мен ішімнен: «Мына лайсаңда бір жерге батып қалып жүрмесе..,» – деп елеңдеп жан-жағыма қарай беріппін. Бірақ жуық маңда, көз жетер көлемде ондайдың қарасы көрінбейді; қаншама құлақ түріп тың тыңдасам да, батпаққа батқан машинаның әдетте ышқына гурілдейтін үні естілмейді.

	Сымбат демекші...

	... Әлі есімде: осындай күзгі уақыт болатын. Мектептегі драма үйірмесі Ілияс Жансүгіровтың балаларға арнап жазған «Қоңыз» атты пьесасы бойынша спектакль дайындап жатты. Репетициядан кеш тарадық.

	Сыртқа шықсақ, дала көзге түртсе көргісіз тас қараңғы, тап осындай қара дауыл соғып, қара жаңбыр сабалаап құйып тұр екен. Менен қалмай қасымда келе жатқан жалаңбас Сымбат:

	– Ища-ай!... – деп пиджагінің жағасын түріп қымтанған болды.

	Мен дереу костюмімді шештім де, басынан асыра қыздың үстіне жаптым. Сымбат біртүрлі ыңғайсызданған сыңай білдірді:

	– Өзің ше? Суық тиіп ауырып қаларсың.

	– Мен жігіт емеспін бе?

	– Жігітсің ғой...

	Екеуміз жұбымызды жазбастан, қолтықтасқан күйімізбен (сол сәтте менің лепірген көңіліме не тең келер!) қаланың қараңғы көшесінің тағы біреуіне келіп түстік. Оның қай орам екеніне қарап жатқан мен жоқ: Сымбатпен осылайша таң атқанша барлық көшені сан аралап шығуға барамын...

	Сөйтіп, Сымбатты қаланың арғы шетінде тұратын үйіне жеткізіп салдым.

	Соңынан менің жөтеліп жүргенімді көрген ол, әй-шайға қаратпай үйіне алып барды.

	– Айттым ғой саған ауырып қаласың деп...

	– Жай жөтел ғой, әшейін...

	Қыздың шешесі сарымай салып нар кесе толы ыстық сүт ішкізіп еді, ертеңіне бәрі сап басылды. Сонда өзі тұратын жарығы жоқ көшеге түсе бергенімізде Сымбат:

	«Қараңғыда бірдеңеге .сүрініп құлап қалармын», – деп қолымнан ұстай алды. Алақаны ып- ыстық екен. Неге екенін қайдам, тұлабойым жанып кетті... Қыздың қолын уысымнан шығармай мен де қыса түстім.

	Сымбаттың алақанының сондағы ыстық табын тап қазірде де кәдімгідей сезіп келе жатқандаймын. Сол сәтте жаураған денем өз-өзінен жылына бастағандай бола ма..

	Манадан бері үн-түнсіз ат үстінде тым бұйығы отырған Нұрекең тіл қатты:

	– Күздің тым былжыр, берекесіз беймаза кезі бұл, яғни қоңырсық аяқ күз дегеніміз осы болады. Қараша қатығы жоқ қара көже іспетті...

	Сиыршының қыстауына жету маған кәдімгідей арманға айнала бастады. Осындайда жоғарыдан келген бір әңгүдік өкілдің жуық арада ауыл кездеспей әбден қарны ашып, қатты шөлдегенде: «Не пәле бұл; қазақтың ұрығын самолеттен шашқан ба?!» – деп ашу шақыра тулағаны қалт есіме түскенде: еркімнен тыс мырс етейін.

	Ер соғып салығып шаршап, қатты шалдығып келемін. Су болмаған суыртпағым қалмағанға ұқсайды... Қарсы алдымыздан тап болған ықтасыны мол ну қопаның маңына таянғанда: ең алдымен аңғарғаным, – сиыр тұяғының шиыры: өрістен қайтқан көп сиырдың шұбырынды ізі... Сол-ақ екен, қопаның бергі жиегіне көз жібергенімде жапырлаған көп сиыр және кілең ғана қазақтың ақ бас қызыл сиыры байқалды. Бұлар көзіме мұндай ыстық көрінбес! Басқаны былай қойғанда, қопаны ықтап, ішіне тұмсығын тыға жайылып жүрген Зеңгі баба тұқымы – бір табын сиырдың да арқа жүні үрпиіп, бәрі де бүрсең қағады. Енді не дерсің...

	Аяқ күздің кірбің кеші бел алуға айналғанда, жалпақ қойнаудағы сиыршы қыстауының қарасы көрінді. Мен қуанып кеттім. Солай қарай бір бүйірлеп біз де салдық. Төрт бұрышты етіп өрген шолақ мұржадан ұйтқи ұшқан көк буда түтінге шейін көріп келемін.

	Іңір қараңғысында түртінектеп жүріп атымызды ықтасын жақ белдеуіне байлап, ақ қаншықтың шабалаңдағанына да қарамастан, Нұрекең мұнда бұрындары талай болған екен, үйдің кірер есігін ашқанда, бұрқырап ашыған тары көженің иісі бірден мұрынға ұрды.

	Сырттан кімнің кіріп келе жатқанын таныған үйдегілер өре түрегелісті:

	– Нұрекең келді!

	– Ой, Нұрекем-ай!

	– Алақай, ата келді!

	Қыздырмасы ғана бар, қазан-ошақтан аулақ, таза жиналған бөлмеге көрпе жайып, қомақты құс жастықтар тасталып, бізді соған жайғастырды. Бұлар қыстауларына кешелері ғана келген болса керек, бөлменің ауасы ауыр, кір жайған үйдің ішіндегідей, әлі де болса ылғал тартып тұр екен.

	Біз жайғасқан ағаш сәкілі қонақ бөлмені жылытпақ боп, бұрымы тірсегін соққан тығыршықтай бір келіншек құшағын толтыра бау-бау құрғақ қоға әкелді де, қыздарманың аузына бір бауды түгел тығып, от жақты. Бірақ салғаннан гүр еткен жалпылдақ отынның бар қызуы мұржадан ұшып кетіп жатқанға ұқсайды.

	Ондық шам жағылып, біз сырт киімімізді шешіп болар-болмастан, қалбағай көне күпісін сүйретіп біреу кірді. Ол күн қақтап, жел кептіріп тастаған қақпыш, шілбиген арық, қырғыштай сылың қара; шәукиген қозы терісі көне бөрік киген басы қалтылдап, әбден суалып екі ұрты бірдей омсырайған, киіктің шүкейтіндей ғана денесі күйкиген айран көз қария – кирелеңдеген қара шал – Нұрекеңнің шалғайына орала кетті. Ол да орнынан ыждағат қозғалып, әлгі кісіге қарай екі қолын бірдей соза берді.

	– Ассалаумағаләйкүм, жездеке! Мал-жан аман ба? Жаңа үйге бас сұққан бойда өзіңе сәлем берейін деп сұрап едім, сыртта жүр екенсіз...

	– Уағаликісәлем! Сау-сәлемат бол! «Күлсе кәріге күл» деп бұрынғылар бекер айтпаған ғой.

	«Боранды күні б... қышардың» кебі-дағы...

	– Хұсеке (шалдың аты Хұсайын екен), жай-күй нешік? Шал көстиген жалғыз күрек тісін көрсетіп ыржиған болды.

	– «Жай-күй қалай» деймісің? – деп үлкен кісі екі алақанын екі құлағына апарып бірдей тосты. – Бізден не жай-күй сұрайсың, Нұркейжан... Аталарымыз: «Быламық ішем деген асым ба еді, тоқсан бес көрем деген жасым ба еді» деп неге күңіренді дейсің.. Бойда дәрмен жоқ, қолда пәрмен жоқ, көзім алды бұлдырлайды да тұрады: қарыс жердегі қарайған екеу боп көрінеді; көкірек те мысықтан жаман сырылдайтынды шығарды; өкпе болған тоқтыдай жөтелемін... Құлақта да мүкіс бар: ауыр еститін болдым. Құдайекең тәлкек қып алмай қоя ма деп қорқамын.

	– Апамды о дүниеге тым ерте жөнелтіп жіберген өзіңнен көр...

	Нұрекеңнің осы бір назын естігенде, қара шал отырған орнында жорғалақтап, шүңірейген көзінде кешегі оттың қозасында қалған болар-болмас ұшқын сияқты бірдеңе жылт еткенге ұқсады.

	– Балдызжан, баяғыда Қожанасырды біреу қонаққа шақырған екен, – деп көтеріңкі дауыспен сөйлеп кетті. – Қожекең барады. Сонда үй иесі қонақасыға палау бастырайын ба, әлде қазақша ет астырайын ба деп сұрапты. Сол сәтте Қожекең: «Немене, бұл үйде қазан біреу-ақ па еді?» депті мұртынан күліп. Сол сияқты: нағашы апаңнан басқа сол елде қыз құрып қалып па еді...

	– Жездеке, айып бізден! Жаңа ғана қартайдым деп отырғанынды енді өзің бекерге шығардың. Келесіде сол бар болғырлардың бес-алтауын мұрнынан тізіп алдыңызға әкелмесем бе: қалауын алыңыз, ұнағаны сіздікі, тіпті екі-үшеуіне бірден жіп тақсаңыз да қолыңызды қақпаймыз...

	– Ау, өкіметтің заңына томпақ келмей ме?..

	– Ол жағын өзіміз реттейміз...

	Хұсайын шал балаша қуанып, бөркін жерге қойды да, күпісін дұрысырақ қаусырынып алды.

	Менің бір аңғарғаным: өзі қайрақтай қара кісінің басындағы селдіреп біткен шашы мен иегіндегі тым сирек, әбден қуаң тартқан ұзын сақалы қудай аппақ екен.

	– Келесіде сен оларды үйірімен айдап келем дегенше мен бармын ба, жоқпын ба...

	– Сен бар болмағанда кім бар болады! Желаяқтығың және мәлім. Күні бүгінге шейін елдің есінде. Өзіңдей аты аңызға айналған адамның арамызда ұзағырақ болатынына күмән жоқ!

	«Желаяқ» деген сөзді естігенде қария қырандай тағы бір қомданып қойды:

	– Ертеректе кеңес-кедей өкіметі орнады дегенді естігенде, далада қой жайып жүріп, жыртық тұмағымызды аспанға қайта-қайта атып едік. Жаңаша тұрмыс құрамыз деп қаншама аттан салдық, арпалыстық, адастық та, алжастық та... Бәрібір сара жолды біржола жоғалтып алғанымыз жоқ... Сол кездегі күш-қайрат, жігер-қуат қайтып келер болса ғой, шіркін. Қазір де көкіректе бәрі сайрап тұр, бірақ он екі мүшеңді құдай-екең түп-түгел байлап тұр...

	– Неге? Әлі бақуатты көрінесіз ғой... (Нұрекең кәрі жездесіне біресе «сен», біресе «сіз» деп араластырып сөйлеп отырды).

	– Бұл күндері жапалаққа ғана әлім жетеді: мен жақындасам, ол үркіп ұша жөнеледі, яғни жапалақ үркітуге ғана жарайтын қауқар бар...

	Осы мезетте ауыз жақтан:

	– Ата! – деген жас баланың даусын ести сала, шал домаланып есіктен шығып бара жатты.

	Нұрекең біразға дейін ойға батып отырып қалды. Үнсіздікті менің бұзуыма тура келді. Әлгі ақсақалға байланысты әңгіме айтуды өтіндім.

	– Иә, бұл қызық жаралған жан...

	Шалдың жасы қазір дәл тоқсан бесте. Кемпірі – Нұрекеңнің шешесінің туған сіңлісі – мұнан жиырма шақты жыл бұрын жетпістерден асып барып қайтыс болады. Содан бері шал сиыршы боп жүрген үлкен ұлының қолында екен. Баласыньң өзі – Нұрекеңнің туған бөлесі – алпыстардан асқан кісі көрінеді. Шалдың немере, шөбере сүйгені өз алдына, былтыр шөбересінің келіншегі босанып ұл туьш, шөпшегін көріп отырған осы өлкедегі бірегей бакытты қария боп шықты.

	Бұл кісі соғыс жылдарында «желаяқ шал» атанады. Оның мәнісі мынау: қарт сол жылдары почташы боп істейді. Қарауында жеті қыстақ болған. Ол екі тәуліктің ішінде, бару-қайтуын қосқанда, 100 километр жерді жаяу жүріп өтіп, аталған елді мекендерге газет-журнал, хат-хабарды үзбей тасып жеткізіп тұрады. Содан жұрт мұны «желаяқ шал» атап кетеді. Басқалар, әсіресе жастар жағы оның Хұсайын атын ұмытып, осы күнге шейін «желаяқ шал» деп қана білетін көрінеді.

	Нұрекең жездесінің тағы бір қызық мінезін әңгімелеп берді: жас кезінде кереметтей көкпаршы болған. Онысын жетпістерден асқанда барып қояды, тіпті балалары әзер қойғызады.

	– Нұрекем, бөлем келді деп естідім бе?..

	Үстіндегі суға әбден малшынып көк соқта болған тері тонының етегі жерге сүйретіле салбырап кеткен, бояма тері тұмағының ызба бауы байлаулы, енгезердей күжбан қара кісі есіктен екі бүктетіліп кіре берді. Білегіне ілулі тұрған дырау қамшысын тастауға да асығып, қауқалақтап екі қолын бірдей созып, Нұрекеңе қарай ұмтылды. Аяғындағы балшық баттасқан кирзы етігімен сәкіге шығуға именіп, тізерлей келді де, бөлесінің ықыласпен ұсынған қолын көпке шейін жібермей уысында ұстап қалды.

	– Нұрекем-ай, асыл бөлем-ай!.. Мынандай күнде дауылдатып-жауындатып... Жайшылық па, әйтеуір?

	– Жайшылық, әрине. Осылай қарап кеткен бір кісінің ізін ала...

	Маған бұл жолы да Сымбатпен ұшырасуға жазбапты: машинасы бұзылып қалған ол, жарым жолдан қайтып кетіпті...

	Манағы бұрымды жас әйел – немересінің келіншегі – атасының иығынан түскен тонды, аяғындағы етігін, басынан шешкен тұмағын да алып кетті. Сиыршы келініне қамшысын да ұстата салды.

	Амандық-саулық, ағайын-туыс, ел-жұрт жағдайын сұрап біліскен соң Шәріп сиыршы (әкесінің атына жазылыпты: Хұсайынов екен) сөзін жалғай түсті:

	– Біздің білетініміз ертеден қара кешке дейін салпақтап мал бағу... Қазақта «ешкі бақтым – еңіреп бақтым» дегенді есітуші едім. Ал сиыр баққан бәрінен де ауыр ма деп қалдым... Қолдан келер басқа кәсібің болмаған соң, сиыр бақпағанда қайтесің. Әйтеуір, бұлақтай сүті бар. Әйтпесе...

	– Сиыр сүті деген, жарықтық, жаратылыстың өзі әзірлеп қойған дайын тамағы ғой. Мама сиырлар тәулігіне жиырма литрге шейін сүт береді, яғни сауын маусымы ішінде қазаныңа үш мың литр сүт құйылды дей бер. Бұл сенің тақияңа тар келе ме?

	– Тар келмейді, әрине...

	Сиыр сүтінде қазіргі кезде ғылымға белгілі витаминдердің бәрі кездесетінін менің бір кітаптан оқығаным бар.

	– Еті де дәмді емес пе?

	– Әсіресе сорпасын айтсайшы!

	– Майы ше?

	– Иә, майды да көп береді.

	– Құрт, ірімшігі ше?

	– Онысы да бар.

	– Сүзбені қайда қоясың?

	– Иә, қыста керек-ақ, таптырмайтын тағам.

	– Сиыр терісінен істелген былғарыға не жетеді?

	– Киіп жүрміз ғой.

	– Мүйіз, тұқайының өзінен небір сәнді бұйымдар жасалмай ма?

	– Жасалады.

	– Сонда басқа үш түліктен сиырың артық болмаса, кем түспейтін боп шыққан жоқ па? – деді Нұрекең бөлесіне күле қарап.

	– Солайы солай ғой. Біздікі, әшейін, «сүйгенін шұнағым дейдінің» кебі ғой. Бейнетін көбірек көреміз... Бүгін әсіресе әрі жаурап, әрі малмандай су болып келген соң... – деп Шәріп сиыршы да күле сөйледі... – «Тауда бұғы мөңіресе, сайда сиырдың мүйізі сырқырайды» деп, бүкіл малшы қауымның арқасына аяздай бататын бір нәрсе бар. Ол – біздейлерге арнап киім шығару жағы.

	– Мұның жөн-ақ! Осындай айтып қой. Алыстан келіп отырған мына қонағың астанадағыларға айта барсын, – деді де, Нұрекең үй иесімен мені таныстырды.

	– Ой, айналайын, ең үлкен қонағымыз сен болып шықтың ғой!

	– Есінде ме, Шәріпжар кездері мен де сиыр бақтым. Бұл мал көк пішен, жасыл құрақтан басқа, сабан, топан сияқты қырман қалдықтарын да сүйсініп жей береді.

	– Оны айтасың, қауыз, қабық, кебекке шейін өш.

	– Алайда, қай түлікке болмасын, жазғы жайылымға жететін ештеңе жоқ.

	– Сөз бар ма!

	– Қора-қопсың сайлы ма? Пішен мол үйілді ме?

	– Ол екеуінен де қысылмаспыз деп ойлаймын.

	– Онда ішің майлы екен ғой.

	– Өйтпесе болмайды. Бұл түліктің сыры өзіңе мәлім: бірер күн қарны ашса, сүйегі саудырап, бойын көтере алмай тыраң ете қалады...

	Осы кезде алдымызға дастарқан жайылды. Екі бүйірінен ентіге дем алған нән бір жез самаурын жеткізілді. Біз ауызғы бөлмеге шығып жуынып-шайынуға кірістік.

	Біз орнымызға келіп қайта жайғасқан соң, толған ұршықтың басындай доп-домалақ, аяғын балалы қаздай байпаң, басқан бір кемпірлеу әйел үстімізге кіріп, бізбен жылы ұшырай амандасты. Нұрекеңнен амандық-саулық, ол ауылдың адамдары жайында тәптіштеп сұрай бастады. Бұл әлгідегі Хұсайын шалдың үлкен келіні, мына отырған сиыршы Шәріптің бәйбішесі екен. Көрші қыстаудан жаңа ғана оралыпты. Ол да отағасынан төменірек дастарқан басынан орын алды.

	Ішінде толтыра құйған қаймағы бар үлкен тостағанды ұстап, бұзау жалағандай жып-жылтыр бетін ұсақ мең басқан, толық келген сұрша келіншек имене басып, үстімізге кірді де, сол күйі иіліп сәлем етті. Бәріміз де бақытты болуын тілеп, рахметімізді айттық. Бұл осы үйдің жаңағы бұрымдыдан үлкен келіні боп шықты. Аты да өңіне сай – Меңсұлу екен. Ол ешкімге тіктеп қарамастан, назарын ибамен төмен ұстап, бірден шай құюға кірісті. Тостағанға салып, қаймақтың тағы бір түрін алдымызға қойды. Мұндай тәтті балқаймақты көптен бері жеп көрген емеспін. Бала кезімде шешем ғана осындай дәмді аузыма тосушы еді... Әрі жаурап, әрі шөлдеп келген біз, қасық тік тұратын қаймақ қатқан қызыл күрең шайға алаңсыз кірістік. – Басқа жерлерде сауыншылар екі сменамен істейтін көрінеді. Бізде бір сменаның өзіне адам жетпейді, – деп Шәріп сиыршы өзінің жанына қатты батып жүрген жайға көшті. – Жағдай өте ауыр. Мал шала сауылады. Сондықтан қаншама сүт сиырдың желінінде қалып жатыр рәсуа боп. Бұл деген үлкен ысырап қой... Агрегат шықты дегенді құлағымыз естігенмен, көзіміз әлі көрген жок. Біздердей тым шалғай жатқан ауданға ең алдымен жеткізу керек емес пе?

	– Тағы да айта түс.

	– Малға күнбе-күн жем-шөп тасып беру, басқа да толып жатқан түрліше қажеттер үшін жазда – арба, қыста – шана біздейлерге ауадай қажет. Бірақ әзірше бұлар да қолға түспей-ақ қойды.

	– Сосын ше?

	– Бір адам бір бидон сүтті салып алып сүйретіп жүре беретін қол арба – тележкаға да өте зәруміз. Сауыншы боп бізде кілең ғана әйелдер мен қыздар істейді. Ер адам әзер көтеретін сүтке толы бидонды солар қолдасып апара жатқандағы денелерінің майысқанын көргенде жаным ашиды. Денсаулықтарына да зиян...

	– Бала көтермей қалулары да мүмкін ғой!..

	– Ондайлар да баршылық. .«Құдай бермеді» дейді. Меніңше олай емес, аса ауырды көп көтергендіктен...

	– Бұған енді не дерсің?!

	– Осындай келеңсіздіктерден қашан ғана құтылар екенбіз?!

	– Сүт көп алынады. Бірақ көп ашып та кетеді... Әр фермаға неге тоңазытқыш орнатпасқа? Сүттің өзін сондай тоңазытқышпен жабдықталған машинамен неге тасымасқа? Сонда біздің еңбегіміз де зая кетпей, жұртқа да сапалы сүт жеткізілген болар еді.

	– Бұл да тапшылыққа байланысты болар...

	– Тұлып, тон, тұмақ, тері қолқап, жадағай, пима, сулық, саптама етіктерді сапалы және мол етіп шығарып дүкенге түсірсе, өз ақшамызга сатып-ақ алар едік. Бәрінен де деніміздің саулығы қымбат.

	– Еш жерде жеткілікті етіп шығарылмайтын зат қайдан саудаға түссін.

	– Қирзы етіктің өзін екі жылға деп береді.. Онысы бір маусымға әзер шыдайды. Осындай да ақылға симайтын «қамқорлық» болады екен?!

	– Бәрі де Байжан-шама ғой...

	– «Малшы еңбегі – мақтаныш» дейміз. Олай болса, қысы-жазы күндіз малмен бірге өріп, түнде малмен бірге түнеген; үйде де, түзде де, от қасында да, құдық басында да бар ойлайтыны, уайымы мал болған адамға айрықша қамқорлық та керек емес пе?!

	Шай ұзақ ішілді. Әрі жылынып, әрі шөліміз қанып, біз әзер жан шақырдық. Әкелі-балалы екеуі де сөз-әңгімеге жоқ біртоға жаңдар екен. Үйме табақ торпақ еті тоя желініп, оның сүзбе қатқан қоймалжын сорпасы рахаттана ішілген соң, бәріміз де жату қамына кірістік. Әсіресе жол қатты соғып тастаған мен тамаққа тойып алғаннан кейін, қайта-қайта есінеп мазам кетті.

	Төсек салынғанша тысқа шықтық. Сытырлаған жаңбырлы, қорқыныш-үркінішке толы тастай қараңғы түн үрей шақырып, сұсты тұнжырап тұр. Айналамыз –зағиптың алдындай қара түнек. Тұлабойыңды тітіркенткен тіміскі жел ысқырына соғады. Темірдей суық зәрлі ызғар беті-қолымызға бірден жармаса кетті. Қыстаудан былайырақ аттап шығуымыз мұң екен, көрдей қараңғылық бізді бірдеп жұтып жіберердей болды.

	– Иә, салқын қабақ, салыңқы иық, түсі суық қараша-айы да аяқталып қалды. Күзбен де биылша қоштаса тұратын шығармыз... – деп бір қойды Нұрекең, есікке басын сұғып жатып.

	...Бір кездері оянсам таң әлі білінер емес, үйдің іші тастай қараңғы екен: түн мен күн таласқан шақ білем. Ұйқым ашылып кетті. Тым жақсы тынығып қалыппын. Ойға әлденелер оралып, көз алдымды өткендер мен кеткендер кес-кестейді.

	Көп ұзамай-ақ күздің, аяғы ауыр әйелдей, тым еріншек түні құлықсыз жылыстап, қарашаның қоңыр күлгін таңы да біліне бастады: сағыныштай сарғайтқан қарашаның жамбас ауыртар ұзақ түні сейіліп, таң да атты-ау, әйтеуір, бозарып.

	Ертеңгі шайды ішіп болысымен, біз сыртқа шықтық. Аттар әкелінді. Хұсайын қариядан бастап, бәрімен қоштасып, аттанып та кеттік.

	Манағы жер бауырлап жатып алған ақ тұман, етек-жеңін жинап, түріле бастағанға ұқсайды. Мұржалардан ұшқан қара қошқыл қою түтін аспанға тік көтріліп, түйдек-түйдек ұшады. Көз ұшындағы көрші қыстаулардың да жұлындай боп шиырыла шығып, шүйкедей созылып жатқан боз ала түтіні алыстан көзге шалынады, тіршілік нышанындай боп көңілге жылы ұшырайды.

	Қара күздің ызғарлы, бірақ ап-ашық тағы бір күні бел алды.

	– Бұл өңір – сиыр малы үшін таптырмайтын жер. Қыс қатты болғанның өзінде мынау ну қопа оған әрі пана, әрі қорек. Ертеректе осы өлкені жайлаған бір Жылқыбайдың өзінде екі мыңнан астам қызыл қасқа сиыр болған. Қазір бүкіл совхозда осыншама ірі қара жоқ...

	– Бізде құлдырамаған ештеңе қалмағанға ұқсайды ғой...

	Сырдаң тартқан кең дала тым сұрықсыз, қыр тайлақ-тай өте жұпыны; жау тонаған ауылдай төңірек сондай жабырқау, тым жүдеу; ненің де болса ыпыны әбден кетіп, түсі қашқан; қай жаққа көз салма, көретінің – қан-сөлі жоқ қуқыл тартқан құла дүз.

	– Жүнін кеше ғана қырыққан ешкідей, осы тұс аяқ күзде сондай сүреңсіз, кісі көргісіз боп кетеді... Бұл араны да талай қоныс еткенбіз: жаз жайлап, қыс қыстағанбыз... Баларақ кезімде тап мына жерде отырып, – деп Нұрекең сол қапталымыздағы төмпешікті қамшысының сабымен көрсетті, – тұзақ өріп едім... Әне бір қарасуда әкеме еріп барып алғаш ау қарасқан болатынмын... Анау қамысақ тұстан құрақ орғантұғым... Әріректегі шоқ талдың арасынан бұзау-торпақ айдап келетінмін. Мына қабақтан сиыр қайыратынмын... Сонау бір ұшар басында кен іздеушілер қойған мосы тәрізді белгісі бар шошақ төбенің басына шығып түйе қарайтынмын. Мына тұста, – деп қария иегімен нұсқап, – бір қырдың астында Айғаныстың қыстауы жатыр. Қазір құр орны, үйіліп кесегі ғана калған...

	– Су қатып, сүңгі тұрған боқырау да туды.

	...Жабырқау кескінмен күн де батты. Түндігі түсірілген киіз үйдің ішіндей, айналаның бәрі күңгірт тартып, ілезде-ақ сүзеген бұқадай тұнжырап қызыл іңір де келіп қалды. Оның шапағы жайылысымен, жарадар бүркіттің жайылып қалған сынық қанатына ұқсап, бір қиядан қара күздің ымырт қараңғылығы да бел ала бастады. Көп ұзамай айналаны түксиген қараңғылық басты, бірден көз байланды. Айдың өліарасы болғандықтан, үрей мен қорқыныш-үркініші басым, көр қуысындай қараңғы түн бірден бел алды. Сол-ақ екен, жан-жағымыз түнеріп тұнжырай түсіп, аяқ жолдың өзін көруден қалдық, астымыздағы аттарға ғана сенеміз.

	Түнге қарай аспан сұрланып, жел қатайып, күн қатты суытып кетті. Жадау тартқан жапан дүзбен біз де суыт жүріп келеміз.

	Менің үрейімді баспақ болғандай, бір уақытта ұшпаланған бұлттар ыдырап, аспан кеңістігі тазаруға айналды. Сол-ақ екен, жаурай бүріскен жұтаң көңіл жұлдыздар әр тұстан сықсиып көріне бастады. Енді бірде қабағы кіртиіп, тым жүдеу бетінде қан-сөл жоқ ай да шалқалап көкке көтеріліп келе жатты; көп тұтылған ескі теңгеге ұқсап, сепкіл басқан ажары кәдімгідей көмескі тартады. Өліара болғандықтан ай қораланып кеш туды.

	Қара күздің меңіреу түнін жамылып, тағы бір қырдан асқанда, аңдығайлап өзіміздің ауылдың оттары көрінді.

	Мен мұндай қуанбаспын...





СЕГІЗІНШІ СҰХБАТ




	Бүгін Нұркей ақсақал бақша түсімінің есеп-қисабына байланысты мана ертеңгісін совхоз орталығына жүріп кетті де, өзім соңғы кездері кейбір көрген-білгендерімді қойын дәптеріме түсіріп қояйын деп үйде қалдым. Үш сағаттай бас көтерместен жазу үстінде болған мен, қағаздарымды жинастырдым да, бой жазу үшін тысқа шықтым. Дала ызғып тұр екен. Жаурап бара жатқан соң, көп кідірмей, қайтадан ішке кірдім: сырттағы бет қаратпайтын ысқырынған қара суық мені үйге қуып тыққандай болды.

	– Ағаңа әбден бауыр басып алып, басқаны елейтін түрің жоқ қой, қайным-ау, төрем-ау... – Жүн түтіп отырған Бақтылы бәйбіше езу тартып сәл жымиып алды. – Тыңдар құлақ болса, бізде де айтар талай әңгіме бар... – Жеңгей мейірімге толы жанарын маған қарап бір аударып қойды.

	Ол кісінің мына сөзі мені кәдімгідей елең еткізді.

	– Жеңеше, сізбен де асықпай әңгіме-дүкен құру бұрыннан ойымда бар. Бірақ күн жылы, жер қарада Нұрекеңе ілесіп алдымен көптен көрмеген ата-баба қонысын аралап шықпақ едім...

	– Онда жарайды, кезегімізді күте тұрамыз тағы...

	– Жоқ, жеңеше, кезегіңіз тап осы қазірден бастап келді дей беріңіз...

	– Мен саған әңгімемді зорлап тыңдататын болдым-ау...

	– Тіпті де олай емес, жеңеше! Сізбен емін-еркін сұхбаттасып-сырласпайынша менің осы келгендегі мақсатыма толық жетуім мүмкін емес. Нұрекеңді сізсіз жеке алып,сопа басымен ғана шектелсем, тірліктің бір ғана бетін көрген боп шығар едім. Сіз екінші беті және бір сәнді де салтанатты жағысыз.

	– Қайдам? Әне бір жылы келгенде де үш ай өтпескеңнің басынан аяғына шейін осы ағаңмен болдың...

	– Жеңеше, кешіріңіз, ол тұста мені қатты тебіренткен оқиғалар, яғни он алтыншы жылдың дүрбелеңі сол кісіге қатысты еді ғой.

	– Иә сол жылы халқым деп қамығып, елім деп еңіреген небір ерлер шығып еді-ау...

	– Жеңеше, бұдан былай түзде Нұрекеңнің әңгімесіне құлақ қойсам, үйде өзіңіздің сөзіңізді бар ықыласыммен тыңдайтын боламын.

	– Жарайды ендеше. Бірақ біздей ауыл әйелінің бар білетіні: үйге кіреді, үйден шығады; қайтып үйге кіреді. Күйбең тірліктің жыртық-тесігі таусылған ба? Бейнет арқаламасақ жүре алмаймыз. Солай жаралғанбыз. Он саусақпен тірлік тынысын тынымсыз терумен келеміз. Тұрмыс тауқыметі, от басы түйтігі, ошақ қасы күйбеңі, көзге ілінбейтін үй ішінің күйтік-сүйтігі-ақ әйелдің ешқайда мойнын бұрғызбайды, шаршатады, тіпті титықтатады; қатты қажытады... Қазақ әйелі – итжанды: не көрмеген, неге төзбеген... – Бақтылы жеңгей маған естірте ауыр күрсініп алды. – Бар тындыратынымыз – қосты бағу, отты жағу... Осы үйдің қазанын қырып келе жатқаныма, міне, биыл бақандай қырық бес жыл болды... Үй ішінің, от басының таусылмайтын күйбеңімен бар өмірін еткізген бізден нетөрелі әңгіме шығады дейсің, төрем. Әйел затына қатысты кейбір қаңғыр-күңгір бірденелер болмаса...

	– Соның өзі жетіп жатыр.

	Суретке түспек болған адамдай, Бақтылы жеңгей нілге малған қарқара ақ жаулығын бұрынғыдан да сәндендіре түзеп қойып, қоңыр барқыт камзолының өңірін жендеп, көк сәтен көйлегінің жағасын жатқызып, екі жеңін кезек тартқыштап алды да, сөзін бастады:

	– Кімнің жапырағы жайқалған гүлдей құлпырған жас кезі болмады дейсің...

	Бір кездері біз де, төрем, төбесіне үкі қадаған кәмшат бөрік шекеде, қызыл барқыт жеңсіз камзол белді қынап, ұзын тігілген ақ көйлектің бүрмелі етегі жер сызып тал шыбықтай бұралған, біреудің бұла боп өскен жалғыз қызы едік... «Әйелдің байы мал болды», «қыздың құны – қырық байтал» дей тұрсақ та, қазақ қызы мен келінін қатты қадірлеген. Өйткені өзінің шешесі де бір кездері қыз болғанын және келін боп түскен анадан туғанын есі бар адам ешқашан жадынан шығармаған. Қызғалдақ дәурен – қыз кезімде жеңгелерім: «Әдемі қыз», «Кербез кенжем», «Ақ еркем» деп ардақтайтын.

	«Қыз жасауын ерте жасайды» дегендей, он беске толған соң-ақ қызы түскірдің тілегі бөліне бастайды екен, төрем. Судан тұнық, сүттен ақ қыз көңілі алағызып, бойжеткен соң бақытын басқа шаңырақтан іздейтін әдеті, тіршіліктің атам заманнан бергі бұлжымас бір сорабы ғой.

	– Өмір заңы дейміз бе?

	– Шетінен сыпайы жігіттер, сылаң қаққан сұлулар... Ондайда, «қызды – көзінен, жігітті – сөзінен таны» демекші, жігіт аузынан шыққан шырайлы сөз, оның ер мінезділігі, жомарттығы мен мәрттігі қызды май құйған қорғасыннан бетер ерітетінін қайтерсің... Қыз жүрегіне жүгінеді, ақылымен алысады...

	Былқ-сылқ еткен бозбала... көңіл құртына айналған бойжеткен... Қызға жігіттің қырындауы бұрыннан келе жатқан қазулы жол ғой... Қызға көз түсу бар да, көңіл түсу бар: көрік көз тартады, яғни көз көреді, көңіл ұнатады, жүрек қалайды. Бұған бағынбайтын жан жоқ... Ержеткен жігітке айтар сын көп, бойжеткен қызға тағар мін көп... Ол тұста біздің елде дүрсіген байлар баршылық болатын. Солардан пәлеге қалдым... Бірақ ер мінезді, от жүректі, орақ тілді, жаңаша оқыған кіші ағам: «Тартып алған мал бола ма екен, сатып алған жар бола ма екен? Кімге бұйырса да қарындасымның өз қалауы, ата-атаның келісімімен болады. Байлау осы!» – деп әлгілердің құдалыққа жіберген адамдарын бірінен соң бірін кері қайтарумен болды. Кейбіреулері өзіме сөз салуға шейін барды: «Пұл берген кісі жетелеп жүре беретін тоқты-торым емеспін!» деп мен де қасарысып отырып алдым. Кішкентайымнан айттырған ерім өте бір момын кісілер деп еститінмін. Солай да болып шықты. Он алтыншы жылы қыршынынан қиылған болашақ күйеуімнің, тағдыр қаталдығы деген сол білем, бет-ажарын, тұрық-тұрпатын бір рет те болса көруге жазбады... Қызға қырық жігіт сөз салады, бірақ солардың жүрегі қалаған біреуіне ғана бұйырады.

	Сөйтіп, ту бие сойғызып, той жасатып мен де ұзатылдым. Ол кезде «қазақтың қай қызы жыламай байға барған» дей тұрсақ та, мен аулымнан аттанып бара жатқанда көзіме жас алмадым. Арманымдағы азаматқа өз еркіммен қосылған соң өтіріктен несіне жылайын. Сонда мені іштей ұнатпайтын кейбір кексе жеңгелерім: «Иба-ай, мына бетбақ байға кете алмай өліп жүр екен ғой, көзінен бір тамшы жас шықсайшы, бетім-ау?!» – деп көкіп қала берді. Осылайша, «дәмсізді дәмді еткен тұз – әулие, алысты жақын еткен қыз – әулие» деп, екі тайпа елдің туыстығы мен жекжаттығына ажырамас дәнекер боп шыға келдік. Біз білетін тірлікте үш нәрсе көрікті: өнерпаз жігіт көрікті, әдепті әйел көрікті, үлкен үйдің қасына тігілген отау көрікті. «Жібекті түте білмеген жүн етеді, келінді күте білмеген күң етеді» – деп, жаңа түскен жас келін үшін жат босағадан сыншыл да міншіл ештеңе жоқ. Бірақ, менің бағыма, жатқан жерлері жайлы, жандары жаннатта болғыр атам да, енем де, салғаннан мені өздерінің сүйікті қызындай көріп кетті. «Жақсы келін туған қызыңнан да артық болады екен» деп енем марқұмның абысынына ағынан жарыла сыр етіп шерткен сөзін өз құлағыммен естігенде, менің қатты қуанғаным сонша, сол жерде-ақ жылап жібере жаздадым...

	– Ол кісінің айтқандарынан көкірегіме тоқығаным толып жатыр еді, тап қазір бәрі бірдей аузыма түспей отыр. Енем ақ жаулықтының кемеңгері болатын. Өмірі дауысын көтеріп сөйлеуді білмей-ақ кетті. Қабақ шытысы да өте сиректұғын. Мен де жан енемнің айтқандарын көңіл құтысына құйып алуға, ғұмыр бойы өзіне ұқсап бағуға қатты тырыстым. Бірақ жақсының бәрі бірдей кісі бойына сіңе бере ме; жаман нәрселер ғой, күйеден бетер жұққыш, індеттен бетер тарағыш келетін... Әйтеуір, енем марқұмның: «Қарағым, қашанда көңлің – адал, тілеуің – ақ, пейілің – пәк болсын» деген сөзін күні бүгінге шейін дұғамдай көремін...

	– «Алты алашқа бірдей ана» деп сондай кісілерді айтқан болар...

	Көктемде келіп биік жарға ұя салған қос қарлығаш та бір, ерлі-зайыптылардың тірлігі де бір. Шынымен қалап қосылғандардың бір-бірінің көңілін таппауы, түсінісе алмауы мүмкін емес. Ғашықтық – тіршілік мәні болғанда, татулық – тұрмыс сәні. Сөз бірге, ақыл үйлес, мінез сәйкестігіне ештеңе жетпейді. Табысқан жүрек, сүйіскен көңіл алаңсыз ықыластары жарасқан ерлі- зайыптылардың бір күнгі тірлігі былайынша дағы бір жылмен тең болатынын да білдік. Екі жағы парапар келсе, бірін-бірі қалап қосылса, бәрінен де сүйген жар қызығы қымбат екенін де түйсіндік, бастан кештік... «Екі жақсы бір-біріне тура келе бермейді» десек те, Нұрекең екеумізді тағдырдың реттестіріп табыстырғанына мың да бір ризамын!

	– «Тең – теңімен» деген...

	– Ері мен әйелі құстың қос қанаты іспетті. Сыңар қанатпен құстың аспанға көтеріле алмайтыны сықылды, ерлі-зайыптылардың бірінсіз бірінің күні жоқ. Бұл әсіресе әйелге қатысты.

	«Ердің көркі – әйелмен», сол сияқты әйелдің де еркексіз куні жоқ. «Әйелдің қосағы қасында – бағы басында». «Еркек астың өзі болғанда, әйел – тұзы». «Жүз еркек толтыра алмаған үйді бір әйел толтырады».

	– Бәріміз де осылайша түсінсек қой!

	– Сүйген адамың әманда сүйкімді. Әркімнің сүйгені өзіне ардақты. «Жаным десе, жан семіреді», бұл әсіресе төмен етектіге қатысты. Әйел заты сылап-сипағанды жас баладан бетер жақсы көреді; сүйген адамы еркелетсе оған екі дүниеде де жұмақтың керегі жоқ. Ерлі-зайыпты боп бақытты ғұмыр сүру үшін екі жағынан да секемсіз сенім, айнымас адалдық қажет. «Ер адам қандай болу керек» деп әйелден сұрар болса: «Шаңырақтың тірегі бола білсін» дер еді.

	– Ал ерлерге осындай сұрақ қояр болсақ: «Әйел – адалдығымен ардақты» дер еді.

	– Азамат үшін жаман қатыннан өткен жау жоқ. Алғаның жаман болса, өліспей бітіспес жау отыңның басынан табылды дей бер: «әйелі жаман жігіттің көрген күні тамұқпен тең»; «көргенсізден әйел алған ер – жетім»; «жаман қатын – жаудан бетер»; «мінезді әйелдің міні жоқ, мінезсіз әйелдің көпірген аузы мен көгерген бетінен басқа дымы жоқ», «алғаны жаман жігіттің ойдағысы болмайды, ісі әсте оңбайды...»

	– Айтқандай-ақ екен!

	– Енемді ұрғашының әулиесі десе де болатын. Иманды болғыр, сол кісінің кейбір айтқандары тағы да есіме түсіп отыр: «Мұз мұз болсын, қыз қыз болсын», «бір жақсы қыз екі жаман ұлға татиды», «қызың қылықты, келінің сүйікті болсын»; «жақсы келін – босағаның құты, жаман келін – шаңырақтың жұты»; «қазаннан қақпақ кетсе, иттен ұят кетеді» деп отыратын қыз, әйел әдебін меңзеп.

	– Еркектің азуы да, отының басының тозуы да көбінесе әйелге байланысты көрінеді ғой...

	– Дұрыс айтасың. Еркектің қадірінің кетуі әманда әйелден басталады. Әрдайым мінезімен үйлесім тауып, әдебін алға ұстап, ақылын бар тірлігінің арқауы ете білсе ғана жар жақсы. Сәбидің ит жейдесіндей шоп-шолақ өмірді ұрыс-керіс, бақырыс-шақырыс, дау-жанжалмен өткізетін кейбір ерлі- зайыптыларды көргенде, бір жағынан, солардың ақымақтығынан түңілесің; бір жағынан, «кәпірдің бетін әрмен қылсын!» деп ат-тонынды ала қашқандай боласың. Құдая тоба! Бұрындары «екі қатын алғанның дауы үйінде» деуші еді, енді «жаман қатын алғанның жауы үйінде» боп шығып отыр... Жарымен жаттан бетер жауласқан төмен етектіні де көріп жүрміз. Бұған не дерсің?! Бәрі де сол тәрбиесіз тоңмойын тасырлықтан, топастықтан.

	– Көнелердің айтуына қарағанда, аса бір ауыр бүлін-шіліктің бәрі дерлік әйелден болған көрінеді ғой...

	– Иә, көршің жаман болса, көшіп құтыларсың; досың жаман болса, қашып құтыларсың; атың жаман болса, сатып құтыларсың, алғаның жаман болса, қайтып құтыларсың?! Бұл жайында атақты Досбол шешен былай депті ғой:



	«Құста – қаз жақсы,

	Жылда – жаз жақсы,

	Жасқа – қыз жақсы,

	Асқа – тұз жақсы,

	Қойға – серке жақсы,

	Жаман қатыннан – көрпе жақсы».



	– Жадымда қалған мынандай бір шумақ менің де есіме түсіп отыр:



	«Алабұта, ақ шеңгел

	Жердің сәнін кетірер,

	Ағайынның аразы

	Елдің сәнін кетірер.

	Абысынның аразы

	Ауыл сәнін кетірер».



	– Осылардың бәрі кемеңгер кісілердің өмірдің өзінен ойып алған даналығы ғой. Ар тазалығы қандай қымбат болса, жар тазалығы да сондай қымбат. Нәпсіден сумақай ештеңе жоқ. Ондайда әйелдің тізгіні – ақыл мен ар. Тұрлаусыз әйел – ит тиіп арамдап кеткен аспен бірдей. Қаншама бүктеп, қынға тыққанмен, бір күні кереге, бір күн уық жасырғанмен, сыбыс жата ма: қисық жүрісті әйел де сондай. Түлкінің қызылы өзіне сор, ақымақ әйелге біткен ажар да сондай. Биуадан қосылғандарда опа болмайды. Өзгенікіне, қызарғанға қызыққыш соғылған еркектердің ондайда құдайы береді.

	– Жаңа енемді көп аузыма алып, атам туралы, ұяттағы, ештеңе демеппін-ау. Жасағанның өзі кешіре жатар... Дүниеге егіз ұл келгенде: «Келіннің аяғымен шаңыраққа құт кірді!» деп атам марқұм мені қызынан артық көріп кетті. Бата бергенде ылғида: «Ошағыңнан от сөнбесін!» деп тілейтін. Атамның адамшылығын айтып жеткізу қиын... Осы ақ босағаны оң аяғыммен аттағаныма биыл, жаңа айттым ғой, бақандай қырық бес жыл, он бесімде келін боп түскенмін. Ақ некемен құтпа оқып қосқан қосағым – Нұрекең екеуміздің тілегіміз бір сайға құйылып, домбыраның қос ішегіндей тез үндесіп, бірден жарасып кеттік. Бәлкім, екеуміз бір-бірімізді қалап қосылғандықтан ба, қайдам...

	«Әйел – ердің әлпеші» дегендей, бетіміз бедерлі, көзіміз жанарлы, кұшағымыз оттай ыстық лапылдаған келіншек те болдық.

	– Ол да бір қызық дәурен ғой...

	– Жақсы жеңге қайнысына – шешедей, қайын сіңлісіне анадан да жақын.

	– Иә, жақсы еркек – баршаның ағасы, жақсы әйел – баршаның анасы.

	– Әйелдің қандай екені от басын ұстауынан, күйеуін күтуінен, балаларын баулуынан, абысын- ажын, ағайын-туыспен тату-араздығынан белгілі болады. «Оймақтың себі инеге тиеді, иненің себі түймеге тиеді», «саусақ бірікпей ине ілікпейді» демекші, абысын-ажындар ғана емес, «ауыл болсаң

	– қауым бол» деп, бүкіл ауыл-аймақпен тату-тәтті болуды ғана білдік; өсек-аяң, қаңқу сөз, көре алмау-күншілдік, ашу-араздықтан ат шаптырым алыс жүріп бақтық. Абысын араз болса ауылдың сәні кететінін енем күнде құлағыма құйып отыратын.

	– Қайран, ана!..

	– Басқаны былай қойғанда, сауып отырған әйел ашу шақырса, сиырдың өзі сүтін кем береді. Адам арасында қаңқу жаман: өсек сөзден өрт шығады; өсек те бір – ағаштың өзегіне түскен құрт та бір. Енем марқұм: «Керегеде де құлақ бар»; «Сыбыр-күбір ақ некені де бұзады», «Ойға терең бол, өсекке керең бол»; «Ырымы жаман үйден от та алма» деп отыратын.

	– Не деген тәлімге толы даналық!

	– Әрине, бір шаңырақтың астында тұрып, бір қазаннан ас ішіп, бір көрпені жамылып дегендей, ұзақ жылдар бойы бірге ғұмыр кешкен соң, ерлі-зайыптылардың арасында кейіс-кикілжің болмайды, отының басында ыдыс-аяқ сылдырамайды десем, шындықтан ауытқыған болар едім. Татулыққа да тіл тиеді... Бірақ осы өмірімде менің айдан анық білетінім: есі бар әйел ашулы немесе қабағы қатулы күйеуінің алдына келмеуге, ерегесіп қарсы тұрмауға тиіс. Ағаңмен қырық бес жыл бойы ыстық-суық күндерді бірге өткізіп, бастан кешіп келеміз. Бүгін айтылса, ертең ұмытылатын әйелдік әлсіздігімнен шыққан бірдеңелер – ұсақ-түйек кикілжің болса болған шығар, бірақ есте қалып, көңілге қаяу түсіріп, дық тұтарлықтай, «ища-ай» десіп көрген жоқпыз. Нұрекеңнің аузынан: «Көлденеңнің сөзін қайтесің», тіпті болмай бара жатса: «Айалшылық былшылыңды доғар!» дегенді естісем болды, тыйыла қалам. Сонымен ренішіміз болады тәмам. Нұрекең маған бұл өмірінде тілін де, қолын да тигізіп керген емес.

	– Мұныңыз көптің құлағына жеткізер өте жақсы үлгі екен...

	– Төрем: әйелдің көкірек көзінен көреген ештеңе жоқ: отағасымның көңіл-күйін жүріс-тұрысы, көзқарасы, дау-ысынан ғана емес, басқан қадамынан, есікті ашып-жапқанынан-ақ анық аңғарамын. Көңілді болса қуанышын бөлісіп, ренжулі болса сейілтіп, сергітуге тырысамын. Ғұмыр бойы Нұрекеңнің тілеуін тілегенді ғана білем, басқалай бірдеңе ойыма келіп көрген емес. Нені де болса асқындырмай, ақылмен, керек жерде базына-назбен баса білуі, татулыққа айналдыруы керек; еркегі ашу айтса, әйел басу айтып екшеген тарыдай, жақсы жағын сараптай алған абзал.

	– Әлбетте!

	– Өтірікші болмайын әуелі біліп алайын деп, әнеугіден бері үндемей келіп едім. Кеше әдейі қыстауға соғып, сарайдан тауып әкелдім: мынау сенің әкең соққан сырғалы жәмке...

	Көп тұтылса да тозуды білмеген, әкем алақанының ыстық табы жатқан сырғалы жәмкені қолыма ұстаған сәтте, жүрегі түскір дүрс-дүрс соғып, көзімнің алды бұлдырап сала берді, өзімді әзер тоқтаттым...

	 – Ұста қайнағам – сенің әкең – ас-суын, дүние-мүлкін, төрт түлігін – бар тірлігін іскерлігі, өнерімен ажырата білген киелі адам еді. Ол кісі соққан ұсақ-түйек нәрселерге шейін келіндері ырым қылып жас нәрестелерінің бесігіне тағып, көпшілігі астына салып қоятын.

	– Арғы атам түгіл өз әкемнің кескін-келбеті есімде сақталмапты...

	– Тым жас қалдың ғой...

	– Әсіресе ер бала үшін әкеден жастай жетім қалудан өткен ауыр азап болмаса керек...

	– Қыз балаға да оңай емес, мен де әкесіз өстім ғой...

	– Кешіріңіз, жеңеше, әңгімелеріңіздің арқауын бұзып жіберген жоқпын ба?

	– Жоқ-ә, тәйірі. Біз бірді айтып, бірге кете береміз. Біздікі үзік-үзік бірдеңелер ғой, әшейін... Әуел бастан жаратқан еркекке – әке, әйелге – ана болуды жазған. Ендеше жарық дүниеге келген әрбір пенденің – өзекті жанның – ең басты арманы: тұқым қалдыру, ұрпақ жалғау, көгеріп – көктеп, өнегелі өркен жаю.

	«Адам ұрпағымен мың жасайды» деген ғой...

	– Иә, ердің шырағы ұрпағы арқылы сөнбей жалғаса бермек: бала ата қанынан жаралып, ана құрсағынан жан ашып дегендей. Бірақ жақсы тұқымның құнарлы жерге түссе ғана жақсы өнім беретіні сықылды, жақсы анадан туған бала да жақсы.

	Жеңгей біраздасын барып сөзін қайта сабақтады:

	– Перзенттен тұщы не бар? Бала деген – көздің нұры, көңілдің көркі, жүрек жыры, мейір тасуы, өміріңнің жалғасы емес пе? Бала деген адамның мәуесі ғой. Өсіп-өніп, көгеріп-көктегенге не жетсін. Артыңда байлығың қалғанша, балаң қалсын!

	– Иә, бала қай халықтың болмасын, тіпті бүкіл адам-заттың болашағы ғой...

	– Малдың бабын баққан біледі, баланың бабын тапқан біледі. Он болса да: ана үшін әр баланың орны бөлек, ана перзентін алаламайды. Адамға бала көптік қылмайды, әрқайсысының өз несібесі бар. «Бір қой егіз туса, далада бір түп жусан артық шығады» деген емес пе өткендегілер?

	– «Жалғыз бала – жатбауыр» деп бұрынғылар біліп айтқан.

	– Әйелдің бақыты – балада. Ер адамның алдында ашылатын есігі болсын, әйел адамның алдында асылатын бесігі болсын.

	– Меніңше, ата-ананың жеке басының үлгі-өнегесі бала үшін бәрінен де қымбат.

	– Әсіресе қыз бала үшін мың ақылдан бір өнеге артық. Ұлың өссе – ұлықтымен, қызың өссе – қылықтымен көрші, қоныстас, ауылдас бол деген және бар. Өйткені бала көбіне балаға қарап өседі және айнаға қарап емес, айналасына қарап тәлім-тәрбие алады; жақсы-жаманды айырады.

	«Ұлынды басқа үйден тойдырма, қызыңды басқа үйге қондырма» деп отырушы еді енем марқұм...

	– Ұл баулып, қыз өсірудегі бұл да бір жақсы жора болса керек...

	 – Ұл – ұрпақ, қыз – жұрағат, өріс. Ата-ананың тілейтіні – ұлдың жылдамырақ ержеткені, қыздың барар жағына тез кеткені... Ұлдың ұяты – әкеге, қыздың ұяты – шешеге. Жасық болса – ұл жаман, қайтып келген – қыз жаман. Бұрынғыдай қалыңмалға сатып, барсаң да барасың, бармасаң да барасың деп шырылдатып еріксіз қосып жатқан ешкім жоқ. Өз ықтиярлары, қалауы біледі. Сөйте тұра, осы күнгі кейбіреулердің байдан бай таңдағанын түсінсем бұйырмасын: қайда барсаң да қазанның құлағы төртеу-ақ емес пе? Үй болу деген – екі көңілдің бір жерден табылуы. О баста бір теректің екі бұтағындай жұптасып, тірлікті тәтті бастаған соң, ерлі-байлы боп тәтті аяқтау – адамшылықтың ең басты талабы.

	– «Таңдаған тазға жолығады, ақылы азға жолығады» деген де бар ғой қазақта...

	– Иә, десейші. Сосын сенің балаларыңды ана тілінде оқытқаның ақыл болған: ана тілін білмеген еліне – жат, халқына – қаймана. Басқа тілде қанша сайрап тұрғанмен, кескін-келбеті келмеген соң, оларға түбегейлі қосыла алмайды; тілін білмегеннен кейін өзіндейлермен де жұғысым таппай, екі ортада шөре-шөре болу өздеріне өте қиын ғой!

	– Оныңыз рас...

	– Төрем, ауылда да бірен-сарандап кездеседі, бірақ қалада ата-ана қадірін білмейтіндер, олар алдындағы перзенттік борышын көзіне ілмейтіндер баршылық деп естиміз. Ондайлар әлгіндейлерден шығуы мүмкін... Әке самайындағы ақты бағаламаған бала, өз маңдайындағы бақты да бағалай алмайды.

	– Қартайған ата-анасын күтіп, қадірлей білмегендер ел-жұрты мен халқын да қадірлеп жарытпайтынына иманым кәміл.

	– Ата-ана ақысы – тәңір хақысы. «Ата-анаңды Мекеге үш рет арқалап апарып келсең де, ата күшін, ана сүтін ақтай алмайсың» деген бар емес пе?

	– Керемет ғибрат қой!

	– Әке-шешеден тыйым болмаса, баланың жақсы болып өсуі де екіталай. «Жасыңда көндігерсің, көндігерсің де жөндігерсің» деген де бар. Бірақ тыйым салудың жөні осы екен деп, балаларын ұрып-соғып, зәбір-жапа көрсетіп, бейпілауыз сөзбен балағаттап жатқандарды көргенде жаным түршігеді. Ондайда арашаға қалай түскенімді кейде өзім білмей қалам. Бұл жөнінде бұрынғылар: «Текті бие теппес болар құлынын» деген. Әсіресе қыз баланы ұрып-соғу, балағаттап жанына жара салу – мейірімсіз хайуандықтың белгісі деп білем.

	– Қатынын, балаларын таяқтағанды тәлім-тәрбие деп түсінетін топас та тасыр қазақтар аз ба бізде?! «Әйел затын гүлмен де жасқауға болмайды» деген ертедегі бір дана.

	– Бәсе десейші! Баласының бойы мен ойын өсіріп, жақсы мен жаманды, жат пен жақынды, дос пен қасты өз бетімен ажырата алатын жасқа жеткізіп, ұл сүйікті боп ел қатарына кіріп, қыз сүйкімді боп бой түзеп деген сияқты, ұлын ұяға қондырып, қызын қияға ұшырып дүниеден өткен ата-ананың не арманы бар!

	– Адамда арман таусылған ба? Басқасын былай қойғанда, «өскенше балаңның тілеуін тілейсің, өлгенше балаңның баласының тілеуін тілейсің» деген де бар ғой.

	– Ол да рас...

	Өзегіңді жарып шыққан перзентің болған соң, ұлы не, қызы не – бәрі де өз балаң, өз жаның, өз қаның, өз тәнің. Ұл жағынан жаңа айттым ғой... Бүгінде Нұрекең екеуміздің «қыз да болса өз балам, басы артық бақыр емес деп, әлпештеп өсірген төрт тал гүліміз бар. Ата-ананың мұраты: өнегелі тәрбиемен қыздарының қабағын шыттырмай ақ батасын беріп, бойжеткен соң құтты жеріне қондыру ғой. Құдайға шүкір, төрт қызымыз да төрт шаңыраққа ие болды, жаман атағы шыққан емес. Әрқайсысының алды он бір, арты алты-жеті баласы бар. Кенже қызымыздың қаз-қаз басып, қабырға жағалап жүргені кеше ғана сияқты еді...

	– Қазақта «жақсы қыз жеті ұлға татиды» деген де бар ғой.

	– Қайдам...

	Бақтылы жеңгей, сөз жүйесінен жаңылып қалмайын дегендей, аз-кем тыныстап алды да, әңгімесін әрі қарай жалғады:

	– Бала әкеден шешеге жақын. «Әкенің ең жақсысы – жездедей-ақ» деп тегін айтпаған. Бала ананың жүрек жылуы мен бауыр етінен жаралады. Баланың білегі ауырса, ананың жүрегі ауырады.

	– Иә, ана балаға өмір береді, өмір адамға сана береді...

	– Атаның ақ тілеуі, ананың ақ ниеті қашанда бала үстінде. «Ораздының ұлы, жиырлының қызы» дегендей, үлгілі үйдің ұл-қызы ұялтпайды. Құдай ұлдың жетесіне, қыздың санасына берсін. Ұлдың ұлағатты, қыздың инабатты болғанына не жетсін!

	– Деген ғой: «жақсы ұл – елдің серті, жақсы қыз – халық көркі».

	– Баланың бойында әке-шешесі білмейтін сыр болмайды, бірақ сыртын береді. Баланың жақсы азамат болғаны – ата-ана арманы. «Жақсы бала – сүйік, жаман бала – күйік». «Ата баулаған ұл – есті, ана баулыған қыз – епті». «Ұлы ержеткеннің қолы ұзарар, қызы бойжеткеннің жолы ұзарар».

	– Иә, атаның адал еңбегін, анаңның ақ сүтін ақтаған баладан айналмассың ба! Ақылды ұл, әдепті қызға не жетсін.

	– Кейбіреулерге қарасаң, құдая тоба, бала өзі туғандай, келін өзі келгендей... Бір анық білетінім: ақ сақалды атаны жерге қаратып, ақ шашты ананы аңыратқан қыз бен жігіттің өздері түгіл, олардан туған баланың да оңғанын көрген жоқпын.

	– «Атаңа не қылсаң, алдыңа сол келеді» деген емес пе? Ғұмырлары таусылмай шал мен кемпір болғанда, балалары олардың оңбағандықтарын еселеп қайтарады. Зауал деген сол!

	– Қазір балаларынан қашатын тұрақсыз әке, тұрлаусыз шеше деген бір сұмдық шықты. Кейбір жас әйелдің ішіне сиған баласы, сыртына симай, айдалаға тастап кетіп жатыр дегенді естігенде жағамызды ұстаймыз, иманымыз түршігеді...

	– Ондайлардың да бары рас. Әсіресе үлкен қалаларда...

	– Бұрын әйелдер жаратқанға бала бер деп жалбарынушы еді. Қазіргі келіншектер бала берме деп тілейтінді шығарыпты; бойында бала болмаудың түрліше айла-шарғысын істеп бағатын көрінеді. О, тоба! Жабайы аң екеш аң да, құс екеш құс та, балық екеш балық та, құрт-құмырсқаның өзі ұрпағын көбейту үшін бар жанын салмай ма? Ал біздер болсақ ақыл-есі, ар-ұяты бар адам емеспіз бе?!

	– Кейбір қала қатындарының: «итше күшіктеп не керегі бар?» дегендерін естігенде сондайлардың тура шашын жұлғың келеді...

	– Енді бәрі де тең, әйелге еркіндік берілді дейсіңдер. Дұрыс қой. Бірақ теңдік, еркіндік деген бетімен кеткендік болмаса керек.

	– Әлбетте!

	– Бұрын қазақта әйел заты үшін жазаның ең ауыры – бұрымын кесу болатын. Қазір қай қыз, қатында бұрым бар?

	Мен шындап тосылдым. Не деп жауап берудің ретін таппаған соң, үндемей құтылуға мәжбүр болдым...

	– Бұрымды болмаған соң,қазіргі қыз, қатындар тоқал ешкіге ұқсай ма немене... Сосын қазақ дәстүрінде ет жақыны өлген қыз-келіншек қана шашын жайып аза тұтып жүруші еді. Ал қазір ше?!

	 – ?!

	– Сендер қазан-аяққа, жергек-жаялыққа араласқан еркектерді жатасыңдар да мақтайсыңдар.

	– Енді тұрмыстың жаңа жағдайында қол ұшын бермесе...

	– Олай болғанда ер азаматта қандай қадір-қасиет қалады? Сендер не десеңдер о деңдер: құдайым қатынбасша еркектен сақтасын!

	Бұл жөнінде Бақтылы жеңгей екеуміздің түсінігіміз кереғар болғандықтан, ол кісіге бірдеңелерді дәлелдеп, таласып жатқанды жөн көрмедім.

	– Қайным, аққудай шайқалған қосабалы «бал бармақ бейбіше» де атандық. Мына төрде талай абзал азаматтар өзім әдемілеп үйтіп, өзім бабымен пісірген бағыланны басын мүжіп еді. «Ас – адамның арқауы» деп, дәмнің татуы да әйелдің шырайын шығарады. От басының берекесі сол үйдің әйелі ұстаған аяқ-табақтың сылдырымен де сабақтасып жатады. Еркегі табады, әйелі ұқсатады, қорландырады. «Әйелі ақылды болса, еркегі бақырлы болады» деген де бар ғой. Әйелі еркегі үшін ғұмыр бойы өзіне – серік, жанына – дос, көңіліне – жылу, жүрегіне – шырақ, тәніне – рахат, басына – мойын, бойына – тіреу, қолтығына – сүйеу бола білсе ғана тірлігін ақтағаны. Ерлі- зайыптылар бірін бірі мақтап та көкке шықпайды, даттап та құтыла алмайды, үйлесім тауып, үй бола білулері тиіс. Жер-дүниеге күн қандай керек болса, ел-жұртқа ғана емес, от басының өзіне де бас болатын бір адам сондай қажет. Ол – үйдің азаматы. Мен туралы не ойлайтыны өзіне аян шығар, бірақ отағасының – жаныма балаған жарымның – азаматтығына ешқашан шәк келтірген емеспін, ондай ой менде болған да емес. Онымен отасқанымды басыма қонған ең басты бағым деп білем! Қырыққа шейін әйелін қыздай еркелеткен еркек қазақта көп те емес болар... Аспандағы сұңқарым, жердегі тұлпарым – қырық бес жыл отасқан осы шалым!

	– О, деген-ай!..

	– Түрліше ауру айналдыра бастаған соң-ақ, адамның берекесі кетеді екен... Мұнан екі-үш жыл бұрын көктемде өзіміздің перменің шопандарына төл алысуға бардық. Біраз уақыт сақманшы боп істедім. Содан ауылымызға қайтатын болдық. Сондағы бастықтың төрт әйелді үйлеріне жеткізіп тастауға көлік таппай-ақ қойғаны. Біз жаяу тартып кеттік. Жарты жолда қалың жаңбыр жауды дейсің. Не де болса ауылымызға жетейік деп, ілгері тарта бердік. Үйге келсем, су болмаған суыртпағым қалмапты. Әсіресе аяғымдағы кебіс-мәсім шылқып кетіпті. Бәрі содан басталады...

	– Адамның денсаулығына қатерлі жүз ауру болса, соның тоқсан тоғызы суықтан көрінеді ғой.

	– Рас та шығар... Жарық дүниеге шыр етіп келгеннен кейін алпыс жылдың о жақ, бұ жағында қара шашым ағарып, қара көзім суалып, дидардан әр кетіп, бойдан әл кетіп, сүйек-сүйегім тозған керегеше сықыр-сықыр етіп, от басында күл көсеп отырған можа-можа кәукіреген кемпір болдық. – Бақтылы жеңгей демін ішіне мол тартып, ап-ауыр күрсініп алды.

	Жұбату ретінде емес, көңілдегі қаяу бұлтын сейілтпек боп тағы бірдеңелер айту үшін оқтала бергенімде, үйге мосқалдау, басына ақ бүркей салған бір қараторы әйел кіріп келді. Ол кісі менің бар екенімді көрісімен, Бақтылы жеңгейді ымдап бір жаққа шақырғандай болды. Іле-шала екеуі де сыртқа шығып кетті.

	Мен жалғыз қалдым. Қилы-қилы ой үстіндемін. Бұл ауылда, көбіне осы үйде табан аудармай жатқаныма үш айдың жүзі болып қалды. Енді Бақтылы жеңгеймен сұхбаттасып отырмын. Бұрын өзім аңғарған жағдаяттар да баршылық.

	Бұл кісі үйінің үлкенді-кішілі шаруасын тасқаяқтай қағыстырады; қолы қарап отыру дегенді білмейтін бірегей ауыл әйелі екен: алғаш келгенімде екі сабауды қолға алып, тулаққа салған жүнді сабап жатты: екіншісінде – шекпеннің шабуын қиюластыру үстінде болды: енді бірде көрпе қабып, келесі күні түбіт қылшықтап отырды: тағы бір айналып соққанымда илеу үшін тері тазартып жүрді; келесі жолы сырмақ сырып отырған үстінен шықтым; одан кейін шикі теріге малма жасап жатты. Және бірде нән – тай жүзген тоғыз қарыс – қара қазанға қоп-қоймалжың құрт қайнатып, оны бола беріп, ірімшік жасауға кірісіп кетті; әлгіден соң сарысумен айналысты; сарымай шайқау, жент жасау, жуабас түю, қойшы әйтеуір, таңның атуы, күннің батуы – бір тыным жоқ. Өткенде тым ертелетіп келсем, жеңгейдің ақ сиырын күрп-күрп сауып отырған үстінен шықтым. Биенің күнделікті бес-алты сауымы өз алдына. Тарыны қыздары түйіп, жармақты да диірменге солар тартып береді екен.

	Кеше балық қабыршықтап отырды. Кешке қарай Нұрекең екеумізді бабымен асқан табан балықтың тәтті етіне тойғызды. Кеспе, салма, үзбентай, ботқа, сарымай салған сөк сияқты бала кезімде өте бір сүйсініп ішетін, жейтін тағамдарды да, арада көп жылдар өткен соң барып, осы кісінің қолынан таттым. Тағам демекші, марқұм шешемнің асқанындай сүт қатқан аса дәмді тары көжені де Бақтылы жеңгей асып берді. Мұны өзіне айттым да.

	Сонда ол:

	 – Кеспе көже – күн батқанша, бидай көже – ел жатқанша, тары көже – таң атқанша, – деп осы дәмнің айрықша қуатты екенін де арнайылай түсіндірді. Менің алғаш естуім.

	Үйден сәл алыстау жерге өрмек құрып тастапты. Бір мезгіл кілем, алаша, киіз үйдің түрліше бау-шуларын тоқумен де айналысатын көрінеді. Қызық үшін арнайы барып көрдім де: өрмектің жүзі ауып, жібі төмендей бастапты, яғни тоқуға тиісті нәрсенің жарымынан асқаны, бітуге жақындағаны.

	Ең берісі – бүкшең-бүкшең жапа соғып жатады; тор көздене қаланған кісі бойы ондайлардың әлденешеуі, қоңыр төбешікке ұқсап, үй сыртында самсай қараяды.

	Қамырды өзі ашытып, нанды да өзі жабады, (басқа әйелдердің көбісі, әсіресе жас келіншектер күнбе-күн жейтін нанын совхоз орталығындығы дукеннен тасиды екен. Әлі де болса сорпа суы мол, қолы ашық, берекелі көрінеді: қазанға ас салғанда от басындағылардан басқа бірнеше кісіні қоса есептеуді әсте ұмытпайды. Менің сұрағыма: «Сыйласудың есігін аспен ашатын қазақтың көне салты бар емес пе? Мұнда қаладағыдай қонақүй, асхана жоқ. Сырттан келген адамды далаға қондырып, аш жатқызуға болмайды ғой», – деді де қойды.

	Бір қайран қалғаным: кісі нені де болса, әсіресе киім атаулыны қолдан тігіп немесе тоқып киетін боп шықты. Бұл өмірінде фабрикадан, машинадан шыққан нәрсені иығына іліп, аяғына сұғып көрмепті. Кебіс-мәсі, биік тақа етікті Нұрекең тігіп береді екен; кебістері – шетінен көк сауыр, мәсілерінің бәрінің де қонышына әсем өрнектер салынған. Осылардың бәрінің мәнісін сұрағанымда:

	– Шырағым-ау, біз сияқты кемпір-шалға лайықтап кім не шығарып жатыр? Етек-жеңін тылтитып, бексе мен омырауды бұлтитып, төсті әлемге ашып тастайтындай етіп тіккен осы күнгілердің киімін үлкен басыңмен, ақ шашыңмен қалай киерсің?! Сосын өз білгеніңе көшесің. Бұл жас кезінде үйренгеніңді ұмытпау үшін де қажет. Өз қолы іс білетін әйел арзанды қымбатқа бергісіз етіп ажарлай алады... Ине де, төрем, икемді қолға үйір. Істі ине тікпейді, икемді қол тігеді.

	Үйреншікті әдет демекші, кешелері бұл кісі сабын қайнатып жатты. Осы істің үстіне келген көрші әйел-абысындары:

	– Сабының сағызша созылсын! – деп жамырай тілектестік білдіріп, өздері де отын әкелісіп, от жағысып, су тасып қолғабыс ете бастады.

	Қызық көріп, мен сырттай бақыладым да отырдым. Бабына келген сабынды ат басындай-ат басындай етіп кептіру үшін шыптаның үстіне қойды да, қасындағы әйелдерге иіс сабын болмаса, кір сабынды алмайды екен, майы тым көп болғандықтан кірді дұрыстап ашпайды деп біледі.

	Қашан болмасын Бақтылы жеңгейдің үйінің іші, отының басы мұнтаздай: көрпе-кепшік, төсек- төсеніштері тап-таза. Аяқ-табағының өзін қайнаған ыстық сумен сабындап жуып, аппақ сүлгімен ықтияттап сүртіп қояды.

	– Тұрмыс сәні – тазалық. От басының тазалығы – әйел үшін үлкен сын. Ауру астан да болады, настан да болады. Шыбын қонған жер – у төккенмен бірдей. Бір шыбын бір үйдің берекесін кетіреді. Тән саулығы, жан жайдарылығы және тұрмыс тазалығы – осы үшеуі ғой тіршілік көркі, – дейді жеңгеміз.

	Кешкі шайдың дастарқанына өзі қысқа әзірлеп, дайындаған тағамдарының барлық түрін қойды. Мен білсін деген болу керек, шай құйып отырып, ара-арасында, әр тағамды саусағымен түртіп көрсетіп, аттарын атаумен болды:

	 – Мынау «ти де қаш» – ең күшті мәйек – кепкен уыз – салған сүттің ірімшігі: ақ ірімшік, сары ірімшік. Сықпа құрттың да түр-түрі болады: тұщы құрт, ащы құрт, алдыңа жақын қойылған торақ құрт, яғни тұзы бар құрт; мұны бірнеше жылға дейін сақтауға болады; ағаңа тақау көздейдегі – егежей-құрт – ірімшік араластырылып істелген, кәрлен кеседегі қарынның майы, сарысуды да байқап көр; тостағандағы – биылғы ақ тарының сөгі... Мақтаншақтығым ұстап отырған жоқ, елдің асын жеп көріп, дәмін алсын деп дастарқанға бәрін әдейі қойдым.

	Мен рахмет үстіне рахметімді жаудырғанды ғана білдім және аз-аздап та болса, бәрінен ауыз тидім. Өйткені мұндайларды менің әжем мен шешем де жасайтын. Жас кезімде осылардан бойыма қуат, өзегіме нәр алып өскен қазақтардың бірімін.

	Бұл кісілердің шайға отырысы, шайға дастарқан жаюы, шай ішіуінің өзі үлкен сән мен салтанатқа толы екен: самаурынды ағаштың көмірімен ғана қайнатады; жер ошақтан жапаның қызыл шоғын ғана іріктеп жәмкемен тапаға салады да, аққұманды оның үстіне қояды; зерлі тостаған толы қаймақты ғана шайға қатады. Жеңгей шайды қалампырсыз ішпейді екен: аққұманның қақпағын ашқан сайын осы гүлдің иісі бұрқ ете қалады. Нұрекең оның үстіне шайға аздап қара бұрыш салғанды ұнатады; тұмау тигізбейді деп білетін көрінеді. Бақтылы жеңгей түйір қара тұз тәрізді мұз жентек жылтыр қант-науат, әйтпесе тапаға салған құм шекерді отқа ұстап балқытқаннан кейін пайда болатын күрең күтірлекті тістейді екен. Отағасысы шайды көбінесе сықпа құртпен ішкенді ұнататын боп шықты.

	...Күн кештете Бақтылы жеңгей қамыр илеуге кірісті. Осы іс үстіндегі қазақ әйелінің екі қолының қимылы, екі білек әрекеті, қос жұдырықтай боп қатая бастаған қамырды ағаш табаққа әр қырынан соққандағы әсем ырғақ, содан кейін алма-кезек жұдырықтау анау-мынау рәсім биіне бергісіз әдемі қимылдар екеніне көзім енді ғана жетіп отыр.

	Өстіп отырып жеңгей:

	– Жаз бойы неше жұрт жаңғыртсам да, қыстауға кірер алдында осы араға жылда үй тікпей кеткен емеспін: мұнан аттай қырық бес жыл бұрын ең алғаш отауым тігілген шалғын бұл, тұңғыш от жаққан ошағым да осында...

	– Мұныңыз айта жүрер әңгіме екен...

	Бақтылы жеңгейдің тағы бір қасиеті, есігін ашқан адамға дәм ауыз тигізу қазақтың көне салты деп, кішкентай балаға шейін құр ауыз жіберген емес.

	– Аруақтарға арнап жеті шелпек пісірмесем, – деп жеңгей қамырды біркелкі бөліп болып, енді оларды қысқалау ақ оқтаумен дөңгелетіп жая бастады. – Жарықтықтар, бірдеңе дәметіп жүрген болар, түні бойы түсімнен шықпай қойды. Әйел үшін алпыс жас, төрем, бар сұмдықтың басы білем... Қартайғанның белгісі болар: соңғы бірер жылдың төңірегінде мені ауру-сырқау шындап айналдыра бастады... Әйтпесе, дені сауға дүние кең, бұл өмір күнде той десе де болады...

	– Е-е-е, қырмызы қызық дүние!

	Осы тұста маған мынадай бір ой келді: көп нәрсе әйелдің барды ұқсата білуіне байланысты.

	Бірақ Нүркей ақсақалдай отағасысы болмаса, әйел байғұс нені және несін ұқсатар еді?!

	Бұл кісі туралы анық білгенде: Бақтылы жеңгей осы ауыл ғана емес, бүкіл аймақтың анасы іспетті екен: абысындары бұл кісіні «көркем шешей» деп атайды. Қыздары – «ақ апа», жиен- немерелері – «ақ әже», жақын келіндері – «ақ шешей», құдалары – «ақ құдағай» деп, бұл кісінің өз аты көбіне атала бермейтін де көрінеді. Ақ дастарқаны қандай кең болса, ақ көңілділігі мен ақ пейілі де сондай кең екен. «Өзекті жанды көңіл тарлығынан сақтасын. Екі көздің аясына симайтын не бар? Көңіл де сондай» деп біледі Бақтылы жеңғей. Ең соңғы бір аңғарғаным: «әкеге тартып ұл тумас, шешеге тартып қыз тумас» дегендей, Бақтылы жеңгейдің төрт қызы да, қатарларынан кем емес, өз орталарына сыйлы, өнегелі шаңырақ ұстап отырғандарымен, шешелерінің көшелілігі, іскерлігі, ұсынақтылығы, мәрттігі, қайсысына болмасын онша көп жұға қоймағанға ұқсайды. Оның есесіне көрші отырған үйлердің қыз-келіншектері бұл кісіден көп нәрсе үйреніп, көп тағылым алған, ізін қуып, орнын басатын сыңай байқатты.

	Осы ерлі-зайыптылардың ақын жанды адамдар екенін қыздарына қойған атқа қарап та аңғаруға болатын тәрізді: ең үлкені – Ақборық, онан кейінгісі – Құралай, сосын – Сұлуқия (Сұңқарқия баурайында туған), кенжесі – Қызғалдақ.

	Сыртқа шығып бара жатқан Бақтылы жеңгей:

	– Мына мысығы түскір ұзақ жуынып-шайынып, сыланып-сипана береді ғой: ертеңдері жауын- шашыны болмаса не қылсын, – деді.

	(Айтқандай-ақ, келесі күні ертелете жауған қалың жаңбыр көпке шейін басылмады).

	– Осы құба шалдың, мына ағаңның, арқасында қысы-жазы қамбамыздан қара азық үзіліп, көктемде, әсіресе жаз бен күзде де қызылсыз болып көрген емеспіз, – деп жеңгей отқа үш бұты бар темір ошақ орнатып, үстіне шағындау қара қазан қойды да, Нұрекең атып әкелген киіктің етінен қара куырдақ істеуге кірісті.

	Сыртта сіркіреп құс аяқ жаңбыр жауа бастады.





ТОҒЫЗЫНШЫ СҰХБАТ




	Күздің соңғы айының ақырғы күндерінің бірі. Бұл кез сондай беймаза боп тұр: қарашаның дауылы мен жауыны бір апта бойы қосыла сапырылысып, далаға шығуымыз мұң болды. Бүгін түс қайта ғана күн ашылайын деді.

	Бұл жолы Нұрекеңдікіне мен қыстауға кірген соң бір-ақ, бардым. Кемпірі екеуі ферма орталығында тұрады екен; Өзі бас болып, күйеу балалары мен жиендері жәрдемдесіп, қыстақтың жоғарғы жағынан зыңғырлатып үш: бөлмелі үй салып алыпты. Үйдің еңсесі биік, шатыры – шифер, едені – тақтай, есік-терезелері үлкен, әшейін, сыңғырап тұр. Көшеге карайтын төрт терезесінің алды жиде ағашынан көрінбейді. Бақсам, ол кісі жидені, әсіресе жиденің гүлденген кезіндегі иісін қатты ұнатады екен. Және бір ғажабы: қалың құм арасынан жиденің жылына екі рет – көктемде және күзде гүлдейтін өте бір сирек кездесетін түрін тауып әкеліп отырғызыпты. Диуалдың айналасы – сыңсыған қарағаш. Ешкі тимесін деп, оларды биік етіп, аралары ашық тақтайшалармен қоршап қойыпты. Ауласы – ат шаптырым, әріректегі мал қорасы да көп жерді алып жатыр. Оның жалпақ төбесіне текшелеп тұрып пішен үйген: көк бидайық екені бірден байқалады. Су өтпесін, жел ұшырмасын деп үстін нән брезентпен жауып, оны ұзын бақанмен бастырып тастапты. Үйге қабырғалас салынған, төбесі ғана жабық, алды мен екі жағы да ашық, күн жылыда мал ұстайтын албары да бар.

	Ауланың іші астық қырманындай, тап-таза, бөстеки бір де қылау көрінбейді.

	Үйдің ішке қарайтын қабырғасын түгел алып тұрған, белуардан жоғарғы жағын әйнектеп тастаған кіреберіс-шыланда келінің дүңкілі құлаққа келеді. Оның есігін ашқанда қуырылған қара тары мен келіден жаңа шыққан талқаны аралас піскен тары-сөктің иісі бұрқ ете қалды. Қарттың кіші қызы келіп шешесіне тары түйіп беріп жатыр екен.

	Мен сонда бас сұқтым.

	Бақтылы жеңгей қызыл тарыны шыптаға төгіп суын сорғытып алды да, қайтадан қазанға салып қуыруға кірісті; қолындағы киіз ораған басы жұдырықтай былғауышында тыным жоқ – тарыны күйдірмеу керек.

	– Төрем келіп қапты ғой. Үйге кір. Ағаң қазір келеді, өрістегі малға кетті, – деп Бақтылы жеңгей маған есікті нұсқады.

	Ішке кіріп, сондай кең үш бөлмені асықпай аралап шықтым. Еденді қызыл күрең сырмен бояп жалтыратып қойыпты. Үйдің кірер алдында ғана әктелгені көрініп тұр: аппақ қабырғаларында еш қылау жоқ. Еденге алаша жайылып, оның үстіне – ақ киіз, киіздің үстіне құрақ көрпе төселген. Қабырғалар қолдан тоқылған кілемнен көрінбейді. Терезелерге ақ шілтер, сарғыш перделер тұтылған. Төр жақ бұрыштағы екі бірдей нән сандықтың үстіне жинаған көрпе-жастықты да етегі кестеленген ақ жібек жапқышпен қымтап қойыпты.

	Ортаңғы бөлмеге қазан құрылған. Мұнда тұрған кебеже, күбі, асадал, ұнға толы кенеп қап пен тары салған ала қаптың – бәрінің астына тақтай төселген.

	Үш бөлмесі де жайнап тұр, кірсе шыққысыз; іші ұядай жып-жылы: қазан орнатқан пеш арқылы – қатар тұрған екі бөлмені, ал үшіншісін, үстіңгі жағын шойын плитамен жапқан қыздырмамен жылытады екен. Бәрі де тап-тұйнақтай, үйдің әйелі күтімдар кісі екені бірден байқалады.

	Бөлмелерді аралап болғаннан кейін қайтадан шыланға шықтым.

	– Шай қояйын десем, жарылған ағаштың таусылып қалғаны...

	– Жеңеше, қам жемеңіз, басқа болмағанмен, тамызық дайындау қолымнан келеді, – деп, қазандыққа сүйеулі тұрған қара балтаны алдым да, отын тұрған жаққа барып, самаурын тұтататын ағашты майдалап жаруға кірістім.

	Осы кезде Нұрекең де келді.

	– Сендей қайнысы бар жеңгенің арманы жоқ шығар: түу сонау Алматыдан арнайы келіп самаурынға салатын ағашына шейін жарып беріп жатса. Ер жігіттің белгісі: түзде – төре, үйде – құл... – деп ол жымиып күлді. – Бұл жеңгеңнің ертең сен кеткеннен кейін мақтанышпен айтып жүруіне де жақсы болды.

	Отағасының сөзін құлағы шалған Бақтылы жеңгей:

	– Мақтанбағанда ше? Мен сияқты қай кемпірдің қайнысы астанадан арнайы келіп отынын жарып беріп жатыр... Өзің болсаң тамызық қамтудан да қалып барасың...

	– Не дейді-әй, мынау?!. Қайның келген соң әбден хотқа мініпсің ғой... Менің аздап көріпкелім бар: Қайсаржанның бүгін әдейі келіп саған қол ұшын беретінін білдім ғой...

	– Ой, білгішім-ай!.. Төремнің өзі ғой...

	Шай үстінде Нұрекеңе жүргелі жатқанымды, ел аралап, ата қонысыммен танысқаныма үш айдың жүзі болғанын, қоштасуға келгенімді айттым.

	– Онда былай етейік, – деді ақсақал. – Машинаны мұнда шақыртпай-ақ қой. Орталыққа шейін мен сені шығарып салайын. Атпен барайық. Арғы жағында – аудан, одан әрі – темір жол бола ма, әлде айырпланға мінесің бе, ол жағын өзің білесің...

	– Болсын, аға.

	– Бүгін осында қонасың.

	– Жарайды.

	Нұрекең сәл әріректегі кілетке кірді де, онда біраз кідіріп барып, қайтадан шықты. Қолында бірдеңе бар.

	– Мынау – сенің әкең соғып берген қасқыр қақпан. Қанша жыл болды, әлі міні құрайтын емес...

	Көп тұтынғандықтан болар, майлап қойғандай сырты жыл-жылтыр, шеңбері кіші-гірім қазанның қақпағындай, жымдасқан арса тістері сояудай, қос серіппелі, темірі сондай қалың қасқырға салатын қара қақпаннан көз аудара алар емеспін. Азбас-тозбастай етіп-ақ соғыпты! Әкем өзінің ұсталық белгісін қалдырмады ма екен деп, әр жеріне тесіліп қарай беремін. Ап-ауыр қақпанды қолыма алғанда жүрегім атқақтап, өрекпи діріл қағып, кеңсірігім удай ашып, тамағымда бірдеңе кесе-көлденең тұрып қалғандай, өз-өзінен түйіле берді...

	– Мұнымен алған қасқырдың санын да ұмытып қалсам керек... Біреуі де құтылып көрген емес. Ылғида секіріп шабады, солай істелген. Қара саннан түскен небір көкжалың тырп ете алмайды. Өткен қыстың өзінде жетеуін қанжығама байладым. Қанды ауыз қақпанның нағыз өзі!

	Осы кезде Бақтылы жеңгей бізді шайға шақырды. Менің қайта-қайта мойын бұрып нені қызықтап отырғанымды анық аңғарған Нұрекең:

	– Әсем ән, сазды күй және сұлу жыр құлақ пен жүрекке қандай жақса, әдемі ою-өрнек те көз бен көңілге сондай суйкімді көрінеді. Шешендік пен шеберлік ағайындас келеді.

	Төрге тұтылған кілем айрықша жанып тұр: бояу атаулының бәріне жан бітіп, әрқайсысы өз нұрымен сайрап кеткісі келетіндей...

	– Мына жеңгеңнің ауырмай-сырқамай тұрғанда кілемге салған өнері ғой.

	– Ғажап екен!

	– Әр пенденің бір әурешілігі болады емес пе?

	– Кілем тоқу әурешілік немесе құр ермек емес, нағыз өнер ғой!

	– Ендеше жеңгеңнің он бес құлаш ораулы шиі және бар...

	Алдымызға үйме тамақ ет келгенде, мен қой етінің семіздігіне қайран қалдым.

	– Ол былай ғой, шырағым, – деді қария. – Бұл бәрінен бұрын қойдың отына байланысты: бір жеті қара жусанға жайсаң – қойдың денесіне ақ май жинала қалады. Содан соң тағы бір жеті изенге жайсаң – еті қаракесектене береді. Осылайша алма-кезек жайып, біздің жақтың қазақтары талай заманнан бері қысқы соғымға сойып, үйтетін ісек, құнан қойларын семіртеді, сендерше айтқанда, борда-қылайды. Өсітіп, кезек жайған соң, қойдың етінің бір қабаты – май, енді бір қабаты қаракесек боп кезектесе береді. Ондай еттің дәмі басқа, жұғымы да ерекше, майы да жүрекке тимейді. Семіздің сүйегі де майлы, арықтың сорпасы да татымайды. Жұрттың көбі қазір қойын осылай жаюға ерінеді, жалқау боп барады...

	– Мұныңыз барша қазаққа, тіпті бүкіл Одаққа үлгі боларлық-ақ өнеге екен!

	– Қайдам... Өткен қыста қар қалың болды. Қар суымен-ақ көк атаулы биыл сондай жақсы көтерілді. Жазда жаңбыр жиі жауды, ылғал мол түсті. Қазір мал шетінен қоңды, ерекше күйлі. Соғым да семіз болады. Сыбағаңды жеп кет.

	– Көп рахмет! Онсыз да табан аудармай үш ай бойы жүріп алдым...

	Ертең жолға шығатын болғандықтан, еттен кейін бір-бір тостаған шұбат ішіп жатып қалдық.

	* * *

	Жол жүру қамы түртпек болса керек, мен елең-алаңда тұрып сыртқа шықсам, жаулығы ағараңдап кілетіне бір кіріп, бір шығып зыр жүгіріп жүрген Бақтылы жеңгейді көрдім.

	– Төрем, жеңгең шындап қартайса керек, сенің үйіңдегі келін-балаларға деп, барған соң қолыңа қарайды ғой, беріп жібермек сәлем-сауқатымды, бізде не болсын, әшейін, елдің дәмі ғой, кеше кешкісін-ақ жинастырған сияқты едім. Жент пен қарманы ұмытып кетіппін. Соларды енді әкеле жатқаным ғой...

	– Ой, бекер әуре болғансыз...

	– Неге? Елдің дәмін сағынбайсыңдар ма? Әлде...

	– Жо-оқ, жеңеше. Сағынғанда қандай! – деп жаңағы бір сөздің ретсіздеу айтылғанын соңынан аңғарған мен, енді онымды жуып-шайған болдым.

	Ертеңгі шайдан кейін жол жүрмек боп сыртқа шыққалы жатқан маған арнайы көрсетіп, кілең бір қол басындай ақ қалталарға салынған сәлемдемесін Бақтылы жеңгей атап-атап қоржынына жайғастыра бастады:

	 – Мынау – ақ ірімшік, сосынғысы – сықпа құрт, келесісі – жекей құрт, бәрінің ішіндегі үлкендеуі – кеше ғана түйілген ақ тарының сөгі: иісі әлі бұрқырап тұр; мына бір кішкентай – сарысу, қалған екеуі – жент пен қарма. Сарымай мен сүзбені күн суытып, қар жауған соң, қатынағандардан молдау етіп беріп жіберермін. Қазір барғанша бұзылып кетеді...

	Бақтылы жеңгейдің сәлем-сауқаты орта қоржын болды. «Бұлардың бәрін қалай көтеріп жүремін...» – деген базына сөз тілім ұшына келсе де, жеңгейдің көңіліне карап:

	– Көп, көп рахмет! Келініңіз бен балалар елдің дәмін татып мәре-сәре боп қалатын болды! – деп ризашылығымды білдірдім.

	– Жесін жарықтарым. Елдің дәмі аузына тиген балалардың елді ұмытпауына да жақсы... Өзің сопайып жалғыз жүре бермей, ендігіде оларды да ала кел. Көрсін өз көздерімен ата-баба қонысын, елдін сыр-сипатын көңілдеріне тоқысын, танысып-біліссін осындағы ағайын-туыстармен...

	– Бұл тілегіңізді де жеткіземін, жеңеше.

	– Сөйт, төрем!..

	Нұрекеңнің бәйбішесіне – Бақтылы жеңгейге – өзіме көрсеткен шынайы ықыласы, қалтқысыз құрметі, буырмал мейірбандығы үшін тағы да көптен-көп алғысымды айтып, қария екеуміз, ертеңгі шайдан соң, жолға шықтық.

	Нұры сынған күннің қабағы, ескі дімкәсі бар кісінікіндей, бүгін де салыңқы, қабарып алған. Қырдың, түгінен түгел айырылған көн тулақ сияқты, әбден құты қашып, ыпыны кеткен: жылан жалағандай сүреңсіз өңір, сұрқай өлке, дел-сал дала; меңіреу үнсіздік, түнерген ап-аласа аспан, бебеу көңілсіздік... Топырақ кебіртіктеніп, жердің тамыры тартылып, тоң пайда болған. Аязға бергісіз күзгі ызғырық қана жалпақ қырда емін-еркін ойнақ салады. Көз жетер көлем, күл төгіп тастағандай сұп- сұр, кей тұсы күйген көнге ұқсап қарайып көрінеді. Жадау жапан, жалғыз ұлынан мезгілсіз айырылып ауыр мұңға батқан қариядай, тым жабырқау. Туған жердің, жаугершілік тұсында босып кеткен елдің жұртындай, сұры қашып, өңі мықтап тайған. Қай тұсқа көз салма, көретінің: жүдеулік, жадаулық, жабырқаулық пен сұрықсыздық; ненің де болса сыны кетіп сыры тайған, бәрі де тым қораш сыңай байқатады.

	Жер, халық, ел тағдыры қабырғасына қатты батып, қамыға айықпас бір ауыр ойға шомғандай, Сұңқарқия алыстан мұнарта түнеріп, алдыр-бұлдыр ғана көзге шалынады.

	Беті қатқан қақ суы, аттардың тұяғы тигенде, қапылыста быт-шыты шыға сынған шөлмек тәрізді шатыр-шұтыр етті.

	– Кешең күз, қуқыл тартқан құла дүз дегеніміз осы... Қарашаның аяқталар тұсындағы даланың көне құрым киізден бір де аумайтын суретін көргенде, ішімнен: «Тезірек қар жауып, мыналардың бәрін көңілден жасырып, көзден таса қылса екен», – деп тілеймін. Бірақ, ойлап қарасам, жыл он екі айдың бір ғана маусымының өзінде жалпақ қыр, қалың құм, кең жазық, өзен-көл, тал-тоғай, қамыс- қоға, ну қопа – туған өлкем, ата қонысым неше алуан реңденіп, түрге еніп, бояу-түс байлығын танытпады десейші.

	– Күз аяқталып қалды. Қыстың басы – желтоқсан да ауылдың желкесіндегі қырқаға таянып келсе керек... Уақыттың өтуі тез, қайтуы жоқ. Бұл деген алқымы іспес, шаршап-шалдығуды білмейтін арғымақ қой: көзді ашып-жұмғанша миуасын төгіп тағы да бір жыл – он екі ай зулап өте шықты...

	Бұдан соң біразға дейін үнсіз қалған Нұрекең, тамағын қырнап қойып, жөткірініп алды да, қайтадан сөйлеп кетті:

	– Әңгіме жол қысқартады. Сондықтан сөзімді әріректен бастайын... Бір замандарда бұл өлке ұшар басы көк тіреген мұзарт таулар, шалғыны белден келген аумағы ат шаптырым алқаптар, мол суы шіреп аққан дариялар мен айдынының алабына көз жеткісіз шалқыған шалқар көлдерден тұрған. Қазіргілері – солардан қалған жұқанақ қана. Асан қайғы бабамыз: «Топырағына қамшының сабын қадасаң – тоғайға айналатын, шалғынына жайылған төрт түлік шайлап қалатын, құланы қырдың бетін көрсетпейтін, киігі құмырсқадай өрген, бетегесіне қоян жасырынса көрінбейтін, бір түп жусаны бір қойға бір күн азық болатын: ақ шабағы май татыған, ағын суы бал татыған» деп осы өлкені айтқан. Мұндай жерде әсіресіз болмайды ғой, әрине...

	Желмаямен желдей естіріп, халқының қамын жеп, елінің ертеңін ойлаумен бар ғұмырын сарп еткен Асан атаға бір белгіні осы өңірге қойса, ұрпақтарға мәңгілікке ұлағат болғаннан басқа кімнің несі кетер еді?!.

	– Бұл өлкені неше ықылым жұрт мекен етпеген, бауырына неше дүркін ел қонып, неше дүркін ел көшпеген. Бізден бұрын өткен әлденеше ондаған ұрпақтың көне жұрты ғой...

	– Болар-болар...

	– Бұл өлке – есте жоқ ескі заманнан бері жетпіс жеті атамыз жайлаған жер: ежелден ел мекені, халық қонысы, мал өрісі.

	– Ата-баба мұрасы...

	– Бұл ел ертеректе құмды қыстап, қырды жайлап, Сырды күздепті. Беріректе жаз жайлауы – Қарақұм, қыс қыстауы – Қаракөл болған. Көктеуі мен күздеуі – екібастан, өзен, өзек, қарасу бойлары. Біздің жас кезімізде көктеуіміз – қоғалы көл, жайлауымыз – қырмызы қыр, күздеуіміз – қамысты өзен, қыстауымыз – қопалы ой немесе май тоңғысыз құм арасы еді...

	– Тірлік малға байланысты болған соң, жылдың төрт мезгілінде де жайлы қонысқа не жетсін.

	– Бұл өлкенің берекесі шаш-етектен: тегіс-ойы, су бойы – егін, бау-бақша – жерден өнетін түлік; өзен көлі – толған балық – су түлігі; қамыс-қоға арасы сыңсыған құс – қанатты түлік; қыры – қаптаған киік - бұл да бір түлікке татиды; жыртылып-айырылған қояны тағы бар; құмы адам қорек етерлік көгеріс атаулыға сондай бай (қандай ауыр жұт болса да, көктемде құм арасына жеткен адам аштан өлмеген): жуа, көсік, сарымсақ, құмаршақ, қымыздық, биеемшек, қоянтобық, жаужұмыр, жидегін бір жазда жинап үлгіре алмайсың. Түк шықпайтын тақырының өзін көктемде, қырғұлақ бола жаздап қыстан қысылып шыққан жұрт, әсіресе жас балалар сүйсініп жейтін илан басып кетеді. Аңы да жетерлік: қасқыры, қарсағы, қабаны, түлкісі, борсығы, бұлғыны, балпағы, енді андатыры да баршылық; бәріне бай. Бір сөзбан айтқанда, бұл өлке – ата-бабамыздың еркін жайлаған ежелгі қонысы, менің, сенің, бәріміздің құтты мекеніміз – нағыз жер науаны!

	– Десе дегендей-ақ екен!

	– Ширек ғасыр бойы жан баспай тусырап жатқан бұл жерге – бір кездері қаңырап қалған тұл өлкеге жиырма бес жылдан соң барып төрт түліктің тұяғы тиді, қайтадан кереге жайылды, қыстау салынды. Мұның себеп-салдары басқа бір салалы ұзақ әңгіме...

	– Ойпырым-ай, ә?!.

	– Доңыздының бойында әз-Жәнібек ханның қаласының жұрнағы әлі бар. Әбілхайыр ханның сүйегі де біздің жерде жатыр. Ертеректе әдейі ат басын бұрып көргенім бар. Ол – қалың қорым.

	«Ханбасы» деп аталады. Өйткені Әбілхайыр ханның басы сонда қалған... Мұнда бір кездері аса зор қырғын шайқас болғанға ұқсайды: қорымның ұзындығы екі шақырымнан асады, ені жарты шақырымдай болар. Жойқын ұрыста мыңдап қырылған әскер ге үйілген топырақтың аумағы бес қанат үйдің көлеміндей. Ондайлардың ұзын саны мыңнан асады. Сондықтан жұрт оны «Мың мола» деп те атайды. Бәрінің қақ ортасында қам кірпіштен қаланған аумақты да зәулім үй тамның үйіндісі қазірдің өзінде қомақтылығымен көзге бұрып түседі; түу сонадайдан қол бұлғайды... Зиратта жазу қашалып, ру-тайпа таңбалары басылған жып-жылтыр көк тастар самсап тұрушы еді. Қазір жоқтың қасы: беріректе ұстағанның қолында, тістегеннің аузында кетті... Әсіресе жергілікті әумесер бастықсымақтар сиыр қораларға іргетас қалау үшін-ақ тасып құртты... Ең алғаш орыс патшасымен бодан боламыз деп пәтуаласқан Маңтөбе де, жұрт оны Бозтөбе деп те атайды, бәз-баяғы қалпында, жатқаны сол шөккен нардай боп маңқиып... Хандар нашар өңірді жайлап, жаман жерге қала салмаса керек...

	– Әрине ғой!

	– Айтулы ақын Абайдың арғы атасы – Ырғызбай да осы біздің Ырғыз өзенінің бойында дүниеге келген. Сондықтан атын да Ырғызбай қойған. Алауыздық түбімізге жете жаздаған әйгілі «Ақтабан шұбырынды – Алқакөл сұлама» тұсындағы қашқыншылық-босқыншылық кезінде олар жан сауғалап осы жаққа ауып келген. Есеңгіреген халық есін жиып, ауызбіршілік жасап, батырлары «бір жағадан – бас, бір жеңнен қол шығарып» қалмақтарға қарсы соғыс ашып, оларды қырып-жоя отырып, қазақ жерінен біратола қуып тастаған соң барып, ауғындар қайтадан өз ата қоныстарына көшкен. Солардың ішінде Абайдың арғы атасы – Ырғызбай да бар.

	– Тарихқа жүгінсек: әуелден ауызбіршілігі болғанда, бүкіл қазақ күш біріктіріп қарсы тұрғанда ондай ойсырай жеңіліп, жаппай қырғынға ұшырамайды екен. Сол кезде де қазақты «алты бақан – алауыздық» құртқан көрінеді ғой...

	– Халық үшін алауыздықтан қатерлі дерт жоқ!

	– Құрып кету де осындайдан ғой...

	– Бұл өлкенің қыран қонар биігі болған соң, бабаларымыз «Сұңқарқия» атапты анау ұшар басы бұлтқа тиіп, көз ұшында мұнартқан тұрпаты бөлек жұмыр тауды. Бір замандарда бұл көк тіреген сүп- сүйір биік шың болған. Сол кезден бізге жеткен аңызға сенсек, бір алып құс Әлеке ханның малбасы, дәулетінің құты саналған боз биенің құлынын жылда көтеріп әкетіп, шыңның басына апарып жейді екен. Хан әлгі құсты тірілей қолға түсірсем деп арман етеді. Кімге айтса да, оған батылы жетіп ешкім шыға қоймайды. Асан Қайғының баласы Абат батыр ғана келісім беріп, құсты топшысынан дәл көздеп атып түсіріп, ханға тірілей әкеп береді. Батыр сүйтіп атағын шығарады. Бақса, бұл самұрық тектес сұңқардың ерекше бір түрі екен. Содан бұл тау «Сұңқарқия» аталды деп те айтады. Оған жалғас ортасы ойық биіктікті «Қосбүйрек» дейді. Бұрын бүтін тау болған көрінеді. Қуғын-сүргінге, адам қаны судай аққан қанды шайқастарға толы құба қалмақ заманында осы өлкені басып алған қалмақтың ханы Әуіркемен шешуші шайқасқа шыққан Абат батырдың жер қайысқан қолы-қалың әскері уақыт ұту үшін айналып жатпай, төтесінен салып үстінен тікелей басып өткенде, солардың тұлпарларының тұяғы таудың ортасын ойып жіберген деседі...

	– Иә, ата жауымен жан аямай алысып, ырғай найза салысып, қылыштарын қанға малысып ел қорғаны бола білген талай хас батырлар шығыпты ғой бұл өлкеден де...

	– Арқар ұранды арғы ата-бабаларымыз аса бір қиын нәубет, зіл-батпан ауыртплықтарды, қанды қырғын шайқастарды бастарынан кешіп, жері үшін, халқы үшін, ел-жұрты үшін толассыз болған небір қанды соғыстарда қаншасы қырылса да, туған жерін жан аямай асқан ерлікпен қорғай білген; бөтен-бөстек ешкімге бастырмаған, таптатпаған!

	– Аруағыңнан садағаң кетейін бабаларымыз-ай!..

	– Атам кішкентайымда-ақ үйдің алдындағы жатаған төбеден, іргедегі дөңгелек қарасудан, қыстауға тиіп тұрған тал-тоғайдан бастап осы өңірдегі жер-су аттарын жаттататын, жадымда сақтаттыратын. Мен ұмытып қалмасын деп, ауыт-ауыт сұрап, өнебойы пысықтап отыратын. Содан да болар, жер бедерімен жете таныспын, туған өлкемді жанымдай жақсы көремін. Бұл қасиет адам атаулының бәрінің де бойында бар деп білем. Бұл – кісіге ана сүтімен аралас сіңетін құдірет. Мейілдерің, құдайсыз-ақ ғұмыр кеше беріңдер. Бірақ жерсіз күн көре алмайсыңдар. Ең болмаса туған жерді қадірлеп-қастерлеп, оған ата-бабаларындай қамқоршы, қорған бола біліңдер. Туған жер, туған халық, туған елсіз адам жоқ, әсіресе азамат болмайды.

	– Әрине ғой!

	Керегесі – кең, кіммен де болса терезесі тең, өнегесі – ұшан, өнері – өр халықпыз.

	Жұтаңсысақ обалымыз бізді кері кетірген қилы-қилы замандарға...

	– Бұл деген...

	Ұшар басына қысы-жазы бұлт мамырлаған, қатпар-қатпар құзына қыран ұя салған осы өлкенің – ата қонысымның – берік кіндігі, көрген көзді көгендер зеңгір тау – асқақ тұлғалы қасиетті Сұңқарқияма қайта-қайта мойын бұрып қимастықпен қарай беремін. Манар тауым келешек ұрпақтар қамын жеп қалың ойға батқан ақылы дана бабалардай көз ұшында маңғаз мұнартады. Піл сауырлы Қосбүйрегі бәз-баяғы қалпында, мәңгілікке айнымас серік боп қасында тұр.

	– Қазақтың еркіншілік заманында жазылмаған заң – ата салты бойынша, қай құдықтың басына, қай көлдің жағасына, қай өзеннің сағасына қай атаның баласы бұрын келіп құрығын шанышса, сол жерді жайлауға, қыстауға, көктеуге немесе күздеуге хақтылы болған. Берірек келгесін ғой адамдардың, әсіресе бар мен байлардың, би мен төрелердің, молда мен қожалардың, ауылнай мен болыстардың ниеттері бұзылып, көңілдері қарау тартып, арам пиғылмен көрінген шұрайлы өңірге көз алартып, басып алып, бітіспес жер дауын шығарып жүргендері...

	– Сол қорқау қараулықтары ғой өздерінің де түбіне жеткен. Зауал десек те болар...

	– Мына өңір – аталарымыздың ат шаптырып бәйге алған, ит жүгіртіп, құс салған кең жазығы...

	– Жатысы да керім екен!

	– Қамшылар жағымыздағы анау қарауытқан көп шоғыр – көне асардың орны. Ол да өз алдына бөлек хикая...

	– Бұл өлкенің әрбір ойы мен қыры, төбесі мен шоқысы, тауы мен тасы толған шежіре болса керек...

	– Оның рас. Әне бір аумақты қара дөң «Қалмақ қырған» деп аталады. Абат батырдың әскері сол жерде басқыншылармен ақтық шайқасқа шығып, жауын қирата жеңеді де, туған жерін азат етіп, халқын құтты мекеніне қайтадан қоныстандырады.

	– Қайран, ерім-ай!

	– Әрі қарай Жарас жазығы, Кеңадыр, Миялы, Қызбел, Ақбелес, Аққұм, Бәйгеқұм, Ақшағыл, Қосқоңыр, Қурайлы, Ханжұрты, Көкжота, Аққырқа, Жуалы, Ақшоқат, Ақшатау, Бүркітті, Жыңғылды, Ақтүбек, Ақсаға, Ақөткел, Ақбөгет, Ақеспе, Көксала, Қарашоқы, Көркемтал, Көкырғай, Сұлуқопа, Ақбейіт, Аққорған, Башпай қорығы, Әбдібай қопасы, Нұрыш тепсеңі, Жеңсікбай қыстауы, Көлішбай көңі тағысын тағылар боп кете береді.

	– Ата-бабаларымыз жерге де ат, қоя білген екен!

	– Анау алқап – біздің әулеттің жеті атадан бергі мекені – атамыздың ат байлап, анамыздың күл төккен жері, қара орын – құтты қонысым... Бозторғайдың күні даламен ғана екені сияқты, біздейлер үшін осы өлкеден жайлы, берекелі, ыстық мекен жоқ болмақ та емес! Бұл жерлердің ой-шұқыры мен төбе-төмпесіне дейін кеңліме ұялап, көзім қанғалы қашан; бәрі де тасқа басқан жазудай, көкіректе кішкентайымнан хатталып қалған. Қысқартып айтқанда, оза көшіп кең жайлаған ата-баба қонысы дегеніміз осы болады. Бір кездері біздің аталықты нар шөгіп, аруақ қонған дуалы деуші еді... Итжейдемді иттің мойнына осында байлаған... Туған аулымның тебесін көріп отырмасам, ішкен асым бойыма сіңбейді... Жұмақ дегеніміз – өзің жарық дүниеге келген жылы ұяң – ата қонысың, туған жерің, өскен елің – басқа ештеңе де емес!

	– Сөзіңіз алтын!

	– Қасиетіңнен айналайын ата қонысым, құт мекенім!

	Кейінгі келер ұрпақтар да өзіңді біздей қадірлеп-қастерлеуге жазсын!..

	– Кімнің де болса жанына ең жақын, жүрегінің қақ төрінен ғұмырлыққа орын алған, көзінің қуанышы, көңлінің жұбанышы, басына пана, жанына сая, ешқашан бағасы кемімес мақтанышы – сан ұрпақты аяқтандырған ата қонысы, туған жері, өскен елі болғанға не жетсін!

	– Өсы өлкенің сыры мен сиқын, жасаған астамшылықтан сақтасын, бес саусағымдай білем десем артық айтпаған болармын. «Қартайғанда адам мақтаншақ келеді екен» деп сөге көрме...

	– О не дегеніңіз!..

	– Ата-бабам табаны тиген, жайлап-қыстаған, көшіп-қонған бұл өлкенің мен үшін топырағы – торқа, ауасы – асыл, суы – бал, шөбі – дәрі.Әз өлкемнің кебір сазы мен жел үрлеген шаңдағының өзі маған майдай жағады... Туған жерімнің әрбір бұтасы мен жусанына шейін жазбай танимын, көзіме ыстық көрінеді, көңліме медет тұтам. Біреу-міреу бұтасы мен талын отынға шауып әкетіп, келер жылы шықпай қалса, кәдімгідей іздеу салғым келеді; алағызып болам. Әріректегі қашыртқы су – көп саланың қалың шалғыны кереге жайғызбайтын еді. Бізден жоғары тұрған теріскейдегілер Торғай өзенін тоқсан жерден бөгеп, қатарынан төрт-бес жыл су келтірмей қойып еді, сол сабатты қазір құм басып қалды, бұрқылдап шаңдағы шығып жатыр... Түстік жағымыздағы Арал теңізі тартыла бастағаннан бері, не хикметі бар екенін кім білген, бұрындары түйенің көзін сипай есетін қалың шилер көрер көзге аласарып барады...

	– Әму мен Сырдың, Торғайдың суын жоғарғы жағындағыларға қалай болса солай талапайлатып қойып, өзіміздің құдайсыған бастықтардың ай қарап отырғанына жөн болсын?!.

	– Әз өлкемнің қоңыр топырағы мен қиыршық тасына, тығыршық құмына табаным тиген сайын қуатым артып, күшіме күш қосылып, жаным жадырап, бойым серігіп, еңсем көтеріліп, мерейім өсіп, көңлім марқая түседі. Ал енді күйкі тірліктің таусылмас кәкір-шүкір күйбеңімен жүріп кейбіреулердің таңның әсем арайланып атқанын, күннің қызыл шырайланып батқанын көре бермейтінін, қызықтаудың, сүйсінудің не екенін түсінбейтінін қайтерсің. Ондайларға: «Не деген сорлап қалған жан едің?!» деп іштей қатты ренжимін. Сұлулық, әсемдік – өмір гүлі, тіршілік сәні, жүрек әні, көңіл нәрі, көз қуанышы. Дала бедерінде, төрт түлік ажарында, көл айдынында, өзен ағысында, бұлақ сылдырында, құрақ сыбдырында, тал-тоғай шуылында, көк шалғын тербелісінде, жусан құлпыруында – бәрінде де көре білген көкірегі ояу кісіге көркемдік, әлдемілік дегендер тұнып тұр ғой. Айдындағы аққулардың сұңқылы, аспандағы қоңыр қаздардың қаңқылы, қопадағы үйректердің барылы, жағадағы көп қызғыштың шарылы, өзек бойын кезген жылқышының әсем ысқырығы, қарасуды төңіректеген шағалалардың шаңқылы, жол біткенді тынымсыз шарлаған шақырықтың сағынышқа толы безілі, көктемдегі көкектің көрікті үні, әсіресе бозторғайдың сайрағаны ше! Осыншама көркемдіктің қақ ортасында тұрып жатқан қыр адымының жаны сұлу болмауы барып тұрған сорлылық, көр көкірек, тас кереңдік емес пе?

	– Әрине ғой!

	– Шет жақтарда жүргенде туған жер топырағының көңірсіген иісі мұрныңа келіп көрді ме?

	– Келгенде қандай!..

	...1942 жылы жараланып әуелі Калинин қаласына, сосын Шуя қаласына, одан – Қазан, Қазаннан Уфаға, одан Свердловскіге, ең ақырында Ірбіт қаласында орналасқан эвакогоспитальда жатып емделуіме тура келді. Госпитальдан шыққаннан кейін Камышлов дейтін шағын қаладағы сауықтыру батальонына жіберді. Сонда жүргенде, соғысқа дейін институт табалдырығын аттап үлгірген мені Свердлов қаласындағы әскери училищеге аттандырды. Сонда оқып жүргенде, көктем айы болатын, соғыс өнерінен лекция тыңдау үшін күн шақырайып түсіп тұрған терезенің алдына отырып қалыппын. Сабақ екі сағатқа созылды. Білмеймін содан ба, әлде бала кезімде бір ауырғаным барды, соным қозды ма, мен жаттым да безгекпен ауырдым. Денемнің қызуы қырық градустан асқан кезде мені әскери госпитальға апарып салды. Жаным қатты қиналған да сәттер болды... Сонда жазғытұрым көк көтерілгенде туған даламда ғана болатын және ішкі сарайыңды бірден ашып жіберетін жұпар ауасының иісі мұрныма келіп, ата қонысым көз алдымда тұрды... Қырғын шайқастардан аман қалған басыма алыстағы тылда тажал хаупі төнгенде: «Ең болмаса сүйегім туған жер топырағында қалмайтын болды-ау?!» – деп мұндай қамықпаспын...

	Ақсақалға мен осыны айтып бердім.

	– Туған топыраққа келгенде бәріміздің де түйсігіміз бірдей болады екен-ау: отыз жетінші жылы мен де тап осыны тілегенмін... Туған жердің қасиетті топырағын еркін басып, саф ауасын емірене жұтып, дәнін сүйсіне жеп, суын рахаттана ішіп, дұрыстап желі қағып, күні қыздырса, анау мынау ауру-сырқатыңнан құлан-таза айығып кетесің, біратола құтыласың. Ойхой, далам! Жалпы қазақ пен дала егіз! Мен үшін анам да бір – далам да бір...

	– Иә, адамға жер – ана, ел – ана, әйел – ана...

	– Осы әсіресе малға – құт. «Иман керек болса Мекеге бар, мал керек болса Тәуіпке бар» дейді екен бұрынғылар. Он алтыншы жылғы дүрбелеңге дейін бұл өлкені мекендеген байларда және басқаларда үш жүз мыңнан астам қой, жүз мыңдай жылқы, елу мың түйе, отыз мыңнан жоғары сиыр болған (бұл күндері бүкіл аудан бойынша төрт түліктің саны бұған жетпейді...).

	Рас та шығар. Өйткені 1928 жылы Совет өкіметі бүкіл Қазақстан бойынша ең ірі деген 180 байды конфискілеуге жатқызғанда, бүкіл қазақ жерімен салыстырғанда алақандай ғана осы өңірден бес бай соған іліккен.

	– Бір замандарда мың түрлі шөппен мың түрлі ауруды емдеп жазатын атақты тәуіп – аппақ сақалы белуарына түскен, бойы өте биік, қапсағай карт тұрыпты осы өлкеде. Шөбінің малға да, жанға да құдіреті күшті екенін осыдан-ақ аңғаруға болады. Сол кісіге қаралуға, жанына шипа алуға алты алаштан түгел келеді екен ат сабылтып. Бәрі де: «Ақсақал тәуіпке барамыз» немесе «ақсақал тәуіптен келдік» дейтін болса керек. Содан осы өлкенің аты «Аксақал Тәуіп» атанып кеткен. Келе- келе «Тәуіп» деп қана атайтын, қысқа қайыратын болған.

	– Е-е, өлкенің аты осылайша шықты деңіз...

	 – Бұл Тәуіп – ежелден бай өлке; жері – құт, суы – сүт, шөбі – шүйгін: жылқы жусар қара дөң, қой мыңғырар жынысты шағыл, түйе шайлар жасыл жантақ пен көкпеңбек көкпек, сиыр семірер майлы өлең, жасыл жекен – бәрі де осы өлкеде Молынан бар. Сылдыраған бұлағы, сыбдыраған құрағы, кең көсілген жазира даласы, құнарлы құм, сыңсыған тал-тоғайы, қара құрым малы, тірлігі қам-қарекетке, көңлі қуанышқа толы шат-шадыман адамы... Қазір де, құдайға шүкір, жер – жерінде, жекен – суында, қопа – нуында. Қопасының өзі алты ай қыста төрт түлік атаулыға әрі азық, әрі ықтасын, әрі пана. Бұрындары мұз қатқан соң қамысы мен қоғасын шауып алып, жұрт қыс бойы отын қылатын. Қазір енді көмір келді, газ да, біреуде болмағанмен, біреуде бар. Электр дегеніңнің тындырмайтын ісі; пісірмейтін асы жоқ...

	– Алда да талай жақсылықтар болады әлі.

	– Айтқаның келсін!

	– Бұрындары бір Шөжік қопасын жиырма ауыл мекендейтін. Мына шеті – Атығай, ана шеті – Құрдым, осы opтада жайқалып өсетін бидайықты өңірдің көлденеңінің өзі жүз шақырымнан асады. Айкөл мен Қулыкөлдің маңы жайылымы, қыс шабыны бар, бір совхоздың малына еркін жетеді. Әзірше тұл қалпы. Айкөлдің өзінде шаруашылық ұстауға болады: өте шұрайлы, сулы-нулы жер. Мұның маңында да көптен ел жоқ. Нұра бойында небір шөбі шүйгін, суы мөлдір бұлақтар баршылық. Ол ара да қаңырап бос жатыр. Мен атағаннан басқа да небір шұрайлы өңірлер отыз екінші жылғы орны толмас нәубет – жаппай ашаршылықтан соң қаңырап бос қалды, бұрындары бәрінің де иелері бар болатын...

	– Құрып кете жаздаппыз ғой...

	– Тұманың шөбі аса шүйгін келеді, нәрі де ерекше. Халқына құтты қоныс – Жерұйық іздеумен бар ғұмырын сарп еткен Асанқайғы бабамыз: «Жердің бөтеке майы екен» деп сүйсінген Мамыт дейтін ең бір шұрайлы өңір бар: көшкен жұрттың орны бес күннен соң қайтадан алшындап көгеріп шыға келеді. Былтыр қаққан қазығын, келер жылы көктемде көрсең, бүр жарып тұрады... Оған баруға бұл жолы үлгіре алмадық. Тірі тұрсам, тағы бір келгеніңде әдейілеп көрсетермін...

	– Ұзақ жасаңыз, аға.

	– Байтақ әлем, кең дүние, сендерше айтқанда, табиғат – бәріміздің анамыз. Қалғанымыз – түгелдей оның бауырындағы баламыз. Бала туған анасынан нәресте кезінде ғана емшек сүті арқылы нәр алатын болса, адам табиғаттан ондай құдіретті ғұмыр бойы алады; барлық тірлігін табиғат-ананың бауырында өткізеді. Қашанда солай: жер бетіне неше ықылым ұрпақ келіп-кетсе де, бір сәтке үзіліс болып көрген емес, болуы да мүмкін емес. Табиғатты бесікке де теңейміз. Бір есептен, солай да шығар. Бірақ бесіктен беліміз шығатын кез болады, ал өзектіжан өмір бойы табиғат-ана бесігінде тербеліп-тіршілік етіп, ақтық демі таусылғанда қайтадан оның қойнына кіреді.

	– Бұл жолы мәңгілікке...

	– Жер бетіндегі жанды-жансыз тіршілік атаулының бәрі бір-бірімен әрі тамырлас, әрі тағдырлас; мұнда бөлек-салақ жатқан басы артық ештеңе жоқ. Әсіресе табиғат пен адам кіндіктес. Бірақ адамның ақымақ әкімге ұқсап дікеңдеп табиғатқа шексіз үстемдік жүргізбек болуының аяғы орны толмас апатқа ұрындыруы әбден мүмкін. Жер-суға, адам, жан-жануар және қылтанақ атаулы тіршілік етіп жатқан ортаға оспадарсыз өктемдік жасап қаншалықты зиян келтірсек, түптің-түбінде, соның бәрінің тақсыретін соншалықты тартып, бізден кейінгі адамдардың ауыр зардап шегері хақ. Осыны бүгін ескермесек, ертең кеш болады...

	– Айтарға бар ма?..

	– Өз басым табиғатқа тәнтімін! – Айтарға бар ма!.. Байқай білген кісі жердің де тыныстайтынын, үндейтінін, сыбырлайтынын, күлетінін, күрсінетінін, құлағымен есітіп, көзімен көріп қана емес, жан-жүрегімен сезеді. Бүл көбіміздің ойымызға келе бермейді. Түсінген кісіге жердің де, судың да, көгеріс атаулының да, аң-құс, балықтың да обал-сауабы, сұрауы бар.

	– Иә, бұл иісі адамның бәріне де тікелей қатысты болса керек.

	– Жердің қойнау-қойнауында келер ұрпақтардың мың жылдық сыбағасы, ырзық-несібесі жатыр. Қазіргілер оған әсте қиянат жасамауға тиіс, қайта қорғай, қорландыра білулері керек. Соған міндетті.

	– Басқаша болуы мүмкін емес қой!

	– Осы өңірдегі бұлақтардың есебін алып, көзін ашу, күтім жасау; жол бойындағылардың басына тал, тораңғы, жиде, жыңғыл отырғызып, қалғандарының айналасына көп жылдық шөптің тұқымын шашу... Мені кейбіреулер сыртымнан «қияли шал» дейтін көрінеді. Мейлі, дей берсін. Әйтеуір, біреу бастау керек қой. Ерте ме, кеш пе мұны жұрттың көп болып қолға аларына кәміл сенемін. Өйткені бұлардың бәрі ертеңгі күннің, келешек ұрпақтардың қамы ғой. Құдайым, «менен кейін аспан мен жер қабысып кетсе де – бәрібір» дейтін оспадарсыз озбырлардан сақтасын!

	– «Табиғаттың бермесін тартып аламыз» дейтін әумесерлерден ақи-тақи арылар болсақ қой!..

	– Ендеше табиғатты қорғау – анаңды, еліңді, сендерше айтқанда, Отаныңды қорғау деген сөз. Қисапсыз қырып-жою салдарынан қазақ жерінде ерте заманда жосып жүретін жабайы түйе – жалбағай, жабайы сиыр – тур, жабайы жылқы – тарпаң, бұлан мен құлан мүлдем жойылып кеткен. Енді дуадақты да құрттық... Ал жер жүзінде осылайша жойылып жатқан жан-жануарлар қаншама?!.

	– Аз болмау керек...

	Ауа райы туралы қарияның айтқаны бұлжымастан дәл келетінін анық аңғарған мен, ол кісіге мынадай сұрақ, қойдым:

	– Нұреке, табиғат тылсымына байланысты болжамыңыздың мүлт кеткен кездері болды ма?

	– Бауырымызды көтермей жатып, есіміз кірер-кірместен естіп-білгеніміз төрт түлік жайы, егіс жайы, коныс-жайы, шөп жайы, су жайы, өріс жайы, көктеу, жаилау,күздеу, қыстау әңгімесі; ой мен қыр, дала мен тау, қопа мен құм, тебін мен тепсең сыры, хикаясы... Қырда туып-өсіп, қысы-жазы далада мал баққан адамның көз-құлағы, көңіл зердесі өнебойы күннің райын бағатын әдеті ғой. Бір көзімізбен ылғида аспанды шолып жүреміз. Көбіне жаңсақ айтпайтынымыз содан да шығар. Жалпы даламен етене туыстығым жанымда да, қанымда да шыр етіп жарық дүниеге келгеннен бастап бар...

	Бұған қалайша келіспессің!

	– Қазақ сән үшін көшпеген, мал үшін көшкен. Қойдың өрісін, жылқының тебінін, түйенің жазығын, сиырдың қамыс-қопасын іздеген. Қыста қонысын, жазда өрісін тапсаң ғана мал басы өседі, өнімді болады. Төліне жылда төл еселеп қосылмаса, малдан мәніс кетеді.

	– Әрине ғой.

	– Ай-айдың аты басқа, аяқты малдың өрісі басқа: боз от – жылқының наны, қара от, жусанды жайылым – қойдың қорегі, сорсортаң, жантақты-көкпекті өңір – түйенің тамағы, су бойы – сиырдың құты. Шөптің шүйгінін жеп, ауаның тазасын жұтып, күннің көзінде, самал желге бойын қақтырып жайылған мал індеттен қашанда аман, ерекше өсімтал келеді. Қылтанақ жеткенмен, таза су болмаса, мал басын көбейту мүмкін емес. Сондықтан да ата-бабаларымыз төрт түліктің оты мен суын бірге қамтыған.

	«Малдың оты мен суы» деп қашанда қосып айтады ғой... Нұрекең біршама кідірістен кейін әңгімесін әрі қарай қозғады:

	– Түу сонау ертеден-ақ көсегесі малмен, төрт түлікпен көгерген елміз. Күні кешеге дейін, яғни мұнан небәрі елу-алпыс жыл төңірегінде қазақ тірлігінде мал араласпаған ештеңе болған жоқ. Біздердей ауыл қазағы үшін әлі де болса береке атаулының басы, ырысы – осы төрт түлік. Біздер үшін төрт түлік – аяғынан жүретін дәулет. Жер малды асырайды, мал жанды асырайды. Мал жүрген жерде ырзық жүреді. Өзеннің көркі – тал, мынадай өлкенің көркі – мал. Түлік жеріне қарай бітеді, ер еліне қарай бітеді. Ертедегі қазақтардың тірлігіне байланысты бар тілегі: «Ойсылқара, оңдай көр! Қамбар ата, қолдай көр! Шопан ата, байыта көр! Зеңгі баба, жарылқай көр!» дейтұғын.

	– Төрт түлік жер бетінің байлығы болса, онан мың мәрте бағалы да құнды жер астының байлығы неге тұрады!

	– Өте дұрыс айтасың! Ақтылы қойды айдаған, алалы жылқы байлаған, келелеп түйе жайлаған, табындап сиыр саздаған, қайсыбірін өткен әңгімемде атадым да, небір шіріген байлар бартұғын бұл өлкеде... Бір замандарда осы өлкені жайлаған Сәмеке дейтін ханға жетпіс мың жылқы бітіпті деседі. Көз көрмегенді қозғамай-ақ қояйын, өзім куәсі болғанды ғана айтайын. Көл деген байдың үш жарым мың кілең ғана көк ала жылқысы болды. Қыл құйрықтың көптігі сонша, жайса – белге, жапса – көлге сыймай кететін. Бәрі тегіс мына алдымыздағы тепсеңге жайылуға шыққанда, көк сағым боп толқып, жердің бетін көрсетпеуші еді. Талай қызықтап, өз көзіммен көргенім бар! Байғабылда үш мың жылқы болған. Тек дөненінен жоғары санағанның өзінде Қасымға екі мың жылқы біткен...

	«Есенкелдінің жылқысының көптігі сонша, бас-басына сона жетпейді екен» деген де лақап тараған... Ол кезде байлықтың басы жылқы болатын.

	– Ал қазір ше?!.

	– Мұнан оншақты жыл бұрын, дәрежесі қаншама жоғары болса да, ойына келгенін істеген, бір адамның, өзіміздей өзекті жанның, айтқанымен тұрып, айдағанымен жүреміз деп, басқасын қайдам, біздер сияқты ауыл қазағы тағы да қатты күйзеліске ұшырады: «Жылқыны құртыңдар!» деп ұран тастауы мұң екен, шаш ал десе, бас алатын төменгі жақтағы есуас есерлердің осы түлікке әзірейілдей тигені сонша, ішер қымыз, сояр соғым түгіл, аяқ артар жұмыр тұяққа зар боп қалдық. Осындағы кейбір әумесер бастықсымақтар, шопанның қой торысына шейін сыпырып алып, оған малды қазіргі заманға сай текнекемен жаю керек деп, дырылдатып матасекіл беруге шейін барды. Қой ондай шопаннан үркіп, жасамыстау қойшылар матасекілден қорқып, жүргізе де алмай қиырман да шиырман болғаны бар... Содан кейін «түйені құртыңдар!» деп ұрандатушылар тағы шыға келді қиқу салып. Ақырында сол ақикөздер ойсыл қара тұқымының түбіне жетіп тынды. Қазақтың ескі ұғымында әр түліктің ішінде құт дарыған ерекше қасиетті бір малы болады. Оны «мал басы» деп те атайды. Менің сауса сүті бұлақтай ақ інгенім бар еді. Былайша айтқанда, малымның құты еді, емшегі толған сүт еді. Соның өзін милитсамен келіп тартып әкетті... Сөйтіп бірер жылдың төңірегінде, екі қолды танауға тығып, жылқы мен түйеден ада боп шыға келдік... Пәлен көсем айтты екен деп, құрғаққа кеме салуға бола ма?!. Ел етсіз қалған соң барып, «жылқы мен түйені өсіру қайтадан қолға алынсын» деген нұсқау беріліп, көзіміз ашыла бастады. Жер ет, ішер сусынға қайтадан жылап көріскендей болдық... Өзің аралап көрдің ғой: бұл екі түлік соңғы жылдары аз-аздап та болса қатарға кіруге айналды. Басқасын айтпағанда, жылқы мен түйе еті тұрғанда, иісі қазақ, сиыр еті мен құстың етін былай қояйық, қой етінің өзіне онша көп аңсары ауа бермейді ғой. Біздердей бұл елде қаншама... Байыптап қарар болсақ, осындай кілең бір асыра сілтеу – сұмдық қиянаттардың түп қазығы сол «мықтылардың» басқа халықтардың ерте заманнан бері берік қалыптасқан тірлік-тұрмыс, өздеріне ғана тән мұң-мұқтажымен санаспауында, білмеуінде және ең бір сорақысы – білгілері келмеуінде жатқанға ұқсайды. Осының бәріне «жоғарыдағылардың» көзін жеткізіп айтар ауызды қазақтың мықтымсығандарына құдайым бермей-ақ келеді ғой...

	– Басқа қазақты білмеймін, менің адам сияқты тірлік етуім үшін жылқының кісінегені, түйенің боздағаны, қойдың маңырағаны, сиырдың мөңірегені, Ақтөстің үргені, тарғыл мысықтың мияулағанына шейін күнде құлағыма келіп отырмай болмайды. Сонда ғана менің тамағым тоқ, көйлегім көк; көңлім көншіп, жаным жай табады. О заман да бұ заман кәсіп пен күн көрістің амал-айласы өзгерген жоқ, өзгермейтін де болар. Өйткені қай дәуірде де адам ас ішіп, киім кимей тұра алмас. Жалпы деймін-ау, диқан егін екпесе, шаруа мал өсірмесе адам баласы әлдеқашан аштан қырылып қалмас па еді?!. Қалалардағы бір дән екпейтін, тышқақ лақ ұстамайтын қаншама халықты ішіндіріп-тойындырып, малындырып-киіндіріп отырған осы диқан мен малшы емес пе?

	– Әрине ғой!

	– Қазіргі заманға не жетсін, – деп Нұрекең басқа бір саладан әңгіме қозғады. – Ғылым-ілім біздің де үлесімізге тиіп, жастарымыз техниканың құлағында ойнайтын болды. Алты айшылық жолға енді алты-ақ сағатта жетіп барады. Соған қатты қуанамын. Менің бір жаман жиенімнің Ақтөбедегі сәмөлет оқуын бітіріп, аспанда самұрық құстай қалықтайтынын қайтерсің! Әне бір жылы келіп жетті. Айырпыланына ауыл балаларын мінгізіп көкке шығарып, қайтадан жерге қонып қызыққа батырды жаман неме... Мені де алып ұшпақ болып еді: «Сенің биікке көтерілгенің – менің көтерілгенім!» деп алдариза болсын айттым.

	– Аспан зеңгірін көргенде де болатын еді...

	– Жаңаның бәрі жақсы ғой. Бірақ атам заманнан бері халықпен бірге жасасып келе жатқан адамшылық асыл касиеттерді: оңды еалт-сана, әдет-ғұрыптарды қастерлеп-қадірлеп, ұрпақтан ұрпаққа жеткізе алсақ болды...

	– Өйтпейінше...

	– Анау қасқайып жатқан қобы жолмен ертеректе осы елдің адамдары жылда жәрмеңкеге барып-қайтатын. Жәрмеңке жақындаса, қазақ түстенуден қалатын. Жәрмеңке жалпыға бірдей ортақ мейрам және көпке созылатын: үш ай бойы үзілмейтін думанды мерекетұғын (қазір сол ауданда жәрмеңке түгіл, өздерінен ауысқан сүт, айран, қаймақ, қымыз, шұбат, ірімшік, құрт, сарысу, жент, қарма, тірі және кепкен балық т. б; күзде қауын-қарбыз, көкеніс өнімдерін; өзіне болмағанмен біреулерге қажет басы артық көр-жерін сату, еткізу үшін жексенбі күндері ғана ашылатын базарын, колхозшылар жұмыстан қашады деп, жауып тастағалы көп болды). Өзеннің бергі бетіндегі әнеукүні ат жарыс болған кең алқап жәрмеңкенің бұрынғы орны ғой. Өз алдында бір қалашықтұғын: жылқы базар, қой базар, түйе базар, сиыр базар (ажарлы мал – базарлы); дүние-мүлік базары өз алдына бөлек; мата-тауар, киім-кешек, құрал-сайман,түрліше үй бұйымдары базарының да аумағы, көше- көше болып, талай жерді алып жататын; шай-шекер, өрік-мейіз; кәмпит, науат. түрлі-түрлі нан тағамдары әлденеше орамға созылатын; қара қуырдақ, асқан ет, піскен палау, сапырылған қымыз, бұрқыраған шұбат дейсің бе – бәрі де мол болатын. Ырғыз жәрмеңкесіне батыс бет – Самар мен Орынбордан бері қарай, Арқа жақтан – Ірбіттен бастап, іштен – Самарқан, Ташкент, Шымкент, Ақмешіт, Қазалы, Райымдатып28 саудагерлердің сан түрі ағылып келіп жататын. Үш ай бойы, яғни сүмбіле, қазан, қарашаның ақырына дейін жәрмеңке қызған үстіне қыза түсетін.

	Ырғыз жәрмеңкесіне жан-жақтан жылына үш жүз мыңнан астам қой айдап әкелінетін. Елу мың жылқы, сонша сиыр, жиырма бес мыңдай түйе түлігі сатуға түсетін. Сарт саудагерлері, татар бақылшылары өз алдына, орыс-орман, қытай-шүршітпен де мидай араласып кеттік. Солардың, әсіресе орыстардың арқасында шақпақтың орнына – шырпы, білтенің орнына – жермай шам келді. Қыстайтын зімәңке салуды да солардан үйрендік. Шөп шауып, бидай егетін болдық. Бұрындары кілең ғана тары, аздап жүгері, қауын-қарбыз салушы едік. Енді келіп көкөніспен де әуестене бастадық. Арбаның неше түрі келді. Солардан көріп шананы да сәндейтін болдық. Мұжық пен шаруа қазақтың айырылмастай тамыр болуы салтқа айналды. Орыс қазаққа бидай, ұн, сұлы, арпа, түрліше темір-терсек, құрал-сайман береді; қазақ оған ет, май, жүн, тері, сүттен істелген тағамдар өткізеді. Тұрмыстары араласқан соң, адамның көңілдері де жарасып кетеді екен. Әсіресе жатақтар олардан көп нәрсе үйренді: жерді темір түренмен жыртатын болды; танапқа бөлуді шығарды; балық аулап, құс ұстай бастады; тауық қана емес, су саласын мекендеген олар, асыранды қаз, үйректі көптен өсіруге кірісті. «Орыстың жақсысынан үйрен, жаманынан жирен...» деп отырушы еді атам марқұм... Бірақ жоқ-жұтаңның басым көпшілігі байларға басы-байлы тәуелді болды, солардың малайы ретінде күн кешті: малын бақты, шөбін шапты, пішенін тасыды, құдығын қазды, қорасын салды, үй-жайын жөндеді, қыстауларын қарауылдап, қорықтарын күзетті. Бай атаулы аттың төбеліндей аз ғана болса, қара тақым жарлы-жақыбайдың көптігі аттың түгіндейтұғын... Жуан ауылдың мардымсығандары кедей-кепшікке сәлемін де қимайтын, бәлсініп... Көп жатақ анау жатқан Құйылыста жер төсін тырмалап қыстық азығын алатын. Ақ шабағы май татыған, ағын суы бал татыған қырдың қос өзені де, әне, мінер жағымызда қалып барады бұралаңдап...

	Нұрекеңмен төске төс түйістіріп калайша көріскен болсам, айырылысарда да, аттарымыздан түсіп, аса бір қимастықпен солайша қоштастым.

	Бірін-бірі қатты қадірлейтін ағалы-інілі адамдар ғана емес, бір-біріне ең бір жүрек түбіндегі құпияларына шейін ағынан жарыла ақтаратын айнымас дос-жарандар сияқты сырбаз аға, сырлас іні боп айырылыстық.

	* * *

	Күн қысқарып, түн ұзарып, дала суытып, қараңғылық бұрынғыдан бетер қалыңдай түскенге ұқсайды. Бәрі де сазарып алған. Ызғырыққа толы аяқ күздің бір күнінен бір күні көңілсіз, өңін бір жылытар емес. Қарашаның, мінезсіз шалдай, соңғы күндері құрыс-тырысы бір тарқамай қойды; үйіне жақтырмайтын адамы қонуға келген кісіге ұқсап, қабағының ашылар түрі жоқ.

	Аудан орталығынан ертелетіп машинамен шыққан мен күн жарығында темір жол станциясына жетіп алмақпын. Шағын қалашықтан сәл ұзай берген сәтте бұлыңғыр күн кәдімгідей тұлдана түсті. Аспаннан ара-кідік, алты қырлы ақ жұлдызшаларға ұқсап, іп-ірі қар түйіршіктері ұшқындап қояды.

	Кеше Нұрекең жол үстінде жоғарыға көзін тігіп: «Мына бұлттың аспанды түгел торлап түнеруі жаман: бүгін болмағанмен, ертеңдері қар шындап жаумаса етті...» дегені бұлжымай келді.

	Машинаның ролінде отырған жас жігіт нағыз бір үндеместің өзі екен. Бірдеңелер сұрап, әңгімеге тартып көріп едім, онымнан ештеңе шықпады: жауабын бір сөзбен тым келте қайырып отырды; кейде тіпті бас изейді де қояды, олай емес дегісі келсе – басын шайқайды.

	Тақи болмаған соң, өзім түртпектеуге көштім:

	– Әңгіме айта отыр, жігітім.

	– Ой, ағай, біздейлер енді ауызды тамақ пен араққа ғана ашатын боп кетті ғой...

	 – ?!.

	Табандатқан 170 километр жол алда жатыр. Сыртта қызықтырар ештеңе жоқ: бәрі де бозамық тартып, жаңа жауған қиыршық қардың астында қалған.

	Жалғыз отырғанда адамға ой – серік, естелік – ермек. Араға жылдар салып барып, туған жер топырағын бір маусым – үш ай күз бойы басып, ел аралап көзбен көріп, кеңілге түйгендерімді еске түсіруім мұң екен, бәрінен бұрын ерекше оқшауланып Нұркей ақсақал көз алдымда тұрды. Қария сондай қунақ, жетпісте деуге кісінің аузы бармайды. Алпысында алжудың аз-ақ алдында, қаусап отырған шалдардың талайын көргенмін... Бәлкім, бәрі де сүйегіне, тірлігіне, еңбегіне, парық- парасатына, мінез-құлқына байланысты ма, қалай? Осындай қайраты мол қарттардан айналмассың ба! Қайран, боз тарланым!

	Нұрекеңнің жазық маңдайындағы айғыз-айғыз қатпарлардың әр сызығында бір-бір кезең жатқандай...

	Нұрекең таңмен таласа тұрғаннан күн ұясына батқанша бір тыным таппайды. Ол кісі үшін әрбір күн – қат-қабат шаруа. Түскі шайдан кейін бір сағат-жарым сағат мызғып алатыны бар. Қашан, қай уақытта бармайын, қарияның іспен айналасып отырған немесе әрекет етіп жүрген үстінен шығамын: әдепкі бір барғанымда жаңадан үй болған күйеу баласы мен жиен қызының отауына арнап шынардан шаңырақ иіп жатқан үстінен шықтым. Келесіде қой құмалағынан қимайы ағызумен айналысып жүр екен. Бір кеште барсам, кемпірінің мәсісін қайып отыр. Оны бітіре салып, тоғанақ жасауға кірісіп кетті. Тағы бірде келгенімде, кәрі ағаштың діңгегінен, ақ тер-көк тер боп, келі қашап жатты. Сол күні оған жуан кеспелтектен келісап та шауып үлгірді. Мұны да жаңағы жас жұбайларға бермек.

	Соңғы бір келгенімде ол кісінің ер шабатын, ер құрайтьш өнері бар екенін де білдім. Қойшы, әйтеуір, шапашотпен қу ағаштың бұтақтарын сидалай ма, екі аяққа бірдей шоңқайма етік ұлтара ма, тас қашай ма, темір соға ма – Нұрекеңді кілең ғана іс үстінде көрдім (қолы қарап отыруды білмейтін мұндай да кісі болады екен!).

	...Тағы бірде бота мойын иір су – тар сағаққа тап болдық. Мұны көргенде Нұрекең:

	– Нағыз бір ау төгетін жер екен, – деп қатты қызықты. – Ау болмаса да, морда салып көрейік.

	Бұл жақтың балығы ете семіз болады.

	Ақсақал атынан түсіп, шылбырын маған ұстатты да, өзі қоржынынан құрама мордасын шығарып, қиюластыра бастады. Қария онысын сағаға апарып құрып та тастады.

	– Алдымызда «Көп бұлақ» дейтін жер бар. Соған барып ат шалдырайық. Жуынып-шайынып өзіміз де аздап жан шақырайық. Бұған бір айналып соғармыз.

	– Болсын, аға.

	Шай қайнатымдай уақыт мызғып алған Нұрекең, орнынан тұрып жатып:

	– Жүр, барып морда қарап келейік. Бұйырған балық ендігі түсіп те үлгірген болар, – деді. Мен үн-түнсіз ере бердім.

	Морданың ауырлағаны сонша, жағаға екеулеп әзер шығардық. Маған салса, сол бір шағын судағы балық атаулы тор көз қоржынға өздері ізлеп келіп әдейі түскен сияқты...

	Нұрекең морданың ішіндегі құрғаққа шығып қалған пұшаймандыққа көнгісі келмей тулап- шоршып жатқан ақбалық, алабұға, табаны, шортаны бар, ал көбісі жарты құлаш сары сазанды, біреу- жарым қарабалықты, желбезегінен қысып, суға малған кенеп қапқа біртіндеп сала берді. Сығылыса тыпырлап жатқан балықтың ең ірілерін тере отырып:

	– Бұлар енді жетілгендер, дегеніне жеткендер, – деп өзімен өзі сөйлесіп қояды.

	Мордадағының жартысына жуығы шабақтау жас балық екен. Олардың бәрін ақсақал жағаға түсіп, қайтадан суға қоя берді. Үлкен кісінің мына қылығына іштей таңырқап тұрған маған ол бір қарап алды да:

	– Әлгілер әлі жас, көбісі шабақ: өсуге, өнуге, жетілуге тиіс. Бұл күйінде олар көктей жұлған түйнек іспетті. Ненің де болса обал, сауабы бар, – деп, ішіндегі балықтар тынымсыз тыпырлап қаптың аузын буды да, көтеріп апарып менің ерімнің артына салды.

	Өзім: – әрине ғой, – дегеннен басқа сөз таппадым.

	Ақсақал мордасын бірнеше қайтара суға шайды да, мұқият жинап, қайтадан дорбасына салды.

	Бір рет қарттың қасына екі жас жігіт ерді. Құс атуға бардық. Әлгілер үйрек, қасқалдақ атып алғанмен, оларға қаз бұйырмады. Әрине, Нұрекеңнің олжасы мол еді, Қайтарда ол бәріміз атып алған құсты ортаға салып түгел қосты да, қылдай қылып үшке бөлді: жаңағы екі серігіне бір-бір қаздан және төрт үйректен тиіп, мәз боп қалды. Оңашада қарттан мұның мәнісін сұрағанымда:

	– Бірге шыққан аңшылар нені де болса бірдей көру, бәрін де тең бөлу – ертеден келе жатқан ескі салт. Бұл кімді де болса қараулыққа, іштей қызғаныш, көре алмаушылық пен алакөздікке жібермеу үшін керек, – деп түсіндірді.

	...Еңіске түскенде жолдан анадай жердегі үй орнындай ғана бидайық мөлдегі көзге шалынды. Ақсақал бірден атының басын солай қарай бұрды. Жерге түскен ол, құм, шөп-шалам басып қалып, дұрыстап аға алмай жатқан бұлаққа төніп:

	– Алда байғұс-ай!.. – деп қос қолымен тырмалап оның көзін ашуға кірісті. Бір жағынан мен де көмекке келдім.

	Үстін басып, көзін бітеуге айналған кәкір-шүкірден тазарып, жолы ашылған соң, бұлақ сылдырап аға бастады. Көп кешікпей лайдан арылып, көз жасындай боп мөлдіреп сала берді. Қарт біразға дейін аяғын үзеңгіге салмай, бұлақ үніне құлақ қойып, сүйсіне тындап тұрып қалды.

	...Енді бірде ақсақалдың суы тастай, қысы-жазы бұрқылдап шығып жататын, суының салқындығына қарап, «Суықбұлақ» деп кеткен қайнардың басына, қасында он-шақты жиендері бар, ауыл орнындай жерге көп көшет отырғызып жатқан үстінен шықтым. Бақсам, бұлақ үлкен жолдың бойында екен. Ілгерілі-кейінді жол жүргендер оның басына тоқтамай өтпейтін көрінеді. Соларға көлеңке болсын деп істеп жүргені.

	Ал шынында мөлдек тоғайдың ішінен сылдырап бұлақ ағып жатқаны қандай тамаша! Былайынша алғанда да ағаш пен бұлақты табиғат-ананың егізі десе де болады емес пе? Сыңар нәрсені қолдан егіз еткенге не жетсін: бұлақ ағаштың тамырына тіршілік нәрі – мөлдір су берсе, тоғай бұлақты құрғап қалудан сақтап, шақырайған күн көзінен, аптап-аңызақтан қорғайтын болады. Ал жолаушылар үшін сап-салқын бұлақ суын қанып ішіп, шөлін басып, мейірін қандырса, тал көлеңкесі басына пана, жанына сая емес пе!

	– Қазақ тал өсіргенді мал өсіргеннен қиын көреді. Бұл – енжарлық. Қазір малшылардан басқаның бәрі қысы-жазы қыстақта тұрады. Солар деймін-ау терезесінің алдына, ауласының айналасына, ішіне тал-терек отырғызса несі кетеді? Біздің жақта тал түбіне құярлық су қашанда молынан жетеді. Көбісі мал, әсіресе ешкі жеп қоядыны сылтау етеді. Бекер сөз. Құнттамайды. Мойындары жар бермейді. Қарындарын тыр-тыр қасып үй жанындағы қу таңдақта шаңға батып отырғанды ар көрмейді. Қызсыз үй жоқ. Соқтауылдай-соқтауылдай солар бөлме сайын гүл өсіріп, терезелерінің алдын, ауласын да көкке безендіріп қойса несі кетеді?

	– Енжарлық жастарға жараспайды-ақ!

	– Кейбіреулер менің бұл ісімді «жетпістің балалығы ғой» деп келеке еткісі келетін көрінеді. Десе дей берсін. Адам, мен білсем, көбінесе ертеңін ойламай, болашақты болжамай сорлайды; содан небір ауыр азап, зардап та шегеді; неше мәрте шекемізге тисе де, сондайдан сабақ алуды көбіміз білмей-ақ келеміз, құрып қалғанда... Қара жерге де қамқорлық керек екені көбіміздің ойымызға кіріп те шықпайды. Мұнан өткен көрсоқырлықтың болуы мүмкін бе?!.

	– Әрине, мүмкін емес!

	– Ең болмағанда, ата-баба өсиетіне неге ғана құлақ аспаймыз: «шөлде құдық қазған – сауап», «өткел бермес өзенге көпір салған – сауап», «бұлақтың көзін ашқан – сауап», «қайнар басына тал отырғызған – сауап», «шөлдеп тұрған тоғайға су ағызған – сауап». Осы бес сауапты неге білмейміз, неге орындамаймыз?

	...Қыстауға көшкенде Нұрекең үйінің орнын кетпендеп, жерошақты тегістеп, мал таптаған қотанды да қопсытып жатты. Мен қасына барғанымда:

	– Таздың басындай тап-тақыр боп қалған жерге ешбір өсімдіктің дәні тоқтай алмайды, қыста қар да тұрмайды. Сондықтан келер жылы, жидіген теріге ұқсап, тап-тақыр боп жатады. Осылайша қопсытып кетсең, нешетүрлі дән де орнын тауып, қар да жиналып, жазғытұрымғы су да бойына сіңіп, көктемде үстіне көк шығады да, басқа еңір сықылды, бұл ара да жетіліп кетеді. Жұртта қалған жерошақ, түрліше шұңқырды тегістесем – түнде жүрген жолаушының атының сүрінбесіне де жақсы...

	Нұркей ақсақалға байланысты есімде тұтқандар таусылар емес...

	Бір сөзбен айтқанда, осы өлкенің байырғы тұрғыны, осында туып-өскен, арғы ата-бабалары да бұл өңірді тұрақты қоныс еткен Нұркей ақсақал дала тынысының, қыр тірлігінің, ауыл өмірінің жеке адам бейнесіндегі көрікті бір жиынтығы, ажырамас бір бөлігі, табиғатпен бір тұтас сияқты боп маған кереметтей әсер етті, көп нәрсеге көзімді жеткізді; сан қилы хикая-шежіре тыңдадым, сырларға қандым; қария шерткен қоныстар хикаясы көкірегімде ән болып шырқалып, жыр болып сайрап, күй болып күмбірлейді...

	Маған жер бетінде қыз деген қызғалдақ бар екенін ең алғаш сездіріп-білдірген, қылығымен сүйдірген, назыменен күйдірген Сымбатты бір көру қуанышы бұл жолы бұйырмады... Мейлі, кіммен түтін түтетсе де, кімнің қосағы болса да, немен айналысып, қандай іс басында жүрсе де, бар тілерім: бақытты болсын, жұбайына адал жар болсын, балаларына ардақты ана болсын, отының басының құт- берекесі ћәм мерекесі болсын! Мен әрқашан, Сымбатжан, сенің тілеуіңдемін!

	Оның өтеуіне, туған өлкемді үш ай (сентябрь, октябрь, ноябрь), яғни бүкіл күз бойы емін-еркін аралап, талайдан бір көруге зар болған ата қонысымның қайталанбас оқшау табиғатын: ойы мен қырын, қопасы мен нуын, талы мен тоғайын, өзені мен көлін, құмы мен қатқылын – түгелдей дерлік көріп көзімді суардым, көңілімді көншіттім; сыр-сипатына қанып еңсем бір көтеріліп қалды.

	Күн болмаса жер бетінде өмірдің де болмайтыны сияқты, жасампаз еңбексіз адам баласының тіршілік етуі мүмкін емес екенін ұрандатпай-ақ, көпірме қызыл созбен әсірелемей-ақ, өздерінің күнделікті болмыс-тұрмысымен тыңғылықты түрде іске асырып, әл-хадарларынша тындырып: төрт түлікті күнбе-күн, қысы-жазы бірдей, сағатпен жұмыс істеу, сенбі-жексенбі дегеннің, демалыстың не екенігі білмей бағып-қаққан, аузын үріп, аяғын сыпырып мың-мыңдап өсіріп жатқан бірсыпыра жерлестерім – қарапайым еңбек адамдары: қойшы, жылқышы, түйеші, сиыршылармен дидарластым, таныстым. Бәрінен бұрын Нұрекеңмен етене білістім, Бақтылы жеңгемізбен жақынырақ сырластым. Төрт түлікті түгел аралап көріп, қазіргі қалпына қанықтым.

	Бұл күндері, шүкір, ауылдың еңсесі көтеріңкі, еңбектері жанған: қорасы – малға, отының басы – жанға, қоймасы – астық-азыққа толы; мемлекетке де берері мол.

	Осылай дей тұрса, әлденеше ондаған жылдар бойы шешімін таппай, ащы ішектей созылып келе жатқан толғақты мәселелер күні бүгінге шейін мал шаруашылығында аз емес, тіпті бәрінен басым ба деп қалдым. Үш ай бойы ел аралағанда бұған көзім анық жетті.

	Атам заманнан бері халық тірлігі арқауының негізгілерінің бірі боп келген жылқы мен түйе өсіру, екеуінің етін, сүтін, жүнін, күшін адам игілігіне пайдалану мәселесінің соңғы 60–70 жылдың көлемінде шиеленіскен проблемаға неге айналып кеткеніне, күні бүгінге шейін оңды да нақты шешімі табылмай-ақ (мұнан әлденеше ғасыр бұрын шешімі табылған еді ғой!) қойғанына таңым бар, айран-асырмын?!. Бұл екі түліктің қазіргі аса төзгісіз өте ауыр жағдайы ауызбен сан мәрте айтылса да, іс жүзінде жарытымды ештеңе тындырылмайды. Құрғақ ұран, көпірме сөз, пәтуасыз уәде, қағаз жүзінде қалатын қисапсыз қаулы-қарардың үйір-үйір жылқы болып арқырап, келе-келе түйе болып жапанды жандандырмайтынын түсінетін, бәрінен де тыйылатын уақыт жеткен сияқты. Енді кешеуілдетуге, созбұйдаға салуға ешкімнің де хақысы жоқ.

	Бұл өлкенің жері де, суы да, – табиғаты, ауа райы да бұрынғыша бола тұра, 1932–1933 жылдардағы қолдан ұйымдастырылған жаппай ашаршылық – қырғыннан соң халқының – оннан бірі, малының жүзден бірі де қалмаған... Осы кесапаттың салдарынан, адам айтқысыз ауыр зардабынан болар (төрт жылға тақау созылған соғыс та елді қатты тұралатқаны мәлім), әлі оңалар, бұрынғының орны толар емес: қазір бүкіл аудан бойынша қойдың саны бұрындары жәрмеңкеге бір айдап келетіндігінен кем, жалғыз Көлге біткен жылқы жоқ, Жылқыбайға қарасты түйенің үштен бірі – 240-ақ бас бар, сиыр саны да сол шамада...

	1937–1938 жылдардағы қызыл қырғынның тұсында халықтың қаймағын, бетке шығар жыланқарағын түгелдей дерлік сыпырып әкеткеннен кейін, қазіргілері «қойын бағып, қойыртпағын ішкеннен» әрі аса алмай жүр (орта мектепті бітірген, яғни қолдарына аттестат алған ұлдар мен қыздарды, тоғытқа айдаған қойға ұқсатып, класымен түгел мал бағуға жіберу де бұған аз кесірін тигізбей келе жатқан болса керек. Бір сұмдығы: мұндай жағдаят мал өсіретін барлық қазақ аудандарына тән... Бұл жарамсыз бағыт жастардың, әсіресе таланттыларының алдын кескендік боп табылатыны сөзсіз. Бірнеше жыл қатарынан қой бағуға амалсыздан қалған жас талаптардың, көзі бітелген бұлақ тәрізді, талантының көміліп қалып жатқандары қаншама! Солардың арасында болашақ Мұхтар Әуезов, Қаныш Сәтбаев, Ахмет Жұбанов, Әбілхан Қастеев, Күләш Байсейітова, Шәкен Айманов т. б. сынды дара таланттар жоқ деуге кімнің аузы барады?). Әйтпесе жаңа өмір үшін жан аямай күрескен, жемісті еңбек еткен ардагер азаматтар бұл өлкеден де аз шықпаған. Олар – кезінде Қазақ ССР Орталық Атқару комитетінің председателі болған Ұзақбай Құлымбетов, Қазақ ССР Халық ағарту комиссары, «қазақтың Луначарскийі» атанған Темірбек Жүргенев, Қазақ ССР Жер шаруашылығы (қазіргі ауылшаруашылығы болар) халық комиссары Тел Жаманмұрынов, белгілі революционер Әймен Алманов, атақты ғалым-филолог Телжан Шонанов т. б. – осы өлкенің перзенттері, кезінде ұлы ағартушы Ыбырай Алтынсарин Ырғызда ашқан мектептің түлектері. Бірақ бұлар 1937 жылы «халық жауы» деп нақақтан түгелдей ұсталып, бәрінің де көзін құртып жіберген... Осылардың қатарына 1916 жылғы ұлт-азаттық көтерілісінде қол бастаған Тайшым Орысұлын, кезінде осында халық мұғалімі болған, азамат соғысы жылдарында Ырғыздағы қызыл партизандар отрядының командирі, социалистік құрылыс жылдарында жауапты қызметтер атқарған, Ұлы Отан соғысы басталғанда өз еркімен майданға аттанып, Москва үшін қырғын шайқаста ерлікпен қаза тапқан ардагер орыс азаматы Иван Федорович Киселевті де қосу керек.

	Лениншіл революционер Әліби Жангелдин әлденеше рет болған, Бейімбет Майлин, Ғабит Мүсрепов, Ахмет Жұбанов сынды халқымыздың қалаулы азаматтары да бұл өлкенің қасиетті топырағын басқан. Азамат соғысының батыры Амангелді Имановтың өзі осы Ырғыз партия ұйымында большевиктер партиясы қатарына өткен.

	Бауырлас та тағдырлас украин халқының ұлы ақыны – кобзары – Т. Г. Шевченко солдат шинелін киіп қазақ даласында айдауда жүргенде осы өлкеде болып, оның адамдарын да, табиғатын да қатты ұнатқан; «Ырғыз-қала» атты сурет салған.

	Қазіргі алдыңғы қатарлы малшылардың ата-баба дәстүрін, ата кәсібін көздің қарашығындай сақтап және дамытып келе жатқанын, жаңа талапқа сай жемісті еңбек ете білетінін де байқадым. Оларға – шопанға, жылқышыға, түйешіге, сиыршыға – құр қағаз жүзінде емес, нақты түрде әлеуметтік-өндірістік, мәдени-тұрмыстық жағдай жан жақты жасалса, ноқайлыққа бергісіз түрліше бұйрық-жарлық, жалаң әкімшілікпен әкіреңдеп ынта-жігерін құм етіп, қолын байламаса, төрт түліктің басын еселеп арттыруға алаңсыз айналысуына толық мүмкіндік берсе болғаны. Басқа келмесе де, қазақтың қолынан мал өсіру келеді!

	Соңғы алпыс-жетпіс жылдар төңірегінде таптар тартысы, тарихи төңкеріс, зиянкестік- жауыздық, ескі мен жаңаның бітіспес шайқасына орай, біз білетін әдеби кітаптардың бәрінде дерлік күрес-тартыс, атой-айқас, атыс-шабыс, соғыс-шайқас суреттеліп келді. Бір есептен, сол бір аласапыран кезеңдерді көрсету ұшін бұл заңды да шығар. Бірақ қазіргі өміріміздің арнасы тіпті де басқаша ғой. Жалпы, бейбіт күндердегі берекелі тұрмыс, жасампаздық емес пе өмір өзегі, тіршілік арнасы, тұрмыс өрісі, азды-көпті ғұмырымыздың мәні мен сәні? Олай болса, қарапайым адамдардың күнделікті қарапайым еңбегі мен қарапайым тұрмысын да көркем шығармаға арқау етіп көрсек қайтеді? «Қолда барда алтынның қадірі жоқ» дегендей, бәрімізге ең жақын, етене таныс, секунд сайын дамылсыз жұтып отыратын ауамыздай (бірақ ауамен тыныстайтынымызды аңғарып байқамайтынымыз-ай!) құдіретті болмысымызға көңіл қойып, назар аудару да қажет деп таптым, осыны мақсат тұттым. Өзім қағазға түсірген қатардағы қарапайым қазақтардың – ауылдағы еңбек адамдарының – тірлігінен әркім өзіне керегін алар, керек емесі қалар...

	Мені темір жол станциясына қарай алып келе жатқан қол-аяғы балғадай «УАЗ» машинасы жүрісін бірден түзеп алып, жер танабын қусыра талай қырдан асқан шақта бір аңғарғаным: қиыршақ қардың аяғы жапалақтап жауған ақ мамық ұлпа қарға ұласты. Дауылдатып-жауындатқан қара суықтан, ұшырма ызғырықтан берекесі қашып, ыпымы кетіп, әбден жаураған, жүдеп-жадаған менің туған өлкемді мырза табиғат мақтадай жұмсақ көрпесімен бас-аяғын тегіс қымтап үлгіріпті. Осыған мен кәдімгідей қуанып отырмын.

	Үстірт қараған адамға жайдақтау боп көрінетін менің ата қонысым – туған өлкемнің табиғат тылсымы әзірше бәз-баяғы таза қалпында сақталыпты. Бұлай болуына бәрінен бұрын аудан орталығының өзі темір жолдан – 170 километр, облыс орталығынан – 500 километрден шалғай, ірі өндірістер орын тепкен үлкен қалалардан жырақта жатқандығынан дегім келеді. Бірақ Москвадан Қытай Халық Республикасы шекарасына дейін салына бастаған тасжол осы ауданның да үстін басып өтетін көрінеді...

	Зейін қойып аңғарар болсақ, бұл қоңыр қырдың сипаты да мол, сыры да көп, ерінбей еңбек еткенге берер сыйымы да шашетектен.

	Төрт тарабы төрт түрлі, қазынаға бай менің құтты мекенім – төрт түлікті түгел өсірген әз өлкем – қасиетті ата қонысым! Қайта бір айналып соққанша қош бола тұр!



	1982–1985 жылдар.





	Өтебай Қанахин (1923–1990) - 17 желтоқсанда Ақтөбе облысы, Ырғыз ауданы, Тәуіп ауылында туған.



	Ұлы Отан соғысына қатысқан. 1960 жылы Қазақ мемлекеттік университетінің филология факультетін бітірген. Әдебиетке елуінші жылдары келді. 1953–1960 жж. «Социалистік Қазақстан» (қазіргі «Егемен Қазақстан») газетінде әдеби қызметкер, жауапты хатшының орынбасары, 1960 жылдан Қазақстан КП ОК-нің нұсқаушысы, мәдениет секторының меңгерушісі, 1963–1966 жж. «Жазушы» баспасында бас редактор, 1966–1969 жж. Қазақстан КП ОК-нің насихат бөлімі меңгерушісінің орынбасары, 1969–1970 жж. «Жалын» альманахының тұңғыш бас редакторы, «Мәдениет және тұрмыс» журналында бөлім меңгерушісі, 1975–1982 жж. Қазақ КСР Мәдениет министрлігі репертуарлық редакциялық алқасының бас редакторы қызметтерін атқарды.

	Алғашқы әңгімесі «Екі кездесу» 1947 жылы жарық көрді. «Ауыр күндер», «Мұрагер» (1958), «Көл жағасында» (1960), «Маздақ» (1964), «Тұңғыш махаббат» (1966), «Жас дәурен» (1966), «Жер басып жүрсем» (1968), «Дәмелі» (1962), «Жүрек қалауы» (1974), «Бақыт бәйшешегі» (1976), «Құдірет» (1979), «Қарт сарбаз хикаясы» (1986), «Ата қоныс» (1990), т.б. кітаптардың авторы.

	М.А.Шолохов, А.М.Кожевников повестерін тәржімалады, бірқатар шығармалары орыс, украин, белорус, өзбек, армян, тәжік, татар, башқұрт, қырғыз және неміс тілдеріне аударылған.

	Қызыл Жұлдыз орденімен және бірнеше медальдармен марапатталған.





	https://t.me/kzkitap





Notes


	[←1]

«Әйел» деген сөзді Нұрекең осылайша жуандатып айтады екен,





[←2]

Асырайтын азаматынан айырылған кемпір-шал, бала-шағалы үйлерге ортадан күн көрістік астық, мал бөлу; шөбін шауып, қора-қопсысын, қыстауын ақы-пұлсыз жөндеп беру.





[←3]

Дұрысы: амнистия





[←4]

Қазіргі Қызылорда қаласы





[←5]

Сыр бойын айтады





[←6]

Совхоздың аты.





[←7]

Конфискелеу деген мағынада





[←8]

Осы өңірде бай-болыстармен ұстасып, бар өмірі соларға қарсы күреспен өткен, кедейден шыққан қайсар азамат.





[←9]

Дұрысы: Н К В Д





[←10]

Дұрысы: бунт-бүлік





[←11]

Дұрысы: шайка-қарақшы





[←12]

Дұрысы: Сахалин – Қиыр Шығыстағы арал.





[←13]

Дұрысы: Чукотка – бұл да сол.





[←14]

Дұрысы: Колыма – бұл да сол.





[←15]

ХІІІ ғасырда шіркеуге қарсыларды аса бір аяусыз қаныпезерлікпен қудалап, жазаға тартқан, адамдарды тірідей өртеуге шейін барған христиан дінінің бір тармағы – католиктердің соты, полиция ұйымы.





[←16]

1572 жылдың 24 авгусқа (әулие Варфоломей күні) қараған түні католиктердің гугеноттарды аяусыз жаппай қыруы.





[←17]

Жазықсыз жаппай жазалау





[←18]

Журналдың көрсеткені, біздіңше, шындықка біртабан жақын сияқты. Өйткені өткен ғасырдың аяғында және осы ғасырдың басында, тіпті Совет дәуірінің алғашқы жылдарында жүргізілген санақтарда, солар туралы жазылған әдебиеттерде атап көрсетілгеніндей, жас балалар мен қыздар (1916 жылғы приемнан аузы қатты күйген халық 1920 жылғы санақта жас жігіттердің көбісін жасырып қалған) және жасы тым ұлғайған қарттар есепке алынбаған. Ал біздің халқымыздың жағдайында балалардың өте көп, қыздар мен жігіттердің де аз еместігін, қариялардың саны да айтарлықтай болғанын сол кезең тарихынан жақсы білеміз. Ендеше сол тұстардағы санақ деп жүргеніміз елдегі жұмысқа жарайтын ересектердің мәліметін жинау сықылды науқанға көбірек ұқсайтын тәрізді. Ал соңғы кездегі санақтардың түгелдей саясатқа құрылғаны қазір көпке аян.





[←19]

Саны көп ұлттың саны аз ұлт-ұлыстарды жер бетінен халық ретінде жойып жіберу үшін жүргізетін жауыздық саясвты. Екінші дүние жүзілік соғыста неміс фашистері еврей, поляк, чех халықтарына қарсы осындай саясат ұстанған.





[←20]

Дұрысы: дезиртир – қашқын.





[←21]

Дұрысы: мобилизация-майданға жарамағандарды міндетті түрде Отан қорғау жұмысына жегу.





[←22]

Орыстың бай-кулактары.





[←23]

Асыра сілтеуге қарсы наразылық.





[←24]

«Нанға тойғызып, ойын-сауыққа кенелдірсең болды».





[←25]

Айыр түйенің нарға бергісіз асыл тұқымы





[←26]

Зеңбірекке жегілетін жыланбауыр трактордың бір түрі.





[←27]

Түрікменнің асыл тұқымды жылқысының бір тұрі.





[←28]

Қазіргі Арал қаласы.





