	Темірбек Қожакеев

	Қалыңдық қасіреті





	(Әңгіме)



	Жаздың жанға жайлы күндерінің бірі. Кешкі салқын. Төменгі түлейден шыққан екі атты жол үстінде. Беталыстары – айыр қалпақты алшысынан киген, толық денелі, дөңгелек жүзді,селдір сақалды, жирен мұртты, ақсары кісі. Ақ көйлегінің айқара ашылған ақ жағасы алыстан ағараңдап көрінеді. Оның сыртындағы бешпетін бастыра киген жеңіл жібек шапанының қос етегі екі жақ тоқымдыққа төгіліп, самал желмен сәл желпіл қағады. Астында – омырауы кере құлаш, тұрқы есік пен төрдей, қақпан бел қара жорға. Қос құлақты қайшылап, екі көзден от шашып, теңіздегі кемедей жайқала зырғып келеді. «Ат үстінің желігі болады»деген рас, иесінің де көңілі көтеріңкі, екі аяқты қос үзеңгіге тең тіреп, шалқая түсіп, шіреніп-шіреніп қояды. Ыңылдап әнге де басады.

	Қос жолаушының екіншісі – отызға әлі жете қоймаған, аузы-басын піл таптап кеткендей жалпақ бет. Жайдақ мұрын, кең танау, жайын ауыз жас жігіт. Еркіне жіберсем, айналасы ат шаптырым аузы-басты жүн басып, бас көрінбей кете ме дегендей, сақал-мұрты қылтиюға шамасын келтірмей қырып тастапты. Бет-аузы жып-жылмағай. Оның астындағы құман тұяқ, қылтылдаған қыл жирен аса жүрісті ат көрінді, лыпылдап басып, жер апшысын қуырып келеді.

	Әне, Шу алқабын жағалай отырған Аша елі де көрінді. Әр жерде шоқ-шоқ ауыл. Ақ, қаралы киіз үйлер. Ауыл айналасы –қаптаған қалың мал. Үйір-үйір жылқы, желі-желі құлын, қора-қора қой. Малдың алды өрістен қайтқан. Қой маңырап, сиыр мөңіреп, жылқы кісінеп, бүкіл аймақ у да шу.

	Жолаушылар ел шетіне ене беріп, бір үйден Өмірбек ауылын сұрады. Есік алдындағы құрт жайған сөреге сүйеніп тұрған жас келіншек иіліп сәлемдесті де, «ол кісінің үйі анау» деп өзен жағасындағы көгалға тігілген үш үйді көрсетті. Қос атты ауылды араламай, сырт жағын айналып өтіп, солай қарай беттеді. Ел жұрт жаңғыртып, жаңа көшіп-қонған сияқты. Ауыл айналасы – ат шашасынан келетін, әлі тапталмаған көк майса, қызыл-жасыл, жұпар иісті гүлдер. Кешкі самал желмен жеткен жусан исі де мұрынға келеді.

	Ат басы үш үйге тірелді. Ортада –алты қанат ақ орда, оның оң жағында – бір үй, сол жағында – бір үй. Қос атты тіл қатты:

	– Кім бар-ау?

	– Өзіміз бар.

	– Сөйлес!

	– Қазір. – Дауыс естілген оң жақтағы үйден шапанын желбегей жамылып, аяғына кебісін іле салған, ұзын бойлы, етжеңді, жауырыны шығыңқы, еңкіштеу келген, шүңірек көзді, қара кісі шықты.

	– Ассалаумағалайкум, Өмеке!

	– Уағалайкумуссәләм, Байеке! Қайдан жүрсіздер, жол болсын!

	– Әлей болсын, қонақпыз.

	– Қонақ болсаңыздар, қош келіпсіздер, түсіңіздер! – деп Өмекең ат шылауына жармасты. Қонақтарын қолтығынан сүйеп түсіріп жатып: «Бәйбіше-әй, үлкен үйдің есігін аш, киіз сал! Шақырса, қолға түспейтін кісілер келді», – деп дауыстады. Жолаушылардың атын жетектеп барып атқазыққа байлады да, жүгіре басып қайтып келіп, киіз есікті көтеріп тұрып, «кәне, үйге кіріңіздер» деп ізет білдірді. Келгендер енді ғана аңғарды, ортадағы еңселісі – қонақ үй, оның екі жағындағы үйлердің бірі – асхана, екіншісі –өздерінің жатын орны екен. Қонақтар еңкейе басып есіктен енді. Енді де, ішке айнала көз салды. Үй еңселі екен. Ақ орда десе, дегендей. Биік те кең керілген керегелер есік пен төрді тай шаптырымжай етіп жатыр. Кереге басына өкше тіреген самаладай самсаған уықтар қызыл ағаштан иілген кең шеңберлі шаңырақты көкке асқақтата көтеріп әкеткен. Түндік ашық, күн жарығы нұрлы сәуле төгіп тұр. Шаңырақтың екі жағынан төмен қарай төгілген қызыл-жасыл желбау қайырылып барып, кереге басына ілінген, жалпақ тоқылған басқұр әр уықты бір орап, кере тартып, оларды саптағы сірескен сарбаздардай қисайтпай, қыңырайтпай ұстап тұр. Уықбау, керегебау да қызыл-жасыл, ақ сары құрдан көз қызықтырады.

	Оң жақ босағаға төбеге тірелген адалбақан қойылған. Оған аяқасты болмасын, ит тимесін дейтін заттар салынатын аяққап, шыныаяқ қап ілініпті.

	Айнала көп кілеммен көмерілген. Оң жақта – ағаш төсек, төрде –қатар-қатар жүкаяқ. Бәрінің көрінер беті оюланып, сүйекпен қапталған. Төсектегі көрпе-жастық шымқай жібекпен жабылған. Жүкаяқтарға сырлы сандықтар қойылып, үстіне жүк жиналған. Есіктен төрге дейін оюлы сырмақ, текеметтер төселіп, төрт қабат көрпе салынған, қос-қос құс жастық тасталған. Былайша айтқанда, оң жаққа, біресе сол жаққа қарай ыңырана аунап түсіп, қона жатуға, әдемі әңгіме-дүкен құруға жарамды-ақ жай. Үй иесі «жоғарылатыңыздар» дегенде ғана қонақтар ілгері аттады. Төрге барып, шапанды шешіп, қалпақты атып ұрып, құс жастықтарды құшақтай-құшақтай құлады. Өмекең олардан сәл төменірек келіп отырды да, тіл қатты:

	– Иә, аман-есенсіздер, ел тыныш, жұрт орнында?

	–Құдайға шүкір, әзір бәрі бұрынғысынша, бәрі өздеріңіз көргендегідей, – деп Байекең селдір сақалын бір сипап қойды.

	– Ағайынның амандығы жақсы, біз де әмсе соны тілейміз.

	– Рахмет, ізгі тілек игілікке жеткізеді. Біреуге жамандық тілегенше,өзіңе амандық тіле, «біреуге өлім тілегенше, өзіңе өмір тіле» деген. Бізге іш тартып, ізгілік тілеген ағайынның өзі де жаман болмас.

	– Ізгілік ірімейді де, шірімейді де. Қонақтардың кішісі сөз қыстырып қойды.

	– Рас айтасыздар, дұшпаныңа да жамандық жасама, о да бір күн дос болар депті ғой.

	– Ағайынның тату-тәтті, ынтымақты болғаны абзал. Сүт ірісе, ештеме емес, ірімшік болады. Ағайын ірісе, жаман, тоз-тозы шығады, – деп Байекең бір қойды. Оның бұл пікірлері Өмекеңнің де жүрегіне жылы тиді, құлағына қонды. Бірақ «бұл кісі мұншалықты езіліп, елпілдемеуші еді, туысқаншылық, ағайыншылық дегенді аузына ала бермеуші еді. Мұның сыры неде екен?» деген ойға қалдырды.

	Осы кезде «шай дайын, қол шайыңыздар» деген хабар келді. Бас көтеріп, түзеле отырған қонақтар қолына су құйылып, орамал берілді. Дастархан жайылып, шай келді. «Зәурегүл, шайды қызылдап, қаймақпен құй. Қонақтар сүйсініп ішсін» деп, Өмекең әйеліне бір қарап қойды. Бәйбіше бір тізерлеп жайланып отырып, шай құя бастады. Сұңғақ бойлы, толықша келген, қызыл шырайлы нұрлы кісі екен. Отызды орталаған сияқты. Кісіге қарап кесе ұсына бергенде қос жанарынан жылылық лебі құйылады. Салалы саусақтарындағы алтын сақиналарда жалт-жұлт етіп, сәуле ойнайды. Қос қолдағы қос-қос білезік бір-біріне соғылып, сыңғыр қағады. Ол ер кісілермен әңгімесіне көп араласпайды. Салмақ сақтап, сабырлы үнмен «дәм алыңыздар», «шай ішіңіздер» деп тілек білдірумен ғана тынады. Бәйбішенің әр қимылын бақылап отырған Байекең «қыз – шешені, ұл әкені қайталайды» деген. Анасы ақылды, ақ маралдай кісі екен, қызы да жаман болмас» деп пікір түйді.

	Осы кезде арсалаңдап, «апалап» кішкентай қыз бала үйге кіріп келді. Апасының мойнына асылып, әлде не деп сыбырлап жатты. Байекең балаға назар аударды.

	– Айналайын кімнің қызысың? – деп сұрау тастады.

	– Атасының, апасының қызы. –Жауапты анасы берді.

	– Атың кім, айналайын?

	– Жұмай деген еркетай осы болады.

	– Жақсы бала екен, – деп қойды да, Байекең басқа әңгімеге аунап түсті. «Болар бала басынан» деген рас. Жұмай әлден-ақ құлынша құлдырап, моншақша мөлдіреп тұр.

	Жол ұрып, жел қағып шөліркеп жеткен қонақтар әңгімелесе отырып, терлеп-тепшіп шәйді ұзақ ішті. Онан соң қымыз келтірілді. Сапырулы сары қымызды сырлы аяқпен бір-екіден тастап-тастап жібергенде, қонақтардың маңдай тері тағы да шып-шып шықты.

	– Дөнен қымыз еді, алыңыздар! – деп, Өмекең қымызын бір мақтап қойды.

	– Бесті қымыз, дөнен қымыз дегендер ащылау болушы еді, мына қымыз балдай екен. Ыдысы ысталған, күтімі келіскен, өзі көп пісілген-ау, шамасы. Осыдан-ақ келіннің кім екені көрініп тұр, – деп, Байекең сырлы ожаумен қымызды құлаштай сапырып отырған Зәуреге бір жастық тастап жіберді. Ол сәл жымиды да қойды.

	Қонақтар шөлі қанып, кекірініп, ыңыранып дастарханнан шегіне бергенде, ауыл жігіттерінің бірі құйрығы тегенедей қара қойды есікке көлденең тыртып «әумин» деді. Байекең батаға басты:



	Е, құдайым оңдасын,

	Ниетіңді қолдасын!

	Жаз жайлауың жаусыз болсын,

	Қыс қыстауың қарсыз болсын!

	Екі аяқтың есен болсын,

	Төрт аяқтың түгел болсын! Әумин!



	Бәрі де «әуминді» қайталап, бет сипасты.

	Мал сойылып, ет қазанға түскенше, ол езіліп піскенше, 5-6 сағат өтті. Бұл уақыт ішінде талай әңгіменің басы қайтарылды. Байекең алыстан орағытып, біраз жайды аңыратып, астарлап айтып та тастады. Қазіргі тәтті өмірдің сұрауы қатты. «Ара қанша бал берсе де, зәрін бір төкпей тұрмайды. Сол сияқты тәтті өмір де бір ащысын көлденең тартады» деп, селдір сақалды тағы бір сипап қойды. – «Бұл жалған дүние өмір-өлім, жақсы-жаман, дұрыс-бұрыс, ақ-қара, бар-жоқ деген сияқты қарсы мәнді егіздерден тұрады. Олар бір-бірін ауыстырады, бірі болмаса, екіншісі болмақ емес. Сондықтан, опасыз дүниенің барына да, жоғына да, ойына да, қырына да, шуағына да, көлеңкесіне де даяр болу қажет» деп тағы бір тамағын кенеп қойды.Осы жерде Өмекең «сонда не істеу керек?» деп қалды. «Ол үшін ағайынның араласқаны абзал. Олар жанасса, жұғыса түсіп, жанға жан, басқа бас қосса, күш-қуат өседі. Күш бар жерде ғана жеңіс бар, жеміс бар. Алмағайып замандарда қалт-құлт етіп, суға батпай тұрып қалған кемедей күштілер ғана өмір сүре береді» деді Байекең. Өмекең қонағының мұнша неге пәлсапа соғып, орағытып отырғанына әлі де түсіне қойған жоқ. Ал Байекеңнің бұл құйқылжытуында терең сыр жатты.

	Бұл 1910 жыл еді. Төңкеріс қарсаңы. Кедейлердің қолтығына су бүркіліп, құлағы көтеріліп тұрған тұс. Суы лайланбаған тұнықтарға тықыр түсе бастаған.

	«Ауыл иті бөрі көргенде бірігеді» дегендей, бұрын бақ таластырып, байлық жарыстырып, басы бірікпейтін барлар замана ағымынан сескеніп, бірін-бірі іздеп тауып, жоқтан бар жасап, өзара жинасып, бірлесіп, аман қалудың қамын қарастырып жатқан.

	Осындайаумалы-төкпелізамандаӘулиеатауезінің Аққолтық болысындағы Шымыр елінің азаматы Байгөбек баласы Байболат ойға қалды. «Замана талабы тарылып, өмір талабы өршіп барады. Қандай күндер күтулі! Күңгірт күндер келе қалса, айналып өтіп, жан сақтап қалар күш бар ма? Ауыртпалықты арқаласар ағайын да азайды. Жанашыр жан да қалмай барады» деп бір күрсінді. «Қарап жатып, қамсыз қалуға болмайды. Ел алу керек, жамандықта жар болар жақсы жекжат, терезесі тең келер тамыр-таныс табу керек» деп ой түйді.Көк дөненнен де жүйрік көңілімен айналаны шолып шықты. Ақыры ықыласы Сәмбеттегі Сандыбай баласы Өмірбекке құлады. «Бай байға құяды, сай сайғы құяды» деген емес пе? Ол да шықшыты шығыңқы, шүйдесі қалың, «күлшелі» көрші еді.

	«Сыныққа да сылтау керек». Байболат Өмірбекпен жекжат-жұрағат болудың жайын қарастырды. Екі ел арасындағы арғы-бергі алыс-беріс, ілік-шатыс тарихын таразылап көрді. «Бақсам, бақа екен » демекші, бұлар бір кездегі қыз алып, қыз беріскен құдандалы ел болып шықты. Байболат сол жақындықты жандандыруды, «сүйек жаңғыртуды» жөн көрді. Өмірбектің 6-7 жасар қызы барын астыртын білді. Ол тағы ойға қалды. Бесіктегі ұлы Қырғызбайға қарады. «Осы жаманыма қызын айттырып, құда түссем бе екен» деген ниет сап етті.

	«Оның қызы менің баламнан ересектеу екен, болмас» деп бір тежелді. Артынша «несі бар, бұрынғының жесірлері әмеңгерін арқалап жүріп өсіріп, балағатқа жеткізген соң некеге отыра беретін. Оған қарағанда 6-7 жас үлкендік етпейді. Алдынан өтем, келіссе, құда болам» деп шешті.

	Әлгі Өмірбек ауылына ат сабылтып келіп, қона жатып, еселеп-еселеп есіп отырған Байекең – сол Байгөбек баласы Байболат. Қасындағы атқосшысы – оның туған інісі Берік. Бұлардың жанасу, жақындасу жөнінде жылбыратып отыруы –әлгіде көрген Жұмайды бесіктегі баласына айттырмақ. Өмірбекпен құйрық-бауыр асасып, төс түйістіріп құда болмақ.

	Түн қысқа. Таң тез атты. Қонақтар ұйқыдан тұрып, өзен жағалып, желдеп қайтты. Жуынып, шайға отырды. Шайдан соң қымыз ішілді. Әлден соң Байболат:

	– Өмеке аунап-қунап жақсы жаттық, жай тұрдық.

	«Кел демек бар, кет демек жоқ» Енді қайтайық, – деді.

	– Тағы қоныңыздар. Ағайынды ауырламаймыз. Ал шынымен қайтпақ болсаңыздар, бұйымтай айтыңыздар! – деп Өмірбек қонақтарға құныға құлақ қойды. Байболат қысылыңқырап, қипалақтап барып:

	– Рахмет, өсіп-өніңіздер. Ұрпақ көбейсін, солар біздің орнымызды бассын, өмірімізді жалғастырсын, – деп тағы жақауратты.

	– Айтқаныңыз келсін. Лайым солай болғай! – Өмірбек бас шұлғып тыңдай берді. Байболат сөзін жалғай түсті.

	– Бұйымтай айт деп отырсыз. Бұйымтайсыз да емеспіз. «Айран сұраған шелегін жасырмайды» деген. Бұйымтайымызды да айтайық.

	– Айтыңыз, айтыңыз! – Өмірбек қонаққа қадала қарады.

	– «Ауру қалса да әдет қалмас». Ата салты бойынша, құда түсе келдік. Сізде қыз бар екен, бізде ұл бар. Ұлым екі көзімнің бірі болса, сіздің қыз екінші көзім болсын! Бұл сөзге Өмірбек көп шошына қойған жоқ. Тек:

	– «Тең теңімен жарасады, тезек қабымен жарасады» дегендей, сізбен құда болуды біз де теріс көрмейміз. Бірақ... Байболат оның сөзін аяқтатпай:

	– Біз де сіздерді теңіміз деп түсініп, құдалыққа лайық көріп, қолымызды ұсынып отырмыз, – деді. Өмірбек үзіліп қалған сөзін жалғады:

	– Бірақ қызымыз әлі жас қой?

	– «Ұлың өсіп ержетер, қызың өсіп бой жетер» деген. Балалар өсе жатар, балиғатқа да жарап қалар. Әзірше құда болып, қарғыбау тағып қойсақ деген ниет бар.

	– Бала назы тұңғиық, тұңғиыққа түсіп кетіп жүрмесек.

	– Тегімізді сыйласақ, тізгінімізді түзу ұстасақ, тіл табысып, ұғынысып кетерміз, ұятқа ұрынбаспыз.

	– Жақынның да жаттан жаман жапа көрсететіні, жаттың да туғаннан тәуір опа көрсететіні болады.

	– Жақынның да жақыны бар, жақын біткен бірдей емес, бәрі сіз бен біздей емес..

	Осылай олар біраз арбасты да, ақыры түсіністі.

	«Ат тұяғын тай басар», тай жетіліп, ат тынығар дегендей, балалар жетіліп, ұрпақ өсіп, біз де тынығармыз, тың шығармыз. Алла соған жеткізсін.

	«Аллаһу акпар» десіп бата қылысты, бет сипасты.

	Сауда бітті, іс тынды. Құдалар аттанды. Жасырын келісім тістен шығарылмады. Мұны ата-аналар сырлы сандықтың түкпіріне тығылған тайтұяқ алтындай жүрек түбінде сақтады. Басының базарға салынып, саудаға түскенін Жұмай да сезбеді, оның өзіне де тіс жарып ештеме айтылмады. Айтқанмен, балалық базарынан қайтпаған, қуыршағын ойнап, құлдырап жүрген сарыауыз сәби бұл сауданы түсінбес те еді.

	***

	Аласапыран тұстарда уақыт та ұшқан оқтай зулайды. Бұл арада да жылдар жылжып өте шықты. Жұмай қыз да сол жылдармен жарыса жетілді. Толған айдай толықсып 16-ға келді. Ай маңдайлы,алтын жүзді, бетінен нұры тамған, білектей-білектей қос бұрымы тірсегін қаққан, қара мөлдір, тұнық көзді, үлбіреп тұрған қырмызы ерінді, келісті де керім қыз болып өсті. Әлденеге ризалықпен қуаныш сезіміне бөленсе, бетінде ақ нұр ойнады. Жымиса, аузынан ақ меруерт төгілді. «Аһ» десе, көмейінен жұпар иіс аңқыды. «Қыз өссе, ауыл көркі» дегендей, ол келе жатқанда ауылға ажар кіріп тұратын болды. Тау бұлағындай сылдыр қаққан нәзік үні, қос етек көйлек, қынама камзол ішіндегі сазға біткен сәмбі талдай майысып тұрған бұраң белі, құлынның сауырындай жұмыр жоны көрген жігіттердің буын-буынын босатты.

	Жұмай даңқы алысқа кетті, аты айналадағы барлық бозбала құлағына жетті. Жүрегінде жігері бар жігіттердің әрбірі Жұмай ауылын жағалады. Жүйрігін мініп, жібегін киіп, жұпарын жағынып, барын тағынып, қырындап өтуді дағдыға айналдырды. Оларға жөнін тауып, иінін келтіріп қыз-қызғалдақты көру бір арман болды. Осы ниетпен кейбір қулар ауыл тұсынан өтір бара жатып, ат басын бұрып келіп, шөлдеген боп тамағы кеуіп «өліп бара жатқандарға» сусын ұсынғанмен, оларға ешбір жылы қабақ көрсетпейтін, тілге де келе қоймайтын. Ессіз ерлер оны құр көргеніне мәз болып, бір-біріне жыр ғып айтып, жыртыла мақтанатын.

	Ол кезде игі жақсылар мен сүйкімді сұлулардың көзіне түсудің, оларға қажыр-қайрат, ерен ептілікпен ұнаудың бір жолы – қыз-келіншекті ауылдарға көкпар апарып тастау болған. Кейбір көкпаршы қулар бұл әдісті де ұмытқан жоқ. Босағаға сүйеніп алыстағы көкпар додасына қызыға қарап, жаудырап тұратын Жұмай алдына талай жігіт көкпар да әкеліп тастаған. Жөн-жосық бойынша ол жеңін түріп жіберіп, талдырмаш білегін жалаңаштап, нәзік саусақтарымен көкпар-лақтың сирағынан ала салып, үйге сүйреп кіргізе қоятын. Тиісті ырым-жырым істелген соң көкпарды қайта шығарып беретін. Бірақ оны әкелуші жігіттердің арам ойын сезбейтін, іс-әрекеттеріне де ешбір көңіл бөлмейтін. Әр нәрсенің шегі бар. Бұл бейжайлық та ұзаққа бармады. «Көп күн сынбаған шөлмек бір сынардың» кебі келді. Өмірбек ауылы жайлауда отырған. Жұмай тіршілік қып үйге кіріп-шығып жүрген. Төмен жақтан ат дүбірі, «ауылға тарт, ауылға тарт» деген қиқу естілді. Жұмай далаға жүгіріп шықты. Тақымға басқан көкпарын сүйретіп бір атты осылай қарай тартып келеді. Артында –қалың қуғыншы, олар «ауылға жеткізбей қайыр», «бас қамшыны, жіберме», «көкпарды тастатпа» деп ойбай салып келеді.

	Жүйрік ат шендете ме? Құрық бойы ұзап шыққан әлгі адам әне-міне дегенше Өмірбектің босағасына көкпарды сылқ еткізіп тастай беріп, зу етіп өте шықты. Оның жел боп ескен екпінінен сескеніп үйге қойып кеткен Жұмай қайта жүгіріп шығып, серкені сүйрей жөнелді. Көкпар тастаған жігіт атының басын әрең қайырып, қайта оралды. Келді де, есік алдында тұрған Жұмайға жымиып сәлемдесті. Осы сәтте олардың көзі бір-біріне түсті. Ақкөбік боп, ауыздықпен алысып, аспанға атырылып тұрған ұшқыр күреңнің үстіндегі жиырмадан сәл асқан жігіт қыз көзіне перідей көрінді. Бадана көзді, қою қара қасты, қыр мұрынды, ат жақты, қол-аяғы балғадай, атан жілігі ат бауырына түсіп жатқан батыр тұлғалы, аспамсадай ол басын қызыл белбеумен бір тартып тастапты.

	Бұлар бір-бірінен көз алмай сәл үнсіз тұрды. Осы сәт екеуінің де іші шым-шым ете қалғандай болды. Сәлден соң жігіт:

	– Қарындас, таңдай жібітер сусын бар ма екен? – деді.

	– Не ішесіз? –Жұмай жүзін төмен салды.

	– Не бар еді?

	– Мөлдір су да, сапырула сары қымыз да, салқын айран да бар.

	– Қиғаныңызды, бізге не лайық көресіз, соны беріңіз!

	– Онда мынаны лайық көрдік. – Жұмай сырлы аяқ қымыз алып шығып ұсынды. Жігіт ат үстінде тұрған бойы сіміріп салды.

	Бұл жолы одан артық тілдесудің реті болмады. Әлгіде келіп жеткен қуғыншылар «көкпарды шығарыңдар», «күн әлі ерте, тартамыз» деп тұрып алды... Көкпар қайта додаға түсті. Аты өктем, қарулы жігіттер ентелеп барып, ат бауырына түсіп серкені сирағынан іліп алып, таласа тартып, ауылдан ұзай берді. Қыз бен қымызға мейірі қанған әлгі жігіт те атының басын бұрып алып, көкпаршыларға қосылып кете барды. Сәлден соң аяулысы қалғандай артына қайта қарағанда, өзінен көз алмай сілейіп әлі тұрған қызды көрді. Оның тіліне ел арасына кең тараған белгілі әннің:



	Ауылыңның тұсынан аттанғанда,

	Ақ боз үйге сүйініп қара да тұр, –



	деген жолдары оралды. «Бұл сөздер осындайда айтылған екен-ау» деп, оны жігіт іштей ыңылдап, қайталай-қайталай ұзап бара жатты.

	Бұл кездесу қызға да, жігітке де «көрген түстей, сағымдай» болды да қалды. Қол берісіп, жөн сұрасып, ат-жөн айтысып, таныса алмады. Екеуі де кіммен кездесіп, кіммен тілдескенін білмеді. Бірақ олардың бір-біріне деген әлдеқандай сезім пернесі селт етті. Жұмай жүрегі әлде нені жоқтайтындай, іздейтіндей болып алды. Әлдекімді көрсем деп, тапсам деп, шарқ ұрып тұратын сияқтанды. Бұл күндерде жұмбақ жігіт те ойға батты, түн ұйқысы төрт бөлініп, аунақшып жатты. «Тағы бір көрер ме ем сол қызды» деп аңсады. «Енді ол ауылға жол түсе қояр ма?» деп мұңайды.

	***

	Бұл аралықта Байболат пен Өмірбектің ішек-қарны мүлде араласып, қазан-ошағы «бір күн сізден, бір күн бізден» болып кеткен-ді. Құда түсіп қайтқан соң-ақ Өмірбекке «Қыз-қалыңдікі» деген. Қалың малын шетінен ала бастасын» деген хабар жеткен. Ащы дүние кімді адастырмаған, кімді құдыққа құлатпаған. Малсақ әке бұған «жақсы кісіден жақсы хабар келер» деп қутың-қутың қуанды. Қуаныш, қайғы дегендердің өткінші екенін, күлімдеген көздің де жылайтынын, жылаған көздің де күлімдейтінін ескермеді. Бұл құдалықтан жалғыз қызының бақыт табарын, әлде қасірет табарын пайымдай қоймады. Қалың малға құныға құлады.

	Өмірбек құйрық-бауыр асасып, төс түйістіріп табысқан, өзі шымыр, өзі шынжыр құдасыман қарым-қатысты бұрынғыдан да асырды. Алыс-берісті астыртын күшейтіп, дүниені тышқанша тасыды. Пәтуә қылған қырық жетінің де бетін бері қаратты. Кісінеген айғырымен үйірлі жылқысы келді. Ботасын ертіп, боздаған түйелер де өтті. Қойлар да қорасына келіп қосылды.

	Әдетте байлық артқан сайын сараңдық күшейеді. Бай тышқақ лағын союға қыймай, тісін-тісіне басып, қызыл көрмей, сорпа ішпей айлап отыра береді. Дүние молайған сайын адам қалтырауық та болады. Тек кіріс болса екен, шығын-шығыс болмаса екен, жиған-терген кемімей, күннен күнге көбейе берсе екен дейді. Осыдан тақымы жылтырап, шылғауы шығып жүруіне де пейіл болады. «Кедей байға, бай құдайға жетем дейді» деген сөз осыдан қалған. Бара-бара Өмірбек те осының кебін киді, бүкіл жан дүниесін осы арман-аңсар биледі. Сөйтіп, өз қызының бұрымы оның аяғына кісен болып салынды.

	Күзге қарай Шу алқабының екінші бір қиырын-дағы қоралас еліне алысқа дейін сауын айтқан той болды. Онда күш сынасар күрес те, айла асырар аударыспақ та, бақталасар ат жарыс та, мергендік танытар жамбы атыс та болып жатты. Сол тойдың қызу қызығында баяғы жұмбақ жігіт те жүр. Ұлттық өнердің, ат ойындарының көбінен соның жолы болып, мерейі артты. Әсіресе, құйындатып келе жатып ат үстінен теңге ілуден ол тамашалаушыларды таң қалдырды. Өзі теңдес балуандарды оңды-солды асықша атып, таңдай қақтырды...

	Бір сәт оның көзіне әлдекімнің таныс бейнесі жарқ ете қалды. «Апыр-ау, бұл кім?» деп, қалт тұрып қалды да, «сол ма?» деген ой сап ете түсті. Тұра ұмтылды, жақындай бергенде, таныс бейне де бетін бұрды. «Бұйырған кетпейді, бұйырмағанға жетпейді» деген осы.

	– Сәлем, қарындас! Жігіт даусы дірілдеп шықты.

	– Сәлем – парыз, сізге де сәлем! – қыз қуақылана күлді.

	– Қайдан жүрсіз?

	– Сіз жалт етіп, жоқ болған жақтан жүрміз.

	– Қайда жүрсіз?

	– Сіз жүрген жерде жүрміз.

	– Мұнда қалай келдіңіздер?

	– Шақырылып келдік. Сасқан жігіттің сұрауы да олақ болды. Соған қарай оның алған жауабы да сол-ақ болды. Сонда да ол сөз жалғады:

	– Қайту қашан?

	– Ертең.

	– Асығыс екенсіздер ғой!

	– Асықпаған сыбағасынан құр қалады. – Жігіт қысылып, сәл бөгелді де:

	– Өткен жолы жөн сұрасып, таныса да алмадық, – деді.

	– Оған өзіңіз кінәлі. Серкенің сорпасынан құр қалатынсып, тұра шаптыңыз ғой.

	– Кешір, жаным! Кінәң орынды. Мен – осы елденмін. Атым – Мақатай, Батырбек деген кісінің баласымын.

	Мен – Өмірбекқызы Жұмаймын. – Ол ақсүйрік саусақтарын созды. Үлбіреген қыз қолы шеңгеліне ілінгенде Мақатай аспандағы айды құшқандай болды, тұла бойы балқып сала берді...

	Бұдан артық сөйлесуге бұл жерде жөні де келмеді.

	Кешке алтыбақанда кездесуге келісті.

	Уәделі сәтті ынтыға күтенде уақыт тез өте қояр ма? Екі жас күнді батырып, іңір қараңғысын түсіре алмай тықыршыды. Бірақ әр нәрсе өз мезгілімен. Кездесер сәт те жетті. Алтыбақан болар жерге Мақатай асыға басып келді. Сәлден соң түн түндігін түре көрінген жұлдыздай Жұмай да жарқ етті. Екі жас бір-біріне ынтыға кеп, қолтықтасып шетке шыға ығыса берді.Айлы түн. Сайын даладан соққан салқын самал қос құрбының күйіп-жанған, ыстық ынтығын сәл суытып, сабасына түсіріп тұрғандай. Мақатай мәселені бүйірінен қойды. Сол қолының сұқ саусағымен көкті көрсетіп: «Анау аспандағы ай жалпы жұрттікі, оның сәулесі көпке түседі. Сен – жердегі айсың, бір ғана адамдікісің, сенің сәулең кімге түсер екен?» – деді.

	Тосын сұрақ қызға қисынсыз көрінді. «Қайдам» дегендей, иығын бір көтеріп, «бұйырғанға түсер» деді де қойды. Кейбіреулердің күңкіл-сүңкілінен еміс-еміс еститін «айттырып қойған жері барды» Жұмай бықсытпады. Өйткені,ол оның анық-қанығын білген де емес, қосылар қосағын көрген де емес. Әрі бұл Кеңес өкіметі орнап, қалың беріп, малға жығып әйел алуға тыйым салынған кез еді. Сондықтан, әлгі айттырып, атастырудың, алыс-беріс жасаудың бәрі астыртын, жымысқыланып жүргізілген болатын. Болашақ күйеу Қырғызбай да әлі қырына келе алмай, қайнына ұрын баруға жете алмай жатқан-ды.

	– Мені қуантар бірдеңе айта ма деп ем, үмітім ақталмады ғой!

	– Не айтайын, болашақты болжап болмас.

	– Жақтырмағаныңды жасыр, сүйгеніңді сездір депті ғой бұрынғылар.

	– Бірер кездесе қап, құлай салу – құнсыздық, бетке қағу – безерлік болмай ма?

	– Алғашқы махаббат – нағыз махаббат демей ме?

	– Махаббат – соқыр сезім серігі деп те айтады.

	Қос құрбы талайдың тағдырын тарихқа айналдырған бұл тақырып туралы едәуір әңгімелесті, пікір таластырды. Бірақ адамзат – махаббат жемісі, махаббат – өмір көзі, жүрек махаббаты – ең қымбат қазына, гүл құлпырысы қандай қысқа болса, махаббат салтанаты да сондай қысқа екеніне екеуі де қол қойды.

	Айналып келіп олар «алтыбақанға» араласты. Кеш ерекше көңілді өтіп жатты. Жастар жарыса өнер көрсетті. Ән шырқалып, күй күмбірледі. Би биленіп, жыр төгілді. Өнерден махрұм қалғандар жылқы боп кісінеп, өгіз боп өкіріп, жер тарпып жатты.

	«Ақ сүйек» ойнап адасқандар болды. Жасырынбақ ойнап таптырмай кеткендер табылды.

	Тамаша түн ортасы ауа тарауға таялды. Жастар «қорытынды сөз», «қоштасар аяқ» секілді етіп, «Мақатай бір ән салып жіберсін» деген тілек білдірді. Бесаспапқа дауа бар ма? «Әшейінде ауыз жаппас, той дегенде өлең таппасың» Мақатай емес. Ол наздандыра, қоңырлата «Ай қабақты» аңыратты.



	Ай қабақ, алтын кірпік, қызыл ерін,

	Кел десең, неге аяйын аттың терін.

	Сары ағаш сазға біткен секілденіп,

	Қай жерде отыр екен бұраң белім, –



	деп барып, қасындағы Жұмайды өзіне қарай тартып қысып қойды. Осында-ақ оның «сенің үшін менің айтқан өлеңім, бұл жалғанда бір сен үшін өлемін» деп тұрғаны, Жұмай көркін, оған деген өз тілегін ән сөзімен айтып тұрғаны аңғарылғандай еді. Әсіресе, әннің екінші жолын Жұмайға бұрылып, оны бауырына тартып тұрып айтуы «сенен жылы хабар болса, «ат арытып, тон тоздырып» мен жетем» дегені еді. Мұны сұңғыла қыз да сезгендей, мөлдіреген бота көзін төңкеріп тастап, бас изеп әнге ыңылдай қосылады... Ақыры сөз байламы да осы болды.

	***

	1922 жыл. Қаңтардың қақаған аязды бір күні. Өмірбек үйіне Аққолтықтағы құдалардан хабар келді: «Жұмайымыз 18-ге толды. Біздің Қырғызбай да адам боп қалды. Жасының кем-кетігі болса, заңға туралатып қоямыз. Бұрынғының ұл-қыздары 12-13 жасында-ақ отау иесі бола беретін. Келінімізді түсіреміз. Тойды мамыражай мамырда өткізсек деген ойымыз бар. Құдалар қалай қарайды, айтсын», – депті Байболат.

	Алған – жайлы, берген – жайсыз. Өмекең қалың мал аларда ылдым-жылдым еді. «Қызыңды бересіңді» естігенде, төбеден ұрғандай отырып қалды. Бәйбішесі екеуі біріне-бірі қарады. «Енді қайттік?» деген сыңай танытты. Үйге көңілсіздік келді, қабақ түсіп, күлкі қашты. Бірер күн ойда жүрген Өмірбек ақыры:

	– Уәде – құдай үйі, бәйбіше. Енді жасыратын да, созатын да уақыт қалған жоқ. Жұмайға жайды айт, түсіндір! – деді.

	– Қарағыма қайтіп айтам! Зәуре жылап жіберді.

	– Айтпағанда, қызыңның орнына өзің барасың ба? Байдың даусы өктем шықты.

	– «Сауда сақал сипағанша». Құдалықтың болары болып, бояуы сіңген. Қызды құтты орнына қондырмасқа лаж жоқ. Келесі күні кешке қызын қасына отырғызып алып, ана орағытып әңгіме бастады.

	– Жұмайжан, бой жеттің. «Бидайдың барар жері – диірмен, қыздың барар жері – күйеу» деген. Диірменде бидай ұнға айналып, нан болып, ел ырыздығына жарау керек. Күйеуде қыз ана болып, ұрпақ көріп, бақыт табуға тиіс. Не ойың бар? – Байғұс ана мұны айтарын айтып алып, «қап, қызыма көзіңді құрт» дегендей болдым-ау», «құтыла алмай отырғандай сөз айттым-ау» деп қиналды. Көзінің астымен қызына сынай қарады. Бірақ Жұмай секіріп кете қойған жоқ. Сабыр сақтап:

	– Рас, апа, «қыз жат жұрттық» деген. Бұйырса, жөнімізді табармыз, – деді.

	– «Құданы алдымен ұлыңа тап, сонан соң қызыңа тап» дегенді ескеріп, сенің қайын-жұртыңды қарастырып та қойғанбыз.

	– Бекер әуре болғансыздар. Тұрмыс құру екі жас бірін-бірі көріп-біліп, сүйіскенде ғана баянды болмақ. Махаббат кеңесшіні керек етпейді, оған өктемдік жүрмейді. Барар жерді, сүйер жарды өзім таңдаймын ғой.

	– Өрісті қойдың қозысы таңдамайды, енесі таңдайды. Сол сияқты қыздың барар жерін ата-ана таңдайды.

	– Сонда таңдағандарыңыз кім, апа? Осы күнге дейін мен білмеген, ол қайдағы қайын жұрт, мен көрмеген ол қандай күйеу?

	– Сені жайсыз жерге барсын, бақытсыз болсын демейміз ғой, қарағым. Құда – мына «Аққолтықтағы» Байболат бай. Болашақ жарың – өзіңнен 6-7 жас кіші, уыздай жас бала. Жұмай шешесіне жалт етіп ренішпен қарады.

	– Не айтып отырсыз, апа? Жандарыңыз ашығаны, бақытты болсын дегендеріңіз сол ма? Мені 12 жасар сәбиге қалай телімексіздер?!

	– Шошыма, Жұмай. Бүгінгі бала ертең-ақ жетіліп кетеді. Күйеудің жас болғаны жақсы, егде тартқанда қызығын көресің.

	– Қойыңыз, апа! Ол жетілгенше арқалап жүріп, асық ойнат дейсіз бе? Тіршілік керек емес пе? – Жұмай жұлқынып орнынан тұрып кетті.

	Зәуре әңгіменің немен біткенін қыз әкесіне баяндады. Ол тыңдап болды да, «ештеме емес, бәйбіше, қай қыз бара қояйын деп қақаң ете қалушы еді. Алғаш тулайды, торсаңдайды, ақыры қояды. Қамыңды қыла бер» деді. Өзара міндет бөлісіп, тойға қосарларын атасты. Артынша абыр-сабыр әрекетке кірісіп те кетті. «Келістік, көктем шыға қызды береміз» деген хабар Байболаттарға да жетті. Ата-ана мен ағайынның құдалар хабарына қоғаша құлап, жапырақша желпілдеуі, «а, құдайлап» асығып-аптығуы Жұмай жүрегіне жара салды. Ой орманына қамап, уайым тұңғиығына батырды. Ол еріксіз көзіне жас алып:



	Бауыр еті баласын аямаған қазағым,

	Әлі надан қылығын қоя алмаған қазағым.

	Мені менсіз сыртымнан үйлендірген қазағым,

	Жаман дағды салтымен жирендірген қазағым.

	Қалың малға қыз сатып әдет қылған қазағым,

	Дүние-мүлкі молдарды медет қылған қазағым, –



	деп күңіренді. Қазағының қате қылықтарын зар қылды.



	Айналайын қазағым, қашан мұны қоясың?

	Ащы дүние, арамға қашан ғана тоясың?



	– деп ата-анасына, ұлтына наз айтты...

	Жұмай көп жабырқап жатпады. Жасқа булығып, жаси бермеді.

	«Уайым түбі – тұңғиық, түсесің де кетесің, тәуекел түбі – желқайық, өтесің де кетесің» деп, өзін-өзі қолға алды. «Жолдасыңды жолға шықпай тұрып сайла » дегендей, ертерек өзіне тең жігіттің кездескені, онымен сырласқаны оған ес болды, медеу болды. Қажырланып, қайратына мініп, бір ерлік іске бел байлады, Жолы түскен жүргіншілерден хабар жөнелтті: «Кел десең, неге аяйын аттың терін» деген уәдеңді ұмытпасаң, Мақатай, тез жет!».

	Ұйықтаса, түсінен шықпай, оянса, көз аддынан кетпей, жүрегінің төрінен орын тепкен қыз сәлемі Мақатайға кешікпей тиді. Ер жігіт екі сөйлемейді, екі сөйлегені – ер жігіттің өлгені. Ал махаббат меңдеген жігітті мұндайда ешқандай күш тоқтата алмақ емес. Мақатай махаббатына жетуге асықты. Алып-ұшып, саржеліп келе жатқан оның көмейіне сол баяғы «кел десең, неге аяйын аттың терін», «қай жерде отыр екен бұраң белім» деген жолдар келе береді.

	Кешкі асқа шақырған кісі қонағының жатын орнын да ойластырып қояды. Сол сияқты Жұмай да сүйгенінің келер жағын, ауыл сыртын сырлас бір жеңгесіне бақылатып қойыпты. Оның тығыла тұрар, тосып алар жерін де белгілепті. «Жолы болар жігіттің жеңгесі шығар алдынан» дегендей, сол жеңге де Мақатайдың алдынан көлбең қағып, көлденең шыға келді. Ертіп барып, өзен бойындағы көп қамыс арасына тықты. Сонда мән-жайды мәлімдеді.

	«Жүгермек, қос атпен келгенің, жақсы болды. Ерке қыз саған бұйырды. Осында күт, ұйықтап қалма, сүйгенің кешікпей келеді» деп қу жеңге Мақатайды желкеден бір түйіп, пысықтап жөніне кетті.

	Айсыз түн. Қалың қамыс арасы, шырттай қараңғы. Қыз күткен жігіт аттан түсіп, шылбырларды қолдан шығармай қисайып жатыр. Қаңтарулы қос күрең самалмен теңселген қамыс сыбдырына құлақтарын қайшылап, жанарынан от шашып, елең-елең етеді. Енді бірде бастарын төмен салып, мүлгіп тыншып, ауыздығын шайнайды. Сәлден соң тағы да елең етіп, тағы да тың тыңдайды. Бір кезде тонының жағасына тұмсығын тығып бұйығып жатқан жігіт қалғып кетіп, селк етіп оянды. Бойы тоңази бастапты. Орнынан атып тұрып, айналасына көз салды. Ай көтеріліп келеді. Ауылдағы абыр-сабыр басылған. Ел ұйқыға енген. Жарыса үретін ауыл иттерінің даусы да самарқау тартыпты...

	Міне, ауыл жақтан екеудің қарасы көрінді. Бұқпантайлап, асыға басып келе жатыр. Сәлден соң олар тоқтап, құшақтасып қоштасқандай болды да, бірі кері қайтты, бірі бері тартты. Ол жақындап келгенде, «Жұмаймысың, жаным, мен мұндамын» деп Мақатай аттарды жетектеп қамыстан шықты. Әрі қуаныш сезімі, әрі қорқыныш үрейі бірдей билеген қос жүректің дүрсілі құрбыларға құшақтаса кеткенде-ақ естілді.

	– Есеңгіреп, езіліп тұруға мұрша жоқ, аттанайық, айналайын! – Қыз даусы дірілдеп шықты.

	– Ал. Кеттік. – Мақатай Жұмайды қолтығынан сүйеп аттандырды. Артынан өзі қарғып мініп, қамшы басқанда, қос күрең қыз бен жігіт астында ойнап бара жатты...

	Белдер асып, ауылдан ұзап шыққан соң жастар жүрегі лүпілін басты. Өздері көңілденіп, сезім құшағына берілді. Жандары жай тауып, жымыңдасып бір-біріне жанаса түсті. Мақатай:



	Ей, Жұмай, сен ақ қоян шыңнан қашқан,

	Соңыңнан мен ақсұңқар іздеп ұшқан.

	Ақ торғын, нұр жүзіңнен бір сүйгізші,

	Күйініп, тұз жаласын бізге дұшпан, –



	деп, «Ардақ» әнінің сөздерін өзінше бұрмалап, ыңылдап айтып, «ақ қоянын» ат үстінде аймалап қояды.

	***

	Жұмай жөнін тапқан түннің ертеңі. Өмірбек ауылы азан-қазан, ойран-топыр.

	– Жұмай жоқ,ойбой! – Зәуренің үрейлі үні естілді.

	–Жағың қарыссын, жалмауыз! Өмірбек сенбейді.

	– Ойбай, рас!

	– Онда өзің құрттың, пәле сенен келді! Сілтеген таяқ Зәуренің басынан асып кетті.

	– Оллоһи, бұл менің ісім емес. Зәуре зытып барады.

	– Енді кімнің ісі? – Өмірбек келін-кепшік, қыз жеңгелеріне қарайды.

	– Көрген, білген жоқпыз. Түк білмегенсіп, жеңгелер жымияды, келіндер бетін көлегейлеп ұялғансиды. Құлақтанған ауыл адамдары да келіп қалған.

	– Түнде үйге түнеп пе еді?

	– Самалдап жүрген шығар, сай жақты қараңдар!

	– Ертелеп бір жерге барып келейін деп кеткен болар. Әркім өз жорамалын айтып, жұбатқансиды. Жұмай жоқ, Жұмай орны жып-жылмағай. Кешке қарай «келінін өздері әкеткен шығар, біліңдерші» деп Байболат ауылына шапқыншы жіберілді.

	«Жұмай жоқ» деген хабар бұл елді де дүрліктірді. Әсіресе, «келін түсіреміз», той өткіземіз» деп шабылып жатқан Байболаттың төбесінен жай түскендей етті. Олар бұл не деген сөз екенін пайымдай алмай аңырды. «Өздері әкеттімесі» қалай, малын өткіздік, енді қолынан аламыз деп отырған жоқпыз ба? Құдалардың бұл не дегені?» деп кейіс білдірді. Шапқыншы қайта шапты. Бұлар екі күннен кейін ғана қыздың «құтты орнына» қонғанын естіп білді...

	Жұмайдың жер соқтыруы, әсіресе, Байболатқа қатты тиді, жанын жегідей жеді, не қыларын білмей, алас ұрды. Арындап, ашуға мініп, ағайындарын алдырды. Түксиіп, түнеріп, жарылып кете жаздап отырған Байекеңнің үстіне олар имене кірді. Келетіндер түгенденіп болған соң, ол басын көтеріп, бір күрсініп:

	– Кәне, не дейсіңдір бұл қорлыққа?! – деді. Байболаттың даусы қаһарлы шықты. Бұған ешкім бірден суырылып шығып, пәлен дей қоймады. Жиналғандар бір-біріне қарады, «сен айт, сен сөйле» дегендей. Ақыры ағайын ақсақалдарының бірі:

	– Байеке, бұл істе ақылды ашуға тұсау қылайық! Арындап, арандап қалмайық. Қырғызбайға қыз табылар. Ел ынтымағын, жұрт тыныштығын ойлайық! – деді. – Бұл орында сөзді екінші бір ақсақалы қолдады.

	– Ел іші, желкілдеп өсіп келе жатқан қыз-қырқын көп. Алармыз тағы бірін. Несіне таусыламыз, – деді ол да.

	– Өмірбекке өткен мал да қайтар, басқа да құда табылар. Үшінші біреу осылай дегенде Байболат бассалды:

	– Мен енді құда табылмайды, балам қатынсыз қалады, өткен малым қайтпайды деп қайғырып отырғамын жоқ, ағайын. Мен намыстан өліп барамын. Алла атымен «әумин» десіп, құда болып, қалың малын алып алып, Өмірбектің қызынқашырып жіберіп отырғаны қалай? Біздің елді, біздің ерді менсінбей, қызының басқаның құшағында кеткені қалай? Бұл намысқа тие ме, тимей ме? Бұл қорлық па, зорлық па? Осыны парықтай аласыздар ма, ағайын? Намыс,ар бар ма бізде, жоқ па? Мал беріп, жан беріп алайын деп отырған қалыңдығымыздан тірі айырылып, дәрменсіз боп, қол қусырып қала береміз бе? Ел намысын жоқтар, басына бөрік киген ер қалмаған ба бізде? – Байболаттың ашына айтқан, арлана айтқан бұл сөздері жастар жағының жанына батты, намысына тиді, ар-ұятына қамшы басты. Олар қоқиланып, құтырынып шыға келді.

	– Намыссыздық – ездік, ездік – ел еместік, ел еместік – елеуден қалу, есептен шығу.

	– Ездік ел еместік қана емес, әрі ер еместік, ер еместік – сорлылық, арсыздық.

	– «Жарлы болсаң да, арсыз болма» деген қайда?

	– «Малым – жанымның садағасы, жаным – арымның садағасы» деген ата-баба ақылын ұмыттық па?

	– Намысқа шабамыз, қайтарамыз қалыңды-ғымызды!

	– Егесеміз, елдігімізді көрсетеміз, – деп даурығысты. Бұл екпіндеулер Байболаттың еңсесін көтерді. «Арлы азаматтар бар екен ғой» деп іштей сүйсінді. «Алдыңғы ақылгөйлер не дер екен?» дегендей, жан-жағына қарады. Ешкім ештеңе дей қоймады. «Біз айтармызды айттық. Айтқан ақылды алмасаңдар, өздерің біліңдер» дегендей, ақсақалдар да ауыз ашпады.

	– Олай болса, жиналыңдар, атқа қоныңдар! Алдымен Өмірбек ауылына барайық, олардың алдынан өтейік, құдалар не дер екен, ауыз қалпын байқайық, – деді Байболат. Шешім осы болды.

	Бұл кезде Өмірбектің де өзегі өртеніп, жер шұқып отырған. Алақанына сап асыраған аяулысының жерге қаратып кеткені оны да есеңгіретіп тастаған. Өз отбасында да, ағайын алдында да абыройдан айрылып, бүк түсіп қалған. Әсіресе, «құдай дескен құдалардан ұят болды-ау?» деп жер бауырлап жатқан. Ұяттың үстіне, өңештен өтіп кеткен мал-дүниені «қайтар дейді-ау» деген ой оны дөңбекшітіп барады. Қораға кірген малдан, қолға тиген дүниеден қайта айырылу қандай қиын.

	Дәл осындай күңіреністің, күйзелістің үстінде жатқанда бір қора адам сау етіп келе қалды.

	– Бұлар кім, қарашы, – деді Өмірбек Зәуреге.

	Есіктен қарап, қайта келген ол:

	– Құдаларың ғой, тұр, қарсы ал, – деді. Әйелінің бұл сөздері кекеткендей, табалағандай болып көрінді. Өмекең сүйретіле тұрып, сыртқа беттеді. Шынында да Байболат бастаған ақсақал, қарасақал, қатын-қалаш, жараулы жігіттер бар елу шақты адам келіп тұр. Олардың кейбір адыраңдаған алаөкпелері Өмірбекті көре салып:

	– Келініміз қайда, тауып бер!

	– Қалың мал алғанды білесің, қызыңа неге ие болмайсың?

	– Қызыңа билігің жүрмесе, неге құда боласың?

	– Қызыңды екі жерге сатып, екі жеп биге шықпақшысың ба? – деп емініп, тебініп алға ентеледі. Қамшы үйіріп, ат ойнатты. Байболат «тоқтаңдар» дегендей, оң қолындағы қамшысын көтерді. Осы сәтті пайдаланған Өмірбек:

	– Күш көрсетіп, шаңыраққа қобыз ойнатқаннан ешнәрсе өнбейді. Одан да түсіңіздер, үйге кіріңіздер, ақылдасайық! – деген тілек білдірді. «Арлыдан күш кетсе, жаманға да жалпаң қылады» деген. Ол лажсыз, жалынышты үнмен, жалпаңдай сөйледі. Құдалар сабасына түскендей болды. Бөлініп-бөлініп үйді-үйге жайғасты.

	– Ендігі әңгіменің тек ақылдасу емес, арбасу болатынын сезген Өмірбек сөзімді сөйлесін, мият болсын деген ниетпен көрші ауылдағы әрі ақын, әрі беделді адамдар – Ұсаұлы Сауытбекті, Арқабайұлы Қазақбайды, Қаленұлы Жидебайды алдырды. Шай ішіліп, бас қосылып болған соң, сөзді Байболат бастады:

	– Өмірбек, «жар басына диірмен салсаң, жар құлар, аралға ұя салсаң, тасқын алар» деуші еді. Сені құлап түсер жар, тасқын таптар өтер табан деп білген жоқ ем! Айтысқан ант қайда, беріскен серт қайда? Терезесі тең, иық түйесер, сүйеніш бола білер құда таптым деп қуанғандағымның ақыры осы ма? – Байболат мұны егіліп отырып, езіліп отырып айтты. Өмірбек оған:

	– Байеке, орынды өкпе, орынды наз айтып отырсыз. Сіздерді түсінем. Осының бәрін мен әдейі істесем, міне, «алланы» аузыма алып айтайын, барым бұйырмасын, ішкен-жегенім арам болсын. Сіздерді де, бізді де тасқа отырғызып кеткен – қу қызым. Мен одан мұны күткен жоқ едім, қайтейін! Сізбен құда бола алмай қалу, сенсеңіз, маған да қиын, әрі үлкен өкініш. Енді қалай десеңіздер де, қалай шешсеңіздер де мен сіздермен біргемін, – дегенді айтты. Жылай айтқан, жалына айтқан бұл сөздерінен Өмірбектің шымырлар тегеурінінен сескеніп, алған малдың төлеуінен қашқақтап, Байболаттай баймен құда болып қалудың қамын қарастырып отырғаны аңғарылды. Осыны сезе қойған сұңғыла Сауытбек сөзге араласып, екі жақты жанастыра сөйледі:

	– Байболат, өзің де мойындап отырсың, Өмірбек – осы өңірдегі биік те ісі ірі кісілердің бірі. Күн мен ай қанша биік тұрса да, олардың да бетін бір сәт тоқымдай ғана бұлт жабады. Сол сияқты Өмекеңнің де бетіне құрғыр қызы кішкене кірбең түсіріпті. Бұлт көшер, өтер, сол сияқты бұл кісінің жүзіне түскен кірбең де кетер. «Кісенді кісі кіріптар, айдағанға жүреді» демекші, бұл да қол қусырып, құлдық ұрып, не десеңдер де көндім деп отыр. Қажай бермейік, не істейміз, не ойларыңыз бар, соған келейік? – Жидебай бұған:

	– Қас ойлағанның бәрі бірдей қас бола бермейді. Тіпті бүгінгі қасың ертең досың болуы да мүмкін, түсініңіздер, – дегенді қосты. Қазақбай да қарап қалмады:

	– «Құлап бара жатқанға иығыңды тос»деген. Бұл істе бәріміз бірге болайық, бірлесіе қимылдайық, – деп ынтымаққа шақырды. Осыдан кейін Байболат өз елінің шешімін айтты:

	– Біздің шешім – «әйел ерден кетсе де ерден кетпейді», тірі отырып, адамымыздан айрылмаймыз. Келінімізді аламыз, намысқа шабамыз.

	– Иә, сұлуға сұқтанушы да, тор құрушы да көп болады. Алданып, абайсызда торға түсіп қалған болар. Кешіріммен қарайық, қызды алып қайтайық, – деді кезінде торға кеткен Ақбөпесінен айырылып, аңырап қалған Сауытбек.

	Мұндағы байлам да осы болды.

	***

	Мақатай Жұмайын ертіп еліне таң ата жетті.

	«Келін келді, келін келді», «Батырбек келін түсірді» деген шағын хабар ауылға лезде тарады. Ауыл үсті у-шуға толды. Арсалаңдаған ана шашуын шашып, келінді бетінен сүйді. Басына ақ салып, табалдырық аттатты. Үйдің оң жағы босатылып, шымылдық құрылды. Жұмай шымылдыққа енгізіліп, қасына келін-кепшік, қыз-қырқын отырғызылды. Батырбек «иә, құдай, келіннің аяғын құтты қыла гөр, балалардың бақытын баянды ете гөр» деп бата қылды. «Тез мал алдырып, сойғызып, құдайы тамақ таратып жіберіңдер» деп тапсырды.

	Кешке қарай ауыл-аймақ жиналып, беташар жасалды. Келінге «бәлендей, түгендей болма», «үйтпе-бүйтпе» деген сияқты өсиет-өнеге айтылып, ақыл-кеңес берілді.



	Қарт атаң отыр көрем деп,

	Көрімдігін берем деп.

	Екі қара көп қой деп,

	Бір қара берсем дөп қой деп.

	Ерінбесең, келінжан,

	Атаңызға бір сәлем, –



	деп атасына,



	Қоралы жылқы айдаған,

	Қазы менен қартаны

	Қия кесіп шайнаған,

	Апыр-ай, келін түскесін,

	Не берсем деп ойлаған.

	Ерінбесең келінжан, Қ

	айнағаңа бір сәлем, –



	деп, қайынағасына бір-бір сәлім бергіздірді. Бұдан кейін бет ашушы жігіт:



	Ана отырған қайнысы,

	Атан түйе – бәйгісі.

	Ағам қатын алды деп,

	Кезек маған қалды деп,

	Жылмаңдайды байқұсы, –



	деп жұртты бір серпілтіп тастады.



	Ана отырған бикеші,

	Жібектен ескен шүйкесі.

	Мен де келін болам деп

	Құрып отыр бір жүйкесі, –



	деп елді тағы бір ду күлгізді. Үлкен тойға дайындық жасалсын. Айналадағы ағайындарды түгел шақырып, оны кейінірек өткізейік деген келісім болды.

	Бірер күн өткен соң Батырбек жақындарын шақырып алып, мынаны айтты:

	– Келін – үйде, күш – бізде деп кергу келіспес. Қыз төркініне адамдар жіберіп, кешірім сұрайық, ырым-жырымын істейік.

	– Жөн ғой, ата-баба дәстүрі солай.

	– Тіпті, балаларының бізде екенін хабарлауымыз қажет қой. – Ағайындар Батырбек пікірін қолдады. Келесі күні Мақатай 10 шақты жанашыр жақындары мен жора-жолдастарын ертіп, ат-шапан айыбын алып, Өмірбек ауылына жүріп кетті.

	***

	Батырбек ауылы «келін түсті» деп мәре-сәре боп, қыз төркініне кісілер жіберіп жатқанда Шымыр, Сәмбет, Күнту елдерінен аттылы, түйелі, еркегі бар, әйелі бар, жүзден аса адам қызды алып қайтуға Байболат ауылынан аттанған еді. Бұлар Жұмай барған елге ақпанның аласұрған аязды күндерінің бірінде, түн ортасы ауа жетті. Қапыда жау бекінісін басқан қалың қолдай шырт ұйқыда жатқан Батырбек үйіне кіріп-кіріп келеді. Үй-іші шошып оянды. Батырбек басын көтеріп, жөн сұрады. Бұлардың мезгілсіз жүрісінен, қатулы қабағы мен түнерген түстерінен іш жиды. Бір сұмдықтың исін сезгендей, кемпірінің де есі кетіп, шыр-пыр бола бастады. Жұмай да шымылдықтан шықты.

	Қарсыласар күн жоғын білген қуғыншылар бірден әрекетке кірісті.

	– Жұмай, тез киін, кетеміз. Өмірбектің үні өктем шықты.

	– Қайда? Жұмайдың үрейі ұшты.

	– Елге.

	– Менің ендігі елім осы ғой.

	– Сенің барар елің басқа.

	– Басқа елді мен білмеймін де, бармаймын да.

	– Барасың, барғызамыз. Әке ымдады. Қуғыншы жігіттер Жұмайды күшпен киіндіре бастады. Сүйреп есік алдына алып шыққанда, оны қолы белдеуге тиді.

	– Өлтірсеңдер де бармаймын. Бұл үйден менің тек өлігім шығады. Ол белдеуден тістей қатып ажырамады.

	Ер бала болса, елін сүйер еді, оңбағанның жат жұрттық екенін танынып, келін болып түскен жеріне жабысуын қарашы! – Әке қызды шапалақ астына алып саусақтарын сындыра, қолын белдеуден босатып жатты.

	– Ойбай, өлдім! Жұмайдың құлындағы даусы шықты. Батырбек жүгіріп келір келініне ара түсті.

	– Ой. Жігіттер, Ботбай, Шымыр ағайынды ел едік қой, бұларың қалай? «Күш есіктен кірсе, ақыл шаңырақтан қашады» деген. Ақыл қайда, адамгершілік қайда? – деді.

	– Біреудің қалыңмалын өткізіп қойған қалыңдығын алып қашып отырған сендердікі ақылдылық, адамгершілік екен ғой! – деген жауап Сауытбектен болды.

	– Ойбай-ау, қазір заман басқа, заң басқа емес пе? Қайда барам десе де, қыздың өз қалауы емес пе? Мұнда ол өз еркімен келді ғой! – Батырбек «солай емес пе?» дегендей келініне қарады. Бұған Қазақбай:

	– Қыз еркімен келген жоқ, алып қашып кеткенсіңдер, – деп дүңк етті.

	– Бұларың жала, жала жауып кек қайырмақшысыңдар ма? Кек іздегенше, кешірім іздемейсіңдер ме?

	– Кешірімді сіз іздеп, сіз сұрасаңыз. Қыз иесі – біз, әкетеміз! – Мұны Жидебай айтты.

	Екі қолы артына қайырылып байланған Жұмайды дедектетіп, қуғыншылар ортасына алып келген соң, Өмірбек, Сауытбек, Байболаттардың:

	– Қомдалған қара нар қайда?

	– Түйені бері әкеліңдер, шөгеріңдер!

	– Қыздың қол-аяғын байлап, қомға салыңдар!

	– Екі жағына екі әйел отырғызыңдар! – деген өктем үндері аязды түнді жаңғыртып жатты.

	Бәрі де солардың айтқанындай істелді. Атты кісі бұйдасын тартып «шу-у» дегенде, қара нар бір «баж» етіп, жөңкіліп орнынан тұрды. Үстіндегі екі әйел тоңқалаң асып кете жаздап барып, қомды тартқан арқаннан ұстап аман қалды. «Тарт жолға қарай» деген дауыс саңқ етті. «Керуен» кері қарай бет түзеді.

	«Ата, апа мен бейбақты ұмытпаңдар! Мен осы елдікпін. Мақатайға айтыңдар, жетсін, құтқарсын қасіретті қалыңдығын» деген Жұмайдың өкінішті өтініші естілді. Артынан оның:



	Сыртымнан, әке, сатыпсың,

	Тозаққа мені атыпсың.

	Қалың малды айдап ап,

	Мұртыңнан күліп жатыпсың.

	Көкпарға салдың басымды,

	Ағыздың көзден жасымды.

	Қара жүрек, қорқаулар,

	Аттың маған жасынды! –



	деген зары сай сүйекті сырқыратты. Оның мұңлы үні қиянатшылар қырдан асқанша құлаққа келіп тұрды. Ата-ене, ауыл адамдары еңіреп қала берді.

	* * *

	Өмірбек ауылынан Мақатайлар асығып-аптығып оралды. 3-4 рулы ел өкілдері жиналып, қызды алып қайтуға кеткенін ести сап, қайта тартыпты. Алдынан аңырап шыққан ата-ана хабары бұлардың төбесінен жай түскендей етті. Мақатай аттан ауып түсіп, еңіреп отырып қалды. Жұмайдың айтқан сәлемін естігенде, қасындағы жігіттердің де жан дүниесі босап сала берді. Олар жолдасын сүйеп тұрғызып, иықтарын тосты. «Мұңайма, Мақатай, жар жолында жан пида, Жұмайды босатудың жолын қарастырайық. Біз қасыңдамыз, қуайық» деп оған жігер-қайрат берді.

	Осылай шешкен 10-15 жігіт ат ауыстырып мініп, сойылдарын сүйретіп екі күн бұрын кеткен зорлықшыларды қуа жөнелді. «Көпті күшпен көндіре алмайсың», «Көп қорқытады, терең батырады» деген бар еді. Осыларыңнан не шығар екен? Өздерің мерт болмағайсыңдар» деген Батырбек сөзі оларға бөгеу бола алмады.

	Жолда бір күн қонып, енді Байболат ауылына бет алған күштілер керуенін Мақатайлар келесі күні сәскеде қуып жетті. Он шақты атты оза шығып, алды байқап, 20-30 адам кейіндеу қалып, артты бақылап бара жатқан сияқты. Қалғандары ортада. Жараулы атты, қару асынған қайратты жігіттер адам артқан қара нарды төрт жағынан қоршауға алып, қорғап келеді екен. Мақатайлар артқы топты айналып өтіп, ортадағыларға барып ойран салды. Оның серіктері қаша сойылдасып, қарсы жақтың жігіттерін алдаусыратып, алыстатып әкетуге әрекет етті. Осы кезде Мақатай қара нармен жанаса беріп:

	– Жұмайым, жұбайым, қайдасың? – деп дауыстады.

	– Мақатай, Мақатай...! –Жұмай қомнан басын көтере берді. Қасындағы әйелдер оның кеудесінен бас салды. Жұмай үні жоқ болды. Мақатай өз жағындағы отырған әйелді түбектен алып түйеден төңкеріп тастады. Ол ойбайлап барып, бір-екі дөңгелеп, дүмі көктен келіп, көк мұзда қалып кетті. Мақатай қайта ұмтылып, Жұмайды қомнан суырып алмақ болғанда, екінші әйел «өңмеңдеп өліп бара жатуын-ай мына неменің! Қайдасыңдар, қызды әкететін болды» деп шыңғырып жіберді.

	Осы сәтте Мақатай арт жағынан ентігіп, пысылдап келген біреудің сойыл сала бергенін сезіп қалды. Ат жалын құшып, бұға қалып, тебініп жіберді. Ат ытқып жөнелді. Сойыл жауырынынан тиді. Көзі қарауытып, талықсып кетті. Абырой болғанда, естен танбай, аттан ауып түспей аман қалды. Сәлден соң лағып сыртқа шығып кеткен күреңнің басын қайырып, артына қараса, басқа жігіттер де көпке төтеп бере алмай, кейін ығысқан екен. Оларға Мақатай жанамалап барып қосылды. Басы жарылып, қолы сынып, санынан соғылып, ыңырсыған серіктерін көргенде ол тағы қиналды.

	«Қайтейік, көп көптігін қылды ғой. Жұмай қолға тигенде, ат үстінде арқалап қашсам да, өңгеріп қашсам да құтқаратын едім. Болмады, болмады» деп өкінді...

	«Салы суға кетіп» бұлар елге қайтты. «Осылай боларын біліп ем. Күштімен алысқан өз қолын сындырады. «Ұрысы мықты болса, мал иесі өледі» деген осы деп, Батырбек күңіренді. Басқалар да күрсініп, жерге қарады. Артынан ауыл адамдары түгел жиналып ақылдасты. Ақсақалдардың бірі «Шарасызданбаңдар, ұнжырғаларың түспесін.

	«Болмады» деп бұл істі аяқсыз қалдыру жарамайды, ол – сүйекке таңба. Қиянат қылғандарды кешіру – сорлы адамдарды қорлаумен, зорлаумен бірдей. Бірақ енді күш жұмсап, қорлық іздемейік. Сөзбен жүйелесіп, келісім іздеп көрейік. Шымырға адамдар жіберіп, алдынан өтейік» дегенді айтты. Басқалар «дұрыс, дұрыс», «жөні осы» десті.

	Екі күннен кейін «Ашадан» «Аққолтыққа» Батырбек бастаған 5-6 адам тағы жол тартты. Бұрынғы жуан жұдырықтық кеудемен басу заманы жоқ қой. Кеңес заңымен, көрші ел көңілімен, қыздың қалауымен санасар, кек қумас, қиянат қылмас, келісімге келер, келінімізді берер деп аттанды. Бірақ егесен елде өзара сыйластық, ұғыныстық болсын ба? «Аққолтықтағы» ағайындар бұларды өре тұрып қарсы алды. Ат үсті сөйлесіп, жүре тыңдады, Байболаттың айтқаны:

	– Туысқан едік, жаттан жаман жапа көрсеттіңдер! Қай беттеріңмен келіп отырсыңдар? – Батырбек ақтала сөйледі:

	– Қалыңы беріліп, атастырылып қойған жері бар екенін біз білдік пе? Оны қыз өзі де айтпаған ғой. – Осы тұста үлкендер сөзін бөліп, бір жас бала шапылдап араласа берді. Оған елші болып келіп отырғандардың бірі:

	– Әй, бала, «үлкені тұрып, сөйлеген кішіден без» деген, қапталдаспай қоя тұрсаңшы, – деді. Ол тағы шапылдай бастағанда:

	– Қатынын тартып алайын деп жатса, мылқауға да тіл бітеді, –деп Жидебай жымиды. Сауытбек оның сөзін өлеңмен тірілтті:



	Сүйгенін басқа жанға кім қиыпты,

	Дерті оның теңізден де тұңғиықты.



	Сөйтсе, әлгі жас бала Мақатайдың «бажасы» екен. Бұл сөздерінен екі ақынның әлі де Байболаттарға іш тартып отырғанын аңғарған Батырбек:

	– Бұрмайық, ағайын, бұру шықса, ру шығады, ру шықса, іс насырға шабады. Біз де мосының үш бұты сияқты түбі бір елміз. Мосының бір бұты сынса, шәугімдегі шай төгіледі. Ендеше, бір-бірімізді сындырмайық! – деді. Сөзге Берік араласты:

	–«Айды алам депақымақболма» деген. Жұмайдың жары осында. Ол біздікі. Сөзді көбейтпей, аулақ жүріңдер! – деді түйеден түскендей.

	– «Қатынды алыстан ал, егінді жақынға сал» деген тағы бар. Аулақ жүргендерің жөн, – деп Қазақбай оны қостады. Батырбек Байболатқа:

	– Кеткен қызды қайта алмас болар, кісі жұртына зорлақпен келін қонбас болар. Ата-баба дәстүрін бұзбайық, ақылға келіңдер!

	– Кеткен қызды қайта алып отырған кім, басқаның жұртына зорлықпен қонып отырған кім? Сіздер емес пе? Байболат жалт бұрылды көзі шатынап.

	– Бұл жұртқа біздің ауыл бұрын қонды ғой. Ендеше, «жұрт» біздікі емес пе? –Батырбек астарлап оған сұрай қарады.

	– Онда «жұртыңды» жеткен жеріңде ал!

	– Солай ма?

	– Солай.

	– Іс насырға шапса, аяушылық болмайды.

	– Қорқытпа! Қолыңнан келсе, шауып ал!

	Дау күшейді. Дау бар жерде жау бар. Ағайында екі ел жауласатын болды. Батырбектер келісе алмай, келісімен қайта ақыл-кеңес құрды. Онда

	«Заң-әділдік тірегі, ар арашашысы. Тозбайтын тон – әділдік. Сондықтан, әділдік іздеп, заңға жүгіну керек» деп шешілді. Ұзамай Шу аудандық Төңкеріс Комитетінің бастығы Әбдіғұл Сүйіновке мынадай шағым түсті: «Кеңес заңына мойын ұсынбай, әйел теңдігін аяққа басып, сүйіп қосылған адамынан қызды зорлықпен тартып алып отырғандарды, ол қиянатқа қарсылық көрсеткендерді, сойылға жыққан содырларды жауапқа тартуға талап етеміз. Өмірбекқызы Жұмайға бостандық берілсін!»

	Сүйінов бұл істі сүйретпеге салды. Алғаш «асықпаңдар, анықтаймыз» деп жүрді. Біраздан кейін «қол тимей жатыр, қыдыңдамаңдар» деп қыңырайды. Ақырында, «ағайын екенсіңдер ғой, айтыспай бітіссеңдерші» дегенге шықты. «Бақсам бақа екен» дегендей, Сүйінов Шымырдың күнтуы, Сауытбектердің жақыны екен. Руға бұру оның мұрнын тесіп бұйдалап, аузын қисайтып жүр екен.

	«Арамзаның құйрығы бір-ақ тұтам», артынша оның арты ашылып, тақтан тайды. Орнына Әулиеатадан Қойшыбай Өтеулиев келді. Ол да «әліптің» аяғын байқап, асықпай жүріп, ақыры шағымды тергеуге жіберді. Іс сотқа жетті.

	* * *

	1922 жыл. Масатыға малынған мамыр. Табиғат тамылжып, бар мейірімін төгіп, сұқтандырар сұлулығына енген. Дала төсі түкті кілемдей құлпырып, керіліп жатыр. Ой-қырдағы қызыл-жасыл қырмызы гүлдер көз жанарын алады. Орман-тоғайлардағы тал-дарақтың солқылдақ бұтақтары имандылық көрсетіп, иіліп тұрған келіншектердей басын төмен салып маужырайды. Оларда шықылық атып, ұшып-қонған құстардың алуан-алуан үн-жыры құлақ құрышын қандырып, ерекше бір сезім күйіне бөлейді. Күн көзі түсіп, көк сеңгір, қия құздардағы мұзарттар еріп, тау өзендерін тойдыра бастаған. Бұлақ сулары «біз кеп қалдық, есенсіздер ме?» дегендей, сай-саланы қуалап, сылаң қағып, сылдырап ағып, елге жеткен.

	Осындай көңіл қошы өсе түсер тамаша түс болса да, былтырғы ашаршылықтан, жоқшылықтан жұрттың жоны әлі көтеріле қоймаған. Оның үстіне осы жылдың басында ғана Әулиеата уезін дүрліктірген әлгі оғаш оқиға екі болыс елді егеске апарып, көп адамды әуре-сарсаңға салған. Бұл да ел еңсесін басып, талайды тұнжыратқан. Міне, бүгін мамырдың 10-жұлдызында, Байболаттар келін түсіріп, қуанышқа кенелеміз деген кезде сол көпті қырсықтырған қырсық іс сотта қаралмақшы. Дауға өрдегі Ботбайдан бастап, Шу өңірі, төменгі Түлей, талас бойы түгел тартылған. Сол елдерден істі болып, бірі куә болып, тағы бірі жанашыр атанып, аттылы-жаяу ағылған адамдарда есеп жоқ. Әулиеатадағы сот үйінің іші-сырты құмырсқа илеуіндей құж-құж. Сағат – 10. Үлкен жалдың төріндегі арқалығы биік орындықтарға билік айтар сот құрамы орнықты. Бұл сотта қыз намысы, ер намысы ғана емес, ел намысы тайталасқа түсетін сияқты. Бұл осы іске сол кездегі ірі қоғам қайраткерлерінің қатысуынан көрініп тұр. Сотталушылар орындағындағы 8 адамды қаралаушылар қатарында С.Қожанов, С.Есова, қорғаушылар қатарында Қ.Сарымолдаев, М.Көшербаев отыр. Сот төрағасы мәжіліс жүргізудің шарттарын ескеріп, шариғатын туралап алған соң істі қарауға кірісті. Алдымен айыпты адамдарды айыптау қорытындысымен таныстырып жатты...

	«Шындық көзге түртеді». Болған істі бұра баяндап, көз бояй да алмайсың. Байболат бесік құда болғанын, Өмірбек қалың мал алғанын, Сауытбек, Жидебай, Қазақбайлар қызды көкпарға салғанын жоққа шығара алмады. Беріктің Қырғызбай мен Жұмайға үйреткен өтіріктерінің құны бір-ақ тұтам болды. «Таң,таң балам, таң балам, тансаң, қалар жан, балам» деген Байболат өсиеттері де өрге баспады. Бұл соттың сұрауларына Қырғызбайдың берген мына жауаптарынан айқын көрінді:

	– Жасың нешеде? – Қырғызбай әкесіне, ағасына жалтақ-жалтақ қарап тұрып қалды да, сәлден соң:

	– Он жетіде, жылым – жылқы, – деді.

	– Қай болыс, қай ауылдансың?

	– Білмеймін. Қырғызбай иығын қиқаң еткізді.

	– Қыз туралы не білесің, қашан таныстың?

	– Ештеме білмеймін, бұрын көргенім жоқ.

	– Көрмеген, білмеген қыз саған қалай тап болды?

	– Бір көргенде-ақ саған тием деді, мен алдым.

	– Қайдан алдың, үйге өзің әкелдің ба?

	– Жолдастарыммен барып, үйінен алып келдім.

	– Осы айтып отырғаны рас па? Сіз не дейсіз?

	– Сот Жұмайға бұрылды.

	– Мұндай күйеуді өңім түгіл түсімде көрген жоқпын. Бұл мені алам деп ауылыма барған да жоқ. Мені келін болып түскен жерімнен тартып әкеліп, бұған зорлап қосып отырған мыналар (қыз айыпталушыларды шұқып көрсетті). Мен өзімді Мақатайдың әйелімін деп есептеймін. Маған бостандық беріңіздер! Осыны айтап Жұмай жылап жіберді.

	Куәлар да көп шындықтың бетін ашты. 12-мамыр күні сөз айыпталушылар мен ақтаушыларға тиді:

	С.Қоданов: Қазір Әулиеата өңірінде де «бізге бостандық берілді, не істесек те, бір байдан шығып, басқа байға кетсек те, кімге барып тисек те өз еркіміз» деп кедейлерден кетіп, ішіп-жемі бар, киер киімі бар байларға бас ұрып жатқан әйелдер көбейіп барады. Неше жыл кісі есігінде, жалшылықта, өкпесін тесіп жүріп, табан ақы, маңдай терімен тапқан малына алған әйелдері сол сорлыларды тастап, байларға барып тоқал, нақсүйер болып жатса, бұл кеңес үкіметі берген бостандықты дұрыс түсінгендік емес, бақытын тапқандық та емес, бұл арсыздық, азғындық, бұл биморальдық. Демек, қазақ әйелдеріне ерік беріп қою жеткіліксіз, оларды оқыту, санасын ояту, сөйтіп, ар,намыс, махаббат дегеннің не екенін ұғындыру керек.

	Өмірбекқызы Жұмай осы орайда әлгі теріс түсінікке ойсырата соққы беріп отыр. Ол керісінше, байларға, барларға бас ұрмай, сүйген кедей жігітінің етегінен ұстап отыр. Міне, нағыз адамгершілік, имандылық, міне, нағыз өз бақытын іздеу. Бұған қарсы болу, көлденең тұру – қара жүректілік, қылмыскерлік. Әділдік Жұмайдың басына бостандық беруді талап етеді. Ал оған қарсыласқан жуан жұдырықтарға заңның «жұдырығын» иіскету – заман талабы. Бүгінде орыс отаршыларымен, өз арамыздан шыққан шынжыр балақтармен тартынбай таласу, аянбай алысу қажет. Бірақ қазақ әйелдері орыстың «қушимасына» құмар болмасын, сарттың салпылдаған шапанын жамылып, ұзын арқау, кең тұсауға салынбасын, яғни бетімен кете бермесін. Әйелдерге бостандық беруіміз «құрбанға шошқа шалғандай» болып жүрмесін.

	Сөз тізгіні қоғамдық қорғаушылардың бірі – Қабылбек Сармолдаевта: –Әйел қауымы, адам баласы құлдық дегеннің не екенін білмей тұрғанда-ақ құл бола бастаған, теңсіздіктің тегеурініне түскен. Үкімет бүгін әйелдердің бостандығын, теңдігін қолға алып отыр. Қалыңмалды жою, қызды малға жығып алуды қою туралы Низам – осының айғағы. Бірақ Низам шықты, іс бітті, қазақ, қырғыз әйелдерінің қолы теңдікке жетті деу – үстірт ұғым. Оған Низамыңызды ығыстырып қойып, қызды көкпарға салып, оның тағдырын тәлкек етіп отырған мына ағайындардың сорақы ісі – дәлел.

	Ендеше, бостандық, теңдік алудағы ендігі әрекет, қайрат-жігер әйелдердің өз тарапынан көрсетілу қажет. Кеңес заңын басшылыққа алып, тіліне тиек етіп, теңдігі үшін күрес жүргізу – әйелдердің өз міндеті. Осы жағынанмына Жұмай Өмірбекқызының қайсарлығы – басқа қыз-келіншектерге үлгі. Қазір әркім-ақ, «өзім үшін қам қылмасам, кім қам қылады, кім мен үшін басы ауырады» деп түсінуі тиіс. Яғни, шын бостандық, нағыз ерік алу Низамда емес, әркімнің өзін-өзі билеп, өз тағдыры үшін күресуде.

	Әрине, өз сүйгенімен кеткен қызды барған жерінен жауша шауып, тартып әкету, оны өзінен 6-7 жас кіші балаға қосу – бүгінгі заңға қайшы, кеңес өкіметі берген әйел теңдігін аяққа басу. Бірақ бесік құда болып, қалыңмал өткізу патша заманында, төңкерістен бұрын орын алған екен. Мынау ел сол кездің ағымымен, ескіліктің ауанымен адасқан, теріс әрекетке барған. Құрметті сот мүшелері осы жайды ескергені жөн ғой дейміз.

	Халық соты екі жақты түгел тыңдап, істің анық-қанығына жетіп мынадай үкім етті:

	– Өзі ортақшыл, өзі өкімет адамы бола тұрып, қалыңмалды жою туралы декретті біле тұрып, дау-жанжалды заң жолымен шешудің орнына, екі жақты ымыраластыруға тырысқаны үшін, озбырлыққа іш тартып, қызды қиянатқа құрбан еткісі келгені үшін Әбдіғұл Сүйін баласы мен осы жанжалға май құйып, қоздырғаны, інісі Қырғызбайды, Жұмайды үгіттеп, өтірік нәрселер үйретіп, ағайындарды бір-біріне қарсы арандатқаны үшін Берік Байгөбек баласы 3,5 жылдан; аттандап, ел жинап, қызды қайтаруды ұйымдастырғаны үшін, зорлық жорығына жетекшілік еткені үшін Сауытбек Ұса баласы мен Қазақбай Арқабек баласын 2 жылдан бас бостандығынан айыруға; малқорлық жасап, қалыңмал алған, ар-намыс, ұятты қойып, қызын малға сатқан Өмірбек Сандыбай баласымен бесік құда болып, сүйгеніне кеткен 18 жастағы қызды тартып әкеліп, 12 жастағы баласына зорлап қосқан Байболат Байгөбек баласын 1,5 жылдан; зорлыққа қатысып, жанжалды ушықтыруға жел бергені үшін Жидебай Қален баласын 6 айға отыруға; екі елдің арасында көкпарға түсіп, қасірет шеккен Жұмай Өмірбек қызына бостандық берілсін;

	Шырылдаған шындық осылайша шынжыр балақ, шұбар төстердің тақымынан шықты. Орнағанша талайдың өзегі талып, өмірі үзілетін әділдік салтанат құрды. Жұмай қаралы қара орамалды жұлып тастап, жарқ етіп жарыққа шықты. Оның қабағы бұлттан шыққан күн көзіндей ашылды. Жүгіріп барып Мақатайдың мойнына асыла құлады. Ол қасірет шеккен қалыңдығын құшағына қысып тұрып, «ерлікпен алған еркіңмен» деп құттықтады. Құда-құдандылар күпілерін арқалап, бөстектерін сүйретіп, бірінен соң бірі түрме төрінен барып орын алды. Әкеден де, ағадан да, туған-туысқандар да, Жұмайдан да жұрдай болған қаршадай Қырғызбай не болып, не қойғанын түсінбей, дауылдың қайдан, қалай соққанын пайымдай алмай, сот залында жыламсырап отырып қалды.





