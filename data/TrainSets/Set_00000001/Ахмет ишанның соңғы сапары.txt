	Апбаз Қаражігітов

	Ахмет ишанның соңғы сапары



	Табиғи жаратылысында тек күлкі мен өмірдің күнгейінде ғана туғандай, қабақ шытуды білмейтін кісілер болады екен. Өмірдің қас қағым ыстық-суығына не күйініп, не суынып, астан-кестен қуанып не опық жеп отырғанын да жарқыратып көрсетпейтін мұндай тұлғалар тіршілікте аз емес шығар, көп те болмас. Əттең, не керек, қатар жүргенде тағдырлас болғанда ондай игілігі тасыған қасиеттілерімізді байқамай, елемей қалатынымыз да бар-ау!

	Өмірге кім келсе, мен осындай боламын, мен мұнша бақыт, ақыл, даналық, білім немесе байлық иесі боламын деп айқайын салып келмейді. Ол бай, кедей, бақытты əлде бақытсыз ба, мына жарық дүниеде қанша тіршілік кешеді білмек емес! Демек, əрбір адамның, жан иесінің өмірі жұмбақ. Ертеңгі күніміз қалай өтері белгісіздікке құрылған.

	Расында, ақиқатқа, тіршіліктегі шындыққа жүгінсек, əрбір пенде өз басынан өткенін безбендей салмақтаса не болмаса өзі кешкен өмірді қайта бір екшеп, ақыл елеуішінен өткізіп іріктесе, пайым атты сарабдал сыншыға билік айтқызса, қанша сырдың қоймасы ашылар еді, адам өзін-өзі зерттей артық-кемін өлшеп, кейінгіге өнеге, нұсқа етер, не өкінішін, не мақтанышын жария етер еді-ау! Əрине, əлгі өмірдің ыстық-суығы дейтініміздің басталар тұсы осында жатқанын да түсінер едік. Мен ойында не болса да жарқыратып айтып, жақсысын да, «əттегенайын» да көз алдыңа жаудыратып келтіріп айтып отыратын ақ көйлек – жаны жаз адамды ұмыта алар емеспін. Туған ағаммен дос, сырлас үзеңгілес қатар өскен бұл қасиетті жан ойшыл, сөзшілдігімен, көп көргендігі, құймақұлақты, зерделілігімен санамды түпкілікті жайлап алыпты. Қазір де, жасы егделікті мойындаған тұста да, көзінен нұры тулап, шоқша сақалын уыстап тұтамдап қойып, екі тізесін астына басып алып, күле түсіп, жарқылдап сөйлеп отырғанын қараңызшы.

	«О, бəрекелді! Төре əңгімеге кетті. Қызық енді басталды! Тыңдаңдар!» – деп бүкіл атырап құлақ түре қалғандай.

	– Иə, тыңдайық! Əдетінше, күлкі жүрген жерде береке, шаттық жүреді. Шаттық пен бақыт егіз ғой, – деп, жайдары қалпы жайлауға тіккен ақ боз үйде күмбірлеп күліп ол:

	– Иə, бұл осы ғасырдың басы – жиырма, жиырма екінші жылдар шамасы. Менің албырт жастықтан өткен, жігіттіктің хас тұлпарын бабына келтіріп жаратып, теріп алған шағым. – Қарап отыра алмадым, төренің сөзін бөліп, – Апырай, аға, жігіттіктің хас тұлпарын жаратып дейсіз. Ол өзі бəйгеге қосылатын жүйрік пе еді? – дегенім. Екі иығын ұшатын қырандай атыла қомдаған төре:

	– Əй, не дейді мынау!? Не дейді?

	Əулиенің баласы-ау, жігіттіктің тұлпары, керек десең, бəйгеден күнде келеді, оның бабы өз бойында емес пе? – деп таңдана қарап жан-жағына: – Қап, мынаны-ай, ə? Мынаны, – деп демін ішіне тарта көз тікті отырғандарға. Үйдегілер мəз болып күлісіп алды. Едəуір ұялыс таптым. Маңдайымнан терім бұрқ етіп, тысқа атып шықтым.

	Менің ұяттан бүкіл денемде қызу пайда болды. «Қияс сөйледім-ау, өзіме де обал жоқ» деп іштей күйзелдім. Жан-жағыма қарап үлгергенім сол, астындағы шабандау күреңін тебініп біреу ат үстінен:

	– Күзекең барма үйде? – деді басқа сөзге келмей:

	– Бар.

	– Бері шығып кетсін деші. Асығыспын, – деді əлгі. Қайта кіріп Күзеубай ағаны шығарып бердім. Екеуі апыл-ғұпыл сөйлесіп кетті. Дауыстары əнтек естілді. Сөз жобасы бір асығыстықты, əлде біреудің тапсырмасын жеткізіп тұрғандай. Күзеубай іле үйге кіріп:

	– Төре, жүретін болдық. Сенімен оңаша бір əңгіме-дүкен құрамын ғой деп едім. Оның сəті түспеді. Қалекең аулына (Қалекесі – аты Орта жүзге белгілі Қалманбай болыс), осы заманның десем еш артығы жоқ, Бағаналы Найманның маңдайына біткен бүгінгі шолпан жұлдызы Ахмет ишан келіпті. Қалекең үйінде қонақ болып жатыр екен. Күнжамал бəйбіше мені шақыртып жатыр. «Сен де жүр! Ел ағасын көр!» – Шақырудың мəн-жайын айтып, асығыс киіне бастады....

	– Иə, бұл айтпағым ғасырдың бас кезінде болған еді. Ол менің жігіттік тұлпарын мүйіздей қатырып баптап мінген кезім еді, – деген ойымды мына бала бөліп жіберді. Ол Күзеубайдың да болып-толып тұрған шағы еді. Қапсағай денелі, биік бойлы, сөзге шешен, əр сөздің бабын таба білетін, жақсы мен жаманды аңғарғыш, талай жыл Бағаналының Жауғашты атасының болысы, би, көсемі болған, атағы асқан ақыны Байдаулеттің Қалманбайының атқосшысы, серігі болған кісі. Міне, сол қатар құрбы үйіне кеп қонақтап жатқан мені мынадай тосын хабармен елең еткізіп тастады.

	– Уай, Ахмет ишан дейсің бе? Атақ-даңқы бүкіл Сарыарқа, Алатау, Қаратау, Самархан, Бұқар, Ташкент, тіпті төрт құбылалы əлемге жайылған ұлық қой ол!

	Əлгі оқымысты бір баласын қазақтың қазіргі замандағы оқымысты белгілі басшы ғұламаларының қатарына қосып, қазит-жорнал шығартып, өзі де ұлық ойды əспеттеуші болып жүрген, қазақ міллəтінің болашағын, мəмлəкəт болып өмір кешуін армандайтын сөз иесі, емші, дəрігер емес пе ол?!

	– Дəл өзі! Өй, жалғыз атты, жалғыз үй төре, сен оның қадір-қасиетін қайдан білесің. Сен өзі, – деп Күзеубай алара қарады бетіме. Шамасы мені ештеңе сезбейтін, ой-өрісі таяз пенде көре ме, өзін жоғары санап, кеше атақты болыстың атқосшысы, алыпкел, шауыпкелі боп жүріп көп мəселенің басы-қасында естіген-түйгенін өзіне мəртебе санай ма, биіктеу сөйлеп, мені кемсітіп, жалғыз үй төре дегені намысыма от қойып жібергені:

	– Əй, Күзеубай, тіліңді тартып сөйле! Мен қазақты қазақ еткен, ел еткен, Абылай ханның ұрпағымын. Мен алып Ресейді дүр сілкінтіп, қазақтың жеке елдігін құру үшін ту көтерген Кенесары ханның тұяғымын. Ақырғаным – айта жеткен барыспын мен! Неге артық сөйлейсің. Мен Ахмет ишанды көрмесем де, бұрын естігенім, оның даналығын əрі биік білімін мақтаныш еткен төремін. Зор болса, оны сен туысым деп, Ақтаздың баласы деп өзіңе жақын санап, кеудеңді соғып тұрған шығарсың! Ақылды, кемеңгер, білімді дана не көзсіз батыр, ғұлама ойшыл халықтың баласы болмақ. Ол қазақтың баласы екенін күні кеше қазақтың басына апат оба келгенде көрсетті. Ұлтын сақтап қалды. Сол жерде жалғыз қызынан да айрылды. Неге артық айтып, жəбірге барасың!

	– Ой, ой, Төреке, төрем, кешір! Мен сені əдейі сөзге шақырдым. Кемітпеймін. Артықсың. Сөзің – сөз. Мен ойнап, – деп сасқалақтаған досым:

	– Сенің, апырай, бір көрсем-ау деп жүргенің есіме түсіп, əдейі түрткенім. Қане, кеттік, Қалекең аулына, Ахмет ишанға, – деп арқамнан қақты.

	Атақ-даңқы халқына кең тараған белгілі кісіні көруге деген құштарлығым қойныма сыймай, атқа міндім. Ауа райы да жақсы екен. Əлгідегі сөз қағыстан таяқ жеген досым ауылдан шығысымен желе жортып алдыма түсті. Жайшылықта ауыздыға – сөз, аяқтыға жол бермейтін Күзеубай үнсіз алдымда жортып келеді. Тек ауылдың қарасы көрінгенде ғана:

	– Жарықтық Ақаңдар сирек құбылыс қой. Екі заманды көрді, екеуін де, – деп ойланған Күзекең: – Əй, Төре, білімдіге дүниеде жасырын сыр жоқ қой. Мен бұл кісі жайлы Қалекеңнен көп естідім. Қалекең Ахмет ишанның ғұламалығын, əсіресе емшілігін, сонау қадым заманнан қалған емшілік-тəуіптікті қалай пайдаланып, дамытып жүргенін əңгімелеуші еді. Шіркін, бүгіндері Қалекең тірі боп, екеуінің сырын естір ме едік. Бірі – ана заманнын би болысы, екіншісі де сол заманның оқығаны, ғұламасы, мүфтиі, дəрігері, осы заманның ел таңдаған көсемі. Өзара не дер еді? – деп бір толғап өтті.

	– Ишан Қалманбайдың үйіне түсіпті. Атағы шыққан дəулетті шаңырақ, халықтың айтулы қадірлісін ойдағыдай ықыласпен қарсы алыпты. Бір ауылдың бас көтерер игі жақсысы жиналған. Бүкіл халықты шошытып үрей, ажал боп келген оба ауруына қарсы жанын шүберекке түйіп күрескен ишанның адамдық ұлы атағы халық сүйіспеншілігіне бөленген шақ бұл.

	Ахмет ишан ажалмен жекпе-жекке шыққан айтулы батыр, ел қамқоры деген сенім ел жүрегін жайлаған кез. Əрі Бағаналы хандығының бас биі, мүфтиіне құрмет те, сүйіспеншілік те айтып жеткізе алмастай еді. Мынандай атақты кісі елге келіп жатқанда елгезек жаратылған Күзеубайда дегбір қалмады. Жəне Қалманбайдың бəйбішесі Күнжамал арнайы шақырту жіберіп, дігерлеп жатса, онсыз да ұшуға қанатын қомдап отыратын Күзеубай қайдан шыдам тапсын.

	Ахмет ишан ортадан биік, жұқа денелі, көз ұясы мейірім шапағатқа толған, кең маңдайлы, қаршыға пішінді, жүзі өткір бейнесінен ибалылық жұпар шашқан кісі екен. Біздің сəлемімізді ақ киімін шұбалта тұрып, баладай тез қозғалып, өте ықыласты қарсы алды. Отырған жерінде ашылып сөйлеп, ойындағысын ірікпей ақтарып отыратын жасаулы теңдей шешілетін кісі екен. Өткен дəуірлердің ұлағатын, елге, туған жерге қамқор болған тарихи тұлғалар хақында, ізгілік тамыры, оның исламдық адалдық қасиетін пайымдаттырған пайғамбар заманынан түйсік жарған ұзақ əңгімелер таратты.

	Сол ізгілік түсінігі жанын бажайлап, арасында ел басындағы қазіргі хал-ахуал адамға адамның жанашырлығы, қамқорлығы жайында, бүгінгі ел ішіндегі толқу, ақ пен қызыл, төңкеріс сыры да қылаң беріп жатты. Бірде қыран қабағын сəл қозғалақтатып, ойланып отырды да: – Адамзат, сонау Адам Ата, Хауа Ана заманынан бері, өзін Алла тағала дүнияға көзін ашқан кəдім дəуірден күні бүгінге дейін əділдік, пəктік, адалдық, тірі жанның тірі жанға зəредей залал етпесі үшін ақыл-парасатымен шарқ ұрып келеді: сол жолда адасуда, ібілістің азғыруына алдануда не қилы күнə, озбырлықтардан да өтіп келеді. Бір Алла сол күнəкəрлық қарекетке өзі кешірім етпесе, бұл тіршілікте адамзат басынан өткен қиянат-зұлымдықты, біреуге біреудің қиянатын, озбырлықты, біреуге біреудің үстемдігі, қанауы, зəбірі дейміз бе, қисапсыз ғой. Зұлымдыққа тəн əрекеттер қаншама! Оның бəрін санап, түстеп шығу не көзге көрсетіп, ел алдына шығарып, ақ-қарасын ажыратып беру тек бір Алла құдіретінде. – Қалың төрт қабат көрпе үстінде тіп-тік шаншылып отырған қалпынан есік ашылғанда ғана сəл селт етті де:

	– А, кеп қалды ма? – деп қозғалақтады.

	– Ассалаумағалайком! – деген шіліңгірлеу дауысқа:

	– Уағалайком ас-салам! Молда бол! – деген ишан орнынан қозғалып: – Күнжамал бəйбіше, ұлықсат етіңіз! Сізге рахмет! Енді біз кешелі бері сөз болған кəсал жігітке барайық. Алла шипасын берсе, жəрдем етіп көрелік. Осы сапардағы менің жүрер, барар жолым да ұзақтау тəрізді, – деп орнынан тұра берді.

	Күнжамал бəйбіше нұры бетінен таймаған, қызыл жүзді, сұңғақ бойлы, босағасын қыдыр күзеткен, ырысы да, дəулеті де тасыған шаңырақты алақанында ойнатқан беделді марқаба дағдысына басып, ерке шалдуар қағытпа мінезіне бағып:

	– Ағаның үйі ақ жайлау деген бар. Төріңіз, міне, төсегіңіз, əне, аса қадірлі қайным! Қалекең бұл дүниеден озғалы бұл шаңырақта киелілердің болуы сирексіп кеткен еді. Міне, сол бір орны толмас сағынышы, қадір-қасиеті айрықша қымбат сəтті бір тірілтіп тастадыңыз. Əлі де болса бола түсіңізші? Кемпірқосақтың көкке ілінген кестесіндей, төрімде бір əдемі көрініс, даламда жұпар иісі бұрқырады. Ағаңыздың бейнесі, салауатты қасиеті оянды жаныма. Қалай қиып кетесіз аға шаңырағын? – деп үзіле қағытты.

	Сыртқы жеңіл киімдерін киіп үлгерген ишан таспиғын төс қалтасына жөнелтіп, қолына алған зерлі оюлы күміс жалатқан таяғын серпей сілтеп тұрып:

	– Аса қадірлі, асыл ойлы, білімдар, ойсан жаратылысты ағаның жан серігі екеніңізді ісіңізден де, сөзіңізден де бек танып, қатты құрсан боп қалдым. Балаларыңыздың қызығын көріңіз, – деді де: – Апыр-ай, асыл аға тəрбиелік, инсандық мəні зор көп хиссалар жазып еді. Солардан алған өнеге, үлгі бар-ау сізде, – деп Қалманбайдың ақындық насихатын да атап көрсетіп, есікке беттей берді.

	Күнжамал бəйбіше де құрақ ұшып, ишанға деген қошеметін əлі де жалғастырып:

	– Жақсының шарапаты өзімен ере жүреді, – деуші еді бұрынғылар. Бір жасап қалдық. Еліміз де сергіп, бой жазды. Енді тəңір жарылқап əлгі бір науқас оңалып кетсе, Қыдыр əлейкүмссалам келгендей болар едік-ау! – деп есік алдына шығып ишанды өз қолымен аттандырып қала берді.

	Астында жайлы жол жорғасы бар, жал құйрығы төгілген, жоны астаудай сұлу, биік торы ат. Аты жүрісті ме, əлде өзі түзу ұшқан жебедей тік сызып, бұлтақсыз жүруге дағдыланған кісі ме, ауылдан шыға сала топтан оза жөнелді. Қамыс құлағы жел қаққан ақ қайыңның жапырағындай күнге жарқ-жұрқ еткен қоңды ат та тайпала жорғалап, ексімдене ауыздығын шайнап, алға ұмтыла шайқалады. Ишанның атқа отырысы да басқадан өзгеше, əсем, тым əсерлі көрінді маған. Басымен алысып, бір сілтейін, жіберші деп шұлғып алға ұмтылған ат үстінде ишан аппақ ақ мүсін. Осы сəт маған жерұйықты іздеген Асанқайғы тəрізденіп те кетті. Көп алдында отырыс-тұрысы, басқаға ұқсамайтын табиғаты, сөз сөйлеу мақамы мені магниттей өзіне тарта берді. Оның əр қимылын бағамдап, əрбір сөзін есіме сақтап, жадыма жасырам. Тыңдаушысын ұйытып, не айтса да санаға құйып, мəн-мағынасын түптеп жіберетін қасиеті ерекшелене береді. Бұл кісіде артық сөз, орынсыз қимыл, бекер күлкі болмайды екен. Сырт бөгернайын атқа отырысына дейін жүрегіме түйіп, əр мінез іс-қимылын қалт жібермей аңдаушымын. Ғажап кісі. Оңашалау, өзеннің бүгілдеу қопасына тігілген үш-төрт үйлі шағын ауыл алдымыздан жарқ ете түскені. Жүдеу бастау қартаң кісі бастаған үш-төрт адам қарсы алды.

	Бəрінің ықыласы, ниеті ақ киімді, басқалардан құрылысы бөлек ишанға ауған. Атынан қолтықтай түсіріп, атының тізгінін ұстап, қошемет, құрметке бөлеп жатыр.

	– О, қасиеттім, «Қырықтың бірі – Қыдыр» деген сөз бар атамызда. Құдай айдап, дəм тартып біздің жерімізге кеп қапсыз. Бір Алла жолыңызды оңғарсын, құдіретімен жарылқасын! – деді жүдеу тартқан жүзіне көзінің жасы төгілген, ұзын бойы күлдіреуіштей иілген кісі үні бұзыла сөйлеп. – Өзіңді əдейі өз үйіме түсірдім. Қасиетіңнің құрбаны болайын. Аттан түспей жатып бар мұңымды шаққаныма кешірім етіңіз. Мына бір жалғыз балам тірі пендеге не екені белгісіз науқасқа ұшырады. Себебін бір Алла біледі. Ендігі сенерім, үмітім Алладан соң өзіңіз, – деп кемсеңдеген қарт: – Уай, балам, мына əулиені бір Алла өзі келтірді. Ықыласыңды жық! – деп егілген кісі ишанға еңкейе берді.

	– Болды, болды! Асық кетпеңіз, бəріне бір Алланың өзі себепкер, жарылқаушы да өзі, – деп ишан тез қозғалып, науқастың қасына барды. Алдымен тамырын ұстап, аузын аштырып, көзінің аясын ашып көрді. Екі құлақтың тұсын сүйір саусағының ұшымен түртінектеп, құлақ тамырын іздегендей болды да, сəл нұқып бытыр-бытыр еткізді. Əлқазір жігіттің бүкіл денесін жалаңаштап, жіліншік, буын тұстарын сипағыштап, айғыз-айғыз сүйекпен теріге жабысқан қан тамырларды аялап, саусағымен сыртынан сипалап, қанын сүзгендей ме – бір белгі жасады. Мен оның əр қимылын, тышқан аңдыған мысықтай, бағып, не істеп, не қойғанын қалт жібермей отырмын. Науқасты бір жатқызып, бір тұрғызып, аударып-төңкеріп, жартылай өлі денені қолымен сипалап əбден зерттеуден өткізді. Бар аспабы қолы, өзінің қыран жанары ғана. Ойлы отыр. Лəм деп тіс жарған жоқ. Іштей ғана демі діріл қаққандай бір белгісіз күй, өзімен-өзі қимылсыз хал кешті.

	– Кесел əбден басынып, иыққа шығып алған екен. Қазір ол өзім қожамын, не істесем ерік менде деп тұр. – Қабағының арасы қосылып, сұйықтау ақ араласа бастаған сақал, мұртын сүйрік саусағымен бір сипап: – Қайтеміз, тілсіз жаумен жекпе-жек айқасамыз да! «Келсең кел» деп тіл қатқысы жоқ. Енді бір Аллаға жалбарынып, белдесіп көреміз. Мен, құдай қаласа, үш күн осында болам. Осы үш күн, – деді ажарына жылы шуақ жинап, – айқас күні болар. Тəуекел, айқасқа шықтық. Ол үшін ең алдымен үш жылғы ту, өзі меңсіз қара ту қой табасыз. Соны осы бүгін терісін теспей, мес қып сойып, мына науқасты сол шелі еріп ағып тұрған теріге саламыз. Ол, əрине, ана құрсағындай ыстық, ана құрсағындай мəйекті, ана құрсағындай бүкіл сай-сүйекті ерітіп, тамыр-тамырды бүлкілдетіп, қан тулатып, кесел шеңгеліндегі зақымды жібітіп шығарады. Азамат, шіркін, бір түн шыдаса сол қысымға!

	– Шыдайды! Шыдайды, əулием! – деп қалбақ қақты науқастың əкесі.

	– Бір Алла өз пəрменімен келтірген шығар Ақаңды, жарылқайын деп.

	Халқына қасірет келсе, жанын шүберекке түйіп арашаға шығатын жалғыз жанашыр ишаным-ай! – деп отырғандар дуылдасып кетті. Көбінің көзінде разы көңілден, сенімнен шыққан моншақ-моншақ жас.

	Абырой болғанда, айтылған үш жылғы ту меңсіз қара қой үй иесінің өзінен табылды. Семіздігі де жануардың айта жүретіндей болды. Тəуіпке де керегі семіз қойдың ыстық терісі екен. Сойылған қойдың басы-қасында жүріп көргенім: қара қойдың терісіне біткен шелі еріп, өзінен-өзі сорғалап ағып жатты. Жігітті анадан туғандай қалпында тыр жалаңаш сол майы ағып былқып тұрған ыстық тері ішіне тек басын ғана шығарып кіргізіп қойды. Сондағы қара местің ішіндегі жақ сүйегі сорайған, кірпігі əзер қимылдап, демін зордың күшімен алып отырған жігіт бейнесі көз алдымнан əлі кетпейді. Ірі адамды шикі майға қамағанды кім көрген! Көзі жəудіреп, жақ сүйегі сорайған мүрде қап-қара терінің ішінде отыр. Кірпігі де ұзын екен. Қара қойдың қара түгіне кірігіп, жігіттің қасқалана бастаған шашымен тұтасып кеткен. Оның қасында кесе түбінде пілте шырақ жанып тұр.

	Ишан əлі көз ілген жоқ. Қасында қас қақпай мен отырмын. Бір үйде науқас қасында дені сау екі-ақ адамбыз. Жарықтық, қандай шыдамнан жаралды екен. Іңірдегі отырған қалпы. Мен далаға он шығып, он кірдім. Ал ол сол баяғы қалпы, қыбыр етпейді.

	Таң алды. Жігіт шыдай алмай ыңыранып, қинала бастады. Науқастың қасында тапжылмай отырған ишан оның тері ішінен тамырын ұстап:

	– Тəңірі жарылқапты! Шыда! Күн шыға жаңа шыққан күнмен бірге сен де шығасың, – деді.

	Қамау тер болып майға түскен адамды көргенім осы: сырты бітеу, өзі ыстық май қаптың ішінде қол-аяғы бүрісіп, анасының құрсағында жатқандай болу қандай қиын сəт. Бұл емшінің өзі тапқан, басқаға белгісіз тың емдеу тəсілі болса керек. Бір ауыл, тіпті бүкіл байтақ дала осы ауылда не болды екен дегендей, тым-тырыс еді. Күн де күндегісінен өзгеше нұр төгіп, бұлтсыз аспанды жарқыратып шықты. Осы сəтті – күннің шығуын қас қақпай күтіп жатқан жігіт те қабығы ашылған жұмыртқадай боп қара қойдың терісінен босанды. Күні кеше қайыстай созылып, сүйегіне жабысқан терісі ақ жем-май жылт-жылт етеді. Бүкіл денесі мөлдіреп төгілгелі тұрған меруерттей ұп-ұсақ тер үгіндісі боп шалынды көзге. Қаусап, еті қашып, арса-арсасы шыққан дене сүйегі қазір қолға ұстасаң үгіліп кеткелі тұр.

	– Əп, бəрекелді! – Осы сəт, – деп ишан тез қимылдап, жігітті жас баладай арулап тез киіндіріп, алдына алды. Қолы қолына жұғар емес. Науқастың қара башайынан бастап, денесін пытыр-пытыр үзіп кетті. Емшінің қолы тиген жері – мейлі тізе, ұршық, жамбас, омыртқа, иық сүйегі болсын, күтір-күтір, бырт-бырт. Оның қолы тимеген бармақтай дене қалмастан жауырынға жетті. Етпеті- нен жатқызып қойып, тамыр үзудің неше түрлі тəсілін көрсетті де, қайта шалқалатып жатқызып, емшек тұсы, қолтық, мойын, иек асты, құлақтардың түбі, бас сүйектің сырт нобайы дейсіз бе, үзгілеп бытырлатып тамыр мен сіңірді созбақтап бақты. Əсіресе екі құлақтың түбіне үшкір саусақтар тигенде жігіт ыңырсып кетті. Ишан бір тəулік бойы көз ілмей, науқасты өбектеумен болды.

	Оған біз біле бермейтін не қилы дөңгелек дəрі, түрлі тамшылар беріп, жұтқызып, оның ішетін тамағының өзін мысқалдап өлшеп отырды.

	Күн ұлы бесінде еңкейген шақ.

	– Ал, бала, шыдап бақ. Сенің буын-буының сəби шағына келді. Оны ұстаған, жайлаған сарысу, əлде тұз дейміз бе, қозғалысқа түсті. Беріш боп байланғысы келген тас-түйіндер еріді. Ендігі мəселе сенің қаныңды тазартуда қалды. Қан жүрісінде кедергі бар. Ол үшін қандауыр жұмсаймыз. Аш аузыңды, – дегенде, жігіт аузын ашып үлгерді ме, байқай да алмай қалдым. Көзімше оның тілінің астынан қап-қара қан сигектеп атқылап кетті. – Ашып отыр аузыңды. Бері еңкейе бер! – деуі мұң екен, қандауырдың болат ұшы жыланның тіліндей сап етіп, науқастың мұрнына тиді. Қан серпіле шықты, түрі қоңырлау екен. – Əлі де еңкейші, – дегенде, қандауыр науқастың шеке тамырына жалт тиді. Жұп-жұқа алмас, сабы ораулы ишанның оң қолының үш саусағы арасынан сəл ғана шалынады.

	Қарасұр жүзі тершіген қыран бейнелі кісі аласұрудан енді ғана басылды. Осы бір сəт науқастың білек тамырын ұстап, əлі де мөлт-мөлт аққан қан мөлшерін аңдып, қарап қалған.

	– Бəрекелді-і-і! Міне, міне, жаңа түзелді, жаңа! Манадан бері денеде ұйып, қойылған кеселді қанды сұйылтып, оның артығын ағзадан алу тəсіліне қарасақ, мақсатымыздың орындалғанына енді көз жетті. Қанның қошқыл түсі шымқай таза қызылға айналды. Ыс басқан, кесел жұтқан қан ағып, тазасы көбейді.

	Енді тек жақсылап қалжалау қалды.

	– Оу, тақсыр, – деді науқастың əкесі. – Қалжаңыз не?

	– Қалжа – жақсы дəм, тəтті сусын, адам бойына қуат беретін түрлі тағам, – деген емші, – жігіттің күш-қуатын тасыту үшін жас байталдың – бірінші құлындаған биенің қымызына қосатын дəрі жасап беремін. Сол қымызға сүр қазы салып, əбден пісіп, ашытып, мейлінше бабына келтіріп, күніне бір шай кеседен бастап тəулігіне төрт-бес кесеге жеткенде ... иə, тым құнығып кететін болмасын, сол нобайды ұстап, бір-екі ай кепірездеу арқылы бұл науқастан құлан-таза жазылады. Бұл қан ауруының өте асқынған түрі, – деп толастады ишан.

	Қазір, иə одан бері не заман, сол науқастың есімі жадымда қалмапты. Əйтеуір, оның Ахмет ишанның шарапаты, артықша емі арқасында кеселінен жазылып кеткенін білем. Расын айтсам, ишан сонда өлгелі жатқан кісіні жұрт көзінше тірілтіп алып еді.

	– Ей, Күзеке, Күзеубай! – деп дауыстаған төре, – сен сонда бар едің-ау, дұрыс айтып отырмын ба? – деді.

	– Дұрыс айттың. Əй, сенің жадың мықты еді ғой, не болды саған? Өлген жыланның сүйегіне қарап атын айтатын зердеңе не болды сенің? Ойланшы, мендей емес, сен өткенді ұмытпайтын шежіре төре емессің бе? Біз төреге сенген қазақ деген халықпыз, – деп құрдасын бір қаузап күліп алды.

	Адам жас кезінде еліктегіш, жақсыға құмар, сұлуға, тəуірге назар салғыш болатыны табиғи заңдылық қой. Өзімнің бойымда əсірешілдік, ойын-сауықта басқаның қолынан келе бермейтін не түрлі тез қимыл, көз ілеспес жылдамдық арқылы жұртты таң-тамаша қалдыратын сиқыр шалыс, тіпті «төренің көз байлайтыны бар» деген дақпырттың да тарауына негіз қалағанмын. Кейде басы ауырып, балтыры сыздағанды ұшықтайтын, тамыр ұстайтыным да болатын. Міне, сол құланның қасуына мылтықтың басуы тура келді, – деген сəтке таң болдым. Менің де тəуіптік халықтық ем-домға аса ден қойған кезім еді бұл. Мынадай аты Сарыарқаға ғана емес, бүкіл мұсылман қауымына дақпырт боп, тіпті ұран боп тараған киелі кісінің кереметін, емшілік даналығын көзіммен көріп, куə болып отырып, қалай ғана соңынан қалам. «Қой, əкем Нұрмахан төре, ұлы бабаларым, өздерің қолдаңдар! Бүкіл өмірімде ишан сияқты мыңдардан емес, жүздерден, ондардан алғыс алып, ұлы емшілер дұғасы жұқса – арманым жоқ» деп іштей бекіндім. Сол сапарда ишанның соңына, өзі айтпаса да, өзім тіленіп, еріп кеттім. Аса қасиетті, білімді ғұлама қайда барса да соңынан қалмай, тақуалық адал ілімі мен емшілік өнерді үйренуді мақсат еттім.

	Бір көңіліммен əлі күнге кетпейтін сол ғажайып кісінің ерекше мінезі, тіпті, əдеті Алла тағала бойына асыл қасиет етіп сіңірген жаратылыс еді. Мен сонау неше жыл сол ауруға шалдығып, төсек тартып жатқан мүрдені емдеу кезінен өзінің қасынан қалмай қолбаласына айналып, өзімен тəнім басқалығы болмаса, жаным, ниетім бірігіп кеткенін біліп тұрса да, «осы сен не қылған жансың, қалайша маған жақындап кеттің, кімсің?» – деп сұраған емес. Менің ықылас, пейілімді, өзіне берілгенімді іштей түсініп, лəм деген емес. Мен де өз ниетімді ашық айтпай, тек зейінімді, ыңғайымды, шынайы қабілетімді ғана аңғартқандай, таза беріліп кеттім.

	Бүкіл іс-əрекеті, сөйлеген сөзі, əрбір қадамы, ынсандық тағылымы адамға, оның кім екені, нəсіл-тегіне, бай-кедейлігіне қарамай, қайткенде де шама-шарқы жетсе бір жақсылық етуді ғана мұрат тұтқан ишанмен өткен сол бір сапарым əлі күні бүгінгідей есімде қалды. Жұмысбастылық дегенді білмейтін сəдірмек қуған, еркіміз өзіміздегі, шама келсе игі жақсыларды сағалайтын, думан-қызықты күйттейтін, өнеге-білім, жақсылықты үйрену, ең арғысы ұлағатты сөз, өсиет, нақылды бойға сіңіруге барымызды салатын кезіміз. Бірнеше жыл Қалманбай болыстың, айтулы ел ағасының қасында болған, жанында да, тəнінде де адамгершілік, адалдық, адамдық игіліктері молырақ бала күнінен досым Күзеубайға оңаша:

	– Əй, Күзеке, біз осы заманның ғұламасы, найманның атақты бүгінгі бас биі, Хасен хан бастаған хандықтың бас мүфтиі, адам жанының білгір, талапкер емшісі – сенің туысың, – бұл сөзді əдейі тиісіп қағытып айттым, – ғажап кісіге кездестік. Бұл кісіден үйренеріміз көп екен. Айда, соңынан қалмайық, осы сапарда қайда барса да бірге болып, өмірінен тағылым алайық, – дедім.

	– Ей, сен, – деп, бойына шаншу қадалғандай маған ақилана қарай, – неге бөліне бересің. Сені қаны бөлек, сүйегі бөтен деп бірдеңе айттық па? Осы мінезің-ай, сенің, – деп сəл қозғалақтай. Дос қой, иткөйлекті бірге тоздырған. Менің шымшылап сөйлейтінімді жақсы біледі, көңіліне алған жоқ.

	– Мақұл, тарттық бірге! Мұндай сəт кездесе бермес, – деп мені төсіне басып қысты. Мен Күзекеңе разы болып қалдым.

	Ахмет ишанның қасында бірнеше жігіт атқосшылары бар. Бəрі де сыпайы, артық сөз, артық қимыл жоқ, біртоға азаматтар. Қашанда бəйек ұшып қадірлі кісінің қасынан табылып, не қажетін айтқызбай атқарып жатады. Жарасымды мінез, сыпайы жүріс-тұрыс ізгілік боп өріліп көрінеді олардан. Қызығасың. Қайран, Сарыарқа, желің жібек, сары май, топырағын торқа, береке, құт қонған дарқаным-ай! Кез келген жеріне түсе қалып, бес уақыт намазын оқып, тəуеп етіп келеміз. Киелі даланың талай бұлағына түсіп, өзеніне шомылып, рахат тапқан жолаушылар Бағаналы елінің төрт босағасының бірі аталған Кəдір бидің баласы Сарыбайдың Жалпағының ауылын бетке алып келеді. Қалың ну жамылған Кеңгір өзені тулап ағып жатыр алдымызда. «Жақсы адам жүрген жерге Алланың нұры шашылады» деген ұлағатты сөздің қасиетін осы жолы өз көзіммен көрдім. Көріп қана қойғам жоқ, тірі куəгері болдым. Мұндай айтулы басқосу елдің игі жақсылары бас қосқан ашық мəслихат, сырласуды бірінші көруім. Мына беделді де абыройы асқан көптің ішінде өзімді əдепті, сыпайы ұстауға, өзімді азды-көпті оқыған-тоқығаны бар талантты, келешекке ұмтылған азамат етіп көрсетуге тырыстым. Бар ықылас-пейілім – бүгінгі біз өмір сүрген уақыттың шашбауы қалай сылдырлайды, соны бағамдау ғана.

	Сарысу бойынан шыққалы да бірнеше күн. Жайшылықта аяқтыға жол, ауыздыға сөз бермей, көптің алдында көсемсіп, тіпті болмайтын əңгімеден пəтуалы ой тудырып, жақсы лебізге қарық қылатын Күзеубай ишанның қасына ергелі аузын сараң ашатын болды. Қойылған сауалға нақты жауап беріп, өз бойын сақтап келеді. Əлгі өзіміз отырған жиын басқосуда əріден – Найман ата дəуірі, тіпті одан да тереңдеп – Адам Ата заманы, берігірек Шыңғыс хан жорығы, Жошы хан, Кетбұға, одан Абылай хан, Кенесары, біртіндеп өзімізге жақындап, Кершолақ атты Ер Шоштан, Бағаналы, Балталы, Қожас, Сары, Сарғалдақ, Барлыбай хан деп шұбыртып, əңгіме-дүкенді қыздыра жөнелетін сөзуар тілін тістеп қалған. Астындағы ақ шұбардың тізгінін қақпай келеді.

	Ахмет ишанның аты да оқшау жүрісті тайпалған жорға, басын шұлғып тастап алға, еліне ұмтылып, тізгінін созғылай келеді. Біз гүрс-гүрс солқылдатып желумен зықымыз шықса да, сыр бермеуге тырысып келеміз. Үстіне кіл ақ киім, басына тақия дейін десең – тақия емес, не сəлде емес, сыртын бірыңғай ақ жібек жіппен өріп тоқыған ақ кепеш киген Ақаң бүкіл болмысына басқаға белгісіз мол қазына жиған құпия жан болып көрінеді. Өзі сөйлемесе, басқамыз батылымыз жетіп тіл қата да алмаймыз.

	– Дамуллалар, сəл жүріңкіреп алайық. Шамамда, бүгінгі қоналқа жеріміз де едəуір қашықта тəрізді. Мына ақ жалдың митың жорғасы сендерді күрс-күрс желдіріп, сүйектеріңді сырқыратқан болар. Сарыарқаның жібек шапанын бір желпіп алайық. Ат бауырын жазатын жазық қой бұл, – деп шаба жөнелген ишан едəуір жер жүгіртіп, ат шабы терлегенде тізгін тартып: – Тұлпар тақым жазар шабысты, сұңқар көкке қанат қағар қағысты тілейді. Екеуі де самғауды қалайды. Сендер де сол мінездің, сол қуаттың серілерісіңдер ғой. Аздап желпініп, қолтықтарға салқын жел жібердік пе?! – деп күлді де, – қараңдаршы, аттар да құлақтарын тігіп, елеңдей қалды, – деді.

	Ахмет ишан көп сөйлемейтін, бірақ аз сөзге көп мағына сыйғызатын кісі екен. Не айтса да беріліп, тыңдаушысын ұйытып, санасына жеткізіп, тəтті етіп ұғындырып тастайды. Жан-жағына қара көзін күлдіре қарап, маған көз тікті. Қас-қабағының арасы сəл қосылып:

	– Міне, бір сапарлас болғанымызға да, дəмдес болғанымызға да бірнеше күн. Бірақ тікелей тіл қатысып, жөн сұраспаппыз. Реті де келген жоқ. Жүріс-тұрысын, қимылын əрі істегі ыңғайың, əбжілдігің көңілге қонады. Елгезек жаның құрақ ұшқан жігіт екенсің. Жөніңді айтшы, кімсің? – деді. Осы сауалды көптен тосқандай қатарлас келе жатқан Күзеубай:

	– Тақсыр, бұл сүйегі төре, бірақ осы жердің тумасы. Бағаналыға сіңіп, сүйегін ғана төре деп жүрген жігіт. Өзін сонау Шыңғыс хан, Абылай ханға апарады. Есімі Ахмет Нұрмаханұлы. Сізбен аттас, – деді бір əзіл айтқысы келгенде беті жайылып күле түсетін əдетіне басып. Əзілін ишаннан жасқанып айта алмай қалды.

	– Бəрекелді! Аттас болдың-ау! Өте жақсы! Өзің болып тұрған жас екенсің. Ана жолғы сал ауруға шалдыққан жігітті емдеу кезінде қолыңның епсектігі, ыңғайың байқалып еді, – деді. Атақты ел ағасының мына сөзі жаныма қанат бітіріп, едəуір марқайып қалдым.

	– Иə, бұл сізге еліктеп, үлкен мақсатта жүрген жігіт. Алла бір кездестірсе деп тілеп жүруші еді. Енді сол арманы орындалғандай. Өзіңізден калмай келеді, – деп менің ойымды тағы бір шегелеп өтті Күзеубай.

	– Бұл жігіт мені қайдан біледі екен?

	– Сізді иісі қазақта білмейтіні некен-саяқ шығар. Сіздің «Қазақ» газетіне берген бəйге-жарияңыз бұл дүниедегі ұлт намысын оятты емес пе? Сізді ғұлама, дін басы, ұстаз, қазақ халқының қамқоры санайды еліңіз. Күні кешегі патшаның июнь жарлығы елді дүрліктіргенде елге жанашырлық көрсеткен, ақыл берген елдің басшысы, биі, Алаш ұранын көтергендердің бірі сіз емессіз бе? Мұхаммед пайғамбардан тараған Алла өсиеті – адалдық, пəктікті насихаттаушы, медресе, мектеп ашып, қараңғы жұртқа ілім, білім таратушы сізді кім білмейді. Ғұлама санайды, – деді ишан мына сөзді ықыластана тыңдап, жан-жағына мейірлене қарап, ойлы қалды.

	Апырай, Күзеубай бұл кісінің халықтың басына түскен сұмдық қасірет – оба ауруы кезіндегі адами емшілік еңбегін неге айтпай келеді деп келемін. Сөл ойланып кідірген ол:

	– Тақсыр, сізді Алла Тағала дарқан жаратылған, кең пейілді халқының ақ тілегіне берген ғой. Егер сол апат келген тұста сіз болмасаңыз, қазақ халқы, əсіресе үлкен шаһарлардан емдеу орны бар оқымыс адамдары бар ірі жерлерден аулақ жатқан ел қырылып кетер еді. Туған халқыңыз сол еңбегіңізді ұмыта алмайды. Санадан өшпейтін өкініш – халыққа ем жасай жүріп, ауру жұққан қызыңыз опат болды-ау! Мұны бүкіл ел аңыз етіп айтуда, – дегенде, ишан ат үстінен бүкіл денесімен бұрыла еңсеріле тағы бір қарады. Басын изеді де қойды.

	Лекітіп жүріп келеміз. Жаздың шуақты күні тамылжып тұр. Дала барын киген сұлу қыздай көзді қытықтайды. Алдымызда Қаракеңгір өзені көк жапырақ нуға оранып, қалың тоғайдың құшағында бұлдырай тулап ағып жатыр. Өзеннің екі қабағы құшағын ашып, сағынған баласын қарсы алуға ұмтылған, гүл құшақтаған қарт ана тəрізді. Ауада түшкірік шақырған əдемі жұпар иіс бар.

	– Жігіттер, – деп көпті өзіне қаратқан ишан, – осы біз үстіне көтерілген биікті халық Ұшпа атапты. Осы биіктен арттарыңа қараңдаршы, семіз жылқының жонындай боп тігілген бел-белес жатыр. Теріскейден оңтүстікке шұбала қырат тартып, қатпар-қатпар ту жылқының қартасындай өзек-өзек бұлақты сала-сала, ойдым-ойдым көк шалғын қоныс, тіршілікті еркелеткен иірімдер құраған. Ауасы жұпар, топырағы шұғадай жер жұмағы ол, міне, жұмақтың ұшар басын Ұшпа деп атапты. Қазір біз сол биікте тұрмыз. Енді бір назар аударыңдар, мына қарсы бетте қызыл там тұр. Ол Найман атаның бүгінгі ұрпағы есімін мақтан тұтқан атақты Сарыбай баба жатқан киелі жер. – Қолтығын көтеріп қолын созған ишан: – Сонау сағым ойнатқан қызыл айшық Шыңғыс ханның атақты баласы Жошы хан мазары. Əне, содан сəл солға көз жіберсеңдер, Алаша хан тұр. Мына тұста қоңырайып «мені көрмей барасыңдар ма?» деп Домбауылдың қорымы қарап қалыпты. Тағы бір көз тігіңдер, Ұшпа биігі талай жердің ой-шұқырын алдына келтіреді. Сарыарқа жеріндегі төсін керіп, иығын көтеріп жатқан бұл тас биік, əне, Ұлытауды қасыңа əкеліп тұр. Əне, мұнартқан биік басына қыран түнеп тəуеп еткен Ер Едіге, Асанқайғы мəңгі топырағын жастық еткен Ұлытауды Ұшпа биігінен бір тамашалаңдар. Қайран, Сарыарқа, көз тоя ма саған! Ойы-қырыңды көзбен де, оймен де бір шолып рахаттандым-ау, – деп күрсіне дем алған ишан ақ жалдың тізгінін босатты. Биіктен желе түсіп кеттік.

	Атағы туған жеріне тақуалығы, адамдық басқада жоқ ірі қасиетімен тараған, өз дəуірінің асқақ тұлғасы Бағаналы Найманның Сары аталық бабасынан тарайтын Жауғаштының əруақты қариясы есімдері ұранға шыққан белгілі Кəдір, Өтебай билер өскен, төрт босаға атанған елдің пір тұтқан ағасы, басшысы болған Сарыбайдың бейітіне беттеп келеміз. Ұлы бабаға дұға оқып, тəуеп етіп, зиярат ету ниеті бар.

	Бір қауым топпыз. Өзеннің қалың нуын жарып алдымызда ишан оқ бойы келеді. Жүріс – желе жорту. Сөйткенше болмай, Қаракеңгір өзенінің қалың нуынан бір топ атты шыға келгені. Олардың да беталыс бағдары Сарыбаба мазары бағыты тəрізді. Ойда жоқта қалың қорыстан шыға келген жолаушылар бетпе-бет келіп шұрқыраса сəлемдесе тоқтады. Бұрыннан таныс, біліс кісілер ме, аттарынан алас-құлас түсе-түсе құшақ жайып, қол алысып қауышып кетті. Бөрінің жүзінде жайдары бір-біріне деген құрмет бар. Бейіт қол созым жерде тұр.

	– О, қасиетіңнен айналайын ғұламам, ишаным, əулием, жол болсын! Алла Тағала бізді бүгін ойда жоқта əкеміздің басында кездестіріп сағынышымызды бөлісуге жазған екен! О, тəңірім тəуба! О, Алла, құдіретіңе, міне, бас, мінəжат өзіңе! Қасиетіңе бас ием, ишаным, хош келіпсің, – деп басқадан ерекше ақтарыла сөйлеген орта бойлы, толық денелі, ақ сары кісі селдірлеу ақ сақалын сипалап, – осындай сəтті күн, қошуақ кездесу, жақсылармен қауышу көбейе берсін, – деп ишанға құшағын қайта жайды.

	– Алла тілегіңізді қабыл етсін. Ақмешіт, Түркістан, одан бері Телікөл, Сіңіртектегі елге соғып, мына бабалар жатқан ұлы халқымыз мекендеген жерді аралай, қазіргі ел-жұртымызбен дидарласып қайту мақсаты билеп, – деп күлді ишан.

	Даусында жылы леп бар. Туған жері мен елін аралау сəби шағыңды, ата-ана басқан топырақты басу бабаларыңды есіңе түсіреді екен. Ұшпа биігінің басында тұрып көз алдыма ұлы бабалар бейнесін елестеттім. Міне, қазір Сарекеме келіп тұрмыз, – деп кідірді.

	– Тауып айттыңыз, тақсыр!

	– Міне, сөздің де, ойдың да атасы!

	– Жарықтық дөп басады-ау!

	– Уай, қай кезде де туған елінің, халқының, мұрат-мүддесін зердесіне түйіп жүретін заңғарым-ай, – деген əнтек қошемет дауыстар кең далада дабырласып кетті.

	Осы бір ойда жоқта төбеден түскендей боп кездесе қалған топтан ақ шұбар атқа мінген бала жігіт асығыс ауылға қарай шоқытып кетіп бара жатты. Мына дабыр-дұбырмен сағынышы тарқамаған көптен бөлініп шауып бара жатқан аттыға ишанның назары ауғанын байқаған, манадан ауызы сөзден босамай, көпшілікті өзіне тəнті етіп тұрған ақ сары кісі бейіт басында ұзақ құран оқылып, бет сипалғаннан кейін:

	– Бұрын мына мені сыртымнан қатар-құрбыларым «Жалпақтың аты қашанда үйінің белдеуінде байлаулы тұрады. Əлдеқалай сырттан бейсеубет кісі қара көріне қалса, ауылдан жолға шыққан не жоқ қараған кісі болып қарсы шығып, сыртта кездесіп, əңгімеге тартып, өз ауылынан ұзатып алып шығып: «Апырмай, əңгімемен біздің ауылдан ұзап кетіппіз ғой, бұл да бөтен емес, біздің ауыл» – деп басқа туыстарының аулына түсіреді екен. Ал əлдеқалай біреу-міреу үйіне келе қалса, сəлем бергелі келген ғой, молдекең үйінен тойған да бір, татқан да бір деп, алдарына құрт, не дəм атасы деп тұз татырып шығарып салады екен» деген алыпқашпа сөз таратқан еді. Соның жалғандығын білдіру үшін сізді əкемнің мазарының басында, Алланың берген абыройы ма, əлде əруақтың желеп-жебеуі ме, бұрын-соңды болмаған кездесу құрметіне баламды «ауылға ұлық ишан келді, дайындалсын» деген хабар беруге шаптырып жібердім, – деп ақ жарқын қарқылдай күлді. Кең-байтақ жалпақпен қоса дуылдап күлкіге толды.

	Менің ел ағасы, дуалы ауыз, сөз иелері, беделді кісілер арасында бірінші болуым бұл. Аң-таң, олардың аузын бағып, тыңдап, тамашалап, ұтқыр ойларын бағамдап, өзімше түйсінемін. Қайсысы сөйлесе де тауып айтып, ойдағысын ақтарып тастайды. Бірін-бірі ұтқыр сөзбен түртіп, берекелі ой тудырады. Соларына таңданып, санамды сапырып, жақсысын зердеме түюге тырысамын.

	Бұл, расында, естен кетпес бас қосу еді. Əдейілеп шақырсаң да бастары қосыла қоюы екіталай кісілер жинала қалды. Көбін танымаймын. Сырттай атын естігенім ғана, енді бас қосуларына куə болып отырмын.

	Жалпақ есімді кісі тез сөйлейтін, тез қимылдың адамы екен. Жақында ғана Кеңгір өзенінің шалғынды жағасына көшіп қоныпты. Əлі көкорай барқыт төселгендей дала көксауыр қалпы былқыл қағады. Ауыл маңы көк жапырағы төгілген тоғай, жиде, тал, қамыс қалғыған ну.

	Алты қанат ақ боз үйдің еңсесі тым биік екен. Өзім бұған дейін бірнеше жыл болыс, ел ағасы Қалманбай отырған шаңырақта ғана болатын сəулет дүниесі бұл үйдің төрінде де төгіліп тұр. Алыс-жақын қала, жəрмеңкелерге барып, емін-еркін сауда жасап, таңдап, талғап жиһаз жинаған үйдің қалпын тағы осы үйден көрдім. Байлығын, барлығын паш еткен, кең төрдің ажарын кіргізген, қалы кілем керегені жапса, іргеге қатарлап жинаған əшекейлі ою-өрнекті сандықтар, кебежелер де көз тартады. Қонақтар емін-еркін жайғасып отыра беретіндей етіп төселген кілем үстіне қалың, өзі жұмсақ арнайы нақыш өрнекті түрмен тігілген төсеніш көрпелер тасталып, бірнеше мол-мол жастықтар қатарласа тасталған осындай сəулетті үйге Жалпақ өзі бастап, арнайы күтуші жігіт есікті айқара ашып кіргізді. Жүзінде меймандостық, ізгі ілтипат нұры тулаған үй иесі:

	– Хош келдіңіздер. Құдіреті күшті Алла өз пəрменімен тамаша сəтін салып, қадірлі қонағым болуларыңызға рақым етіпті. Жайғасып отырар кие дарыған атақ-даңқы асқан кісілердің ақ босағасы Өтебай, Кəдір, Сарыбай аталардың үйі деп біліңіздер, – деп ақ дария ыстық ықыласын ақтарды. Бейсеубет басқадай сөз айтуға ешкімнің батылы жетпей ме, əлде Ахмет ишанға деген құрмет, қошемет бөгде сөз айтуға, басқадай қимылға жол бермей ме – бəрі сол кісінің аузын бағып үнсіз қалған.

	– Рахмет ықыласыңызға! Алланың нұры жаусын! Жаңа қоныс құтты болсын! – деп сыпайы тіл қатқан ишан сырт киімін шешіп, жеңілденіп төрге жайғасты. Жан-жағына, кең үйдің шаңырағына көз жіберді.

	Шіркін, Сарыарқаның қоңыр салқын самалы соққан жайлауы-ай! Ауасында халқымыздың рухы, жайсаң жаны, бүкіл табиғаты, болмысы көрініп тұр-ау, – деп үй ішіндігі жайдары көрініске разы ниетте сөйлеп кетті. – Қасиетімен халқына өшпес мұра қалдырған Сарекем (Жалпақтың əкесі Сарыбайды айтып отыр) жарықтықтың шаңырағында мына бір ғажайып оқиғаның есіме түскенін қарашы. Бəріңіз де бек жақсы білесіздер, біз имам ағзамның мазһабындағы ислам дінін ұстаушылармыз. Сол, есімінен садаға кетейін, ұлық имамның əкесі Нұғман ибн Сəбит бірде су ағып жатқан арықтың бойымен ағып келе берген қызыл алманы көріп, оны ағыстан ұстап алады. Əбден піскен алма иісі бұрқырап, ұстаған оны қызықтырып жіберсе керек. Шетінен бір тістеп əкеп жіберіпті. Алма тəттілігімен тілін үйіріп кетсе де, қалт тоқтап: «Апыр-ай, ə, мен не істедім? Бұл бөтен біреудің алмасы емес пе? Иесінен ұлықсатсыз неге, неге жедім. Қой, мұның иесін табайын, кешірім сұрайын», – деп, су аққан арықты бойлап жүріп отырып, қалың жеміс-жидек өскен баққа келіп кіреді. Кез болған бақ, иесіне: «Шамасы, осы сіздің бағыңызда өскен бір алма сабағынан ұшып түсіп, арықтағы сумен ағып келіп, мен тұрған тұста менің қолыма түсті. Өзі əбден піскен, түсі де қып-қызыл, бұрқыраған иісі де ғажап екен. Қызығып кетіп, сол алманың жартысын мен жеп қойдым. Сол үшін сізден кешірім сұрағалы келдім. Кешірім етіңіз», – депті өтініп. Түкке тұрмайтын нəрсеге, сонша қысылып, жалынған жігітті тағы не дер екен деп сынамақ пейілде, өзі іштей таң қалып, одан əрі сөйлетіп, дауысын қатайтып, «Жоқ, кешіре алмаймын», – депті. Сонда алма жеген жігіт: «Онда құнын айтыңыз, ақысын төлейін. Егер пұлым жетпесе, сол өтеуін аяқтағанша қызмет етуге де дайынмын», – деп жалынады. Бақ иесі жігіттің пəктігіне таңданып, мұны əлі де сынамақ пейілде: – Жарайды, онда осы бақта, жеміс-жидек өсіруде үш жыл менің қызметшім боласың. Сонан кейін арғы жағын көре жатармыз, – депті. Жігіт бақ иесінің бұл айтқанына сөз айтпай көнеді. Арада уағдалы үш жыл өткенде жігіт қожасына келіп:

	– Менің сізге уəделі қызмет ету үш жыл мезгілім бітті. Үш жыл қызмет еттім. Енді кетуіме ұлықсат етіңіз, – депті. Қожасы:

	– Сəл сабыр етіңіз. Мен сізге маған үш жыл қызмет етесіз. Сонан кейін тағы көрерміз демеп пе едім. Əлі де бір шартым бар. Соны орындасаңыз ғана боссыз, – дейді. Мына сөзге ықырар болған жігіт:

	– Мақұл. Онда сол шартыңызды айтыңыз, – дейді.

	– Менің екі көзі көр, екі құлағы керең, қол-аяғы сал, аузы, мұрны кеміс қызым бар. Соны аласың, – депті. Жігіт ойланбастан:

	– Құп, көндім, – дейді. Іле-шала қыздың ұзату тойы болады. Некелесу сəті де келеді. Жігіт қараса, қыз əлемде жоқ керемет сұлу, бүкіл мүшесі, көзі, қол-аяғы сап-сау ерекше жан. Жігіт аң-таң боп қыз əкесіне:

	– Бұл қалай? Сіз айтқан қыз мұндай емес еді ғой. Мен тағдыр маңдайыма не жазса да көндім деп уəде еткем. Маған жалған сөйледіңіз бе? – деп таңырқай, – неге олай дедіңіз? – депті. Сонда қыз əкесі аса қуанышты түрге келіп, олай деп айтуының себептерін айтыпты:

	– Қызым ешқашан жаман, лас, харам нəрсеге көз салмаушы еді. Сол үшін оны көр дедім. Адам жаны шошитын, жанға зəбір беретін былапыт сөзді естімеуші де, өзі ондай жаман сөзді аузына алмаушы еді, дəретсіз жер басып, қолына лас ештеңе ұстамаушы еді. Анадан туғалы қызымның адам болып басқаға қиянат еткенін, біреуді ренжіткенін көрген де, естіген де емеспіз. Сол үшін оны өзіңе айтқандай етіп түсіндірдім. Акиқаты бүгін қалай көріп тұрсаңыз, сол аппақ күн нұрындай бейнелі жан, – дейді. Сол үшін оны қол-аяғы жоқ, көзі, құлағы жоқ деп айттым, – дейді. Сонда жігіт: – Бұл ерекше жаралған адам болды-ау, – деген екен.

	– Біздің имам Мағзам піріміз сол анадан туған екен, – деді. Осылай имам Мағзам туралы өте қызықты əңгіме бастап, тыңдаушы қауымды бір селт еткізді. Əркім əр тұстан сауал тастап, ишанды ортаға алып, дуылдасып кетті.

	– Таза періште ғой мынау.

	– Апыр-ау, өзі сумен ағып келген алманы жеп қойғанды кім көрер еді.

	– Егерде алмасы суға ағып кеткен бақ иесін өзі іздеп бармаса, əлдеқалай сабағынан бір алманың үзіліп түскенін ол білмес еді ғой.

	– Не дегенде де, Алла тағала адал ерекше қасиет берген пенде болды ол.

	– Қалай десе де, кісі ақысы – мойыннан түспейтін қарыз. Оны таза еңбекпен өтеу парыз деп ұққан жаны таза кісі екен де. Əркім өзінше пікір айтып, талдап даурығысып кеткен. Дуылдасып кеткен жігіттерге назар аударған ишан тағы да айтары бардай тамағын сəл кенеп:

	– Əрбір пенденің өзіне ғана, бір Аллаға ғана аян күнəлары болады. Əрбір пенде өзінің ағат ісіне, өзінің жасаған күнəсіне өзі куə. Расында, Нұғман ибн Сəбит əлгі алманы тістегенін өзі ғана біледі. Қасында көріп тұрған ешкім жоқ еді. Солай болса да оны өзіне қарыз, күнə санады. Демек, күнəні жасаушы кім болса да, қасында айғақшы болмаса да, Алладан жасыра алмақ емес. Ол соны білді. Алладан қорықты. Нұғман ибн Сəбит өзі жасаған зəредей күнəдан қашты. Адам үшін күнəда кісі ақысынан ауыр күнə жоқ, – деді де, аз ойланып отырып: – Алла тағалаға кімнің де болса жасаған қылмысы, басқаға қиянаты жасырын емес. Таңда мақшар күнінде сол істеген қылмысы, күнəсі үшін əрбір пенде өз жазасын тартады. Əлгі алмаға байланысты əрекетте Нұғман ибн Сəбит сол жазадан күні бұрын қашты. Өз еңбегімен күнəсін жуды. Ақыры оны Алла рақымымен жарылқады. Ұлық имам Мағзам сияқты сүйікті құлының атасы етті: төрт шаһариярдың бірі болу құрметі кімнің маңдайына сыйған! Əне, пəктіктің атасы! – деп тағы аз тыныстап. – Ендігі сөз, Жапеке, сізге қатысты болмақ. Сіз бізді осынша құрметпен, таза ықыласпен қарсы алып, абыр-сабыр боп, үйді-жайды даярлап, көп еңбек жұмсап жатырсыз. Оның ақысын біз қалай төлейміз? Бізге күнə артпақсыз ба? – деп əзіл тастады. Отырған орнынан баладай атып тұрған Жапекең төрге, көпке қарап, ишанның алдына таянып кеп еңкейіп басын иіп:

	– Атағы асқан ғұлама, – деді үні дірілдеп, толқып. – Бұл менің бір Алладан тілеген тілегім – əруақ орнында бабаларыма арнап бір дұға оқытып, ас беру еді. Бүгін сол тілегім қабыл болып, Бағаналы елінің бас мүфтиі, ұстазы, көсемі сізді Алла ойда жоқта, аспаннан түскен жұлдыздай, əкемнің бейіті басында кездестірді. Бұл – сізге, мына көпке берген қонақасым, бабаларымның шарапаты. Бұл өзімнің адал еңбегім, аталарымнан қалған мұраның сарқыты. Бүгін осы үйде қандай құрмет, тағам татсаңыздар – бəрі Алла хақы үшін ақ пейілден берілген деп ұғыңыз, – деп орнына қайта жайғасты.

	Осы кезде үйге мана бейіт басынан ақ шұбар атпен шауып кеткен Жалпақтың баласы Жақынбек келіп кірді. Жапекең асығыс шығып, іле қайта оралды.

	– Жарықтық имам Мағзамның ұрпағы, – деп сөйлей кірді үйге, – Алла ұлық шарапатымен жарылқайын десе оп-оңай ə?! Оп-оңай! О, қасиетті ұлық ишан, тағы бір топ, өзіңіздің дос-жарларыңыз кеп қапты. Ішінде əр атаның сіз бен біз білетін балалары бар екен. Олар аттан түсіп жатыр. Жəне бір сəті келген шаруа: сізге берілетін қонақасы малы да өзіңізден бата тілегелі есік алдында тұр. Аумин деңіз, – деп елбек қақты.

	– Қой, ұлы аруақтың төрінде отырып, малға бата беру астамшылық болар, тысқа шығайық, – деп ишан орнынан тұрды.

	Жаңа «сөйлес» айтқан қонақтар көліктерінен түсіп үйге қарай бет алған екен. Бəрі дуылдаса ишанға қол беріп, амандасып кетті. Қаракер байталды жетелеп, басын тұқырта ишанның алдына келген Жақынбек:

	– Қане, ишан аға, бата тілейміз, – деді.

	– Алла, не берсе ағынан берсін! Халқыма мəңгілік таусылмасты бағынан берсін. Несібе байлығын, адамдық пəктігін, елге тыныштығын, пендеге татулығын берсін. Көгімізде пайғамбардың ақ туы желбіресін, аумин! – деп бетін сипады. Дуылдасқан көпшілік үйге кірген.

	Алты қанат ақ орда іші гу-гу. Қызу əңгімеге толды. Бірі ойдан, бірі қырдан келген қонақтар басты сыйлы адамы – ишанды ортаға алып, сұрақ үстіне сұрақ қойып жатыр. Табиғатында Алла салмақты сабыр иесі етіп жаратқан кісі ме, Ахмет ишан да өзін құрметтеген қауымның əр сауалына аспай-саспай жауап қатып отыр. Əр сөзі дəлелді, сенімді шығады. Оқығаны, ой-зердесіне тоқығаны көп ғұлама əсіресе ислам діні қағидаларына келгенде хадистен мысалдар келтіріп, Құран Кəрімнен аяттарды жатқа соғады. Бəрі ишанға ұйып, оның əр жауабына қатты ризашылықты байқатып та отыр. Ишан жайғасқан төрдің кеуде тұсында отырған, тығыршықтай жұмыр денелі, биік қара сұр, қоңыр көзді жігіт қыза түскен əңгімеге от тастап:

	– О, бойыңызға Алла ерекше қасиет – ілім дарытқан, ишан аға, о бір жылы «Қазақ» газетасына сіздің «бəйге жариялаймын» деген үлкен дақпыртты жариялауыңыз шықты. Сондағы мақсат-мұратыңыз орындалды ма? – деп төте сауал қойды.

	– А, оны оқыған екенсің-ау! Ол елім деген ұлық сүйіспеншілік, таза инсаны жүрек сырымды білдірген үлкен арман мұддығадан туған тілек еді, – деп ойын сабақтаған ишан, – онда кең байтақ сахараны емін-еркін жайлаған, мал бағып, ілім-білімнен қазіргі замандағы озық елдерден артта қалып бара жатқан туған халқыма бір қозғау салу мақсұты жатты. Жақсы ауылдың баласы, көргенді-тектілігіңді аңғарттың-ау! Өзіңді патша заманында Атбасар оязының бастығына қарсы шаршы топта тапқыр да өткір дəлелді кінəлар айтып, халық мұддығасын сөйлеген азамат деп таныған едім, Мұқтаржан! Көкейдегіні тап басып сұрап отырсың. Ол «Өнер-білім бар жұрттар, тастан сарай салғызды», – десе Ыбырай Алтынсарин, «Жасымда ғылым бар деп ескермедім», – деп өкініш айтқан Ұлы Абай армандарын насихаттаудың бір жолы еді ғой. Түпкі мақсат халықты ілім-білімге шақыру, ол үшін дəулеттілерді шапқа түрту жатқан еді-ау. Сөйтіп, мəдениеті, өнері, артқан халықтар қатарына ұмтылдыру ниеті еді. Қай заманда да өнері, білімі артық халық мəртебелі, мұратты болмақ. Біз түп-тұқиянымызға көз жіберсек, шығыс халқын ілім-білімге бастаушы, күллі адамзатқа ғылымда сара жол салған Əбу Насыр əл-Фараби, Ибн Мухаммед əл-Бурини, Ибн Сина, Ұлықбек сынды ғұламалардың, ойшылдардың ізбасарымыз. – Қолына бет орамалын алып маңдайын сүртіп, төңірегін барлаған ишан: – Ал мына дəуірде біз неге кібіртіктеп, əйгілі ғұламалар салған сара жолда шабандаймыз? Жоқ, тіпті де олай емес. Біз де сол ғылымға, Алла сілтеген сара жолға қасқая түсуіміз керек. Алла сөзі – Құран Кəрімді егер жақсы түсініп, меңгеріп, біліп игерсек, бүкіл ғылымның бастау көзі де сонда. Өзіңді, – Мұқтарға бұрыла қарап, – осында отырған көп азаматтарды, көзі ашық ілімі, түсінігі барлар қатарынан санаймын. Мен сол бəйгеге екі мың сом өз қаржымды тігіп, мал-дəулеті тасыған іріген байларды жомарттық көрсетуге шақырдым. Бірақ сол игі мақсатыма қолдауды бірлі-жарым кісілерден естідім. Қара суға шолп етіп түскен лақтырылған тас тəрізді болды. Шымырлап тереңге батып кетті.

	Мəселен, күні кеше десе де болады, уыты қайтпас жастық жалынмен Атбасар оязының өзіне қарсы мол жиында сөз сөйлеп, ащы пікір тастағаныңда, сол жиынға қатысқан көптен бір кісі шығып, сенің сөзіңді қолдап, дауыс көтерді ме? – Ишан үй ішіндегілерді отты қара көздерімен бір барлап қарап өтті де: – Атаң Еламан, Жоламан, одан əрі Саты бидің əруағы бір дүр сілкініп, сенің сүйеуішің болған шығар. Ал мына жерде əлденеше кеудесін керген мықтымыз деген мырзалар аузын ашпады емес пе?!

	– Тақсыр, өте дұрыс айттыңыз. Туған халқыңыздың санасын ашуда, жақсы мен жаманды, ақ пен қараны, оң мен солды тануда, мына дүнияда не болып жатқанымен хабардар болуда, бүгінгі, ертеңгі ұрпақтың азаматтық, адамдық болмысын қалыптастыруда, əділдік пен зорлық-зомбылықтың туу себептерін көруде ел айнасы болған «Қазақ» газетасын ашудағы еңбегіңізді айтсақ ше? Ұлыңыз Мұстафаның қызметі, ол тараптағы атағы халқына мақтаныш болған Ахмет Байтұрсынов, Міржақып Дулатов еңбектері... – деп санамалаған Жалпақ Сарыбай баласы, – Мұқтардың үн көтеріп, сондай қарқара мəжілісте сөз сөйлеуі жаңалық қана емес, келешекке ұмтылу болмас па екен. Сонау заманда Қонтəжі ханның алдында ұлт сөзін сөйлеп, ел мұратын қорғаған Қаз дауысты Қазыбек баба сияқты Ресейдің күрзісіне жұдырығын көрсеткен жігіттің меселін қорғай алмау, əрине, – деп кідірген Жапекеңе:

	– Ол аз ерлік емес, – деді ишан сөз қосып.

	– Иə, бұл жерде, мына алас-құлас заманда біз теңдігіне ұмтылған Бағаналы хандығының алға қойған мақсат-мұраттарын ғана емес, түптеп келгенде қазақ ұлтының бар арманын, міллəттік ғұмыр кешу, басқалармен тең тіршілік биігіне көтерілуді басты арманы еткен Қожахмет пен Мұстафаның Петрбор шаһарына сапары жайын білудің өзі не тұрады, – деп ишанның жақындары атқарған істерді тілге тиек ете қозғалақтаған, көптен үнсіз отырған Əбіт «басқалар қалай көрер екен» дегендей, төңірегіне ойқастай көз тастады. Мына ойда-жоқта əдейілеп шақырылғандай, бір елдің бас көтерерлерінің мəслихаттасуы, айтса айтқандай, тəңірдің əмірімен болғандай да еді. Көбі осы кезеңнің ықпыл-жықпылын, уақыттың алас-құлас аумалы-төкпелі сəттерін түсінетін, өздері де сол құбылмалы кезеңді басынан өткеріп, арты не болар екен? – деген күдіктегілер де еді.

	– Ол ұзақ əңгіме, – деді Ахмет ишан, – оны жеріне жеткізіп айтып, мəн-мағынасын түсіндіру бүгінгі бір сəттік басқосудың міндетіне жатпас. Қай дəуірде болмасын ел тағдыры елге жанашырмын деген кісілердің жадынан шықпақ емес. Шегіне шығып сөз бағамдасақ, елсіз азаматпын деудің өзі күпірлік. Қашанда сонау көне дəуірлерден бастап, туған елі-жері, хал-ақуалы, оның болашағы хақында бүкіл ғұмырын сарп еткен, əл-қадыры жеткенше оның мұң-мұқтажының жоқшысы болған азаматтар қаншама! Ондай тағылым, өнеге, үлгі ұрпақтан-ұрпаққа жалғаса беруі лəзім. – Ишан төңірегіне толғана бір қарап: – Сол керуеннің жаңа бір үрдісін бастағандай, Қожахмет пен Мұстафаның Петрбор шаһарына сапар шеккені бір хикая. Соның алдында ғана жаһангерлік соғысқа боздақтарын жібермеу үшін дүр сілкінген халқымызды заң, закон жүзінде қорғау, халқымыздың бостандық құрсауындағы қиянаттағы өміріне араша, бостандық, əділеттік қуат берілуі сияқты ізгі талап, ниеттегі бұл сапар думаға тірелген. Қазақтан басқа міллəт өздерінің мұң-мұқтажын, тағдырына қатысты мəселе көтеріп, ұлттың өміріне байланысты не қиял істерді шешуде мемлекеттік думада өз өкілдерін ұстайды. Міне, осы өзекті тақырып Петрбор сапарының басты мəселесі де болды. Мұндай маңызды, ұлт тағдырына қатысты істі шешуде қандас ноғай, татар, башқұрт халықтарының өнегесінен тағылым алуға болады. Патшалық өкіметтің құзырлы орындарына өз өтініш, ұлт тілегін білдірген сапар иелері осы жолы қазақ оқығандарының, басшыларының бірегейі Əлихан Бөкейхановты ұлт өкілі ретінде дума депутаты етіп сайлау мəселесін күн тəртібіне қойып, шешіп қайтты. Бұл сапарды осы мəселе – ұлт мұраты деңгейінде қарағанда сəтсіз болды деп айта алмаймыз. Қалай дегенде де, міллəт сөзін сөйлейтін өз ауызы болмай, теңдікке қол жетпек емес, – деп түйді ол ойын.

	Заманның, уақыттың сырын басқалардан терең түсіне ме, əлде білімі, ойшылдығы артық па, Бағаналы елінің бас мүфтиі əрі биі, ғұламасы атанған Ахмет Оразайұлына сұрақ азаяр емес.

	– Тақсыр, – деп майда, жіңішкелеу дауысын соза түскен Əбіт, осы жолы Ақмешіт бергісі Телікөл, Сіңіртек, тағы басқа ел қонысын аралап келем деп қалдыңыз. Бұл Сіңіртекте не бар? Ондағы елдің бүгінгі ахуалы қандай? – деп көлденең отбасы шаруасына бұрды сөзді.

	– Əбеке, сөзді төтеден жол қысқарта бастадыңыз-ау. Дұрыс сауал. Менің қазіргі қонысым – Қорғантас, Медресе. Сіздікі – қасиетті Ұлытаудың батыс бетінен суы мөлдіреп ағып, бұл күнде өз есіміңізді иеленген Əбіт бұлағы атанған жер. Екеуінде де елді елең еткізер өмір бар. Бізді көптен толғандырған басты мəселе – қайтсек халқымызды ой-санасы кемелденген елге айналдыру, ұрпағымызды əлемдік тазалық, ұлы исламдық қасиеттерге баулу. Ойлап қарағанға күндердің күнінде бар береке диқанның қолында, өндірісті, өнеркəсіпті, халықтың көп шоғырланған қонысы шаһарларда қалмағы мүмкін. Байқайсыздар ма, сонау араб жеріндегі бəдеуилер, олардың өмір салты, бір кездегі тұрмыс-тіршілігі бұл күнде келмеске кетті. Ойлайықшы, бір құнарлы жерге отырғызылған дарақ жайқалып өсіп, бұтақ жайып, өз төңірегіне көлеңке түсіріп, гүл шашып, өз маңайына қанатты əнші құстар шақырып тұрады. Əлгіндей дарақ көбейген сайын бұлбұлдар саны арта береді. Бара-бара сол жер бұлбұл бағына айналады. Міне, құнарлы жерге ірге тебудің мəні қайда жатыр.

	Сіңіртекке арық тартып, бұйдасынан жетелеген түйедей, суды құнарлы дақыл өсетін кеңістікке апару сол жерде мекен еткен елге қаншама береке, ризық шашпақ. Байтақ далаңда жайқалған егін өсіп, елдің береке, ырысы боп түлеп жатқанға не жетсін. Биігінде Едіге, Асанқайғы бабалар жатқан киелі де əруақты Ұлытау бауырында сыңғырлап ағып, не түрлі жеміс-жидек, дақыл өсіріп, мыңғыртып мал өргізіп жатса, қандай бақытты тұрмыс көктер еді. Əні, сондай көріністі көз алдарыңа келтіріңдерші. Қандай əдемі, лəззат шоғы жанып, ұрпағыңның шаттыққа бөленгенінің куəсі болар едің! – Ишан тыңдаушы көпке «мұныма не дейсіңдер» дегендей, байыптай қарады.

	– Е, əңгіме осылай ауылға келсінші, – десе, біреу:

	– Басқа емес, құрығын сүйреткен Қозыбай атаның аулына бет бұрды, – деп ду күлдіріп тастады.

	– Петрбор сияқты алыстағы шаһарға барып халықтың жоғын жоқтау кез келгеннің қолынан келе бере ме? – деп сөз бағдарын манадан қалт жібермей отырған Көтібардың Мұқтары:

	– О, аса қадірлі, қасиеті мол ишан аға, сізбен кездесіп, мұндай кең жайлауда сұхбат құрудың сəті келе бере ме?! Бұл естен кетпес күн болды. Қолдағы қашаған қайда құтылар дейсің! Қазіргі көкіректі шерге толтырып, жүректі күпті еткен уақыттың ішіне үңілсек қайтер еді. Бүгінде біріміз – ақ, біріміз қызыл боп, күні кеше қоян-қолтық жүрген елдің айқасқа шығып кеткені қалай? Мұнда не сыр бар? Жел айдаған қаңбақтай, ой толқынында ес кіріп, ақыл адасып кетпей ме? – деп ишанға тың сауал тастады. Ақаң манағы тіп-тік отырған қалпын бұзбай, байырғы салмақты қалпында сəл езу тартып, қабағын кере Мұқтарға қарады. Орнынан тұрып ақ шапанның төс калтасынан шағындау кітап алып шықты. Асықпай кітап бетін аударып, аз кідіріп, бір бетін оқыған болды. Əлгі кітаптың сол тұсына едəуір үңіліп отырып қалды.

	Аздан кейін жүзін көпке бұрды. Жаңа ас қамымен сыртқа шығып кеткен Жалпақ қария да үйге қайта кірген.

	– Əлгі бір əңгіме-сауалға жауап болмай қалды ма? – деді қонақтарына жаутаңдай қараған ол.

	– Қазір, қазір, – деп əлгіде қолына алған шағын кітаптың бетін парақтап сипады да, – Құран-Кəрімдегі «Лұқман» сүресінің соңғы аятында айтылған бір Алланың ғана құдіретімен болатын бес ғайыпты санамалап кетті: – олар, – деді сəл маңдайы жіпсіп, бетіне қызыл арай ойнаған Ишан бір Алладан басқа ешкім білмейтін бес ғайып-қияметтің қашан болатыны, екінші – жауын, дауыл, жел, жер сілкіну, жанартау атылу, үшінші – туылатын, өмірге келетін нəрестенің дүниеде бақытты, бақытсыз, кедей немесе бай болатыны, төртінші – ертең қандай күн, басқа не тауқымет, басқа не бақыт, не қасірет келетінін, адам баласы қай күні қайда, қандай жағдай да өлетінін білмейтіні. Бұл айтылғандар тек бір Алланың қолындағы ғайыптың ісі. – Ишан тағы ойланып, аз отырды да: – Əлгі ақ пен қызыл арасындағы ахуал да сол бір Алла əміріндегі басқаға белгісіз жайт. Қантөгіс қақтығыс та əрқашан шайтани лағнеттің араласып болатыны, екі пиғылдың, ниеттің ақыл шегінен, əділет биігінен адасатыны белгілі, – деді. Тыңдаушылар үнсіз қалды.

	– Бұл аты аталған бес ғайыптың сырына өздерің үңіліңдер, ақыл таразысына салыңдар, өмірге келген, енді келуге бар күш-қуатын, дəрменін жұмсап жанталасқан тіршілік арасындағы келешек не боларын өзі, иə, өзі шешеді, – деген бетбұрыс тұспал жатқан тəрізді деп, тоқтатады. Көпшілік үнсіз қалды. Бұл жолы үнсіз тыныштықты Жапекең (Жалпақ) бұзды.

	– Ақ патшаның июнь жарлығы сүттей ұйыған елді астан-кестен еткені ешкімге құпия емес. Сол кезде бақа басымен, тұрымтай тұсымен деп əркім өз бас қамымен кетсе, бұл ел не болар еді. Сол кездегі бұқараның көпті көңілде дүрлігуі, іштен тынуы қазір де байқалмай ма?

	– Иə, төбеден түскендей, сол қасіретті уақыттың тамырын дөп басқан ұлт жанашырлары болмағанда, тұтастай бір халықтың қырғын апат астындағы қаупі төнген. Халқын көрініп келе жатқан апат, қырғыннан алып қалу үшін Əлихан Бөкейхан, Міржақып Дулатов, Ахмет Байтұрсынов сынды алаштың біртуарлары не қилы əрекеттерге бармады. Қазір сіздерге, тіпті кез келген оқымаған қарапайым жұртшылыққа түпкі мақсаты анықталған сол кездегі Ресей саясаткерлерінің ұстанған бағыты, оны қолдаған билеушілердің іс-əрекеті нені көрсетті? Ұлт бостандығын, дербестігін, əрбір адамның жеке бас еркіндігі, құқы деген Алла берген ерікті өмірді көкпарға түскен бөрідей созғылап, оның атамекені, туған жеріне билігінен ажырату қатері төнді емес пе?! Міне, осы кезде ұлттық ар-намысын ту еткен ерлер – өз дəуірінің Абылай, Қабанбайлары атқа мінді. Ұлт ұранын көтеріп, ұлт туын желбіретті. Оған қарсы зеңбіректен оқ боратқан рақымсыз сұрапыл күш ажал боп төнді. – Ишан осы жерде осыған дейін өз бойында байқалмаған қатты күрсінісі арқылы көпті өзіне жалт қаратты.

	– Көктегі жарық жұлдыздай туған халқына жарқын жол сілтеп, қырғыннан сақтанудың не қилы бағыт-бағдарын көрсетіп, нұсқаған ұлы ой-пікірлер болмаса, қаудай жанып, сендей соғылатын көзсіз сұрапыл төнген. Қазақ даласы дариядай тасып, атқа қонғалы қалған. Осындай қатері мол екіталай шақта алаш көсем- дері елге тоқтау салды. Ақылға шақырды. Əйткенмен əр жерде бұрқ-бұрқ бұлтсыз күндей, аспаннан түскен жасындай от шашқан көтерілістер елдің ашу-ызасын танытты. Торғайдағы Амангелді Иманов, өз ауылдарыңызда – Қаражорда Құлажынның Жақсымбеті бастаған қарулы көтеріліс соның нақты айғағы. Дəл осы тұста ғой алаш көсемдері Əлихан мен Ахмет Байтұрсынұлының «сойылдан басқа қаруы жоқ халқымызды оққа қарсы жұмсамайық. Халықты сабырға шақырайық, ыза мен кек буған халық қапыда қан жұтпасын» дейтіні, шынтуайтқа келгенде, бұл қазақ ұлтының не қияметке де бел буған қаһарлы кезі еді.

	– Мына Мұқтарлардың Атбасар оязы бастығына жалаңаш кеудесін ашып, қарсы сөзге шығып, халық кегін, сөзін сөйлеген жылдар ол. Қазақтың намыс, кек буған перзенттері жау қайдалап, белін буған шақ еді ол, – деп толғана тоқтады ишан.

	– Қасқабайдың Қасенін хан сайлап, Бағаналы елі бір жұдырықтай түйінді. Артынша, патшалықтың іргесі сөгілген осы бір алаң-құлаң шақтағы саясат екпінімен, əлі де қызылдар қазаққа бостандық береді деп сенді ме, – деп манадан ұйқылы-ояулы белгісіз жатқан Əбіт жастықтан басын көтерді.

	– Ол көп əңгіме, – деді оның сөзін бөлген Жалпақ.

	– Оның көп əңгіме екені рас. Қазақтың Ұлытауын мекендеген Бағаналы ат төбеліндей боп хандық құрғаны несі екені. Басқа қазақ рулары қосыла кетеді деді ме, Қасенді мойындайды, Абылай сияқты болады деді ме? Дəл осы жері менің басыма сыймайды. – Əбіт қызарақтап ентіге сөйлеп отыр.

	– Əтебек, мына ақ, қызыл болған екіталай заманда екі оттың ортасында қалмасақ деген уайым менікі. Бағаналыны жеке хан етіп қояр деймісің. – Əбіт қайтатын емес, өршеленіп барады: – Ал сол кездегі бəлшебектер жүргізген саясатқа жүгінсек, қазақ халқы үшін берері көп еді. Бəлшебектердің көсемі Лениннің өзі алаш өкілдерін қабылдап, қазаққа автономия беріп, жер шекарасын сызып берді емес пе?! Қаншама ғасырлар басқа бір елдің тепкісінде бодан болған ұлтқа мұндай тəуелсіздік, дербестік бір Алланың əмірімен берілді деп түсінген қазақ елі кигіз тымағын көкке атып, мəселенің арғы тамырына көз жеткізбепті. Ұлы орыстық басқаны менсінбейтін өркөкіректік, астамгершілік, биіктік бəлшебектер билігінің өзегі боларын кім білген, – дегенде, манадан қолына ұстаған шағын кітаптың бетін жапқан ишан:

	– Бұл мəселе əлі бетін толық ашқан жоқ. Ал Бағаналы хандығы елді бірауыздылыққа, ата-баба жолына шақыру үшін ұйымдасты, – деді сөздің артын ашпай.

	Дастарқан басында отырған елдің бүгінгі беделділері көп толғанып, өз халқының өткені мен келешегін сарапқа салып отырған тəрізді. Бірін-бірі толықтырып, қыр қазағы біле бермейтін небір астарлы сөз, терең тұспалды ойларды екшеп ортаға салып отыр. Бəрінің баққаны, осы кісі не айтар екен дегендей, бетіне қарағаны да Ахмет ишан.

	Жаңа бір əзірде ақ пен қызыл арасындағы текетірес, өліспей беріспейтін қанды қақтығыс хақында пікір ортаға түскенде ишан:

	– Бірі жаңа заманның уақытымын деп, екіншісі жасамалмын, ғасырлар үстемдік еткен дəуірмін деп егескен күштер ол. «Терең батырады, көп қорқытады» деген сөз бар. Əйтсе де Колчак та, Деникин де жарлы-жақыбай езілгендердің жаңа өкіметін мойындамақ емес. Қару күшімен баяғы билікті қалпына келтіру үшін жанталас үстінде. Ал жаңа билік езілген көптің сөзін сөйлеп, сойылын соғады. Біз де қаншама уақыт, ғасырлар қорлық-құлдықтың, бодандықтың қыл бұрауында буынып, шырылдап келіп, бəлшебектер автономияға мəз болып қуанып жатырмыз. Оның артында дербес қазақ ұлттық мемлекеті туы желбірейтін күн келеді деген сенім бар. Алаш туын көтерген, ел мұратын ардақтаған, осы үмітке сенген арыстар ойы осы! – деді көп ойды түйіндегендей боп.

	Осы мезетті күткендей, көпшілікке бұлыңғыр, көкейде жүрген бір түсініксіз жайтты Айыртау болыстық атқару комитетінің төрағасы Мизамбай Шопанұлы төтесінен қойып қалды.

	– Тақсыр, сізге бəрі анық. Бізге, əсіресе бұқара қара халыққа түсініксіз мəселе, сауалды қайталады демеңіз, ревком хақында. Өзіңіз Бағаналы ревкомын басқардыңыз. Мына қасыңызда отырған Мұқтар сонау 20-сыншы жылдың басында Атбасар ояздық ревкомы атқару комитетінің толық мүшесі, артынша ояздық советтер съезіне делегат боп сайланды. Осы лауазым, осы дəрежелер елге не берді? – деді Ахмет ишан отырғандарға аңтарыла, əлдеқалай таңданыспен қарап, сəл байырғы əдетінше күлімсіреп отырды да:

	– Расын айту керек. Нақты көз жеткен шындықты бұрмаламай, нақты күйінде тыңдаушыға жеткізу, оны сендіру, басқа жұртты иландыру үлкен жұмыс. Не керемет, не түрлі айтулы оқиға болса да бір Алланың əмірімен болады. Бір құдіреттің пəрменінсіз əлдеқалай істің болуы дегенге мен сенбеймін. Бүгінгі аумалы-төкпелі заман сыры да соны дəлелдеп отыр. – Ишан орнынан қозғалып, нығыздалып отырды да, – осы отырған жігіттер күні кеше Сарыбай баба бейітіне соғып, дұға оқып, зиярат еттік. Міне, бүгін сол кісінің шаңырағында дəм ішіп, тағы да үлкен мəслихатта отырғандай, бірімізге-біріміз сауал тастап, заман, уақыт тынысын, оның сырын білгіміз келіп, өзара тіл қатысып отырмыз. Менің естігеніме көзіммен көргенім дəл келді. Сарыбай əкем мазары өзен табанынан едəуір алыс, биік қырдың үстіне, олай-былай жүрген жолаушылардың көзіне көрінетін қыраттың үстіне салыныпты. Тағы бір ғажабы – бейіттің дəл сол биікке салынуын аманат еткен де Сарекемнің өзі екен. Əкенің соңғы тілегін естіп отырған баласы мына Жалпақ:

	– Оу, əке, сіз дүниеден өткен соң басыңызды қарайту біздің міндет. Əлгі айтқан жеріңіз, Алла топырақты сол жерден бұйыртса, ол да болар. Бірақ судан алыстап кетсек, шөлге шығып ұзақтап кетсек, қалай болады, – депті. Сонда əулие баба:

	– Су үшін саспа! Мені көмген жердің топырағын қаз. Су атқылап шығар. Бірақ бейіт біткен соң тартылып кетеді, – депті. Кеше басына арнайы барып көрдім. Кезінде су шыққан құдыққа алты қанат үйдің аумағындай боп жайқалып көк құрақ өсіпті. Қамыс суға өсетін өсімдік. Уай, Жапеке, əлгі естідім деп айтқаным рас па? – деді ишан дауысын көтеріп.

	– Рас, рас! Əкемнің айтқаны дəл келді. Алла өзіне аян берсе керек, – деді Жалпақ əдетінше қарқылдап күліп.

	– Hе іс болса да ақиқатқа тіреледі. Бір Алла бұйрығынан аса алмайды. Енді əлгі Мизамбай қойған сауалға оралайын. Ол – түпкі мəн-мағынасы көптің түсінігіне толық жете бермейтін қыртыс қатпары көп сауал. Тіпті қазақ жұртшылығы мəніне түсіне бермейтін ревком деген сөзге көңіл аударайықшы. Туған ана тілімізде мұндай сөз бар ма? Бұл екіталай ақ пен қызыл боп, одан əрі патша тақтан құлаған уақытта, қарулы белдесу, жаулау кезінде пайда болған ұғым. Ұғым ғана емес, бес қаруын мойнына асынған қуатты күш, тұтас жаңа қолға тиген үстемдік, билікті өз қолына алған үкіметтің жер-жердегі билігі де ревкомда болды. Осы елге басшылық жасау, жаңа тəртіп орнату билігін қолына ала келген ревком өз ырқына елді көндіріп, жаңа дəуір саясатын жүргізуді тікелей қолына алды. Жаңа бағыт халыққа бостандық, теңдік, əділдік деген ұрандар арқылы жер-жерде жүзеге аса бастады. Жер-жерде бөлшебектер кеңінен қанат жайып, халықтың қолдауына ие бола бастады. Жалпы бағыты айқындалып, күмəннан ақиқатқа, əділет, адалдыққа бет-бұрыс жасалғандай болған. Бір кезде өзіміздің отбасымызда əңгіме үстінде адам баласына Алла берген теңдікті, адам құқы деген сөздің мəн-мағынасына, бай-кедей арасындағы ізгілік, жанашыршылық, имам ағзам уағызындағы адал ниет, пəктік, біреуді біреу құрмет тұту, кемсітпеу, басқаның еңбегін қанамау, қиянат жасамау, күн нұрын, таза ауаны жұтқандай жаппай ортақ, тең өмір кешудің жаңа əдет-ғұрпын қалыптастыру бағытын тұрмысқа енгізу ақ пен қызыл текетіресі тудырған уақыттың ішкі мазмұны болды. Осы үшін жер-жерде ревком билігі іске қосылды. Ревкомның мəні – төңкеріс комитеті, төңкеріс басшысы деген сөз. Бай «мен баймын» деп төсін қақпайды. Кедейдің еңбегін қанамайды. Кедей «мен оның есігінде жүрген құлы емеспін, адал еңбек етушімін, сол еңбегіме лайықты ақы алушымын» дейді. Демек, адамның адамға қиянаты жойылады. Алла жаратқан əрбір пенде өзара тең əрі тең құқылы. Ревком осы ұранды көтерген уақыттың бүкіл бұқара халыққа теңдік, əділдік, адалдықты жеткізуші беделді қызмет орны болды. Бұл жерде ақиқатын айту да керек. Кейде, тіпті, көбіне сол ауызбен айтылған заң күші бар, жүзеге асырылуға тиісті шаралар бұрмаланып, халықтың наразылығын тудырып жатады. Осында, мына киелі шаңырақта сол өткенді əңгімелеп, еске алып отырмыз. Ревкомның озбырлығы, асыра сілтеушілігі аз емес. Жаңа үкіметтің талап-тілегін заң жүзіне асыру, əлі толық қай бағытта жұмыс атқарып, билік жүргізу керектігін негіздемей жатып, «ғасырлар қалыптасқан тəртіпті аз уақытта жөнге, көптің көңілінен шығатындай етеміз» деп ағыттың! Бай мен молданы қамшының астына ала берумен кедей мұратына жете қояр ма екен?! Міне, осы тұста ревком асыра сілтеп, қараңғы, есерсоқ белсенді, жалаңтөс надандыққа жол берді. Адам өмірге білу үшін келеді. Ұлы Абай «Ақырын жүріп анық бас, еңбегің кетпес далаға» деп бекер айтпаған. Данышпанның ойы мен түйіндері жаныңды жадыратып, санаңды шарқ ұрғызады. Тарихқа, өткенге көп тереңдемей-ақ ата-бабалар қалдырған салт-дəстүр, істеген ісі, адалдық, əділдік үрдісін сөз етсек, еске алсақ, не білер едік. Бəрі сайрап тұр, Құран-Кəрімді, хадисті жатқа білетін қариялар Алла жолынан ауытқымай, тек адалдықты елге жол-жора еткені тəрізді, жаңа үкімет əділдік туын көтеруі керек еді. Бағзы тұстарда «шаш ал десе, бас алып» кетті. Ал мына аққан судай тасыған барша əлемдік тыныс-тіршіліктің күнгей мен көлеңкесін, ілім-білімнің осы замандық мазмұнын сана безбеніне салып сараптаған ұлтымыздың уəзірлері – Абай, Ыбырай Алтынсарин, Міржақып, Мағжан секілді ойшылдарды тыңдасақ ше? Əрқайсысы бір-бір ақыл кітабы, ел мұратын, арманын жоқтаушы болып шыға келеді. Əлгіде Абай бастап «Өнер, білім бар жұрттар» деп қостаған Ыбырай Алтынсарин нені меңзеді. Күні кеше қазақ сахарасына күндей күркіреп «Оян, қазақ» деп шырқыраған Міржақып Дулатовтың, «Мен кім болам, қараңғылықтың көгіне жарқырап шыққан күн болам» деп бар даусын көтерген Сұлтанмахмұт, бұл тұстағы Мағжан Жұмабайұлы үні нені байқатты? – Ишан осы тұста жөткірініп, аз кідірді де: – Əлихан Бөкейханов, Ахмет Байтұрсынов сынды кемел тұлғалар айтқан терең мазмұнды салиқали ойлар тек қазақ міллəті үшін, ұрпағы үшін айтылған таусылмас қазына. Оны түсіну, парықтау, ел зердесіне жеткізу, түптің түбіне қазақ елі басына келетін бақыт пен тауқыметті, қайталап айтам, бақыт пен тауқыметті парықтау болар еді. – Аз отырып: – Жаңағы сауал, əсіресе ревком жайында мені əлі күнге мың тарау жол үстінде, қай бағытқа беттеуімді толық аңғартпай, бір ғана бай мен кедей теңдігі деген, көп түйе бақырғандай, дабыр дауыстың ортасында калдырғаны хақ. Тіпті ағат кеткен тұсы – құдайға құлшылықты мойындамауы менің де аяғымды тарта басқан тұсым, – деген ол орнынан тұрып, сыртқа шығып кетті. Кең үйдің төрінде сөз тыңдағандар бір сəт үнсіз қалды.

	Ақ тысты мол жастықты қойнына толтыра қысқан атақты Ұлытаудың батыс бауырын жарып, тулап ағып, қалың ну тоғайына бұлбұл қоныстанған бұлақтың иесі, кешегі ревком бастығы Əбіт басын көтеріп:

	– Жігіттер, ишан самғап кетті. Көз жетпес биікке шырқады. Не ұқтыңдар. Үлкен ой, өткен-кеткенді, сұрапылды шайқап, ұлыларды тербетіп, қалғыған мына өзімізді оятты. Не ұқтыңдар? – деді. Əңгіме тыңдаған көп тынысын ішіне тартып əлі үнсіз. Біріне-бірі жаутаңдап қарап, сөз төркініне қайта үңілгендей тым-тырыс. Əбіт басын шайқап:

	– Ойшыл, ақыл иесі бəрімізді бір шұқырға тастап, қане, сендер не дейсіңдер, не түсіндіңдер, ойланыңдар деп кетті. Ишан сөзуар кісі ғана емес, терең ойдың, ақылдың иесі ғой. Бірде осы кісі, «бала, Алла Тағала өз құдіретіне таң қалдырады. Мына жер бетінде біз көріп жүрген қанша пенде бар. Солардың бірде-бірі су тамшысындай бірінен-бірі аумай қалғанын көргенің бар ма? Жоқ, əлдеқалай ұқсастық болған күннің өзінде, олардың мінез-құлқы, қабілеті, тіпті сөз сөйлеуі, үні, басқамен қарым-қатынасы басқа-басқа. Демек, Алла Тағала өмірге қанша адам келтірсе, əр түрлі етіп жаратып, мінез, ақыл берген. Əлгі біреуге біреудің кереғар сөйлеп, ақылына, айтқанына көнбеуі, тура жолдан ауытқып, тіпті Алла сөзін мансұқ етуі содан шығады. Жер бетінде əр түрлі дін, ағымның болуы, қиянаттың, тіпті қырғын соғыстардың етек алуы да сол түрлі пиғылдардың жемісі. Əсілі, адам баласы тым өзімшіл, күнəға, астамшылыққа жақын тұратын жан иесі ғой» дегені бар. Қандай тамаша сөз, түсінік, – деді. – Осы кісінің мына бір азаматтық бөлігі өзіме көп жайды, ұлтымыздың қасиетін аңғартады. Сарыарқаға атағы белгілі Беген байдың көп жылқысын баққан төрт жігіттің басынан өткен бұл əңгіме ұлтымыздың салт-дəстүріне, ұлттық мəрттігіне тікелей қатысты тəрізді.

	Беген байдың жылқысы шөбі шүйгін, əсіресе қыс айында тебіні отқа бай, бір жағы жылылығы мол сырға, бір жағы ара-арасына бұрқасыны, шымшыма аязы, ақ боран соқпасы бар қырға жақын көк ала жардың Қарлығашты атанған жерін қыстапты. Найманның Байназар атасынан тарайтын Жақсыбайдың Бөстекбайы айтқан осы əңгіме ишанның білімділігін, халық зейінін терең түсінетін кемел ой иесі екендігін де аңғартады. Біздің ұлтымыздың бір көзге көріне бермейтін бейнесін елестеді.

	Қардың қалың түсіп, қыстың қаһарына мінген жылы болса керек. Бұған дейін мал бағып, ат үстінде өмір кешкен шаруаның көзіне түспеген, ірілігі мен əрекеті дала жыртқышына ұқсамайтын бір арлан көп жылқыдан таңдап жүріп бір ту биені ұстап, тойғанынша жылы жұмсағын жеп, қалғанын жастанып ұйықтайды екен. Маңайына барған адамға тура ұмтылып, айбат шегіп, қар боратып, атылып, ат үстінен жұлып түсердей күш көрсетеді. Бағзы бір сəтте аттан жұлып алып, «барған жеріңе айта бар, мен адам жемеймін, жылқы жеймін, онда да семізін» дегендей, кере қарыс аузын ашып, азуын тоқылдатып, ар-гүр даланы басына көтеріп қоя береді екен.

	Көп жылқыны баққан төртеудің бірі Қылышбек есімді жігіт:

	– Əй, нартəуекел, даланың жабайы мысығынан қорқып жатпан, көрдім не болса да. Айқасамын. Ал сендерден өтінерім: менімен бірге жүріңдер. Əлдеқалай қасқырға жем болсам, дұға оқып, бет сипарсыңдар, – деп, серіктерінің «қайтесің сол жыртқышқа соқтықпа, жазым боларсың! Қыстың аяғы да жақын. Зор болса Бегенбайдың енді он шақты байталын жер» дегеніне Қылышбек көнбейді. Ұзын қайың шоқпарын кесіп, қысқартып, жыртқышты жекпе-жек айқаста ұрып-соғуына ыңғайлы етіп алады.

	– Күн борансал екен. Төбеден жұқа бұлт төніп тұр еді, – дейді əңгімеші. Төртеуі аттанып келсе, қалың шұбарда жатқан жылқыдан бір семізді жыққан арлан кісі қарасын көріп, ұйқыдан атып тұрады.

	– Ə, сені ме! – деп Қылышбек те тұра ұмтылады. Қасқырдың қасына таяп келіп, атынан түсіп, оны қаңтарып тастағанша, «мынау қайтеді-ей» дегендей, жалы күдірейген атандай арлан, кеудесі аяққаптай боп, көзінен от шашып аң-таң қарап тұрыпты. Қылышбек те аспай-саспай қолына ақ сойылын оңтайлап қасқырға ұмтылады. Қасқыр атылғанда қара тұмсығың осы болар деп Қылышбек те ұрып өтеді. Бірақ таяғы тұмсыққа тимей, қасқырдың оң иығына соғынады. Жан беру оңай ма, екеуі айқаса кетеді. Алдыңғы бір аяғы салбыраған жыртқыш аузын əректей ашып ұмтылады. Жігіт жан дəрмен оның кеңірдегіне жармасып, артқы екі аяғынан тұрған қасқырмен тіктесіп тұрып қалады. Екеуі де жанталас үстінде. Қолы қарулы Қылышбек қасқырды буындырып, бірақ құлата алмай, жігіттерді көмекке шақырады. Мына қатерлі сəтті көріп тұрған үш жігіт қасқыр Қылышбекті шайнап тастайды деген қауіпте оған арашаға келмейді. Бірақ қасқырдың кеңірдегінен қысып күші асқан Қылышбек бір қолымен қынынан пышағын суырып, жыртқышты жарып өлтіреді. Қасқыр өлді. Терісі сыпырылды. Ендігі əңгіме осы қасқыр ұлт дəстүрі бойынша, кімге байлануы керек. Қылышбек: «Мені жыртқыш жарып өлтіргенде терісі үстінде кететін еді. Сендер маған болысып арашаға келмедіңдер. Менің жалынған жан дауысымды естімедіңдер. Қасқыр соққан жерде сендер жоқсыңдар. Мен ажалмен жеке айқастым. Қасқыр солай да өзімдікі, – деп жігіттерге байламай кетеді.

	Осы жайт ел арасында едəуір əңгіме-сөз болып, ақыры бір үлкен бас қосуда ишанның төрелігіне түседі.

	«Бұл жерде Қылышбекке жігіттер кінə арта алмайды. Ол өте дұрыс шешкен. Ақиқаты, егерде қасқыр оны жарып кетсе, оған ана үшеуі құнын төлей ме? Екінші мəселе, далада аң ұстап, не аулап алуда ұлт дəстүрі деген бар. Оны ешкім бұзған емес. Ол ұлттың өз салты, əдеті. Аңның қызығы, тамашасы аулаушыға құт. Ендеше, бұл жерде сондай жыртқышты жекпе-жекте жығып құлатып, мерейі өскен Қылышбек бір тышқанның терісіне қызығуы қалай? Əлгі ерлік, батырлық қайда қалды? Оның абыройы, атағы қайда кетті? Ата-баба дəстүрін бұзу ұлттан, аруақтан безу болмас па екен?! Мен бұл жерде Қылышбектің батырлығына, намысқойлығына бас ием. Ал енді бір жайт, əлгі үш жігітке қасқырдың терісін байлайық, қайсысы алар екен? Негізі бұл жерде адам тағдырын жыртқыштың ырқына берген, қиын-қыстау сəтте арашаға келмеген үшеуді айыптау тұр. Бірақ ол өтті, кетті, қудаламайық. Негізгі ұлттың ар-намысы, əдет-ғұрпы, салт-дəстүрі өзін мəңгілікке сақтайтын құдіреті екенін ұмытпаған жөн», – депті.

	– Міне, бүгін біз осындай ұлы ойдың иесімен дəмдес болып отырмыз. Ұлтым десе жан берген ғұлама, Қорғантастан неге медресе ашты. Мақсаты – ұлт қамы, – деп қорытты ойын Əбіт.

	– Ойпыр-ай, мына төрелігі де айрықша екен.

	– Бəрін ұлт намысына тіреді, ə.

	– Негізі ұлттың арына тиюге қарсы екен?

	– Ар-намыссыз ел – ел ме? – деп жамырасып кетті отырғандар. Əлгіде ғана сыртқа ишанмен бірге шыққан Жалпақ қария əдетінше үйге күліп кірді. Ишанның жүзінен де жайдарылық аңғарылды. Жалпақ:

	– Ақа, бəлшебектердің ұраны да, сөзі де, ойлап көрсең, астан-кестенімді шығарады. Өзіңіз ревкомды басқарып, едəуір шараларды жүзеге асырдыңыз. Осы жер шаруаға, зауыт фабрік жұмысшыға берілсін деген уағызды қалай түсінеміз? Бізде, мына қазақта жерден басқа не бар? Бəлшебектерден бұрын-ақ біздің халқымыз жерін жерлеп, суын сулап, мыңғыртып мал өсіріп, туған жердің майын бетіне шығарған жоқ па? Сонда ата-бабадан мұраға қалған, не дəуірлер сыртқы жаудан ақ сойылдың күшімен, ақ найзаның ұшымен қорғап, жан алып, жан берген жерімізді тағы кімге бер дейді. Апыр-ау, өзі бай-кедей деп бөлшектегенде, ел арасына араздық, ұрыс-керіс, əлдеқалай тартыс, дау əкелмек пе? Бізде өзі тақыр, дымы жоқ, аш-жалаңаш кедей бар ма? Сізде білесіз, мен де күні-түні Бағаналы елін айнала тінтіп, көз алдыма келтіремін. Əлгі бəлшебектер айтқан ішерге асы, киер киімі жоқ, оларша пролетар дегенде, аш-жалаңашты таппай қойдым. Мұнда кедей дегеніміздің өзінде он бес-жиырма қарасы, басында үйі, қыстау қонысы, жайлауы бар. Осыны айтыңызшы, – деді.

	Ишан орнына жайғасып, əдетінше жайдары күліп:

	– Сіз айтқанды түсіну керек. Екі қолынан басқа, бой қуатынан басқа, аштан өлмес үшін жалдайтын дене күшінен басқа ештеңесі жоқ, барар жері, басар тауы, күнкөріс көзі – зауыт, фəбрік иесіне жалданудан басқа түгі жоқтарды бəлшебектер ілімі пролетариат дейді. Ресейдің көп халқы күн көру үшін сол зауыт, фəбрік, жер иесіне жалданады. Бəлшебектер соларды тік көтеріп қарулы көтеріліс ұйымдастырып, патшаны тақтан тайдырып, билікті қолына алды да, əлгі жоқ-жітікті теңдікке жеткізді. Бүкіл байлық, зауыт, фəбрік, жерді еңбекші халықтікі, кедейдікі деп жариялайды. Бұған дейін патшалық Ресейдің боданында болған елдер, соның ішінде қазақ та бар, осы тəртіпке көшті. Түбі ірі байлардың малы, мүлкі тəркіленеді, өйткені ол сол малды, дəулетті өзі маңдай терімен тапқан жоқ. Басқалардың, жалшылардың еңбегін қанау арқылы ғана тапты. Міне, бүгінгі саясат сөзі осы.

	– Сонда не, қаншама уақыт жиған-тергенімді əлгі қара табан кедейлер талап əкете ме? – деді біреу.

	– Оны уақыт көрсетер. Бірақ бүгінгі саясат бағыты осындай бетбұрыс жасауда. Меніңше, бұл менің өзімнің жеке түсінігім, пайымдағаным, барлық байлық мейлі ол көкте, мейлі ол жерде болсын – мемлекет құзырында, бір ғана басшылықтың билігінде болады. Ол үшін қазір ел ішінде үлкен дайындық жұмыстары əлгі ревкомдар арқылы, олардың жандайшап «шаш ал десе, бас алатын» белсенділері арқылы жүріп жатыр. Қазіргі билік өзінің қарулы əскерін, жандармын, тағы басқа заң нұсқауын іске асыратын кездейсоқтарын дайындап алды. Аз уақытта олардың дабылы қағылды, – деп тоқырады.

	– Апырай, Ақа, мына пайымыңыздың түп тамыры жүректі мұздатып жіберді. Əлгі «қамшымен қойдай қу бай менен молданы» деген апырақ айқайдың өзі ғой түбі, – деді манадан төмен қарап, маңдайын сипалап отырған Əбіт. – Бұл өзі бара-бара басқа шабады дегеннің өзі болмағай.

	– Ол жағын уақыт көрсетер. Менің қазіргі көріп, біліп отырғаным, түсінгенім Ресейді жатса – жастық, тұрса төсек етіп дəуірлер бойы билеген ақсүйектер қазір таса-тасамен басқа елге бұқпантайлап зытып жатыр. Шет жұртты сағалап, жан сақтаудың қамына кірісті. Кешегі мұрнынан маңқылдап үні зорға шығатын зауыт, фəбрік, банкі, жер иесі – билік басындағылар ғасырлар бойғы атамекен мұрасын тастап бас сауғалауда. Бұл бүгіннің шындығы.

	– Кешіріңіз, артық кетсем, «бит жорғалап басқа шықты, тышқан жорғалап таққа шықты» дегеннің қай жағы. Кешегі есі барды есалаң етіп, ессізді есіртудің өзі емес пе? Ғасырлар бойы ел болып, жұрт болып, ұрпақ өсіріп, мемлекет құрып, əлемге белгілі болған нəсілді немесе тұқымды, немесе ұлтты табанға салып тепкілеп құл ету, көнбегенді қылыштың жүзінен өткізу түбі не болар екен?! Осының өзі тым тереңдей берсе, тұқым, зəузат дегенді құртып тынбай ма? – Ишан ойланып қалды. Сауал тастаған жігітке қарап:

	– Бес қасқаның тұқымы-ай, кейде қазбалап, мына Жəпекең (Жалпақты айтып отыр) екеуіңіздің шыңыраудан су шығармай қоятын ғадеттеріңіз бар-ау! Өте ауыр сауал. Бұны жауапсыз қалдыруға да болады. Тек, бір Алланың ғана құзырындағы ғайыптың əміріндегі іс ол! Өз ойымша, қазіргі уақыт тым асығыс, жан-жағына қарап алаңдамай, бар күш-қуатын екі қолы мен аяғын еркіне беріп, екі көзін тарс жұмып алға ұмтылып барады. Байқаған жөн. Табанына шаншылып қалу қаупі бəрінен зор! – деп үнсіз қалды.

	– Тақсыр, білгіміз келген сауалды қойып, оның жауабын күткенімізді, мына дүниені асты-үстіне түсірген уақыттың сырын білуге құштарлығымызды несіне жасырайық. Бір Алла өзі дəм жазып, сізді ойда жоқта ортамызға келтірді. Сізді бүгінгі қазақ елінің ақылы кемел ұстазы, Бағаналы елінің ағасы, бас мүфтиі, имамы санаймыз. Көзіңіз ашық, екі дүниенің сырын кəміл білесіз. Сол үшін сізге сауал да көп. Осы қазіргі үкімет, Ленин ақсақал, бəлшебектердің көсемі қазаққа автономия дербестік берді. Ол не? – деді Жалпақ ишанға таяна отырып.

	– Міне, міне, сауалдың əкесі осы, – деп ишан қуанып қалды. – Бұл мына Русь мемлекетіне кіріптар болған барлық ұлттардың ғасырлар бойғы арманы еді. Бəлшебектер сол көкейде жатқан əрбір ұлттың қышыған жерін қасып, əлгі өзін-өзі билеу, басқару құқын беру туралы заң, декреттер шығарды. Ə. Бөкейханов, А. Байтұрсынов, Ə. Ермеков сияқты ержүрек азаматтардың тегеуріні арқасында қазаққа автономия берілді. Ата қонысы болған жері, шекарасы белгіленді. Бірақ бұл толық өзін-өзі билейтін басқадан тəуелсіз мемлекет емес. Бұл бəлшебектер құрған мемлекеттің құрамындағы ел.

	– Оу, ондай автономияның не қажеті бар? Бізге керегі Кенесары ханның автономы емес пе? – деді тағы біреу.

	– Дөп басып тауып айттың, Мұқтар! Мұқтар десе – Мұқтарсың-ай – деп Ахмет ишан едəуір мархабаттанып көтеріліп, – оны уақыт көрсетер. Дегенмен бəлшебектердің көсемі Ленин айтқан түсініктер ойдағыдай жүзеге асса, Ресей бодандығында болған ұлттарға бұратана деген түсінік болмайды, – деген ишан үй ішіндегілерге қоңыр мейірлі көзін кеңірек ашып: – Сіздер маған көп сауал тастадыңыздар, мен жауап берген болдым. Кей тұста менің ревком басқарғаным да сөз болды. Мен ол жұмыстан қол үзіп, үкімет ісіне араласудан бас тартқаныма да едəуір уақыт өтті. Алла жолындамын. Қорғантастағы медресе ісі мені көп қызықтырды. Бір Алланың ақ жолы ғана мəңгілік, – деді де, – Жапеке, енді бізге ұлықсат етіңіз, əруақтың, баба үйінің төрінде рахат уақыт кештік, көп рахмет! – деді.

	Ишан аттанып кетті. Менде сол кісімен еріп келем. Байқаймын, жарықтық ишанның басқаға кішіпейіл, жақын тұратын жұмсақ биязы мінезінен бе, əлдеқалай көптің көзіне көрінбейтін ерен қасиетінен бе, осы кісіге кездескендердің қай-қайсысы да қасынан қалғысы жоқ. Сарыбайдың Жалпағының үйінде бас қосқан дүрмек жұбын жазғысы келетін емес. Басқамыздан аты жүрісті, жайлы жорғасы тайпалған Ахмет ишан атқа отырысымен-ақ оқ бойы алға шыға əдеттегідей оза жүрді. Əш-пүш дегенше, соқтыртып жүріп кеткен жолаушылар Алаша хан кесенесіне келіп дұға оқып, аттарына қайта мінген. Астына басымен алысқан күрең қасқа мінген Əбіт: – О, қазақтың қасиеті, ұлы пайғамбарымыздың шарапаты бойына дарыған, құрметті аға, ойда жоқта Алла дидар ғанибет жүздесуді нəсіп етіп, дəмдес болып, қуаныш үстінде атқа қонып жатырмыз. – Ат үстінде екі қолын кеудесіне қойып: – Ендігі бет алысымыз киелі Ұлытау. Сол ұлық мекенінде біздің ауыл бар. Сізді арнайы, осы көптің қадірлі ұстазы, басшысы деп, əрі өз отбасымды, қоныс жайымды көрсін деп, балаларыма бата алу үшін құтты қонағым болуға шақырып тұрмын. Келесі түсер үйіңіз біздікі болсын, – деді жайдары ақ пейілін жарқырата күліп.

	– Кімді де болса қонаққа, дəмге шақыру – адал ықылас. Ол құдіреттің өзінің періштелері арқылы көңіл қошын білдіруі. Əлгі қазақ атамыздың «дəм дастарқанын аттама» деп жататыны да содан. Осы ниетте сенің қонысыңа бармау обал болмақ. Сəті түссе, соғайық, – деді ишан өзіне тəн тағлымды мінезіне бағып.

	– Ал, онда жолымыз болғай, бүгінгі түсер шаңырақ Байшұма ауылы! – деп Мұқтар күле дауыстады. Қостағаны болса керек. Ат басын босатып, алдымыздан соққан Арқа желіне бетімізді сүйгізіп жортып келеміз. Ахмет төре сөзге шебер, ойнақы мінезді кісі екен. Сонау жігіт шағындағы естіген, көрген, білгендерін қағазға жазып алғандай сайрап отыр. Сөзуар кісінің, əсіресе мынадай көпті көрген көнекөздің ойын бөлу, сөз қосу қайда. Ара-арасында құрдасы, бала шағынан сырлас досы Күзеубай ғана:

	– Сайра! Сайра, бұлбұлым! Əзір жолдан тайған жоқсың. Бағытың түзу, əй, таңдайы бұлбұл сұңқарым-ай, тіліңді тістемей тоқтама! – деп қамшылап қояды.

	– Иə, сонымен бір топ атты желе-жортып, Ұлытау бауырына да жеткенбіз. Жерұйық, баяғы желмаясын желдіріп, дүниені кезіп, осындай жұмақ даланы іздеген Асанқайғы баба жатқан тау бұл. Биік-биік тау жотасын күнге сүйгізіп, қолтығына тал, терек, ақ қайың ба, жапырақты ағаштың неше атасын өсіріп, көк майсасы төселген барқыттай құлпырып жатыр. Ақ табанына тиген топырағы дүңк-дүңк тықырсыз үн қатады. Таулы, ойдым-ойдым орман жапқан қолтықтан орала бергеніміз сол – ишан атаның басын тартып:

	– Ал, əне, кетті! Кетті, дүркіреп! – деп кідіре берді – Қараңдар! Ғажап! Міне, сұлу дүние! Алдындағы құлжаны көріңдер. Басына бір үйдің шаңырағын артып алып, тауға, аспанға қарай зымырауын қарашы! Неткен əдемілік! Өз үйірін шашау шығармай, отарының алдын бастап биікке самғап, жолына тас шашып барады. Егер, əне солар атқақтап бара жатқан қия жартаспен тұлпар шапса тұяқсыз қалар еді-ай! Қараңдар, қараңдар, көзді ашып-жұмғанша таудың шыңына, шатқалына сіңіп жоқ болды. Əне, өмір! Жарқ етті де жоғалды, – деді ат үстінен шалқалап арқар үйірі үркіп қашқан биіктен əлі де қызықтап көз алмаған ишан – көптен арқар үйірін көргенім осы. Өздері қызғылт түсті, түгі жоғалмайтын қайсар жаратылысты, қорқақтығынан үркектігі басым жануар-ау тəрізі, – деп ойын түйген ол кенет:

	– Пəлі, мен тастан-тасқа секіріп, бір таудың жақпар тасынан тұяғымен от шапқан арқарларды таңырақ асам, биіктік қызығын қанатымен шайқап, əлемнің бар сұлулығын жанарымен таразылаған кереметке көңіл түспейді ғой! Ой, дүние-ай, бар ғажап біздің жерімізде ме еді! Тірі көріністе адамның ақылын тəнті етіп, сезім шуағына бөлейтін осындай құбылыстар болады екен ə! – Ол бұған дейін басқаға белгісіз бір əлемнің қызық тамашасына батқандай таңданысқа түсті. Менің баққаным да, аңдығаным да ишан. Соның қимылы айтқан сөзі:

	– Жігіттер, біз жаңа екі көріністің куəсі болдық. Бірі – бағзы біреуіміздің көріп, кейбіреуіміздің білмейтін жануарымыз арқарлар үйірі, екіншісі тек көкте самғап, көк аспанда құлаштай қанатын қағып, тау-құзда мекендейтін бүркіттер. Екі түрлі жан иесі, екі түрлі тұрмыс кешу, – деді.

	Əбіттің ауылына да кеп түстік. Қонақ кəдесі өз жолымен жүріп жатыр. Бəрінің баққаны ишанның аузы. Жаңа ғана өзін таңғажайып құбылыс таң-тамаша қалдырған ишан жайғасып төрге озды. Əлгіде сол пейілінен ажырамаған, көңілде:

	– Əлгі көріністі естен шығару еш мүмкін емес. Бүгінгі уақыттың бар сырын ішіне жасырған, жазу-сызуы аз дəуірлерге куəгерсіз саяхат жасап алмаймыз. – Ишан толғана ойын жалғады: – Расында, бəрін көзімен көрген өз басынан өткізген Ұлытау атты кəрі бабаны сөйлетер ме еді. Əлгіде ғана соның биік жартасты шыңдарына қолдан атылған жебенің оғындай боп көк болат тұяқтарымен тастардан жарқ-жұрқ от шашып секіріп ойнақтаған жануарлар – арқарлар, көк зеңгірде дүниенің ұңғыл-шұңғылын жанарына сыйғызып, «Ей, сендер жер басқандар, не көріп, не біліп зерделеріңе не тоқып жатырсыңдар!» – деп шаңқылдап дабыл қаққан дауылпаз қырандармен тілдесер ме еді. Əттең, əттең! – деп өз жүрегіне қадалған шаншудай ойларына, айтпақ төтен пікірін жіліктеп кетті:

	– Қазақ халқы батыр, табиғатынан намысқой, кекшіл, екінші жағынан кең-байтақ даласындай жомарт жанды ақ пейіл, досын сыйлаған, қасына дес бермеген халық. Халқымыздың осы қасиеттеріне төріне кілем төсемей-ақ шалқалап кеп жата кететін, міне, осы қазір өзіміз қонақтап жатқан киелі де əруақты Ұлытау, кəрі Ұлытау, қазақ жұртының асыл мекені – тасы алтын, топыра- ғы күміс Ұлытау куə! – деп тағы бір қайырған көсем сөздің шебері. – Басында Едіге, Асанқайғы жатқан биікті басып алу үшін, түпкі мақсаты қазақты жоқ етіп, барын табанына басып алу үшін мен білетін үш шабуыл, үш басқыншылық өтіпті. Мейлі, оны шүршіт, мейлі, қоқан, мейлі, жоңғарлар ұйымдастырсын осы киелі таудың етегіне келгенде қансырап, қазақ атты батыр халықтың сойылына төтеп бере алмай жермен жексен болған. Соңғы жүздеген жылдар орыс бодандығы үстемдік құрып келеді. Қане, соның сырына үңіліп бір қарайықшы. Азия мен Еуропаның құйқалы шұрайлы кең даласын көшіп-қонып жаз жайлау, қыс қоныс еткен, жерінің шекарасын күннің шығуы мен батуы арқылы белгілеген жұрттың табиғатын əбден зерттеген Русь саясаткерлері қазақты бодандық бұғауына қалай түсірді. Əлгі айтылған шүршіт, қоқан, жоңғар соғысын ашпады. Ұлы даланы сыртынан қоршады. Шығысынан Верный, бүгінгі Алматыны үркітті, мына терістігінен Түмен, Омбы, батысында боса да Мəскеуі тұр, қылышын суырып, байтақ далада қазаққа қалай талтаңдасаң, олай талтаңда, ешқайда кете алмайсың. Сен қолдағы қашағансың, – деді сол қазақ бұл. Соның қасиетті жері Ұлытау талай ойға, қиялға жетелейді. Міне, бəлшебектер автономия беріп, қазақ еліне дербестік өзін-өзі басқаруға жол ашылды деп отырмыз. Кейде осы өмірдің суреті көзге үріккен арқарды, көктегі қыратты қыранды елестетеді. Қане, күні бүгінгі, кешегі Октябрь төңкерісі ақ пен қызыл айқасы, қазіргі ел ішіндегі ахуал нені аңғартады. «Бай менен молданы қойдай қу қамшымен», – деп ұрандаған ағаш белсенділер халықты жүндей түтіп кеткен жоқ па?! – деген Ахаң аз ойланып, көкті тағы бір барлап: – Қара қазақтың малдан басқа күнкөрісі бар ма?! Бай, кедей деп адам тіршілігіне қой мен қасқырдың қияпат өмірін, тек қасқой рақымсыздықты арқау етуге бола ма? Ақылға сыймайтын саясат. Қазақтың малсыз, тақыр кедей келе ме, – деп қорқам. Өйткені байларды тəркілеу, Ресейдегі зауыт, фəбрік, жерді тартып алу бізде де іске асады. Түпкі мақсат – бəрі мемлекет билігіне көшеді. Біз үріккен арқармыз. Ал көкте ұшып, ертеңін ойлаған қырандар Алаш ойшылдары не дейді. Оны уақыт өзі айтатын күнде келер. Оның елі, дəрісі басқаша болатыны да күмəнсіз. Ешкім тіс жарып, сөз қосқан жоқ. Бəрі үнсіз қалды.

	Жастығым ба, албырттығыма басып:

	– Ишан аға, келер күннің емі, дəрісі деп кеттіңіз, – деп қасына ергелі бері аузымды ашып сұрап қалғаным – адам болғасын ауырмай, сырқамай жүрмейді. Сол ауруларды емдеп жазатын дəріні қалай жасайды? Үйретпейсіз бе? – дегенім. Бетіме қарап, шегі қата күлген ишан:

	– Алдымен мына бүгінгі уақыттың кеселін анықтайық. Кеселін анықтасақ, оның дəрісін жасау қиын емес, – деді сенімді үнмен.

	– Уақыттың кеселі дейсіз, ə? – деп қайталады Мұқтар ишанды сөзге тартып.

	– Уай, Мұқтаржан-ай, сұрақты біліп отырып қоясың-ау. Осы дəуірдің бүгінгі сырқаты, басқаны қайдам, мына Əбіт үшеуімізге Қарсақбайдың Бөстекбайына, Шопанның Мизамбайына белгілі ғой. Несін сұрайсың, – деді де, – алдымызда біз түбіне жетіп айтып бере алмайтын асыра сілтеу келе жатыр ма деп қорқам. Жеке адамның сырқатын жазу, емдеу қиын емес, тұтас тіршілік ауруға шалдықса, қиындық сонда, – деген Ахмет ишан сол күні Қорғантасқа жүріп кетті.

	Аттанып тұрып:

	– Ей, аттасым, асылдың сынығы екенсің. Сенің көкейіңді танымадым. Талабың таудай жігіт екенсің. Маған қойған сауалың бір сөзбен жауаптың ісі емес. Қасыңа мына менің інімді ертіп, күзге қарай, шөп піскен кезде, демек пісікшілік уақытта келші. Əлгі өзің тілеген дəрі-дəрмек жасайтын дала өсімдігін көрсетіп, оның қасиеттерімен таныстырайын, – деді.

	– Мақұл! Мақұл аға! – деп аттандырып, қол алысып қала бердік. Шіркін, сағымдай бұлдырап, аққан жұлдыздай өте шыққан өмір-ай! Ахмет төре бүгінгі шау тартқан құрбы-құрдастарын іздегендей оң-солын қарап:

	– Күзеке, – деді, – осы айтылған əңгімеден қалып қойғаны, жарықтық Ахмет ишанмен бірге болған сол бір ұмытылмас тарих күндерден тастап кеткенім болса, өзің толықтыр. Біз де енді көп жүре бермеспіз. Мына Қарекем баласы (менің əкем Қаражігітті айтып отыр) жас қой, жадында сақтар, өзі де қаламы қимылдап сүйкектетіп отыр емес пе? – деп əңгімесін əрі созды. Күзеубай қарт қарқ-қарқ күліп:

	– Төреден сөз алып, сөз қосу əдетімде жоқ, – деді. Енді бар назарын маған аударған төре:

	– Ойпырай, сол сайранда жарықтық ишан заманның көп сырын көріп келгендей жайып салыпты. Өкінішім əлі де өкпеме қадалады. Əулие кісі ғой, əр сөзін мəн бере сөйлейді. Артық кеткен тұсын көрмедім. Бəрін қолмен қойғандай тап басып айтып кетіпті.

	Артынша, асыра сілтеу болмасын, аша тұяқ қалмасын, – деп атқа мінген ағаш белсенділер елдің астын үстіне шығарды.

	Бұл кезде жарықтық ишан о дүниелік болып кеткен. Не деуге болады, айтқаны дəл келіп тұр. Малдан басқа күнкөрісі жоқ қазақтың бар малын сыпырып алды. Байды, орташаны тақырға отырғызды. Ел аш-жалаңыш күйге түсті. Біреу ойға, біреу қырға басып, кешегі мыңғыртып мал өсірген дала қаңырап қалды. Аштық келді. Кешегі жомарт, бірін-бірі бауыр, дос санаған ел бірін-бірі жеуге барды. Əке – баладан, бала əкеден безді. Сонда ғой мына Күзеубайдың:

	– Əй, төре, Ахмет ишан көріпкел кісі екен-ау. Үріккен арқарды мысал етіп, көктегі қыранды бекер көрсетпеген екен. Сол арқардай үріккен ел қайда? Көкте қыран боп ұшқан Алаштың көсемдері тірі қалды ма? Əулием-ай, келешектегі халықтың басына келетін зұлматты қалай дөп басып, тұспалдаған! Əне, ақылы кемел ойшылдың, ел көсемінің көрегендігі уақыттың қатал мінезін аңғарып, өзінше қорытынды жасап, оны бізге айтып кетті-ау! – дейтіні.

	– Расында, бəлшебектердің Русь билігін жасап, қазаққа автоном бердік, деп оның билігін Қалашокен деген қанішердің қолына беріп қойғаны масқара болды-ау! Бір ауылды бір қазаннан ас ішуге, бір төсекке жатуға мəжбүр етпеді ме? Əне, бəлшебектердің жаңа заманы! Онымен де қоймай, бір халықтың бас көтерер есі бар, бар бетке ұстар оқығандарын, халық жауы, шетелге сатылғандар, – деп ұстап, атып жіберді. Халық басқа ұрған танадай мəңгіріп, есінен адасып қалды. Біреуге біреудің сенімі кетті. Біреудің соңынан біреу тыңшы, аңдушы болып, бірін-бірі қаматты. Ахмет ишан жарықтық осындай сұмдықты күні бұрын сезіп, бəлшебектер берген биліктен, ревкомдықтан өзі бас тартты. Құдайды мойындамайтын үкіметке адалдық, əділдік болмайтынын білді. Болашақты болжау деген осы болса керек. Əлгі «үш күннен кейін тозаққа да үйренеді» демекші, бəлшебектер тəртібіне көнген ел есін енді жия бергенде, соғыс – пəшестермен айқас басталды. Бар азамат майданға аттанды. «Бəрі майдан үшін! Бəрі Отан үшін! Сталин үшін!» деген ұран көтерді. Иə, қарағым, бəрің бір күнде сол соғыс атты сұрапыл майданға кеттіңдер! Көз жасы таусылмайтын неткен халық бұл! Əне, бəлшебектің өмірі! Төрт жылға созылған қан төгісте қанша шаңырақ иесінен айырылды, қанша əйел жесір, қанша бала жетім қалды? – Ахмет төре сақал, мұртына дейін жел үрлегендей желпілдеп, қалшылдап кетті. Қызық кісі, қалтасынан орамалын алып көзінің жасын сүртті. – Қырылып қалдық қой, қырылып, – деді үні тұншыға шығып. – Бірақ болған іске болаттай бол деген ғой, шыдап келеміз. Үйдегілерді бір шолды да: – Осымен бұл əңгіме тынсын. Ұлы адам, ел қамқоры есіме түсіп, көзіме жас алдым. Мен көрген игі жақсылар ішінде Ахмет ишан Оразаұлындай ірі пайымды кісіні көргенім жоқ. Айтқанының бəрі ел қамы, ұрпақ қамы екен,

	– Əй, азаматым, сен білмесең керек, ишан байларды тəркілеуден екі жыл бұрын қайтты бұл өмірден. Бірақ біздің келешегіміздің қандай болатынын тұспалдап айтып кетті. Əруақтың жатқан жері пейіш, топырағы торқа болсын, – деп бетін сипады.

	– Ахмет ишан сонда Бағаналы болды ғой, – дедім мен.

	– Иə, иə, Бағаналы, Ақтаз, оның ішінде Тіней, білмеуші ме едің. Өз əкеңнің құрдасы еді ғой ол кісі, – деп ойын аяқтады.

	Ахмет төре өте ақкөңіл, отырған жері əзіл, күлкі, ақ жарқын қария еді. Ептеген тамыр ұстап, қан алып, науқастанған кісіге ем жасайтын. Ол өзі де: «Жүйрік аттың қадірін аяғы кеткенде білесің, жақсы адамның қадірін өмірден өткенде білесің», – деп отырушы еді жарықтық. Сол сөзі рас болды. Тəуіптігі де болатын, онысын «Ахмет ишаннан үйренгенім», – деп мақтаныш ететін. Жарқын мінезі есімнен кетер емес. Жақсының қасиеті сол шығар тегі.





