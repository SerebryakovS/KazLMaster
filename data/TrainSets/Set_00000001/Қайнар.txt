	Ербол Тілешов

	Қайнар





	Мақалалар, сұхбаттар



	Жинаққа автордың әр жылдары жазылған мақалалары және сұхбаттары енгізілді. Кітапқа енген еңбектер тіл, әдебиет және Алаш қозғалысы тақырыптарын қамтиды.

	Кітап ұлт руханияты қызықтыратын оқырман қауымға арналады.





Аңдату




	Қаламгер, оның ішінде ақын немесе жазушы болу – қазақтың көп баласының арманы шығар. Біз де шығармаларымызды болашақта көпшілік оқитын, оқыған соң халық танитын тұлға болғымыз келгені рас. Балалық, жастық шақта өзіміз шығармаларын жастана оқитын ақындарға еліктеп өлең жаза бастадық. Есейе келе ол шимайларымыздың нағыз ақындықтың қасында әншейін бос әурешілік екенін ұғынып, жазған «өлеңдерімізден» ұялдық. Сөйтіп, ақын бола алмайтынымызды, ақындық туабітті қасиет екенін анық ұғынып, ең болмаса шайырлар жазған өлеңдерді оқушыларға түсіндірейік деген ниеттен болса керек мұғалімдікті таңдадық. Біздің бұл таңдауымызға, әлбетте, ата-анамыздың ұстаз болғаны да әсер еткен шығар . Осындай ішкі шешімнен соң, Қазақтың Абай атындағы педагогика институтының қазақ тілі мен әдебиеті мамандығына оқуға түстік. Ақын не жазушы шықпайтынын әбден ұғынған түйсігімізде «сыншы, әдебиет зерттеушісі болу керек» деген мұрат оянды. Сөйтіп, осы мақсатқа бекіндік. Сол шақта Лев Толстойдың: «Әдебиетшілер – ақын бола алмай қалғандар» деген нақылын оқып, бұл сөзді өзімізге арналғандай сезіндік. Сөйтсек, ол біз сияқтылардың баршасына арналған екен. Оны әдебиетші қауыммен араласу барысында білдік.

	Біз оқуға қабылданғанда институт делініп, аяқтар шақта Қазақ мемлекеттік педагогика университеті атанған біз үшін аса аяулы, өте ыстық оқу орнын бітіріп министрліктің жолдамасымен сол кездегі Сәкен Сейфуллин атындағы Целиноград педагогика институтына жіберілдік. Менің мұғалім емес, басқа мамандық иесі болуды қалаған әкем алыс бейтаныс қалаға баруыма батасын берді. Сөйтіп, біз келгенде «Ақмола» деген тарихи атауы қайтарылған қаланың тұрғынына айналдық. Әрине, сол кезде бізде оның ел астанасы болатынын білген жоқпыз. Қазақ әдебиеті кафедрасында оқытушылық қызметімізді бастадық, сөз өнеріне деген құштарлығымыз артпаса, кемімей, әдебиеттану ғылымының қыр-сырына қаныға бердік. Содан Алаштың Абайдан соңғы кемеңгер ақыны Мағжан Жұмабаевтың романтизмі бойынша кандидаттық қорғадық, нағыз әдебиетші атану үшін ғылыми атақтың ең негізгі мәселе емес екенін де ұғындық. Оқытушылықтан тіл саласындағы кеңселік қызметке келдік. Әр қазақ сияқты тілімізге жанашыр болып жүрсек те, «мемлекеттік» деп жарияланған тіліміздің көптеген шешілмеген мәселелері бар екеніне қанығып, әдеби мақалалармен бірге тілдің қолданыс аясын кеңейтуге қатысты еңбектер жазуға да ойыстық. Сонау студент кезімізде күресін қаһармандыққа балаған, Мағжан поэзиясын зерттегенде аса қызығушылық тудырған, халқымыздың абыройы мен намысы үшін жаралған Алаш қозғалысы тұлғаларына айрықша елітіп бұл тақырыпқа да бардық. Сөйтіп, көркем туынды жаза алмасақ та ғылымның маңайын төңіректеп жүріп, әдебиет, тіл және Алаш тақырыбына қалам тарттық. Бұл кітапқа осы тақырыптар төңірегінде жазғандарымызды топтастырдық. Қолдарыңыздағы жинақ ұлтымызды оның тілі, әдебиеті, тарихы, осылардан өрістейтін руханияты, намысы, абыройы, санасы, дәстүрі, жады сақтайды дегенге кәміл сенетін адамның жазбалары. Сондықтан да олар өз арнасымен осы кітапқа топтастырылды. Мақалалардың бірқатарына «ғылыми» деген анықтауыш беруге болса, кейбіреулері публицистикалық стильде жазылды. Кітабымыз өз оқырманын тауып жатса, алтын уақытын арнаған ондай абзал ағайынға алғысымызды айтамыз. Әрбір автордың бұған дәмеленетіні сияқты, біз де үмітімізді жасырып қалғымыз келмейді. Тақырыптың өтімділігі бар да, оны ұқсатып жаза білудің де бар екенін жақсы ұғынамыз.





Ұлт тұмары





Толғауы тоқсан, толғағы жеткен туған тіл




	Мемлекеттік тіл – мемлекетшілдік сана негізі

	Адамзат қоғамының саналы түрде сабақтаса, араласа тіршілік етуінің өміршең құралы, халықтың «менінің», ұлттық ділінің арқауы – тіл дейтін болсақ, онда адам баласы ұлтына, жеріне, тарихи дамуына, қауымдасуына, діліне қарай дербес мемлекеттер болып өмір сүріп жатқанда тіл мәселесінің мазмұны да, мәні де артпақ. Жалпы мемлекетішілік қатынас құралына айналған тіл үлкен саяси мәнге ие. Яғни, тіл өзіне тән табиғи қызметтерімен бірге ендігі тұста аса маңызды елдік, мемлекеттік қызметті де атқарады. Нәтижесінде, мемлекет ішінде тілдің біріктірушілік, басқарушылық, реттеушілік маңызы артады. Сөйтіп, әлеуметтік құбылыс ретіндегі тіл ірі саяси құбылысқа айналады. Оны «мемлекеттік» немесе «ресми» тіл деп атап жүрміз.

	Саяси тұрғыдан тіл – мемлекетішілік қатынас, басқару, қоғамдық қатынастарды реттеуші, азаматтардың өзара түсінісу құралы болса, ұлттық тұрғыдан – сол халықтың тарихы, дәстүрі, мәдениеті, білімі, танымы сақталатын ең басты қазынасы. Соған орай, тіл – мемлекет тұтастығының кепілі және халықтың төлтумалылығын сақтаушы әрі жетілдіруші негізгі рухани құбылыс. Қазақстандағы мемлекеттік тіл дегенде біз осы екі мәселені алға тартуға тиіспіз. Бұл арада қазақ халқының саяси тәуелсіздік алып, өз алдына жеке ел болуы – оның тілінің де еркіндік алуымен, кедергісіз өрістеуімен тікелей сабақтасып жатуы қажет-ақ. Егемендікке жетуіміздің негізінде саяси, тарихи, себептерден бұрын «қазақ» деген ұлттың болмағы тұрса, онда халықтығымыздың қайнарында тіл тұрары ақиқат. Егемендік тұсында тіліміз ұлтты сақтаушылық сияқты ұлы тарихи миссиясымен бірге ұлтымыздың саяси һәм қоғамдық құқықтарға ие болуының, рухани әлемін кеңейтуінің де кепілі қызметін толықтай орындауы шарт. Бүгінгі кезеңдегі тілдің тағы бір қызметі – отарлық-империялық экспансия мен идеология жаңғырықтарынан арылудың да пәрменді құралы бола алатындығында. Қазір көп көтеріліп жүрген мемлекетшілдік сана мәселесінде де қазақ тілінің рөлі төтенше маңызды, тіпті, әрбірден соң қазақ тілінің мемлекеттік мәртебесі толық жүзеге асырылмай тұрғанда мемлекетшілдік сана да қалыптасуы қиын. Елдің абсолютті көпшілігін құрайтын тұрғындардың ана тілі, мемлекетке атау берген халықтың әрі тарихи, әрі заманауи рухани ұстыны, «мемлекеттік» деп жарияланған тілден тыс мемлекетшілдік сана қалыптасады деудің өзі тым абсурдты. «Тіл күшеймей – ұлттық рух асқақтамайды. Ұлттық рух көтерілмей – мемлекеттің рухани дамуы болмайды. Өйткені ұлт өзінің барша болмысын, барша әлеуетін өзінің тілінде ғана таныта алады. Сондықтан ұлттық сананың жаңғыруы – тілдің жаңғыруымен тікелей байланысты» дейміз. Бәрі дұрыс, бәрі жөн. Тіліміз «ана тіл» деген бастапқы табиғи қызметімен бірге «мемлекеттік тіл» атты саяси мәртебеге де ие. Сондықтан елімізде оған қазақтардың ғана тілі деп қарамай, оның баршаға ортақ тіл боларлық заңды позициясы күшейтіліп, ол міндеттілік пен қажеттілікке ұласуы тиіс. Сонда ғана ол ел қауіпсіздігінің мәселесіне тікелей қатысты мемлекетшілдік санаға бастайды. Жалпы мемлекеттің стратегиясымен сабақтас бұл міндеттің өзге тілге жүктелуі еш дұрыс емес. Мемлекет тұтастығына, өз мемлекетіне деген азаматтық қатынасқа мұндай жағдайдың оң ықпал етуі екіталай. Тәуелсіздігін алған елде отаршылдық қалдықтарынан тазару, жаңғыру үдерісі міндетті түрде жүргізілуі тиісті. Десек те, біз сол отаршылдықтың негізгі атрибутын сақтап қалдық. Ол мемлекетшілдік мақсаттағы бастамаларға кедергі келтірмей тұрмайды. Сондықтан осындай іргелі жұмыстың сәтімен басталуы да, баянды болуы да «мемлекеттік тіл» деп жарияланған тілдің жалпы қоғамды тұтастырушылық бағыттағы қарқыны мен пәрменіне байланысты.

	Қазақстанда бүгінгі таңда мемлекеттік тілдің негізгі қызметі сол тілдің өзіне жүктелмегендіктен, көп жағдайда орыс тілінің шектен тыс «белсенділігі» байқалып тұрады. Кешегі империяның, қазірде әлемдік тілдердің қатарындағы, елімізде сан миллиондаған тұтынушысы бар тілдің, әлбетте, қазақ тілі сияқты қағажуда болған, өз отанында екінші тілге айналған тілмен салыстырғанда қабілеттілігі жоғары. Бірінші кезекте ең болмағанда орыс тілінің деңгейіне жету үшін тілімізге мемлекеттік тілге тән артықшылықтар берілгені жөн. Мұндай артықшылықтар берілмейінше, қазақ тілі өзінің табиғи тұғырына қона алмайтынын ширек ғасырлық уақыт дәлелдеді. Мемлекеттік тілдің бәсекеге қабілеттілігін қамтамасыз ету, тілдердің қолданысын реттеу мемлекет тарапынан жүзеге асырылғанда ғана орындалмақ. Олай жасалмай, дәл қазіргідей қазақ тілі мен орыс тілі қосақталып тұрғанда міндетті түрде қазақ тілі емес, өзге тілдің басымдығы сақтала бермек. Бір мемлекет ішінде негізгі ұлт халықтың жетпіс пайызға жуығын құрап тұрғанда екі тілдің паритетін сақтау мүмкін емес, тіпті қажетсіз де. Қазақстан Республикасында қазақ тілі де-юро мемлекеттік тіл болса да, орыс тілі нақты де-факто негізгі тілге айналдырылған. Соның нәтижесінде, орыс тілі іс жүзінде мемлекетті басқару тілі дәрежесінде. Бұл тәуелсіздік алған жылдан бері өзгеруге тиісті бірақ өзгертілмеген сондығынан да қазақ тілінің мемлекеттік мәртебесін ескермей, оны екінші тілге айналдырған жағдай. Бұл қазақ тілінің конституциялық мәртебесін көпе-көрнеу елемеу, тіл туралы заңды орындамау. Ең сорақысы – орыс тілінің осындай ретсіз үстемдігі халықтың санасына сіңірілгені сондай, халық оны жайбарақат, қалыпты жағдай сияқты қабылдауға әбден үйреніп те, көндігіп те алған. Қоғамдағы қандай құбылыс болсын миллиондардың әлгіндей қалыпты қабылдауына айналса, онда тиісті мәселені шешу жыл өткен сайын қиындай бермек. Қазақ тілі тура сондай жағдайда. Қабылданған заңдар, мемлекеттік және мемлекеттік емес әртүрлі деңгейдегі мекемелердің орыс тіліндегі том-том құжаттары, ең бастысы – осы тілдегі жұмыс лексикасы, терминологиясы әбден орныққаны, адамдардың санасының соған үйренгені соншалық, енді өзіміз қолдан жасаған осы әдеттен арылып, мемлекеттік тілге бірден көшу немесе аз жылдың ішінде көшу, шынымен, қиындық тудырады.

	Осы қиындықтан үрейленіп кешіге берсек, онда бұл салада атқарар жұмыстар одан сайын еселене бермек. Қазақ тіліне жаппай көшкенде өзіміз қордалаған осындай кедергілермен әлі күресетін, тілдік саясатта кешіккенімізді ұғынатын уақыт туатын болады. Елбасы Нұрсұлтан Назарбаевтың: «Шүкір, ел есін жиды: тілден артық қазына, тілден артық қасиет жоқ екенін кештеу де болса түсіндік» деген сөзінде ойланарлық мағына бар/1,88/.



	Тіл – халықтың ұлттық мәртебесі

	Тілдің ұлт қалыптасуындағы, өркендеуіндегі, сақталуындағы төтенше маңызы жөнінде өз тарихымызда Алаш зиялыларынан бастап, әлемдік ой-пікірлерде немістің классикалық философиясы өкілдерінен, философиялық лингвистиканың бастауында тұрған, тілді ұлттың рухани болмысының негізі деп қараған Вильгельм фон Гумбольдтан тартып бүгінге дейін лингвистика мен философия, әлеуметтану, саясаттану, қоғамтану, психология, педагогика, этнология, эстетика шегінде қаншама еңбектер жазылды. Бұл еңбектердің негізгілерімен танысқанның өзінде тілдің маңызы – біз көбінесе жүгінетін қарым-қатынас құралы ретіндегі қызметінен әлдеқайда терең, мәнді екенін ұғынуға боларлық. Біз тілдің негізгі көп қызметінің бірі ғана болатын оның қатынас құралы ретіндегі қызметін барлығынан жоғары қойғандығымыз сондай, ұлттық тілдің халық, мемлекет, ұжым, отбасы, тұлға өміріндегі терең байланыстарына үстіртін қарайтын болдық. Сондықтан да мамандар ғана жақсы ұғынатын тілдің көпфункционалды болмысы, әсіресе, оның мемлекеттік тіл қызметін орындау барысында ескеруге тиісті тұлғалардың тарапынан мән берілмегендіктен де қазақ тілінің қолданыс аясын кеңейтуде салғырттық пен баяулық, тілдің орасан ұйыстырушылық қабілетін елемеу орын алды. Сол себепті де, қазақ тілінің ана тілі ретіндегі де, мемлекеттік тіл ретіндегі де тұтас мемлекеттің азаматтары өмірінен алатын айрықша орны, содан туындайтын отбасынан бастап мемлекеттік деңгейге дейінгі әлеуметтік, саяси, психологиялық тағы да басқа көптеген әсерлері ескерусіз қалуда.

	Тілдің ұлттық рухпен, халықтық болмыспен тікелей байланысы, әрбірден соң оның солардан өрістейтіні тілдің тууымен, жасалуымен, қалыптасуымен сабақтас үдеріс. Тіл – халықтың қоршаған ортаны, әлемді тануының, оған баға беруінің көрінісі десек, онда тіл сол халықтың мінезі, барша көзқарасы жинақталған ділінің қоймасы болмақ. Бұрыннан бар осы тұжырымға ой қоссақ, онда тіл халықтың қалыптасу кезеңімен бірге қалыптасқан құбылыс ретінде сол халықтың материалдық дүниеге көзқарасы мен барша рухани әлемі жинақталған, сақталған әрі ұштала беретін байырғы да бүгінгі мәңгі қозғалыстағы қазынамыз бен құралымыз. Тілдің халық тағдырының бөлінбес дәл осындай бөлшегі болуы – тіл мен халықтың тұтас ағза екенін айғақтайды. Сондықтан тілі күшті халық та күшті, тілі беделді халық та беделді. Тілді сол ағзаның күретамыры деп қабылдасақ, онда тіл бүкіл халықтың қимыл-қозғалысын, әрекетін жүргізіп тұрған қуаты.

	Тілдің халық психологиясының айрықша көрінісі екендігі және тіпті сол болмысты жасауға тікелей қатысатыны соншалықты оның затты, құбылысты бейнелеуі де соншалықты дербес, соншалықты төлтума. Соған орай, әрбір жеке тіл оларды қалайша берудің лексикалық, грамматикалық, стилистикалық тәсілдері мен мүмкіндіктерін өзінше шешеді. Қазіргі кезеңде, әсіресе, ресми стильде қазақ тілінің аударма тіл ретінде қолданылуы сол мәтіндердің ұғынықсыздығын, осыдан қазақтілді ортаның оларды қабылдамауын қалыптастыруда. Ұғым жасаудың орыстың тілдік аппаратында орындалуы, яғни, осы тілдік танымның үстемдігі мемлекеттік тілдің өзі шеше алатын және шешуге тиісті мүмкіндігіне кедергі жасауда. Алдымен, орыс тілінде дайындалып қасына қазақ тіліндегі аударманы тіркеу – тіл саясатын жүргізудегі кезеңдік шара болғанымен, тілдердің теңдігін жасай алмайды. Қазақ тілі мемлекеттік тіл ретінде дәл бүгін саяси, қоғамдық, әлеуметтік тағы да қандай да болсын барлық мәселелерді шешуге әлеуетті тіл. Мәселе – тілімізге осы мүмкіндіктің толығымен берілмеуінде. Өз қайнарынан өрістемеген, өзге тілдің жетегіндегі тілдің ішкі әлеуеті әлсірейді. Тілді күшейтудің ең басты тетігі де, тәсілі де оны барлық салада барынша қолдану. Өйткені, тілді ұлттың ағзасымен біріккен күрделі құрылым дегенге оралсақ, онда сол құрылымның өзінің ішкі бүтіндігі, осы бүтіндікті жасайтын тілдік клеткалардың ғасырлар бойы орныққан, өзара үйлесімді қиылысқан комбинациясы бар. Бұл комбинациялық жүйе өз табиғатына сай өрістеуі тиіс. Оны басқа тілдік комбинацияда орындасақ, онымыз міндетті түрде жасанды болып шығады. Осы тілдік кодтар кеңестік кезеңде бұзыла бастап еді, қазір соны жөнсіз жалғастырудамыз. Тілдің қолданыс кеңейтуді аударма тілінде сөйлеп, жазып «Тілімізді дамытып жүрміз» деу оны қатынас құралы ретінде ғана үстіртін қараудың нәтижесі. Сол себепті де, қазіргі кезеңде кейбір орыс сөздерін қосып, араластырып сөйлеуден бұрын қазақ тілін аударма тіліне айналдыру анағұрлым қауіптірек. Мәселен, қазақшаға орыс сөздерін қосып сөйлеу, әрине, тілді шұбарлау, дегенмен, оны түзетуге боларлық. Ал бөгде тілдің сөздерін қоспай-ақ тілді бүлдіруге болады. Қазақ тілінің табиғи синтаксистік моделін, стилистикалық қолданыс қалпын бұзып сөйлеу, жазу – тілді бүлдірудің төте тәсілі. Қазіргі кезеңде осындай тіл бүлдірушіліктер көріністері жиі байқалады. Әсіресе, құжаттарды орыс тілінен тікелей, орайсыз аударылған сөйлемдер жайлап алғандай. Алдымен, санада орысша дайындалып, ауыздан қазақша шығатын сөйлемдерді, теледидардан, радиодан сөйлейтін танымал азаматтардан да кездестіретін болдық. Әлбетте, кезеңіне орай, тілдегі сөйлеу үлгілерінің де жетіліп тұратынын түсінеміз, десек те, мұндай үдеріс сол тілдің ішкі табиғатынан өрістегені жөн. Ол тілдің негізгі төлтумалылығын сақтап, оның табиғи мүмкіндіктерінен туындағанда ғана тіл байымақ. Тіл табиғатын сақтаудың ұлт үшін аса маңызды болатыны – ол ұрпақтарды жалғастыратын халықтың жады, рухани көпірі. Яғни, халықтың сөздік қорын, тілдің ішкі табиғатын сақтау арқылы ұлт өзінің кешегісін ұғынады, бүгінгісін жетілдіреді, ертеңге берік рухани байланыс құралын дайындайды. Дәл осы арада тілдің тұтастырушылық, туысқандық белгісі ретіндегі ең негізгі табиғаты аңғарылады. Бір халық адамдар арасындағы бауырластықты нығайтатын барлық қатынастардың маңызды екендігін бағалайтын болсақ, онда бір ұлт үшін бір тілде сөйлеудің маңызы тіптен айрықша. Қазір елімізде қазақтардың ана тілін білмеуі немесе нашар меңгеруі – олардың қазақ тілді ортамен түсінісуін қиындатанын күнделікті аңғарып жүрміз. Бұл тұрмыстық, психологиялық, қызметтік әлдебір қатынастарға кедергі болады. «Шала қазақ» ұғымының пайда болуы, қазақ тілділер үшін бұл ұғымның кекесін мәнінде қолданылуы, орыс тілді қазақтың бұған намыстануы, ашулануы, тіпті кейде оның дөрекіліктерге ұласуы, әлбетте, мақтарлық құбылыс емес. Бұл жеке адамдар үшін ғана емес, халық, мемлекет үшін де жақсы емес. Сондықтан да әр ұлттың азаматтары өзінің ана тілінде түсінісуі, бір жағынан ұлтты күшейтсе, екінші жағынан біздің жағдайымызда мемлекетті де күшейтеді.

	Бұл арада бұрынғы тілі сақталмай, оның жұрнақтарынан жаңаша сипаттағы тіл жасап алған еврей халқын бүгін де сол жасанды тілі біріктірмей, оларды дін тұтастырып тұрғанын да айта кетуге болады. Израильде посткеңестік елдерден барғандар әлі күнге дейін орысша сөйлейді, осы тілде өздерінің телеарналары, газеттері мен журналдары бар. Бұл тұста айтпағымыз – тілдің өз табиғатын бұзып, басқа тілдің кейбір конструкцияларын қабылдауы – сол тілдің рухын кемітеді. Тіл халықтың рухы, ділі сақталатын ең қымбаты болғандықтан, ол жалпы ұлттық болмысқа әсер етеді. Әрбір тұлға, халық күнделікті реалды өмірінде сан түрлі тіршілік әрекетін атқара отырып, саналы жан иесі ретінде, әйтеуір, басым бір тілде ойлайды, сөйлейді. Сол ойлау, ойдан қорытылып шыққан сөзде тілдік болмыс қана емес, сөйлеушінің ой жүйесі, адамның танымы мен зердесі, қоршаған ортаға баға беретін бейнесі тұрады. Қоршаған ортаны бейнелеу әр тілдің өзіндік ерекшелігі арқылы жүзеге асырылады. Яғни, әрбір тіл – сөздердің жиынтығы ғана емес, таным бастауы. Әр халықтың ғасырлар бойы қалыптасқан ойлау жүйесі болатыны сияқты, сол ойын таңбалайтын сөздер жүйесі де жасалған. Сондықтан әр тілдің өз логикасы бар. Бәлкім, тілдерді сөздік қорына қарап ғана бөлуге болар. Басқалай мына тіл жақсы, мына тіл орташа немесе әлсіздеу деген жөн емес. Қалай болғанда адам баласы нақты бір ұлттың, мемлекеттің өкілі ғана емес, сонымен қатар нақты бір тілдің де өкілі. Өйткені, біздің бүкіл ақылымыз, зердеміз басқа да адамға тән алуан қасиеттеріміз тілдік санамызда жинақталады, тіл арқылы сыртқа шығады. Сондықтан да тілде ұлттық болмыс, халықты халық ететін рух сақталады. Қазақтың ана тілін білуі – тек формальды сөйлеуі ғана емес, өз болмысын, рухын сақтаумен тікелей сабақтас, тіпті, оның қазақ болып қалуымен табиғи тамырлас. Мәселенің бәрі осында. Қазақ тілі жағдайында тілімізді сақтау – ұлтты сақтаумен бірдей. Бәлкім, осы ұғым қайталана беріп, өзінің әсерін азайтқан да болар, Бірақ, халық болып жасаймыз десек, бұл шындықтан айналып өте алмаймыз.

	Адамзатты ұлтына қарай бөлу деген сөз оларды тіліне қарай бөлумен барабар. Бәлкім, XXI ғасырда бұл схемаға кейбір халықтардың тегі мен тілі үйлеспей жатса, онда ол схеманың емес, сол халықтардың тарихындағы отаршылдықтың таңбасын көрсетеді. Мәселен, латынамерикандықтардың испан, португал тілдерінде сөйлеуі, – табиғи емес, әлгіндей тарихи себептерден. Отаршылдық саясат әлемнің саяси картасын ғана емес, тілдік картасын да өзгертті. Бір тілден екінші тілге ауысу – бір рухани кеңістіктен екінші рухани кеңістікке ауысу болмақ. В.Даль: «Не атау, не діни сенім, не бабалардың қаны адамды бір халықтың өкілі ете алмайды... Қай тілде ойласаң, сол халыққа жақынсың» – десе /2/ «Қазақстан Республикасы» деген мемлекетте оның негізін құрайтын қазақ халқының мәдениеті мен дәстүрі, тарихы дәріптеледі, солай бола да бермек. Енді осыларды тек сырттай біліп қоймай, тең құқылы ел азаматтары ретінде сол үдерістің ішінен табылуы үшін барлық отандастарымыздың мемлекеттік тілді білуі қажет десек және осы қажеттілік бізді одан сайын ұйыстырады деп тұжырымдасақ, онда тілдің мемлекетті тұтастандыратын, соның үшін, берік ететін, сақтайтын ең басты мемлекеттік деңгейдегі миссиясы туындайды. Бұл неғұрлым тезірек орындалса, соғұрлым қазақ халқының ғана емес, Қазақстан Республикасының мүддесі орындалмақ, мәселе осында. Сол себепті, тіл тақырыбын жиі көтеру – ұпай жинау немесе әсіре ұлтшылдық емес, мемлекетшілдік санаға бастайтын өміршең қадам.

	Қазақ тілінің елімізде толық және тезірек өз мәртебесіне сай қолданысқа енуінің дәл қазіргі білім мен ғылым бәсекесі жүріп жатқан қоғамда және бір себебі бар. Ол заманауи ғылымның, өркениет жетістіктерінің қазақ тілінде болуымен тікелей сабақтас. «Тіл мен халықтың рухани күші оның интеллектуалдық қабілетінің бөлінбейтін біртектес әрекеті» – дейді әлемдік ғылымда тіл мен халық рухының терең сабақтастығын ашқан, сонысымен ғылыми мектеп қалыптастырған Гумбольдт /3,68/. Тілдің ілгеріде келтірілген табиғи, саяси, қоғамдық, философиялық, мәдени маңызды қызметтерін жүзеге асырудың қажеттілігі жайын ұғыну үшін, ең алдымен оның қолданыс аясына шолу жасайық.

	Тіл – жеке адамның тұтыну, қатынас құралы болу үшін ол ең алдымен оның санасында, психологиясында орнығады. Ойлау мен сөйлеуді бір-бірінен ажырағысыз үдеріс ретінде қабылдасақ, онда сөйлеу ойлаудың нәтижесі болады. Адамның өзінің сөйлейтін тілінде ойланатыны, яғни, сөйлемес бұрын тілдік әрекет ой деңгейінде туатынын түсіну аса қиын болмаса керек. Сонымен бірге, біздің сөйлеу актімізден кейін де сол өзіміз айтқан сөздер жөнінде ойланатын кездеріміз де аз болмайды. Сондықтан бұл арада қос әрекеттің, яғни, ойлау мен сөйлеудің бастапқылығы мен жалғастығы екеуіне де қатысты. Бұдан шығатын қорытынды: біріншіден, кез-келген адам саналы биологиялық объекті ретінде өз санасында әйтеуір бір тілде өмір сүреді, бұл арада адам санасында бір тіл өмір сүреді дегеннен де осы дұрысырақ болар. Яғни, адам ұлттың, мемлекеттің өкілі ғана емес, белгілі бір тілдің де өкілі. Сондықтан болар лингвистикалық философияның ірі өкілі Л.Виттенштейннің: «Менің әлемімнің шекарасы – менің тілімнің шекарасы» дейтіні /2/. Бұған мынадай мысал келтіруге болатын сияқты. Айталық, Қытайдың Іле қазақ өңірінде тұратын, күнде ана тілінде сөйлесетін қандасымыз бен Еуропада немесе Америкада тұратын көбінесе басқа тілде сөйлейтін қазақтың рухани әлемі, өз ұлтын сезінуінің, сағынуының деңгейі бірдей емес. Әлбетте, Шығыс Түркістанда тұратын қазақы ортадағы ағайын саяси жағынан, азаматтық мәртебесі жағынан толық болмаса да табиғи ортада өзін тіл арқылы ұлттың толыққанды бөлшегі ретінде сезінеді, ал тілдік ортасы тіптен басқа бауырымыздың мұндай сезіну кернеуі аса жоғары емес. Мұнда мәселе – мүлдем отаншылдық сезімде емес, тілдік ортада. Жеке тұлғаның санасындағы осындай басым тілдік модель – оның бар рухани болмысын: этикалық, психологиялық, эстетикалық, саяси, қоғамдық көзқарастарын, осылардың жиынтығы мінезі мен ділін қалыптастырады. Екіншіден, тағы да бір тілге қатысты маңызды факторды атаймыз. Оның маңызы – жеке тұлғаға да, жеке адамдардан құралатын ұлт пен мемлекетке де тікелей байланысты болуында. Ол тілдің генетикалық мәні. Тіл өзінің барша сипатымен көне дәуірлерден бері қалыптасып келе жатқан ондаған, тіпті жүздеген ғасырлық үдерісті басынан кешірген құбылыс болатын болса, демек, ол ұрпақтардың байланыстарын жалғастырушы күретамыр арқау. Сондықтан тілге саясаттың немесе ықпалды ортаның қалауынша кедергілер жасау, бөгет ету – ұрпақтар арасындағы осындай табиғи генетикалық байланысқа тосқауыл болуымен бірдей. Ұлттың ұлт болып аталуының өзі оның тілі болуында деген қарапайым тұжырымды қайталасақ, онда әрбір ұлтты өзінің тілдік мәртебесі бар әлеуметтік қауымдастық десе де боларлық. Осы қауымдастықтан адамның тілдік тұрғыдан ажырауы – оның ұлтынан ажырауына бастамақ. Территория, экономика, дін басқа да ерекшеліктер тілсіз ұлттың дербестігі мен даралығын айқындауға дәрменсіз. Оған мысал жетерлік. Жұбан Молдағалиевтің:



	Бүтіндік, бірлік, ерсі боп,

	Жатқанда мал-жан енші боп.

	Тіліміз ғана тұрыпты

	Елші боп, әрі емші боп,

	Сол ғана қалған бөлінбей,

	Бөліске түсер кезде ондай

	Сол ғана қалған бөлінбей –

	Жүректей, күндей, ождандай, –



	деп келетін өлеңі тілдің төтенше маңызын дәл айғақтап тұрғандай.

	Тіл білуді ұжымға байланысты айтар болсақ, онда кеңірек тоқталғанымыз жөн. Тіл қатынас құралы ғана емес, ол ұжымдық сана мен жадтың да үлкен көрінісі. Ұжымдық сананың көрінісі болғаннан кейін тіл сол тілде сөйлейтін азаматтардың мақсат-мүдделерін, тілектері мен талаптарын да ортақтастырады. Ұжымдық сананың үлкен ұстыны ретінде тіл сол мемлекетте өмір сүретін адамдарды саяси, әлеуметтік, моральдық, психологиялық, мәдени, ақпараттық, тіпті философиялық жағынан бірлестіреді, тұтастырады. Мұндай бірлесу мен тұтасу түптің түбінде мемлекетті күшейтеді, азаматтардың ортақ мүдде жолында тізе қосуына мықты алғышарттар жасайды. Бір тілде сөйлесу, ұғынысу әр ұлт өкілдерін бір ортақ мемлекеттік мүдде төңірегінде одан сайын жақындастырады, туыстастырады. Ал ортақ мүдде төңірегіне топтасу мемлекетті іштей бөлінушіліктен, алауыздықтан сақтайтыны түсінікті. Осыдан келіп, мемлекеттік тұрғыдан алғанда мемлекеттік тіл дегеніміз – мемлекеттік саясатты жүргізудің барша азаматтар түсінетін және түсінуге міндетті құралы деген ұғым қалыптасады. Яғни, мемлекеттік тіл ұжымдық сананы басқарушы һәм баулушы құрал. Сол себепті де миллиондардың ақыл-ойына, сана-сезіміне, қоғамдағы орнына, қызметі мен кәсібіне ықпал ететін тілдік ақпарат қай тілде болса, азаматтар да сол тілдің маңызы мен артықшылығын толық сезінеді. Басты тіл ұжымдық санада саналы түрде де, интиутивті түрде де біріншілік пен беделге ие болады. Қазіргі қазақстандық қоғамның тұрмыс-тіршілігіне мемлекеттік тілдің толық енбей жатуы ұжымдық санадағы орыс тілін артығырақ және керегірек сезінуінен. Оған Қазақстанда барлық алғышарттар жасалған. Орыс тілінің қазақ тіліне қарағанда көшалды ұтысты позицияда болуына, біздің ойымызша, бірнеше негізгі себеп бар. Біріншіден, тарихи себеп: ғасырға жуық уақыт бұл тіл Қазақстанда айрықша үстемдікке ие болды. Орыс тілі отаршыл саясатпен бірге келді, осы саясаттың негізгі құралы болды. Яғни, орыс тілі қазақ халқының қалауымен емес, алдымен патшалық Ресейдің отаршыл саясатымен қосақтала келгенін, одан кеңестік империядан «мұра» болып қалғанын көрер едік. Сол себепті де кешегі Ахаң бастаған Алаш қайраткерлері де, кеңес тұсында Ғабит Мүсірепов, Бауыржан Момышұлы, сияқты ұлт зиялылары да қазақ тілінің отаршылдық саясаттың диірменіне түсіп кетпеуі үшін күресті. Олар тіл үшін күрес пен ұлт үшін күрестің бірдей екенін жақсы түсінді. Егемендік тұсында туған тілдің қамын ойлаған азаматтар, ана тілінің қадірін білетін миллиондаған қандастарымыз қазақ тілінің өз елінде орыс тілінен кейін тұрғандығына көндіге алмайды, оған кейістік пен қарсылық білдіреді. Дегенмен, Қазақстандағы орыс тілінің ғасырға жуық үстемдігі санаға сіңді, қоғамға орнықты, бір емес бірнеше ұрпақтың тіліне айналды. Міне, осындай «үйреншікті» тілден миллиондаған қандастарымыздың әлі де ажырай алмай жүруі – осындай тарихи себептен. Бұл тұста жаһанданумен бірге келіп жатқан ағылшын тілімен салыстырсақ, орыс тіліне қарағанда ағылшын тілі мейлінше бейбіт жолмен келуде деп айта аламыз. Екіншіден, әлеуметтік себеп, бұл алғашқы тарихи себептен туындайды. Отарлық саясаттың салқыны, әсіресе, қалалық қазақтың тұрмысына кіріп, қазақ отбасын орыс тілінде сөйлейтін шаңыраққа айналдырды. Сөйтіп, қазақтар өз елінде отырып орыстілділердің санын арттырды. Соның нәтижесінде қазір Қазақстанда тұрғындардың 75 пайызы ғана қазақ тілін білетіндер, ал 84 пайызы орыс тілін білетіндерге айналды. Қазақтардың орыстардан үш еседен астам көп болуына қарамастан елімізде мемлекетік тілден гөрі көрші мемлекеттің тілін білетіндер үстем болуы – мемлекеттік тілге бетбұрыстың әлі де қажетті деңгейде емес екенін дәлелдейді. Осындай арасалмақ сақталып тұрғанда, қандай да болсын әлеуметтік ортада орыс тілінің басымдығы бола бермек. Сондықтан мемлекеттік тілдің пайдасына бетбұрысты шаралар қажет екендігін тағы да бір мәрте қайталауға тиіспіз. Үшіншіден, Елбасының, Үкіметтің мемлекеттік тілге байланысты қабылдаған шешімдері жартылай орындалады, орындалмай жатқандары да баршылық. Ал мемлекеттік тілге байланысты шаралар іске асырылмаса, онда міндетті түрде орыс тілінің басымдығы сақтала бермек. Бұл жағдай қоғамның ұжымдық санасында сақталып, еліміздегі тіл кеңістігін қалыптастыруда.

	Қазақ тіліне қоғамда былайынша қарағанда соншалықты қарсылық байқалмайды, бірақ одан тіліміздің толық мәртебесіне ие болып тұрғаны шамалы. Өйткені ұжымдық сананы билеп тұрған мемлекеттік тіл емес, орыс тілі. Тілдің ұжымдық сана көрсеткіші екендігі бір мекемеде қызмет істейтін әріптес адамдардың күнделікті қарым-қатынастарынан да байқауға боларлық. Айталық, басшысы орыстілді ұжымда осы тілде сөйлейтін азаматтар көбірек жұмысқа алынады. Сондықтан да ол ондай ұжымда орыс тілі үстемдік етеді. Мұны біз күнделікті аңғарып жүрміз. Осындай ұжымға жұмыс істеуге келген қазақтілді азамат бірте-бірте орыстілді қызметкерге айнала бастайды. Өйткені ұжымдық тілдік сана бір ғана тілдің басымдығын қалайды. Себебі, осылай ету олардың күнделікті жұмысына, өзара қарым-қатынастарына ыңғайлы. Мұндай ұжымдық тілдік санадан өрістеген, мықтап орнығып алған орыстілді «ыңғайлы ортаның» Қазақстанда әбден қалыптасқандығы соншалықты ендігі жерде осындай ұжымдық тілдік сана қазақ тілін төрге шығармақ түгілі босағаларынан сығалатып, табалдырықтарынан аттатқылары да келмейді. Барлық жерде біз айтып отырғандай дәл осылай болмауы да бек мүмкін. Бірақ еңселі кеңселердің барлығында да қазақ тілінің маңдайынан желі есіп тұр деп айта алмасақ керек. Елімізде мемлекеттік тіл саясатын жүргізудің ғылыми-практикалық негіздері жасалуы тиіс деп ойлаймыз. Бұған тіл саясаты төңіргенідегі мамандар және тілшілермен бірге, педагогтар, психологтар, әлеуметтанушылар, қоғамтанушылар, саясаткерлер атсалысуы керек. Тілдің ұжымдық сана көрінісі ретіндегі табиғаты мен қызметі сараланып, ол жан-жақты зерделеніп соның нәтижесінде мемлекеттік тілді дамытудың мүлдем жаңа, тың, ең бастысы қазақ тілінің мемлекеттік мәртебесін шынайы түрде жүзеге асыратын бағдарламасы дайындалып, қабылдануы әрі орындалуы тиісті.

	Жалпы Қазақстан аумағында қазақ тілінің «мемлекеттік» деген мәртебесіне сай болуы үшін, әлбетте, мемлекеттік деңгейдегі құзіретті пәрменділік қажет. Біз жоғарыда атаған жеке тұлғаның, ұжымның тілдік санасы, айналып келгенде, тұтас мемлекеттегі тілдік ахуалды қарастырады, дегенмен олар жалпы мемлекеттік деңгейдегі мәселелерді орнымен шеше алмайтыны түсінікті. Бұл арада қазіргідей шаралардан тұратын мемлекеттік бағдарлама да мәселені толық шешпейді, дұрысы – мемлекеттік тіл туралы арнайы заңның қабылдануы. Бәлкім, кейбір оппоненттер ағымдағы заңмен де көп мәселені шешуге болады дер, тек бір ғана мемлекеттік тіл туралы заң қабылдау конституцияға қайшы келеді дейтіндер де табылар. Онда, біздің ойымызша, елімізде қалыптасқан жағдаймен санасып «Қазақстан Республикасындағы мемлекеттік және өзге тілдер туралы» заң қабылдауға қол жеткізерміз. Бұл уақыт талабы тудырған құжатта мемлекеттік тіл ретіндегі қазақ тілінің де және еліміздегі диаспора тілдерінің де мәселелері өз ретімен айқындалып шешілер еді.



	Тілдердің күресі мен ымырасы

	Мынау жалпақ әлемдегі ұлттар мен мемлекеттердің тығыз араласуы – қай салада болмасын өзара бәсекелестік тудырады. Жаһандану дәуірі – экономикалық, саяси, мәдени бәсекелестіктермен бірге тілдердің де күресін күшейтті. Айталық, Франциядағы ағылшын тіліне қарсылық, Ресей сияқты алпауыт мемлекет саясатының орыс тілінің үстемдігіне жол ашуы, тіпті, Ұлыбританияның американдық нұсқадағы ағылшын тіліне қарсы күресі, Үндістандағы тілдер күресі, Канададағы негізгі мемлекеттік тіл ағылшын тілінің француз тілін Квебек штатынан сыртқа «шығармауы» көп мысалдың негізгілері ғана. Егер елімізде орыс тілі осыншама үстемдікке ие болмаса, қазақ тілінің мемлекеттік тіл ретіндегі қолданысы дәл бүгінгідей қанағаттанарлықсыз деңгейде болмас еді. Осының баршасы тілдер күресінің көріністері.

	Мемлекеттік тілдің толық қанат жаюы қазіргі таңда орыс тілінің қолданыс аясын шектеумен байланысты болатындығын орыстілділер жақсы ұғынады, сол себепті де олар мемлекеттік тілдің бірден қанат жайып кетуіне еш мүдделі емес. Тіпті қазақ тілінің толық енгізілуіне байланысты қандай да болсын бастамалардың баршасына «төңкерісшіл» деген айдар тағады немесе Қазақстаннан көшу мәселесін бірден көтереді. Яғни, қазақ тілінің жанашырлары емес, орыстілділердің өзі сондай бір қиянпұрыс әрекеттерге бейім тұратындығы байқалып жүр, тіпті олардың әлгіндей әрекеттері дағдыға да айнала бастаған сияқты. Бұл арада қарсылыққа қарсылық жариялау қазақ елінің тұтастығы мен бірлігі үшін аса берекелі тәсіл болмасы түсінікті. Біздің ойымызша, алғашқы бәтуаласу қадамын елдің тарихын, мәдениетін, тәуелсіздіктің бағасын артығырақ ұғынатын, ана тілінде халқының бар асыл қазынасын бойына мықтап сіңірген қазақтілділер жасауы тиісті деп ойлаймыз. Яғни, қазақтың зиялысы, тіл жанашыры орыстілді отандасымызға мемлекеттік тілдің тұтастырушы тетігі екендігін мықтап ұғындыруы, білдіруі қажет-ақ. Бұл арада Қазақстанның қазақ елі екендігін, қазақтың баласы осы мекенде ғана өзінің барша қажетін таба алатындығын, осы жерде ғана өркендейтінін, демографиялық жағдайдың негізгі ұлттың пайдасында екендігін дұрыстап ұғындырған жөн. Бүгін болмаса, ертең мемлекеттік тілдің қазіргіден де басым көпшіліктің тіліне айналатындығын сол күнде қазақ тілін меңгермеген кісінің шеттеп қалуы мүмкін екендігін де ұғындыру қажет. Әсіресе, БАҚ, оның ішінде мемлекеттік тілге қырын қарайтын орыстілді БАҚ. Қазақ тілінің бүгінгі адымының толық ашылмай жатуы – биліктен кейін бұқаралық ақпарат құралдарымен байланысты. Айталық, ақпарат саласында мемлекеттік тілді орыс тілінің деңгейіне жеткізу үшін бізге қазақтілді жүздеген газет-журнал, бірнеше ондаған телеарналар ашу қажет болатыны белгілі. Өйткені, Қазақстандағы орыстілді БАҚ-тың үлесі қазақ тіліндегі ақпарат құралдарынан әлдеқайда көп. Қазақтілді ақпарат құралдарын күрт көбейте аламыз ба, әрине, ол мүмкін де емес, оның әрбірден соң қажеттілігі де шамалы. Онда қалай теңестірмекпіз десек, мұндай теңестіру орыстілді ақпарат құралдарына шектеу қою арқылы ғана шешілмек. Сол сияқты қызмет көрсету орындарында қазақ тілінің үлес салмағын арттырамыз десек, ондай арттыру да орыс тілінің есебінен болмақ. Сондықтан қалай дегенмен де қазақ тілінің мемлекеттік тіл ретіндегі қызметін еселеу үшін, біз қалайық, қаламайық, орыс тілінің қолданылу аясын тарылтуға тура келеді. Мемлекеттік тілді өрістету «орыс тілінің есебінен болмайды», «бір тілдің бір тілге кедергісі жоқ» деу не барып тұрған түсінбестік немесе мәселенің байыбына бармайтын көпшілікті алдарқату. Үйде ме, жұмыста ма, жалпы мемлекетте ме бір тілдің үстем қолданылуы, негізгі тілге айналуы басқа тілдердің есебінен жүргізіледі. Егер екі тіл қатар жүреді дегенді сараласақ, мәселенің мінсіз емес екенін аңғару қиын емес. Айталық, еліміздегі әр деңгейдегі үлкенді-кішілі жиналыстардың бәрі – баршасы тұп-тура екі тілде, яғни, сол жиындарда сөйлегендердің бәрі алдымен қазақша сосын орысша сөйлей ме, білмейтіндері қасына аудармашы ертіп жүр ме?! Әрине, олай емес, бәрі негізінен мемлекеттік емес тілде жүргізіледі, ешкім орыс тілінен қазақшаға аударып жатқан жоқ, егер бола қалса, оның өзі болмашы пайызды құрайды. Негізгі тіл емес, аударма тіліне қай тіл айналып отыр, жауап белгілі. Сондықтан Қазақстан Республикасында оның мемлекеттік тілі – қазақ тілінің конституциялық мәртебесі жүзеге асуы үшін міндетті түрде орыс тілінің бүгінгі әсіре «белсенділігін» шектеуге тура келеді. Біз мұны кешіктірген сайын, ілгеріде айтқанымыздай, өзімізден кейінгі буындардың тіл саласындағы жұмыстарын қиындата бермекпіз.

	Тілдер арасындағы ымыраға келсек, бұл арада Швецариядағы төрт тілдің заң бойынша белгіленген аймақтарын, Финляндиядағы «міндетті швед тілі» бағдарламасын айтар едік. Жалпы тілдер арасындағы ымыра шартты құбылыс. Сол Швецария мен Финляндиядағы тілдік ымыраның өзінде ішкі күрестер жүріп жатыр. Өзімізге келсек, тілдер бәйгесінде орыс тілінің позициясы аса күшті, қазақ тіліне дес беретіндей емес. Сөйлеушілер саны жағынан жылдан жылға қазақ тілінің пайдасына шешіліп жатқанымен, қоғамның ең беделді, ықпалды ортасы – билік, бизнес, БАҚ орыс тілінің басымдығына ерекше мән беруде. Ол келесі әңгіменің тақырыбы.



	Тіл кеңістігі

	Әрбір қоғамның, мемлекеттің белгілі бір саяси, әлеуметтік кеңістігі болатын сияқты тілдік кеңістігі де болатыны мәлім. Еліміздегі тілдік кеңістік –азаматтардың қай тілде қарым-қатынас жасап өмір сүретініне байланысты. Осы тұрғыдан келгенде Қазақстанның тілдік кеңістігінде, біздің ойымызша, бірнеше тілдік орта қалыптасқан. Айталық, олар – қазақтілді кеңістік, қазақ-орыстілді кеңістік, орыстілді кеңістік және аз да болса орыс-ағылшынтілді кеңістік. Бұларға қоса, еліміздегі саны жағынан қазақ және орыстардан кейінгі диаспоралардың тілдік кеңістіктері. Олардың ірілері өзбектілді, ұйғыртілді, украинтілді, татартілді кеңістіктер. Сонымен бірге немістердің, корейлердің Қазақстандағы саны салыстырмалы түрде өзге диаспоралардан көп болғанымен олардың көбі өздерінің ана тілін білмегендіктен орыстілді кеңістікке енеді.

	Мемлекеттің қалыпты өмір сүруінде, оның көпшілігін құрайтын азаматтар құқықтарының сақталуында тілдік кеңістіктің маңызы алабөтен. Бұған өркениетті елдердің бәрі мән береді және тілдік кеңістіктің тұрлаулы болуы үшін тіл саясатын жүзеге асырудың арнайы заңдарын да қабылдайтыны әлемдік тәжірибеден таныс. Мұндай заңдар биліктің, қоғамдық ортаның, білім алудың және тағы да басқа әлеуметтік маңызды салалардың жұмыс тілдерін реттейді. Бәрімізге белгілі біздің елімізде де ондай «Қазақстан Республикасындағы Тілдер туралы» Қазақстан Республикасының заңы деп аталатын арнайы құжат қабылданған. Десек те, бұл құжат Қазақстандағы тіл саясатын реттеушілік маңызға ие бола алмауда. Бұл заң, біздің ойымызша, тек Қазақстандағы тілдік ахуалды аңғартушы, сонысымен пәрменді емес, жай формальды маңызы ғана бар. Себебі, бүкіл заңның өнебойынан өтетін қазақ тілінің мемлекеттік мәртебесі жөніндегі қағида шын мәнінде қоғамда орындалмай жатыр. Заңда белгіленген қазақ тілінің мемлекеттік мәртебесі, яғни оның еліміздегі қандай тілден болса да, ерекшелігі, басымдығы іс жүзінде орындалмаған соң мұндай заң қоғам өмірінің қай саласында болмасын қауқарсыздық танытады. Әсіресе, оның 4, 23 баптарының мүлдем дерлік орындалмауы бұл құжатқа деген қоғамның сенімсіздігін әбден қалыптастырып, зиялылардың үнемі көтеретін өзекті мәселесіне айналғанына да сандаған жылдар болды. Яғни, Қазақстандағы тіл кеңістігін реттейтін басты құжаттың әлсіздігі мен пәрменсіздігі еліміздегі тіл саясатының да осындай дәрменсіз күйіне әкелгені жасырын емес.

	Қазақ еліндегі тіл кеңістігі қазақ, орыс және ағылшын тілдерінің белсенділігімен өлшенбек. Алдымен мемлекеттік мәртебесі Конституцияда да, арнайы заңда да белгіленген бүгінде реалдыдан гөрі декларативті сипаттағы қазақ тілінің кеңістігіне келейік. Қазақ тілінің ең көп қолданылатын кеңістігі – әлеуметтік иерархия бойынша бағдарласақ, қоғамның төмен және орташа табысты ортасы. Егер қаланы мемлекеттің ең белсенді тұрғындары тұратын социум деп санасақ, онда Қызылорда, Атырау сияқты кейбір облыс орталықтарын, Жаңаөзен, Қаратау, Жаңатас, Сарыағаш, Жетісай, Құлсары, Кентау, тағы бірнеше ғана моноқалаларды айтпасақ, қалғандарында орыс тілі негізгі тіл рөлінде. Қазақстанның ең ірі екі қаласында, негізінен алғанда, орыс тілінің басымдылығы сақталған. Оған Қарағанды, Өскемен, Павлодар, Петропавл, Қостанай, Көкшетау, Семей, Теміртау, Екібастұз, Рудный сияқты халқы 200 мыңға жуық немесе одан асатын қалаларды қоссақ, онда мемлекеттік тілдің әлі де қала тіліне айналмағанын көреміз. Осыларға тұрғындарының көпшілігі орысша сөйлейтін Ақтөбе, Тараз, Орал сияқты облыс орталықтарын, Балқаш, Лисаковск, Риддер, Степногорск, Ақсу, Хромтау, Зырян, Курчатов, Абай, Саран, Шахтинск сияқты өндірістік қалаларды, бұларға Щучинск, Талғар, Ақкөл, Атбасар, Ақсай, Ерейментауды қоссақ, еліміздің урбанизациялану үдерісінде орыс тілінің айқын басымдығы танылмақ. Осындай үдерістің әсерінен қалаға келген қазақ орыстілді кеңістіктің тұрғыны болып осы тілді меңгеруге күш салады. Тәуелсіздік жылдары ауылдың әлеуметтік жағдайының төмендеуі – қазақтың қалаға көшу үдерісін күшейтті. Бұл кейбір қиыншылықтарға қарамастан, мемлекетқұраушы ұлт үшін тиімді құбылыс. Себебі, қазақтың қалалық болуы – тіліміздің қала тілі болуына айрықша ықпал етеді. Мына заманда қандай тіл болса да, қаланың тілі болмаса, оның өрістеуі қиын. Қала тілі болған соң ол білімнің, ғылымның, саясаттың басты тіліне айналады.

	Қазақ тілінің бүгінгі негізгі кеңістігі – аз және орташа табысты әлеуметтік орта деп, бұған мұғалімдер, әртүрлі кеңселерде жұмыс істейтін орта және төменгі буын қызметкерлері, ұсақ сауда өкілдері, құрылысшылар, жеке жалдамалы еңбектегілер, зейнеткерлер енеді десек, бұлар қоғамның ең белсенді, ықпалды топтарынан алыс жатқан тұрғындар. Қалалық қазақтілділерге келсек, сонау 90-жылдары қалаға көшіп келіп, біразы қала шетінен үй салып алғандар немесе ипотекаға пәтер сатып алғандар, болмаса әлі күнге дейін пәтер жалдап жүргендер. Әлбетте, қазақтілді азаматтар билік басында, ұлттық компанияларда, ең тәуір жұмыстарда көп. Дегенмен солардың басым көпшілігінің жұмыс тілі, ортасының тілі орыс тілі. Яғни, қоғамда қазақ тілінің кеңістігі аса өтімді, беделді, белсенді емес. Сондықтан да, таза қазақтілділер өздерінің ана тілінде қоғамдық жаңаруларға, әлеуметтік өзгерістерге ықпал ете алмайды. Советтік кезеңде қағажу көрген тіліміз тәуелсіздік заманында барлық мүмкіндіктерге ие бола алмай өзінің, мәртебелі қызметін атқара алмай әлі де екінші тілдің күйінде. Ал қазақ тілі бүгінде совет заманында болмаған әлеуметтік орталарға еніп жатса, онда бұл арада тіл саясатының пәрменділігінен гөрі қазақтардың демографиялық өсімінің рөлі ерекше. Негізінен, еуропатектес ұлттардың тарихи отандарына оралуы, шетелдерден қазақтардың көшіп келуі, қазақтардың туу көрсеткішінің еуропатектес халықтардан жоғарырақ болуы біздің демографиялық басымдығымызды қамтамасыз етіп, соның негізінде қазақ балабақшалары, мектептері, арнаулы орта және жоғары оқу орындарындағы қазақ топтарының саны көбейді. Десек те, орыстілді мектептерде 300 мыңнан астам қазақ балаларының оқып жатуы, ал қазақ мектептеріне бар-жоғы 3 мыңға жуық өзге ұлт балаларының ғана баруы – бізді ойландыруы қажет. Бұл бағытта мемлекеттік, ұлттық сәйкестігімізді сақтау және нығайту үшін барлық қазақстандық балалардың қазақ тілінде тәрбие мен білім алуын қамтамасыз етерлік шаралар қажет. Онсыз елімізде мемлекеттік тілдің мәселесі шешілмейді. Қазақстандық балалардың миллионға жуығы орыстілді мектепте отырғанда өзінің мемлекеттік тілін білмейтіндердің саны азаймайды. Сөйтіп, біз әлі де ересек адамдарға қазақ тілін үйретумен әуре бола бермекпіз. Яғни, Қазақстанда бұдан бірнеше, тіпті ондаған жылдардан кейін де толық қазақтілді кеңістік орнықпайтын болады.

	Қазіргі кезде тура совет заманындағыдай өзге ұлттар орыс тілінің кеңістігіне тартылуда. Қазақ елі тәуелсіздік алған соң еуропатектес халықтарды айтпағанда татар, башқұрт, қарашай, түрік, әзірбайжан тағы да басқа өздерінің ана тілдеріндегі мектептері жоқ түркітектес ағайындар қазақ мектебіне ағылуы тиіс еді. Бірақ олар орыстілді мектепті таңдады. Оның себебі – қоғамда қазақ тіліне деген қажеттіліктің жетімсіздігі. Біздің мемлекеттік тіл жөніндегі декларативтік сөздеріміз нақты істерімізбен қабыспағандықтан олардың сеніміне ие бола алмадық. Сондықтан да көбісі ана тілін меңгермеген немесе шала білетін ағайындар мемлекеттік тілді емес, Қазақстандағы басты жұмыс тілін таңдайды. Сондай-ақ, советтік кемсітуді көрген шешен, ингуш, неміс, поляк сияқты ұлт өкілдері де қазақ тілін емес, орыс тіліне ойысты. Сөйтіп, тағдырларын қазақ жерімен байланыстырған отандастарымыз өздерін не оқуда, не жұмыста қазақ тілімен байланыстыра алмай отыр. Бұл ел болашағына шынымен жаны ашитындарды ойландыратын мәселе.

	Тілдік кеңістікті сол тілде сөйлейтін тұрғындармен бірге уақыттың да жасайтындығын ұмытпағанымыз жөн. Тұрғындарға келсек, қазақтар елімізде қазақтілді ортаның сөзсіз басым болуына саны жағынан да, сапасы жағынан да әбден дайын. Халықтың жетпіске жуық пайызын құрайтын және барлық заманауи мамандықтарды игерген қазақтілді қандастарымыз қазіргі тілдік саясаттың шеңберіне сыймайтын, межесінен асатын санға да, сапаға да ие. Дегенмен, қазақ тілінің де, қазақтілділердің де көкжиегі баяу кеңеюде. Бұған кешегі отаршылдықты жазғыра беруіміз жөнсіз. Себебі Қазақстанда тіл мәселесі көтерілгеніне ғасырдың ширегі, ағымдағы заңның қабылданғанына да 18 жылдың жүзі болды. Сол кезеңнен бері еліміздегі демографиялық ахуал мемлекетқұрушы ұлттың пайдасына қарай өзгерді. Иә, елімізде қазақ тіліне байланысты біраз игілікті шаруалар жүзеге асырылды, балабақшалар мен мектептер көптеп ашылды, десек те қазақтың тілі өз мемлекетінің басты тіліне айналмауда. Басты себеп – тілдік кеңістікті жасайтын адамдардың әлеуметтік иерархиядағы теңсіздігі. Бұл теңсіздік мемлекеттік мәртебесі белгіленбеген, заң жүзінде екінші тілдің іс жүзінде бірінші тілге айналуында.

	Әрбір адамның әйтеуір бір негізгі тілі болады десек, онда Қазақстанның әрбір азаматының негізгі тілі бар. Ол оның жұмыс тілі, отбасының тілі, қоғамдық орталарда тұтынатын тілі. Жұмыс тілінің қандай болуы мемлекеттің басқару жүйесіне тікелей әсер етеді десек, онда Қазақстандағы кеңселердің орыс тілінде жұмыс істейтінін көреміз. Парламент, Үкімет, министрліктерден бастап жергілікті атқарушы органдардың негізгі тілі орыс тілі болып қалуда. Рас, мемлекеттік басқарудың 90 пайызын қазақтар құрайды. Бірақ, одан қазақ тілі жұмыс тіліне айнала қойған жоқ. Билік орыстілді болған соң заң шығару, әртүрлі басқару, ұйымдастыру, реттеу құжаттары алдымен осы тілде дайындалады, жасалынады, таратылады. Олардың қазақ тіліндегі нұсқалары да бар, бірақ біріншіден, олар түпнұсқа емес, екіншіден, сапасыз аударылған мәтіндер. Қандай да мемлекет, қоғам аударылған құжаттармен басқарылмайды. Жұрт түпнұсқамен танысады, түпнұсқаны оқиды. Бұдан шығатын қорытынды – қазақ тілінің тілдік кеңістігінде биліктің үлесі өте аз. Билік елді қай тілде басқарып отырғанын халық біледі, сезеді, көреді. Яғни, халық санасына билік тілі ерекше тіл ретінде сіңеді. Оны халық саналы түрде де, бейсаналы түрде де түйсігіне сақтаған. Ол тіл биліктің арқасында беделді тілге айналып, оған деген халықтың ұмтылысын тудырады. Халық сол тілде сөйлегенді тәуір көреді, сол тілде өзін еркінірек сезінеді. Сонымен бірге билік тарапынан айтылған сол тілдегі сөздердің калькалары, стилистикалық қолданыстары халық санасынан берік орын алады. Биліктің тілінде ақпарат таратылады, ол миллиондардың санасына сол тілдің моделі арқылы енеді. Ондай тіл Қазақстанда орыс тілі десек, қазақтілділердің өздері билік тілінің сөздерін сол тілде қабылдап, содан орысшаны қазақшаға қосып сөйлеу үдерісі дәстүрге айналдыруда.

	Елдің тілдік кеңістігіндегі биліктен соңғы ықпалды тілдік орта нарық жағдайында, әлбетте, бизнес саласы. Қазақстандағы шетелдік ірі компаниялар, өзіміздің бизнес құрылымдарымыз тұтастай орыс тілінде жұмыс істейді. Орыс тілінің Қазақстандағы басымдығы тіпті шетелдіктердің де жұмыс тіліне ықпал етуде. Елімізге келіп бизнес орындарын ашқан американдықтар да, қытайлықтар да, корейлер де, басқалар да қазақ тілін білгеннен гөрі орыс тілін үйренген жөн деп санайды. Тіпті базарларда тұрған қытайлар, сән салондарындағы түріктер, басқалар саудасы жүру үшін өзіне қажетті деңгейде орыс тілін меңгеріп алады. Яғни, олар Қазақстанның тілдік кеңістігінде қазақ тілінің үстемдігі жүрмейтінін әбден біліп алған. Сонымен базары қызып тұрған қазақ елі Абайдың емес, Александрдың, Мұхтардың емес, Мишаның тілінде сөйлейді. Билігі мен базары орыстілді болған соң елдің тілдік кеңістігінің таразысы да сол тілге ауады да. Қаптаған дүңгіршектер мен дүкендер, супермаркеттер мен салондар, базарлар мен барахолкалар теңгенің емес, деньгидің тілінде. Еліміздегі тіл кеңістігінің үшінші пәрменді ұстыны – бұқаралық ақпарат құралдары. Төріңіздегі теледидар, дүңгіршектегі газет-журналдар толғау емес, романс айтып тұрғандай. Кешкілік отбасы жиналып телміретін теледидарыңызда 4-5 қазақшасы бар арна болса, орысша арналардың саны одан 10-20 есе көп. Бүлдіршіндер көретін мульфильм, жасөспірімдер көретін заманауи кинофильмдер, отағасы көретін сараптамалық хабарлар, естиярлар көретін жаратылыс туралы деректі фильмдер, келіншектер қызықтайтын басталса бітпейтін, көбік сериалдар, негізінен, орыс тілінде. Жылдам ақпарат тарататын телеарналар да сол тілде. Яғни, біздің құлағымыздан кіріп, санамызға орнығатын оқиғалар орыс тілінің тілдік моделі арқылы зердемізге енеді де біздің де осы тілде сөйлеуімізге бастайды. Оның мысалы қазақы ортада өскен енді тілі шыққан бүлдіршіннің орыс тілінде сөйлеуі, орыс тілінде ойнауы. Әбден теледидарға бауыр басып кеткен қазақтілді келіншектердің жөнді-жөнсіз, орайлы-орайсыз, падежсіз-родсыз орыс тілінде сайрауы және ең сорақысы – олардың осыны бір артықшылықтай көруі. Бұл сорақылық түсіндіріледі, өйткені олар қоғамдағы орыс тілінің үстемдігін көріп отыр. Сондықтан да орыс тілінде сөйлеу олар үшін мәдениеттіліктің белгісі іспетті. Бұл Қазақстандағы орыстілді бұқаралық ақпарат құралдарының қазақтілді кеңістікке кедергі болып отырғандығының қарапайым мысалы. Орыстілді БАҚ бізді орысша сөйлеуге ғана емес, орысша ойлауға да бейімдеп бағуда. Бұл саналық өзгеріс ұлттық мемлекет үшін аса қауіпті. Өйткені тіл ауыздан шыққанмен, оның айтары алдымен санада жасалады, баста қорытылады, тіпті кейде жүректен де шығып жатады. Сана, ақыл, жүрек бізді билейді десек, онда біздің орысша сөйлеуіміз жай күнделікті қарым-қатынас құралының көрінісі емес, діліміздің де көрінісі болмақ. Бүгінгі қазақ үшін ең үрейлісі осы. Сондықтан, тілге тек қарым-қатынас құралы деп қарау үлкен жаңсақтық. Өйткені тілдің қатынас құралы екендігі оның сыртқы формасы, қарапайым қызметі ғана. Тіл -тұлғаның ғаламды, ортаны, тануының және оны бейнелеуінің қуатты құралы. Ендеше, Қазақстандағы тілдік кеңістік қазақ тілінде немесе орыс тілінде сөйлеушілердің жай ғана топтары емес, сол тілде ойлайтындардың маңызды ділдік ортасы. Сондықтан тіл – сөйлеушінің мінезін, ынтасын, пейілін, ниетін, мақсатын айқындайтын құбылыс.

	Тілдің адам санасына, тұрмысына, қызметіне ықпалы саяси, экономикалық ықпалдардан еш кем соқпайды. Саяси немесе экономикалық ықпал тұлғаға, отбасына, ортаға айқын сезіліп, оған қажетті амалдар жасалынатын болса, тілдік ықпал көзге көрінетіндей, қолмен ұстайтындай болмаса да тұлғаның да, отбасының да, ортаның да мінезін, ділін жасайды. Егер тіл мінез бен ділді қалыптастыратын болса, онда ол барлығын да қалыптастырады деген сөз.

	Қазақ тілі тек тілдік кеңістікті жасап қойса, онда мемлекеттік тілдің бүгінгі мәселесі анағұрлым жеңілдеу болар еді. Мәселе тілдік кеңістіктің саяси, қоғамдық, әлеуметтік, ақпараттық, мәдени кеңістік жасауында. Қай тілде сөйлесек – сол тілде ойлаймыз, демек сол тілде өмір сүреміз. Яғни, адам белгілі бір мемлекеттің азаматы, діннің, ұлттың өкілі ғана емес, тілдің де өкілі. Айталық, Қытайда, Моңғолияда тұратын бауырларымыз таза қазақтілді кеңістіктің өкілдері. Дәстүрін сақтаған, дінін ұстанған, әдебиетін, өнерін, мәдениетін білетін басқа елде тұрса да қазақтың нағыз өкілдері. Тілдің арқасында олар қытай немесе моңғол болып кеткен жоқ, ол мемлекеттерге қоныстанғанына қаншама уақыт болса да олар қазақ болып қалды. Енді кеше бір мемлекетте өмір сүрген Ресейдегі қазақтарға келейік. Бұлардың көпшілігі ана тілін білмегендіктен, қазақтың рухани мәдениетінен алшақ қалды, мінездері де өзгерді, тәрбиелері де басқаша. Яғни, тілдік кеңістіктің ықпалы адам болмысында, тұрмысында айрықша сезіледі екен. Өз тілін білмей өзге елде тұрған адам сол елдің басты тілі арқылы ұлтынан алшақтамақ. Яғни, тілдік орта, кеңістік кімді болса да өзгертпек. Қазіргі Қазақстан жағдайында да қазақ тілінде тәрбиеленген адам мен орыс тілінде тәрбиеленген адамның айырмашылығы сезіліп тұрады емес пе?! Яғни, Қазақстанда қазақтілді кеңістік қалыптастырудың көптеген себептері бар. Билік мемлекетті сақтайды, білім ұрпақты дамытады, ал тіл мемлекетті де, ұрпақты да сақтайды. Сондықтан, біз қазақ тілін өрістетеміз дегенде қазақ мемлекетін дамытамыз, ол мемлекеттің болашағы баянды болуы үшін оның ұрпағын сақтауға қам жасаймыз деп кеңірек, тереңірек ойланғанымыз абзал. Бүгінгідей қоғамның алдыңғы қатарлы әлеуметтік топтары қазақтың емес, басқаның тілінде сөйлеп жүргенде соны күнделікті көріп отырған қарапайым жұрт қазақ тілінің беделіне сене алмайды. Ал тіліміз беделді болмаса, біз қалай беделді бола қаламыз, сол себепті бұл нағыз намыстың, ұят пен ожданның да мәселесі. Әрине, қазақ тіліне қамқорлық сезіледі, бірақ қамқорлық толық, түгел, бүтін емес. Жүрекпен емес, жай бержағымен бөтеннің баласын басынан сипай салғандай, ізеттілік үшін жасалғандай сезіледі. Егер қамқорлық шынайы, тұтас болса, қазақ тілінің жыры бүгінге дейін айтыла бермес еді. Біздің ойымызша, бүгінгі қазақ тіліне байланысты өзекті мәселелер әлі ушыға қойған жоқ. Біз бұл жайбасарлықтан арылмасақ, онда жаһанданудың тасқынына қалуымыз мүмкін. ХХ ғасырдың соңғы ширегіндегі жаһандану тасқыны әлемнің тілдік картасына өзгерістер жасалынатынын көрсетті. Тілдік картаның өзгеруі – саяси картаның өзгеруіне әкелмесін деңіз. Сондықтан, кеше тәуелсіздік алған бізді былай қойғанда Еуропаның төрінде отырған, отаршылдықты әлдеқашан ұмытқан мемлекеттердің өзі төл тілдік кеңістіктерін сақтауға күш салуда. Оған Францияны алыңыз, Германияны алыңыз. Француз тілі Францияның ғана емес, басқа да бірнеше мемлекеттердің ресми тілі, неміс тілі де әлденеше елдің ресми бекітілген тілінен саналады. Дегенмен, әлемдік интеграциялардың беталысы Бальзак елін де, Гете елін де сақтандыруда. Осы елдерде ресми тілдеріне байланысты арнайы бірнеше құжаттардың қабылдануы және олардың бұлжытпай орындалуына мемлекеттің аса жауапкершілікпен қарауы бізді ойландырғаны жөн. Іргеміздегі Ресей дүниеде 300 миллионға жуық адам сөйлейтін орыс тілінің болашағын бүгін ойластыруда. Олар «Русский мир» жүйесі арқылы Торонтодан Токиоға дейін, Сингапурдан Суданға дейін орыс тілін үйретеді, насихаттайды. Тіпті көшеде жүрген сырттан келген жұмысшыларға орыс тілін білуді міндеттеп, оның лексикалық минимумын айқындады, ол аз болса, орыстың әдебиетін, мәдениетін білу жөнінен емтихан алу мәселесін де көтеруде.

	Әлемдік ақпаратты, мәдениетті, білімді алдымен өз тілінде емес, өзге тілде қабылдау ұлттың мәдени деңгейін де, саяси сауаттылығын да, ғылыми өрісін де өсірмейді. Әйтеуір білімді болудың жөні осы екен деп өз тілін білмей өзге тілдерге ұмтылу жаяудың аттыға, аштың тоққа жармасуы сияқты. Құдайға тәуба, қазақ өзгеге емекситін қаражаяу шағынан, аш кезеңнен сәтімен ұзап кеткен. Енді қазақтың ғаламды тануы біржақты болмауы тиіс. Қазақ алдымен өзін танып, өзінің тұғырына мінген соң өзгені таныса, бұрынғыдай бірбейімді емес, көпбейімді болмақ. Өз елінде тұрып, ұлтынан алшақтаған өзгеге сіңісе алмайды. Советтік заманда орысша білім мен тәрбие алып, ұлттық руханиятынан мақұрым қалған талай қазақтың «үлгісі» бүгінде бәрімізге белгілі. Енді тәуелсіздікке жеткенде тағы да өзінен жиреніп, өзгелерді жағалауға болмайтындығын түсінсек керек. Қазақстан қазақты сақтау үшін құрылған мемлекет. Қазақтың жеріне қазақ ие болған соң осы халықтың игілігі үшін мынау бабалардан қалған ұланғайыр жер де, оның асты-үстіндегі байлық та керек. Яғни, бүгінгі қазақтың да, келер қазақтың да басты мақсаты, өмірлік мүддесі қазақ үшін өмір сүретін Алаш мемлекетін күшейту, нығайту. Барлық саналы ғұмырын алыста жүрсе де Алаштың аманатын орындауға арнаған Хасан Оралтай: «Қазақстанның белгісі қазақ болса, қазақтың белгісі – қазақ тілі» деген болатын /1,131/. Иә, басқа игіліктер қазақтың жақсы өмір сүруі – тәуір үйде тұруы, сәнді киім киюі, дұрыс мамандық иесі болуы үшін керек. Ал тіл рухыңды сақтау, елдігіңді бекемдеу, Аллам жаратқан халық болып ешкімнен кемдік көрмей, баянды өмір сүру үшін керек. Сондықтан, Қазақстанда қазақ тілі кеңістігінің салтанат құруының маңызы да, мәні де ерекше.

	Тіл – ұлттың, адамның рухани өмір сүруінің шарты. Қазақ халқы десек, оның жеке халық ретінде өмір сүруінен бастап бүгінге дейін және алдағы болашағының рухани дүниесі оның тілінде жасайды, өміршең болады. Сондықтан да «тілді халықтың жаны» дейді, «ұлт болуының бастапқы шарты» дейді. Тіл халықты құрайтын адамдардың санасында өмір сүріп, сол ұлтты ұйыстыратын рухани тіректердің тірегі, халықтың ұжымдық санасының, сезімінің, аңсарының қалпы да, қазынасы да болмақ. Бір халықты тұтастыратын да тіл, бөлетін де тіл. Міне, тілдің осындай қуаты қазіргі кезде мемлекетті сақтаудың орасан зор күшіне айналды. Яғни, мемлекеттің тұрақтылығы мен тыныштығының кепіліне айналған тілдік фактор қазіргі өркениетті әлемде айрықша маңызға ие. Сол себепті де ХХ ғасырда «мемлекеттік тіл», «ресми тіл» деген ұғымдар дүниеге келіп, ол сол мемлекеттің Конституциясында арнайы түрде бекітілетін болды. Бұл мемлекеттің өзін сақтауға жасаған қажетті қадамы.

	Мемлекеттегі негізгі тіл жөнінде осындай саяси шешім қабылдануы тілдің қоғамдағы тұтастырушылық рөлін айғақтайды. Негізгі тілді ел мүддесін қорғау үшін жалпы азаматтарға міндеттеуден барып дүниеге келген бұл қадам тілді күнделікті қарым-қатынас құралынан саяси құралға айналдырды. Тіл ресми мәртебе алғаннан соң ол өзінің табиғи рухани қуатынан осылайша саяси құралға баланып, елдік, мемлекеттік сананың тірегі болады. Яғни, тіл мемлекеттің ішкі, сыртқы саясаты, экономикасы сияқты сол мемлекеттің басты ұстыны болмақ. Тіл енді ұлтына, нәсіліне қарамастан барлық азаматтардың рухани, азаматтық, саяси бірлігінің негізіне айналып, жалпымемлекеттік ұжымдық сананы қалыптастыруға қызмет етеді. Бір тілдің, мемлекеттік тілдің басымдығын ұғынған, өздерінің тең құқылы өмір сүруін ойластырған азаматтар осы тілді білуге күш салады. Олар үшін өздеріне тілдік туыстығы жағынан мемлекеттік тіл бөтендеу болса да, жеке адамдардың, диаспоралардың мүддесінен мемлекеттік мүдденің жоғары тұрғандығын барынша ұғынып, мемлекеттік тілді мойындайды. Бұл әрбірден соң шынтуайтына келгенде, бөгде тілге мойынұсыну емес, өздері «отаным» деп таңдаған елдің тең құқылы азаматы болуға талпыну. Өздерінің бейбіт, бақуатты өмір сүруі үшін сол мемлекеттің мүддесіне берілу. Өйткені бірлігі жарасқан, тұтасқан мемлекеттің ғана әлеуметтік жағдайы жақсы болады десек, онда әр азамат өз несібесінің молаюы үшін мемлекеттің дамуына үлес қосуы қажет. Сонда ғана жеке мүдде мен мемлекеттік мүдде бірігеді. Тағдырын, тұрмысын осы мемлекетпен байланыстырған әрбір азамат ұлтына қарамастан жалпы мемлекеттің тұтастығын ойлауы керек. Тіл тұтаспай – ел тұтаспайды, ел ішіндегі азаматтар түсініспей, мемлекетішілік түсіністік те бола қоймайды. Мемлекеттік тілді меңгермей тұрып, «көппен біргемін, оқшауланбаймын» деп кепілдік беру де жөн емес. Сондықтан өркениетті елдердің барлығында, мемлекеттілігі ғасырларды құрайтын елдердің баршасында мемлекеттік тілді білу қалыпты, қажет талап ретінде қабылданады. Мемлекеттің де оны талап етуі – табиғи құбылыс. Себебі, бір тілді мемлекеттің бүгіні жарасты, ертеңі кемел болмақ. Бір тілді елді тұтас мемлекет ретінде ұйыстыру, жұмылдыру, басқару оңайырақ. Отаншыл идеология да, мемлекеттік идеология да бір мемлекетте бір тілде жасалса, сенімді болмақ, сенімді қабылданбақ. Мемлекеттің басым бағыттарын, барша азаматтар құрметтеуге тиісті негізгі саясатын бір тілде дайындап оны екінші тілге аудару, ол табиғи құбылыстың көшірмесін жасағандай болып шығады. Әлбетте, оны сезіну де, жүрекпен қабылдау да, санаға орнықтыру да табиғи болмас еді. Сондықтан «тәуелсіздік» деген қымбат сөздің қасиеті де, нарқы да Қазақстан жағдайында қазақ тілінде мейлінше әсерлі болмақ, ұғынылмақ.



	Тіл және идеология

	Тіл тақырыбында айтылып, жазылып жүрген ұсыныстардың бір тарауы мемлекеттік деңгейдегі ұлттық идеология қажет дегенге саяды. Әлбетте, тәуелсіздігіне ғасырлап жеткен, құндылықтарының көбі көмескілене бастаған біз сияқты халыққа күшті тетік қажет болар. Десек те біз мемлекеттік ресми идеология дегенде мынаны мықтап ұғынғанымыз жөн сияқты.

	Қазақ халқы – патшалық Ресейдің жерімізді, жанымызды, малымызды отарлаған басқыншылық идеологиясын көрген халық. Қазақ халқы –совет заманында ұлттық салт-дәстүрлері терістелген, ашаршылық пен қуғын-сүргінге ұшыратқан коммунистік диктатураны басынан кешірген халық. Біз бүгінде сол коммунистік идеологияны терістеп жатқан қоғамда өмір сүрудеміз. Қандай идеология болса да тұтас халықтың немесе оның белгілі бір бөлігінің еркі мен құқын шектейді. Идеология бәрібір белгілі бір топтардың немесе таптардың мүддесіне қызмет істейтін болады. Идеологияның аты – идеология. Өйткені қандай да болсын идеология азаматтардың жүріс-тұрысын, еркін ой білдіруін пікір айтуын, басқа да демократиялық сұраныстарын қанағаттандыра алмайды. Идеологияның қасында қашанда цензура, қысым, шектеу жүретіні белгілі. Қазіргі ашық қоғам қандай да болсын бір идеологияның жетегінде жүруді қаламайды. Қоғамдағы көппартиялылық, ождан бостандығы, баспасөз ақпарат құралдарының еркіндігі бір мемлекет кеңістігінде әртүрлі, тіпті қарама-қайшылықты пікірлердің қатар өмір сүруіне өріс ашады. Бұл жаңа заманның талабы. Сондықтан ХХІ ғасырда адамдардың еркі мен қабілетін дамытуына шек қоймайтын зайырлы қоғам, әділеттілік пен адалдық үстемдік ететін құқықтық мемлекет құруға бет алған Қазақстан, біздің ойымызша, ешқандай да идеологияны қабылдамауы тиіс. Түптеп келгенде қандай да болсын идеологияның мақсаты адамдарды ерікті, еріксіз бір саяси идеяның төңірегіне топтастыру. Бұл сияқты топтастыру биліктің өз азаматтарына саяси идеяларды зорлап таңуына жол ашады. Сондықтан да қандай да болсын саяси идеология жамылғысына асығудың, оны аңсаудың реті жоқ. Егер қазақ елін құрметтеуге, сүюге, ардақтауға бағытталған шаралар қажет болса, онда оның бастысы – мемлекеттік тіл. Осыдан өрістетіп біз Қазақстан халқын топтастыратын идеологияның тірегі де, ұстыны да, негізі де мемлекеттік тіл дейміз. Қазақстанда бір ғана басты рухани идеология болмақ. Ол қазақ елінің шынайы тәуелсіздігіне қызмет ететін отаншылдық идеология. Осы идеология қазақстандықтардың санасына мемлекетшілдік идеяны сіңіріп елшілдік сананы қалыптастыруы тиіс. Бұл отаншылдық идеология – саясиланған, азаматтарды міндеттейтін, олардың құқықтары мен қалауларын шектейтін идеология емес, бұл идеология – Қазақстанды шексіз сүюге, риясыз құрметтеуге бағытталған, мемлекет соған қажетті мүмкіндіктер жасаған, мемлекеттің қазақ елі екендігін сезіндіретін, әр азаматтың тағдыры мен талайы осы елдің ахуалына байланысты екендігін ұғындыратын мейлінше демократиялық сипаттағы идеялардың қонымды жиынтығы болуы тиіс. Сондықтан мұндай идеялар – шектеумен қысымға құрылған идеялар емес, азаматтардың өздері таңдау жасаған Қазақстан халқын тұтастыратын, ортақ елдік мұратқа жұмылдыратын шынайы идеялардың жиынтығы. Баршамыз ортақ құндылық ретінде мемлекеттік тілімізді танып, таңдап осы тілде емін-еркін сөйлеп, еңбек етіп, ұрпағымызды тәрбиелеп, түсінісіп-туысып, туған жеріміз бен еліміздің жетістіктеріне шын қуанатын боламыз. Міне, сонда ғана біз «Қазақстан» атты ұлы еліміздің, ұлан байтақ жеріміздің шынайы отансүйгіш азаматтары боламыз. Біз оны саяси мәртебе берілген ең басты рухани құндылығымыз – тіліміз арқылы ғана жасай алмақпыз. Дегенмен, рухани, қажет десеңіз, саяси тұрғыдан отарсызданудың басты құралы боларлық тілімізге осындай зор абыройлы міндет жүктелмей келеді. Қазақ елі тәуелсіздік алған уақыттан бері «мемлекеттік тіл» деп жарияланған қазақ тілінің қоғамдағы табиғи орнына, қызметіне осындай баға толық берілмеуде, беріле қалғанның өзінде ол жүзеге асырылмай жатыр деуге боларлық. Осыны қоғам жақсы сезінуде, мемлекеттік тілді білмейтіндер өздері үшін тиімді пайдалануда. Сондықтан да Қазақстандағы орыстілділер мемлекеттік тілге байланысты болуға тиісті пәрменді, бетбұрысты шаралар мемлекет тарапынан орындалмай тұрып-ақ, қазақ қайраткерлерінің, қоғамдық ұйымдардың қазақ тілін өрістету жөніндегі пікірлеріне қарсылық білдіреді, тіпті байбалам салады. Осыдан соң Қазақстан Республикасы азаматтарының кейбір топтарының сол мемлекеттің басты тіліне қарсылығы айқын аңғарылып қалады. Сол азаматтардың көпшілігі дербес мемлекет болған соң оның негізгі тілі болатындығын жақсы біледі, түсінеді, бірақ құлықты емес. Солардың ішіндегі қандастарымыздың туған тіліне деген немқұрайлы қатынастарынан тәуелсіздіктің қадірі мен қасиетін әлі ұғынып болмағандықтарын байқаймыз. Оларға: «Тіл тәуелсіз болмай, ұлттың толық рухани тәуелділік алуы мүмкін емес те. Өйткені тіл тәуелсіздігі дегеніміз – рух тәуелсіздігі, ал рух тәуелсіздігі дегеніміз – ұлттың өзіне-өзі сенуі, жігерленуі. Зор сенім мен берік жігер қазақ елінің шаңырағын биіктететін, босағасын бекітетін қасиеттер» деп сан рет айтылған зиялыларымыздың сөзін жеткізе, өткізе айтқың келеді.



	Тіл және жаһандану

	Адамзат баласының ХХ ғасырда қол жеткізген жаңалықтары, екінші дүниежүзілік соғыстан кейінгі геосаяси құбылыстар, айналып келгенде, ортақ ғаламшарда тұратын әлемнің байланысын, қатынасын қатты өрістетті. Тебісіп, тіресіп сан алапат соғыстарды басынан кешірген адамзат ендігі жерде бірлесу қажет екендігін жақсырақ ұғына бастады. Әлбетте, осындай терең ұғынудың астарында мемлекеттердің, әсіресе, ірі мемлекеттердің мүдделері жатты. Мұнда саяси, әскери, экономикалық мүдделер шешуші орынға ие болды. Мүдделер текетіресінде күштінің үстем болатыны, мықтының жеңетіні белгілі. Екінші дүниежүзілік соғыстан кейін қырық жылдай бір-біріне ақпараттық қарсылық көрсеткен Кеңестер Одағы мен Америка Құрама Штаттары әлемді екі саяси лагерьге бөліп алғаны белгілі. Демократиялық құндылықтарды, адам құқықтарын жариялаған, байлықты көз арбап,көкей тесер мақсатқа айналдырған нарықтық экономиканы ширатқан Құрама Штаттар коммунистік идеологияны, социалистік құрылысты барша әлемге таңбақ болған Кеңестер Одағынан басым түсті. Тарих таңдауы адамның әлеуметтік жағдайын көтеруде, оның құқықтары мен бостандықтарын сақтауда коммунизмге емес, капиталистік қатынастардың артықшылығына үстемдік берді. Сөйтіп әлемде батыстық өмір салты ең таралған, ең тартымды үлгіге айналды. Оның басында, әлбетте, Америка Құрама Штаттары тұрды. Осылай болған соң мидай араласқан әлем алпауыт Американың салтына елітіп, көп ұзамай оның ықпалына еніп жатты. Бұл ықпалдың саяси, экономикалық жақтарына аялдамай, біз мәдени, тілдік ықпалға тоқталғымыз келеді. Америка Құрама Штаттарының әлемдегі бәсекесіз беделі, асқақ абыройы жалпыадамзаттық мәдениеттің ортақ моделін қалыптастыра бастады. Оны «жаһандану» деп атап жүрміз. Әрине, американдық модель – бұл орта ғасырлардан бастап өркендеген, Ренессанс, Реформация, Ағартушылық сияқты ірі тарихи-рухани кезеңдерді басынан өткерген ағылшын, француз, неміс, ирланд, голланд, итальян, испан мәдениеттерінің қоспасынан табиғи сұрыпталып қалыптасқан, нарыққа, оның ыңғайлы өмір сүру типтерін жасаған модель болатын. Бұл модель, қалайық, қаламайық қазіргі кезде үстем үлгіге, бағдарлы болмысқа айналды. Ал бұл өз кезегінде Америка Құрама Штаттарымен саяси жағынан да, экономикалық жағынан да, солардан өрістеп әлеуметтік жағынан да бәсекеге түсе алмай жатқан елдерге таяп келіп, ішіне еніп таңылуда, жұғуда. Мұның нәтижесі ұлттар мәдениетінің көмескіленуі, тілдердің өз өкілдері тарапынан қолданылмауы, тіпті кейбір тілдердің ұмытыла бастауы. Жаһанданудың таралуындағы жылдамдық пен қарқын – оның бейбіт жолмен, еліктіре, еліте келуімен байланысты. Соғыссыз, өзара қарсылықсыз келген жаһандық мәдени-рухани ықпал бірте-бірте ұлттардың ділін ыдыратуда, ұлттық сананы сырттың санасына бейімдеуде. Сондықтан ашық емес, осындай байқатпай кіріп, батпандап сіңетін жат рухани ықпалдың дауасы да әлсіз болмақ. Бәсекеге дәрменсіз халықтар қарсы тұрудың амалдарын ойлауда, дабыл қағуда. Десек те, дабылшы көпшілік емес, аттөбеліндей ұлт қамын жеген азшылық болып тұр. Жаяудың шаңындай... болғаннан соң Абай атамның «Көп дүрмек» дегеніндей күй бүгінде қазақтың ғана кешіп отырған жағдайы емес, жүздеген халықтарға жаһанданудың ызғары тиюде. Ғалымдардың айтуынша, қазіргі кезде әртүрлі деректерде 3,5 мыңнан 7 мыңға дейін тіл бар болса, солардың көпшілігін кең таралған тілдер ығыстырады екен.

	Жалпы жаһанданудың оның ішінде, тілдік жаһанданудың мәні бір ғана тілге тіреліп тұрған жоқ, олай болса мәселе оңайырақ болар еді. Мәселе – өзге тілдің үстемдігінде емес, дүниеге өзгелердің көзқарасымен қарауда. Ширатыңқырап айтсақ, мәселенің мәні – қоғамға, тұрмысқа, болып жатқан дүние жаңалықтарына өзгелердің ойымен, пайымымен, дайын қорытындыларымен қарау. Оған бұл құбылыстың рухани қарсылық пен күреске бой алдырмайтын осындай қуаты мен күші, әлемді жайлайтын жылдамдығы мен қарқыны – оның коммерциялық сипаты, бизнестік мазмұны айрықша ықпал етіп тұр. Нарық жайлаған заманда, рухани құндылықтар емес, экономикалық тиімділік басты орынға шыққан кезеңде жаһандану құрлықтардан да, шекаралардан да аттап, ешкімге де, ешнәрсеге де бой алдырмай, бағынбай тұр. Бұл жаһанданудың болатын, болуға тиісті, ешқандай мемлекет жалтарып кете алмайтын объективті даму себебі. Сондай-ақ, жаһанданудың қорғануға болатын, соған орай, алдын ала қам жасайтын субъективті өрістеу себебі де бар. Ол жаһанданудың мәдени, тілдік ықпалы. Біз бұл ғаламдық құбылыстың осындай ықпалынан қорғана аламыз. Әлбетте, оған мемлекеттік деңгейде де, азаматтардың өздері де мүдделілікпен ынта танытса.

	Біз жаһанданудың экономикалық ықпалынан шыға алмаймыз, бұл түсінікті, дәлелденген жайт. Біз экономикалық қатынастар арқылы, елімізге, үйімізге, төрімізге шыққан ғаламдық жаһандануға мәдениетімізге берік, тілімізге мықты болу арқылы ғана қарсылық білдіре алмақпыз. Қазіргі кезде ұлттық мәдениетіміздің, мемлекеттік тіліміздің жағдайы жөнінде әңгіме еткенде, осы құндылықтарымызға жаһанданудың қандай әсері болмақ, осы тұрғыдан ойласқанымыз жөн болмақ. Ал қазіргі кезде біз сыртқы әсер болып табылатын жаһанданудың толқынына қарсылық білдірмек тұрмақ, өз ішімізге мәдениетіміздің мәйегін, тіліміздің мәртебесін сіңіре алмай жүрміз. Осыны алдымен өзіміздің ағайын ойланғаны, сөйтіп мәдениетімді қалай сақтаймын, тілімнің көсегесін қайтсем көгертем деп тыным таппағаны жөн болар еді. Дүние бизнес алаңына, қарым-қатынас, серіктестік, ынтымақтастық коммерциялық мүддеге құрылатын заманда жаһанданудың ықпалы біздің елге де әжептеуір тимек. Бұдан шет қала алмайтынымыз да белгілі. Сондықтан бізді не сақтайды дегенде, ең алдымен, ойымызға, әлбетте, тіліміз бен мәдениетіміз түседі. Мәдениеттің ұлттарды теңестіретін құрал екендігін осыдан бір ғасырдай уақыт бұрын жақсы ұғынған Ахмет Байтұрсынұлы: «Мәдениеті жоғары халық – мәдениеті төмен халықты аз-көбіне қарамай жем қылатыны айдай анық, күндей жарық ақиқат... Мәдениет жігін жоғалтпай, өз жігін жоғалту оңай емес» деп жазған екен /4,279/. Алаш көсемі айтқан осы ой әлі де өз күшінде, тіпті мына жаһандану заманында оның көкейкестілігі артпаса, кемімей тұр. Қазіргі Қазақстанның жағдайы ХХ ғасыр басындағы Ахаңдар өмір сүрген кезеңнен әлдеқайда білімі жағынан болсын, мәдениеті жағынан болсын, саяси жағынан болсын кемел дәуір емес пе?! Сондықтан дүниенің мәдени бәйгесінен қалмау үшін біз ең алдымен өзіміздің мәдениетімізді, сол мәдениеттің негізі тілімізді бүгінгі жиі қолданатын тіркеспен айтсақ, бәсекеге қабілетті болуын қамдауымыз қажет. Әлбетте, әлемнің дидарын танып, сырттап қалмауға бүгінгі кең таралған тілдерді де, мәдениетті де білгеніміз, игергеніміз жөн. Десек те, өзгелерді ұғыну өзіңді ұмыту емес. Сол себепті Алаштың ақылманы, қазақ ғылымының негізін салушының ескертуін ұмытпай, ұлттық мәдениетіміздің өзгелермен тең боларын ойлағанымыз абзал, сөйтсек қана нағыз елдігіміз байқалмақ, өзгелер бізді танымақ, құрметтемек.

	Жаһанданудың ілгеріде айтылған коммерциялық сипаты соған сай мәдениетті де қалыптастыруда. Оны «Мәдени индустрия» деп атап жүрміз. Мәдени индустрияның күштілігі поп музыканың, Голливуд сияқты алпауыт кинофабрикаларының ықпалын еселеп күшейтіп, оған ұлттық мәдениеттің қарсы тұрарлық дәрменінің болмай жатқандығы да бүгінгінің ақиқаты. Міне, дәл осы құбылыс мәдениет пен бизнестің араласуынан туған құбылыс. Өйткені жаһандану заманында, нарық әлемінде әніңіз де, өлеңіңіз де, романыңыз да, балетіңіз де, операңыз да, киноңыз да тауар.

	Жаһанданудың өзі әлемдік экономикалық жүйенің қалыптасып, оған барлық елдердің тартылуында. Бұл қазіргі әлемнің бұлжымас қағидасына айналғаны соншалық, осы жүйеден тыс қалған мемлекеттер даму даңғылына түсе алмай, экономикалық, әлеуметтік жағынан артта қалған жұрттардың санын толтыруда. Сондықтан да әлемдік экономикалық дамудан қалай тыс қалғымыз келмесе, жаһанданудан да тыс бола алмаймыз. Біз сол себепті де жаһанданудың өзімен емес, өзіміздің ұлттық болмысымызды сақтап қалу үшін қандастарымыздың қазақтық рухани иммунитетін қалыптастыру, күшейту үшін бүгінгіден де әрі ауқымды, әрі бағдарлы нәтижесі боларлық жұмыстарды жүзеге асырғанымыз жөн. Бұл ретте ең алдымен өскелең ұрпақтың тәрбиесіне аса маңызды мән беруі қажет. Ұрпақ тәрбиесінің көрігі де, бесігі де балабақша мен мектеп. Сондықтан барлық қазақ балаларының, өзге де этностар балаларының қазақ тілінде тәрбие алуын, оқуын қамтамасыз етерліктей арнайы мемлекеттік бағдарлама қабылданғаны абзал. Сонда ғана Елбасымыз Нұрсұлтан Назарбаев межелеген 2020 жылы мектеп бітірушілердің барлығы мемлекеттік тілді меңгеріп, елімізде нағыз қазақтілді орта қалыптасатын болады.

	Біздің ойымызша, жаһандану да отаршылдықтың бүгінгі заманда дамыған бір түрі екендігін біз толық сезіне алмай жүрген сияқтымыз. Кезінде саяси отаршылдық ұлтшылдықты тудырғаны мәлім, бүгін сырттан келіп жатқан әсерлерге мемлекетшілдік сана қажет. Қазіргі кезеңде бізді елшіл, отаншыл ететін осы жаһандануға деген рухани қарсылық болса керек. Өйткені жаһанданудың шынайы сипаты, ақиқат бейнесі ол мәдени-рухани отаршылдық. Мұндай отаршылдық та, әлбетте, өзінің болмысы мен бағытына сәйкес қарсылық тудырады. Біздің ойымызша, оған қарсы тұрарлық құбылыстың аты – мемлекетшілдік. ХХ ғасыр басында Алаш зиялылары ел болу идеясын көтеріп, елшілдік жөнінде айтса, қазіргі кезде қалыптасқан осы мазмұндағы «мемлекеттік сана», «мемлекетшілдік» ұғымдарын жиі қолданып жүрміз. Қазақ елінің «Қазақстан Республикасы» атты тәуелсіз мемлекет болуы – осы мемлекетті нығайтатын ресми және бейресми шараларды қалыптастырып отыр. Ел Конституциясында бекітілген мемлекеттіліктің мазмұны мен құрылымы, Қазақстанның ішкі және сыртқы саясаты осы мемлекеттілік идеясын қалыптастыруға, тұғырлауға арналса, осы жылдар ішіндегі зиялы қауымның көтеріп жүрген дін, діл, тіл, дәстүр, мәдениет мәселелері де мемлекеттік сананы нығайтуға бағытталған. Тәуелсіздіктің алғашқы жылдарынан басталып бүгінгі күнге дейін бұл салада айтылып келе жатқан мәселенің бірі – ұлттық сана қалыптастыру мәселесі. Ұзақ уақыт отар болған Қазақстан үшін ұлттық сана қалыптастыру, әлбетте, аса көкейкесті мәселе. Ресей отаршылдық саясатының, одан беріде коммунистік диктатураның асыл дінімізді, рухани мәдениетімізді, тілімізді ұмыттыруға бағытталған зорлықшыл, саяси әрекеттері ұлттық санамыздың кенжелеп қалуына ықпал еткені баршамызға мәлім. Мемлекетке атау берген, осы елдің байырғы әрі саны жағынан басым халқының ұлттық санасын қалыптастыру, кейбіреулер айтып жүргендей, қазақ халқының ғана емес, жалпы мемлекеттің мүддесі үшін аса қажет. Осы жерде сан ғасырлар бұрын мемлекет құрып, одан беріде ел мен жерді қорғаған, отаршылдық заманында да жердің тұтастығын, елдің жоғалып кетпеуі үшін күрескен халық құрмет пен түсіністікке лайық болса керек. Сондықтан да Елбасы Нұрсұлтан Әбішұлы Назарбаев: «Қазақ халқы сан ғасырлар бойы өзінің егемендігі мен тәуелсіздігі үшін күресіп келді. Өзінің ең жақсы қасиеттерінің: қатер төнген сәттерде бірігіп, ұйымдаса білуінің, сондай-ақ басқа халықтармен бейбітшілік, келісім мен тату көршілік жағдайында тұруға деген ынта-ықыласының арқасында ол тарих тасқынының астында қалып қоймай, өзінің мемлекеттігін қалпына келтіре алды» деп Алаш баласының ел мен жердің иесі екендігін баса айтқан болатын /5,54/. Жаһандану қазанында өзіміздің ұлттық болмысымызды, мемлекеттік келбетімізді сақтап қалу үшін, қазақ та, басқа этностар да қазақ тілі мен мәдениетінің маңайына шоғырлануы керек. Біз қазіргі заманның реалды болмысын сараласақ, өзге ұлттың да, тілдің де, мәдениеттің де төңірегіне топтасуымыз мүмкін емес, егер олай мүмкін дейтін отандастарымыз болса, олар не бүгінгі күннің шындығынан бейхабар, не өз мемлекетінің мықты болуына мүдделі еместер. Бізді «Қазақстан Республикасы» деген мемлекет біріктіреді екен, ендеше осы мемлекеттің бағзы тарихынан бастап бүгінге дейінгі осы жерді сақтап келген мұраттар жолында тұтасуымыз қажет, біздің білім алуымыз, жұмыс істеуіміз, мақсаттарға жетуіміз үшін еліміздің ішкі бірлігі, сыртқы қауіпсіздігі қай-қайсысымызға да қажет. Әлбетте, алдымен жеке басымызға, отбасымызға, жақындарымызға. Ал осы ортамыздың амандығына кепілдік беретін мемлекет, оны ұмытпағанымыз жөн. Егер бір мемлекет азаматтарының әрқайсысы қалаған тілінде сөйлеп, басқа мемлекеттің мәдениетіне еліктей берсе, әлбетте, елдік санаға да, мемлекеттік мүддеге де салқыны тиеді. Сондықтан бүгін «өркениетті» деп еліктеп жүрген мемлекеттердің қай-қайсысы да мұны терең түсінгендіктен мемлекетқұраушы ұлттың тіліне, мәдениетіне, қажет десеңіз дініне де өзге этностарды енгізеді. Бүгінгі Қытай, Франция, Испания, Германия, Италия арғы тарихына емес, ХҮІІІ-ХХ ғасырлардағы тарихына көз салсақ, қаншама этностарды негізгі ұлттың діліне бейімдеді. Әлемде мұндай үдерістер қазір үдемесе, баяуламауда. Осы бағыт, осы үдеріс өрістей бермек.

	Жаһандану бүгінгі күнде ғаламдық эстетиканы қалыптастыруда. Ол дегеніңіз шетелдерден келіп жатқан бүкіл әлем тұтынатын тауарлар, киімдер, әртүрлі тағамдар мен сусындар. Олардың дизайны, сыртқы тұрпаты, біздің оларды қолдана отырып, оған көзімізді де, бойымызды да үйретуіміз. Санамызда сол заттардың түрін, бейнесін қалыптастыруымыз, сол шетелдік әртүрлі бұйымдарға беріп жатқан ішкі бағамыз, соларды сатып алғымыз келіп тұратын сұранысымыз, міне, осының бәрі жаһанданудың заттық белгілері, ең бастысы біздің сол белгілерді ойша ардақтауымыз, соларға деген айрықша қажеттілігіміз бен мүдделілігіміз. Мұны күнделікті тұрмыстық мәселе дейік те, оның зорларына назар аударайық. Олар біздің рухани санамызды, мәдени келбетімізді қалыптастыруға тікелей әсер ететін күнделікті көшеден, теледидардан сан мың рет көретін жарнамалар, телехабарлар, фильмдер, жаңалықтар, газеттер, журналдар, кітаптар.

	Философияның заңы бойынша екі бірдей нәрсе, құбылыс болмайтынын ойламалдасақ, бір тұлғаның екі тілді дәл бірдей білуі де мүмкін емес. Екі немесе одан да көп тіл білетін кез келген адам үшін, әйтеуір, бір тіл үстем болады. Табиғи жағынан алғанда, әдетте, адам үшін өзінің ана тілі басым болуы керек, бұл жаратылыс қағидасы. Ал қазіргі ғаламдық шындыққа қарасақ, онда ана тілдерінің емес, мемлекеттік тілдің немесе бәсекеге қабілеті жоғары тілдердің басымдығын айқын аңғарамыз. Айталық, әлемде мыңдаған тілдер бар десек, онда олардың тоқсаннан астамы ғана мемлекеттік немесе ресми мәртебеге ие. Яғни, ана тілдерінің көпшілігі әлгіндей мәртебеден шет қалғандықтан олардың басым көпшілігі қоғамдық қатынастарда қолданылмайды. Сондықтан ол тілдерде білім берілмейді, бұқаралық ақпарат құралдары жарияланбайды, кітаптар шықпайды. Мәселен, қазіргі кезде Еуропада 230 тіл, Америкада 1013, Африкада 2058, Азияда 2197 тіл бар екен. Олардың басым көпшілігі белсенді түрде қолданылмағандықтан бірте-бірте жойылып барады. Ал ол ұлттың өкілдері сол мемлекеттің ресми тілдерінде сөйлейді, білім алады, жұмыс істейді. Тіпті өзінің ана тілін білетіндердің өзі басым тілге бейім тұратыны ақиқат. Ана тілінде емес, тіпті мемлекеттік тілде емес, өзге тілде сөйлеуге бейім тұру қазіргі Қазақстанның тілдік келбетін аңғартады.

	Жаһандану кезінде әлемдік тілдердің ықпалы артады, терминология халықаралық мазмұнға ие болады, басым тілдерде жасалған сөз тіркестері, шаблондар ұлттық тілдерге енеді және олар белсендірек қолданылады. Осындай болуға тиісті тілдік-мәдени үдерістер барлық тілдерге тән. Мемлекеттік, ресми тіл ретінде әбден қалыптасқан тілдер, ұлт өкілдерінің баршасы күнделікті сөйлейтін, жұмыс барысында қолданатын тілдер осы үдеріске төтеп беруге дайын әрі әлеуетті.

	Тіл ойдың жемісі екендігі әлімсақтан белгілі. Қай тілде ойласаң, сол тілде сөйлейсің. Сол себепті, тіл – қарым-қатынас құралы ғана емес, тіл – ұлттың әлемді, дүниені тану моделі. Сондықтан, француз философы Эмиль Сьоран:

	«Адам мемлекетте емес, тілде өмір сүреді» депті/2/. Шынында да адам қай елде өмір сүрсе де, әйтеуір, бір тілдің өкілі. Бәлкім оның тілі мен ұлты екі бөлек болуы да әбден мүмкін. Тіл – ұлт мәдениетінің діңгегі де, өзегі де. Мәдениет тілде көрінеді, тілде өмір сүреді. Қай тілде сөйлесең, сол ұлттың өкілісің, өйткені сол мәдениеттің ауқымында тіршілік етесің, сенің рухани дүниеңде сол мәдениет алғашқы орында тұрады, сол мәдениеттің құндылықтарын бойыңа сіңіргенсің, ол жаныңа да, жүрегіңе де жақын.

	Тіл ұлт мәдениетінің бөлігі ғана емес, сол ұлттың барша мәдениетінің қуаты. Сол мәдениеттің баяны да, безбені де. Қандай мәдениет болмасын қатынас құралы ретінде де, ұлттың барша болмысы көрінген келбеті ретінде де тіл арқылы жасалған, тілі арқылы да өмір сүреді, сол арқылы ұрпақтан ұрпаққа, заманнан заманға жетіп ұлттық тұтастықты сақтайды. Мәдениет ұлт өмір сүруінің ғасырлар бойы жинақталған амалдары мен тәсілдерінің мейлінше сұрыпталған тәжірибесінің ең жарқын қазынасы. Сондықтан ол халықтың табиғи ортамен, өз ішіндегі, сыртқы байланыстарының түйінделген, мейлінше жүйеленген ойларының, аңсарларының, көзқарастарының қымбат құндылығы, бағалық қазынасы.

	Мәдениет ұлттың болмысы ғана емес, сол ұлттың сан ұрпағы жасаған, жетілдірілген, тұтынған сол халықты сақтаған және сақтай беретін ұлы қорғаны. Бүгінгі күнге дейін дербес халық болып жету, дінін, тілін сақтап қалу, өмірдің барлық саласын қамтыған, ешкімге ұқсамайтын, қайталанбас мәдениет қалыптастыру, сол мәдениет аясында әрі қолданбалы, әрі рухани бай қазына арқылы ортамен ымырашылдықта өмір сүру, осы алып территорияны иемденіп, оны ерлік пен бірліктің арқасында сақтап қалу, намысы мен абыройы үшін күресе білу, енді бүгін тәуелсіз мемлекет құрып әлемдік қауымдастыққа еніп жатса, соның бәрі ұлттың үлкен әлеуетінде. Осындай қуатты әлеуеті бар қазақ елінде қазақ тілінің мемлекеттік тіл ретінде, қазақстандықтардың ортақ қатынас құралы ретінде өз қызметін толық атқаруға байлығы да, күші де жетеді. Оны отандастарымыздың баршасы сезінсе, түсінсе жаһандану дәуірінде барлық құндылықтарымызды өз деңгейінде сақтай да аламыз, жетілдіре де аламыз.



	Тіл және немкеттілік

	Жалпы адамзат қоғамында да, жеке адамдар үшін де немкеттіліктің салдары аз болмаған десек, оның тілге де тікелей қатысы бар. Әлбетте, немкеттілік Қазақстан кеңістігіндегі мемлекеттік тілдің дамуына ең басты кедергі емес те шығар, дегенмен көпшілігіміз мән бермей жүрген осы бір қырсыздық қазақ тілінің қолданыс аясының кеңеюіне кәдімгідей тосқауыл болуда. Өйткені ана тілімізге деген бір қазақтың, бір отбасының емес, мың, тіпті он мыңдаған отбасының, жүз мыңдаған қазақтың, бәлкім, миллиондаған қазақтың немкеттілігі елімізде тіл проблемасын қалыптастырып отыр. Байыптай қарасақ, немкеттілік түсінбегендіктен, мән бермеушіліктен, дағдыдан, ойланбағандықтан, жаны ашымағандықтан, тіпті кейде қарсылықты әрекеттерден де болады екен. Тілге байланысты сараласақ, осы айтылған немкеттілік түрлерінің қай-қайсы да қазақ тілінің өрістеуіне бөгесін болып тұрғанына көз жеткізер едік. Немкеттілік адам бойындағы өте бір жаман, жағымсыз қасиет болмауы да мүмкін. Бәлкім, әлеумет үшін қоғамның немкеттілігі де сондай бір шектен шыққан әрекет немесе көзқарас еместей көрінуі тағы да бек мүмкін. Десек те, немкеттіліктің өзегінде, немқұрайлылықтың астарында, адамдардың бейәрекетсіздігінде, үндеместігінде дамуға, өрістеуге деген өте үлкен бөгет жататыны көп шаруаны өрге сүйремесі де шындық.Мемлекеттік тілге келгенде көптің немқұрайлылығы, жұмылуға тиісті азаматтардың бейәрекетсіздігі, өз ортасына айтары барлардың әдейі сөйлемей қалуы, әсіресе, айтуға тиісті шақта, дәл ұрымтал тұста үндемей қалуы, міне, сан жылдар бойы алтын басты, асыл сапты, кені кемел тіліміздің ылдидан шауып төске озар, өз елінде босаға емес төр болар орнын өгейсітіп-ақ тұрғаны белгілі.

	Қазақтың тіліне деген немкеттілік кейде егемендікке деген немкеттілік сияқты елестейді. Өйткені, ана тіліміз – қазақ тілі бүгінге дейін сақталмаса, қазақ деген халықтың өзі сақталар ма еді, тілсіз халық бола ма?! Бұл риторикалық сауалдарға: «тілсіз халық сақталмайды да, болмайды да» деп ақылсымай қарапайым ғана жауап бергеннің өзінде тіліміздің біз үшін қаншалықты құнды құбылыс екені өзінен-өзі аңғарылар. Өйткені, тіл – ұлтты сақтаушы һәм оны дамытушы құбылыс. Шынтуайтында, біздің ойымызша, қазақ тілінің қоғамдағы маңызы, мемлекеттегі мәртебесі екі зор құбылыспен айқындалуы тиіс деп ойлаймыз. Біріншіден, мемлекеттік тіл мәртебесіндегі қазақ тілі барлық мемлекетішілік, қоғамдық қатынастарды реттейтін пәрменді тетік болса, екіншіден, қазақтардың ұлттық қадір-қасиетін, өзін-өзі тануының, халық ретінде өз бағасын сезінуінің ең басты құралы һәм құндылығы дер едік. Тілдің осы екі айрықша қызметі толығымен жүзеге асырылмағандықтан қазақ тілі – мемлекеттің толыққанды негізгі тілі, сондай-ақ, қазақтардың да күнделікті қолдануға тиісті, тіпті міндетті тілі бола алмауда. Бұл мемлекеттің өз тілін саяси биікке көтере алмауынан, ұлттың өз абыройын әлі күнге дейін барынша ұғына алмауының нақты мысалы мен көрінісі демеске болмайды. Осыншалықты селқостық пен ұғынбаушылықтың тасасында қазаққа, оның тіліне деген мақсатты өшпенділік бар деп айтсақ, қаттырақ кеткеніміз, асыра сілтегеніміз болар. Қоғамның белгілі бір тобында ғана қазақ тіліне деген қарсылық бар шығар. Бірақ, бұл топ дәл бүгін жалпы ахуалды жасай алар шамаға да, күшке де ие емес. Халықтың басым көпшілігінің әлі күнге дейін ана тіліне, өзінің мемлекеттік тіліне бейжай қарауының алуан себептері көп десек те, басты себеп – өзіміздің немкеттілігіміз бен немқұрайлылығымыздан өрістеуде. Мұндай кезде ұраныңыз қауқарсыз, үгітіңіз нәтижесіз, айқайыңыз болымсыз болмақ. Бұған қажеттілік туғызбай оның шешілуі оңай еместей. Қажеттілік – міндеттілікте. Егер міндеттеу болса, көпшілік ренжуі мүмкін, бірақ орындауға кірісіп-ақ кетеді. Тілге келгенде осындай міндеттілік керек екендігін көпшілік сан көтерді. Тағы да немқұрайлылыққа тірелді. Әйтпесе немкеттілік сияқты бойкүйездіктен ажырау мүмкін де емес сияқты. Немкеттілік әр заманда болған, бола да берер.

	Міне, ұлыларды ашуландырған немкеттілік бүгін қазақ тілінің өз елінде өрістеуіне басты бөгесін болуда. Иә, Қазақстандағы мемлекеттік тілге деген немкеттілік – орыстың, немістің, татардың, тағы да өзге атасы басқалардың немкеттілігі емес, дәл қазақтың өзінің немкеттілігі, оның мысалы біздің мына қоғамда мың-миллион! Солардың бастыларын саралайық. Алдымен, қазақтың өзінен туған сәбиіне бесікте жатқаннан-ақ орыс тілінде сөйлеуі. Бұл арада әсіресе, қаладағы қазақ әйелдері алдарына жан салмайды. Тілге «ана тілі» деп анықтама берген ата-бабаларымыз осы тарихи қағиданы күндердің күнінде қазақ әйелінің бұзарын білді ме екен?! Қазақстанда қазақтан туған, енді есі кіре бастаған бейкүнә сәбиге бөгде тілде сөйлеп, оның санасын жат сөздерге толтырып жүрген қазақ әйелдері әлгі немкеттілік бәйгесінде, сөз жоқ, бірінші орынды ешкімге бермей келеді, жуық арада бермейтіндері де айдан анық. Бұдан кейінгі орынға әке болып бірауық ұлтының басты қазынасы – тіл екеніне немқұрайлы қарайтын әлгі әйелдердің күйеулері, яғни жаңағы сәбилердің әкелері жайғасқан. Бұлар әйелдерінің алдына шыға алмайды, бірақ олардан да ұзап кете де алмайды. Әйел мен еркек бір үйде тұрғасын, әлбетте, белгілі бір тілде сөйлесетіні ақиқат. Бір шаңырақта негізгі тіл қазақ тілі, енді бір шаңырақта негізгі тіл орыс тілі дегендей. Өз отбасында орысша сөйлейтіндердің «арқасында» бүгінде мыңдаған, он мыңдаған, тіпті, жүз мыңдаған қазақ отбасыларының негізгі тілі – орыс тілі болып отыр. Өз тіліне немкетті қарайтын мұндай отбасылардан кейінгі орынды қызмет кеңселері алады екен. Кеңседен аттап кіргеннен кешке дейін айтылатын сөз, жазылатын қағаз тағы да қазақ тіліне немқұрайлы қарайтын мекемелердегі орыстілді ағайындардың үлесінде. Ара-тұра қазақшалап қоятыны болмаса, негізінен, баршасы орыс тілінде жұмыс істейді. Әуелде мектепті қазақша бітіргендері қазақша сөйлегенімен, олар да әлгі орыстілділерден қалыспай бір-біріне: «я говорила, ты сказал, оказывается это так, ну что, я с ней поговорю, сама позвоню» деп қойыртпақтап жатады. Тіпті, орысшасы шамалыларының өзі:

	«привет, давай, сразу» деп әп-әдемі қазақ тілін бүлдіруге өздерінше «үлес қосуда». Қазақ тілі мен орыс тілін араластырып қалай болса солай сөйлеу ғылым тілімен айтсақ, диглоссия құбылысын жасайды. Бұл құбылыс екі тіл қатар қолданылатын біз сияқты елдерде немесе осындай өңірлерде кездеседі. Әлбетте, екі тіл қатар қолданғанда олар өзара бірдей болмайды, әйтеуір, біреуінің басымдығы байқалып тұрады. Оны диглоссияда «жоғары тіл» деп атайды, біздің жағдайымызда бұл орыс тілі. Әрине, біреуі жоғары болғасын екіншісі төмен болғаны да, мұндай төменгісі кеңес заманындағыдай – қазақ тілі. Сөйлеу тілінде екі тілдің араласуын «кодтардың алмасуы немесе қосылуы» деп те атайды екен.Осындай алмасудың, тіпті, адасудың зор мысалы бүгінгі қазақтардың қазақша-орысша араластырып сөйлеуі. Екі тілдің шекарасыз, межесіз араластырып қолданылуының көкесі – орыс-татар қостілділігі. XVI ғасырда Қазан хандығын құлатқан орыстар татар жеріне ағылып келіп, әлгі қостілділікті жасады. Қазіргі кейбір қандастарымыздың екі тілді аяусыз, қымсынбай, ойына келгенше қойыртпақтап сөйлегендерін көріп, татарларға күлкіміз келсе де, өз түрімізге қарап күлуге қорқатын шаққа жеттік.

	Бағанағы «жарысымызды» жалғастырайық. Сонымен бұл «бәйгенің» басында балаларына орысша сөйлеп жүрген кербез келіншектеріміз тұр. Екінші орында олардың қадірменді күйеулері. Үшінші орында кеңсе, әсіресе, еңселі мекемелер қызметкерлері. Бір ғажабы – кеңсе неғұрлым үлкен, мекеме қызметкерлері неғұрлым көп болса, соғұрлым олардың орысшасы да ұзын болады екен. Ұзын дегеніміз орысша көбірек сөйленеді, жазылады дегеніміз ғой, сол мекемелерде. Төртінші орынды кім алар екен... Таптық! Оны әлгі әйелдер мен еркектердің балалары алады екен. Бесінші орынды ауылдан қалаға келген «қой дейтін қожасыз, әй дейтін әжесіз» көрінгенге еліктеп, киінгенге тамсанатын сарыауыз жастар алады. Әлбетте, бұлар мектепте қазақша оқуы мүмкін, бірақ орыс тілі қаланың «модный» тілі, бүгінгі тілмен айтсақ, «престижный» тіл болған соң аналарға еліктейді де. Әй, еліктегіш қазағым-ай, еліктегенде алдыңа жан салмайсың-ау! Сол еліктеудің арқасында бүгін орысша шүлдірлейтін белгілі облыстардың қазақтарын айтпағанда, Қызылорда мен Шымкенттен, Атырау мен Маңғыстаудан келіп Астанаға әлгі модаға еліктейтіндер қарасы көбейе түсуде, оны айтасыз Қытайдан, Монғолиядан, Өзбекстаннан келген оралман бауырларымыз да орысша қосып сөйлеуге әуестене бастаған сыңайлы. «Сынықтан басқаның бәрі жұғады» демекші әлгі өзге тілде сөйлеу жұқпаға айналып болғандай. Сол ағайындар тәп-тәуір құлаққа жылы естілетін ана тіліне бөгде тілдің жат сөздерін қосып, қойыртпақтап, шұбарлап сөйлегендеріне тіпті қымсынбайтын сияқты. Ұялмақ түгілі, базбіреуіне: «қарағым, қазақпыз ғой неге қазақша сөйлемейсің?» деп ескерту айта қалсаң: «сама знаюға» басады. Жастардан сөз естіген қайбір жақсы ғой дейсің, сонан соң тілің қышып тұрса да, үндемеуге тырысасың, үндемейін десең ішіңе сыймайды, намысың жібермейді, сосын жүргенің көрінген қыздан сөз естіп. Әлбетте, әр нәрсенің себебі бар. Сонда өз тілін шұбарлап сөйлеуге қымсынбаудың себебі неде екен деп ойланамыз ғой баяғы. Себеп – дағдыда сияқты. Дағды қайдан шығады. Дағды күнделікті ортадан, өзгелердің әрекетінен сіңеді. Сонда бұл жеке адамның немесе адамдардың дағдысы емес, жалпы елдік, көптік дағды болып шықпақ. Ол дағды неге осыншама қауқарлы, осыншама тез таралғыш десек, оның бәрі Қазақстанда орыс тіліне айрықша мән берілуінен. Жоғары мінберлердің барлығынан орысша сөз ағылса, атқамінерлердің, халық өзі сол атқа мінгізіп тізгін бергендердің өздері орыс тілінен бұлақ ағызса, уақытымыз бен ынсабымызды әбден иемденіп алған теледидардан орысша сөз құйылса, алпауыт бұқаралық ақпарат құралдары бар аю көршінің ақпараты Қазақстанды олай да былай аспандағы жұлдыздай кескілеп, айғыздап жатса, интернет деген бүгінгінің басты құралы тағы да сол тілге ернеуінен асып, лықылдап толып тұрса, орыс тілі қазақтың күнделікті дағдысына айналмай қайтсін?! Сонымен бұл дағды, жай ғана дағды емес, өзіне деген немкеттіліктен тұратын, сырт көзге сондай сүйкімсіз, сондай көріксіз дағды. Одан қашан арыламыз, өз тілімізге толығымен қашан ораламыз... белгісіз, жауапсыз, осыны оқыған ағайын жауабын тауып алса, алғысымызды жеткізерміз, әзірше біз оны дәл бүгін біле алмадық Өйткені, әлгі дағды күннен күнге жайылып бара жатқандай. Бұрындары біздің қатарымыз, біздің алдымыздағы ағаларымыз бен апаларымыз: «Біз совет заманында тудық, пионер, комсомол, коммунист болдық» деуші еді. Енді бүгінгі жастар не дер екен, жаппай жамандай беретін совет үкіметін олар көрген жоқ, орыс тілінің большевиктік саясатпен межеленген жағдайын да олар сезінбей өсіп келеді. Сонда әлгі түбі түскір дағды қайдан шықты деп және ойланайық. Біздің иықтағы басымыз оны екі нәрседен көреді: әдепкісі – нарық, екіншісі – ақпарат. Әрқайсысын түстеп көрелік. Мәселенки, нарық. Алдымен, күнделікті ішер тамақтан бастайық. Қала жастары неге әуес. Кока-кола, пепси-кола, попкорн, донер, KFC, гамбургер тағы, тағы сол сияқты жеңіл-желпі тағамдарға өте құштар. Осы тағамдардың жарнамасы қай тілде, әрине, екі тілде. Бірақ жетігі – орыс тілінде, әлжуаз аудармасы қазақ тілінде. Жұрт әлжуазға емес, жетікке әуес, яғни орыстың тіліне. Одан соң киім. Олардың жарнамасы, түр-түсі, фасоны, модасы, қай тілде жарнамаланады, тағы да екі тілде, әрі қарай қай тілдегі жарнаманың үстемдігін өзіңіз сезіп отырсыз. Жастардың қолында, қалтасында үнемі не жүреді, әрине, қалта телефон, қалтафон дейікші. Енді осы қалтафонға байланысты лексикаға келіп көрейік, жастардың аузымен.

	«Единицаң бар ма?, маған маяковать етші, сообщение жазасың ба, скидовать етші, скачать еттім, звондасамыз, актив центрге барам, телефоны крутой екен» деп сөйлеседі бүгінгі жастар. Сол қалтафонның ішіндегі қаптаған ақпарат және қазақтың тілінде емес. Енді жастардан соң балаларға келейік. Бүлдіршіндер әлгі жастар жеген тәттілерді жейді, оларды күнде жарнамалап жатыр. Үйіңіздегі «Қазақстан» ұлттық телеарнасынан басқаларының бары дерлік сол «кока-коланы» да, «сникерсті» де, «баунтиді» де өзгелерін де орысша жарнамалайды. Хош, ары қарай жүрейік... Енді қой қораламайтын, бақша суармайтын, үйде отыратын қала балалары теледидардың қай арналарын көреді екен. Біздің ата-аналардан білуімізше, олар бүкіл уақытын «Tiji» «Nikelodion» сияқты телеарналарды тамашалауға немесе интернетке арнайды екен. Сөйтіп, бүлдіршіндеріміз әлгі көрген телеарналардағы әр алуан мультфильмдердің, фильмдердің кейіпкерлеріне еліктейді. Еліктегенде солардың айтқан сөздерін саналарына әбден ұйытып, не өзімен-өзі, не үйдегі бауырларымен, достарымен орысша сөйлеседі. Біздің ұрпақ «Қыз Жібекті» көріп Бекежан мен Төлеген, Қыз Жібек болса, бүгінгі балалар тасбақа ниндза, супермен, өрмекші адам болып ойнайды, Джеки Чандай епті, Терминатордай күшті болғылары келеді. Мектептің орта буынында оқитындар әртүрлі детективтік, шытырман оқиғалы фильмдердің кейіпкерлеріне еліктейді. Осының бәрі, бейне де, ақпарат та балалардың санасына орыстық ұғымдар арқылы енеді. Сөйтіп, олардың бастарында орысша ойлау моделі, орыс тілінің дайын шаблондары жатталады. Баланың тұнық санасы, зерек ойы оларды тез қабылдап алады. Қазір байқасақ, тіпті ауыл балалары әлгіндей орыс тіліндегі телеарналарды көріп алып орысша сөйлеуге көшті. Тіпті кейбір ата-аналардың: «Үйде ешкім орысша сөйлемесе де, балаларым орысша сөйлеуге бейім тұрады» дегенді, тіпті бір танысымның қызының тілі орысша шыққанын әкесінен естіп таңғалдым. Мұндай жағдайлар көптеп кездеседі. Бұл немкеттілік дағдысын қалыптастыратын жағдаяттар. Кішкентайынан санаға сіңген орыс тілі сол бала өз бетімен көшеге шыққанда қайтадан оянады, жаңғырады. Өйткені көше, ойын-сауық орталықтары, дүкен, интернет клубтары, оқушылар сарайлары, кинотеатрлар, негізінен алғанда, орыс тілінде екендігі баршаға белгілі. Бәлкім Қазақстанның барлық 85 қаласындағы жағдай біз айтқандай болмауы мүмкін. Бірақ Түркістан, Кентау, Арыс, Шардара, Жетісай, Жаңаөзен, Құлсары, Шу, Қазалы, Жаркент сияқты қазақтілді қалалар болмаса қалғандарының барлығы дерлік мемлекеттік тілге, ана тілімізге емес, өзге тілге әуес. Өз тілімізге әлдебір қарсылықтан емес, әлгі қажетсіз, ретсіз дағдыдан. Қазақстанның әр түкпірінде жүрген сол балалар мектепті аяқтап Алматы, Астана, Қарағанды, Ақтөбе, Тараз, Өскемен сияқты ірі қалаларға оқуға түседі. Олардың алдынан тағы да: «Привет!» деп орыс тілі шығады да өзінің қорасына оп-оңай енгізіп алады. Сөйтіп жыл сайын біздің қалаларымызда орыс тілінде сөйлейтіндердің армиясы артады. Ал сол қыздар мен жігіттер колледждерді, университеттерді бітіріп қызметке араласады. Республикалық органдарға орналаса қалса, сөзсіз, орыс тілінің шылауына түседі. Бәлкім, Шымкент, Жамбыл, Қызылорда, Атырау, Маңғыстау облыстарына барса қазақша қызмет істер. Ал енді Астанаға, Павлодарға, Петропавлға, Өскеменге, Қостанайға, олардан ары Саранға, Шахтинскіге, Теміртауға, Зырянға, Риддерге, Рудныйға, Ақкөлге, Ерейментауға, Екібастұзға бара қалса, онда кеңселердегі қып-қызыл орыс тілінің құшағына енеді. Бірақ, немкеттіліктен келген дағдымен олардың көбі: «Осы біз неге орысша сөйлейміз, тәуелсіздік алғанымызға әжептеуір уақыт болды ғой» деп ойланбайды. Ойлануға бойға сіңген, дағдыға айналған немкеттілік мүмкіндік берсін бе?! Ұжымдағы бірді-екілі ұлтжанды азаматтың айқайы аяқсыз, бастамасы баянсыз қалады мұндайда. Тағы да немкеттіліктен, қазақтың бейжайлығынан. Немкеттілікке немкетті қарайтын күн туса ғой, шіркін! Сонда бәлем көрер ем сені тіліме обал жасаған мейірімсіз немкеттілік!



	Қазақ тілінің мемлекеттік тіл болуының алғышарттары

	Әлбетте, мемлекеттік маңызы бар қандай да болсын мәселенің орнымен, оңтайымен жүзеге асырылуы үшін оған қажетті алғышарттардың болатыны мәлім. Қазақ тілінің қордаланған мәселелері жетерлік дегенмен, тәуелсіздіктің жиырмасыншы жылына аяқ басқан Қазақстанда мемлекеттік тіл ретінде қазақ тілін барлық салаға батыл, толық, жан-жақты енгізудің басты алғышарттары бар, қалыптасқан. Біріншіден, қазақ тілі Қазақстан Республикасының Конституциясында: «Қазақстан Республикасындағы мемлекеттік тіл – қазақ тілі» деп және «Қазақстан Республикасындағы Тілдер туралы Қазақстан Республикасының заңында»: «Қазақстан Республикасының мемлекеттік тілі – қазақ тілі. Мемлекеттік тіл – мемлекеттің бүкіл аумағында қоғамдық қатынастардың барлық саласында қолданылатын мемлекеттік басқару, заң шығару, сот ісін жүргізу және ісқағаздарын жүргізу тілі. Қазақстан халқын топтастырудың аса маңызды факторы болып табылатын мемлекеттік тілді меңгеру – Қазақстан Республикасының әрбір азаматының парызы» деп көрсетілген негізгі, басты тіл. Яғни, елімізде мемлекеттік тілдің мәртебесі еліміздің басты құжатында, заңда, басқа да нормативтік актілерде арнайы бекітілген. Қазақ тілінен өзге тілдердің ешқайсысына мұндай айрықша мемлекеттік мәртебе берілмеген, ал «ресми тіл ретінде» аталған орыс тілі бәрібір мемлекеттік тілдің мәртебесіне ие тіл емес екендігін кезінде Мұхтар Шахановтың сауалына орай Конституциялық кеңес өзінің нақты шешімін білдірген болатын. Екіншіден, демографиялық тұрғыдан алғанда, тілі мемлекеттік мәртебеге ие болған қазақ халқының үлес салмағы тәуелсіздік алған жылдардан бері үнемі артып келеді. Мәселен, 1992 жылы қазақтар 40 пайызды құраса, тіл туралы заң қабылданған 1997 жылы 52 пайыз болса, ал бүкілқазақстандық санақ өткізілген 2009 жылы қазақ халқының саны басым көпшілікке айналып, 63,5 пайызға жетті. Осыдан байқайтынымыз, қазақ халқының саны тәуелсіздік алған жылдан бері 23 пайызға артқан. Ал тәуелсіздік алған жылы 38 пайыз болып қазақтардан кейін екінші орында болған Қазақстандағы орыс диаспорасының үлес салмағы қазіргі кезде халықтың 23,07 пайызын құрайды. Орыстардың қоныс аудару үдерісі Қазақстанның тәуелсіздік алуымен тікелей байланысты деп бұл мәселеге біржақты қарауға болмайды. Олардың тарихи отанына көшуі сонау қайта құру кезінен басталған. Бұл кезде ұлттық сананың өсуіайрықша болды да, жалпы Кеңестер одағында миграциялық үдерістер үлкен қарқынмен жүргені белгілі. Өзінің тарихи отанына қоныс аудару – табиғи үдеріс, әр азаматтың өзінің болашағын болжаған саналы шешімі. Сонымен бірге қазақстандықукраин, неміс, беларусь сияқты орыстілді ұлттардың саны олардың тарихи отандарына көшу есебінен әжептеуір азайды. Айталық, халық санағы жүргізілген 1989 және 2009 жылдардың көрсеткіштерін салыстырсақ, украиндар 62,8 пайызға, немістер 81 пайызға, беларусьтер 81,3 пайызға, поляктар 45,3 пайызға, еврейлер 94,5 пайызға кеміген. Оның есесіне, едәуір бөлігі қазақ тілін білетін, қазақ тілінде сөйлейтін түркітектес ұлттардың саны жылдан-жылға арта түскені байқалады. Мәселен, өзбектер 28,4 пайызға, түріктер 58,7 пайызға, ұйғырлар 17,4 пайызға көбейген. Бұдан шығатын қорытынды Қазақстанда орыстілді тұрғындардың саны азайып, қазақтілді азаматтардың саны жылдан жылға артқан және бұл үдеріс тұрақтылық танытқан. Сондай-ақ, 2009 жылғы санақ нәтижелері бойынша орыстардың 25,3 пайызы (959 822 адам), украиндардың 21,5 пайызы (71601 адам), поляктардың 20,9 пайызы (7117 адам), беларусьтердің 19 пайызы (12630 адам), немістердің 24,7 пайызы (14094 адам) қазақ тілін түсінеміз депті, яғни, бүгінде еліміздегі еуропалық ұлттардың 1065264 өкілі қазақ тілін еркін түсінеді деген сөз. Бұл Қазақстан халқының 6,7 пайызын құрайды. Сондай-ақ, санақ барысында 7,9 пайыз немістер, 6,6 пайыз поляктар, 6,3 пайыз орыстар, 5,2 пайыз украиндар, 4,8 пайыз беларусьтер қазақ тілінде оқи аламын және жаза аламын деп жауап берген екен. Бұған қоса, еліміздегі өзбектердің 95,5 пайызы (436432 адам), ұйғырлардың 93,7 пайызы (210556 адам), қырғыздардың 92,7 пайызы (21574 адам) қазақ тілін түсінеді екен. Ал жалпы Қазақстандағы түркі халықтарының 63 пайызы (687657 адам) қазақ тілінде оқи алатынын әрі жаза алатынын айтқан. Бұл еліміздегі халықтың 4 пайызын құрайды. Ал қазақтарға келетін болсақ, осы жылғы санақта қазақтардың 98,4 пайызы қазақ тілін еркін түсінемін десе, солардың ішінде 93,2 пайызы ана тілімізде оқи аламыз және жаза аламыз деп жауап берген екен. Бұл, әрине, кеңес кезеңімен салыстырғанда біз үшін әжептеуір көрсеткіш. Мұндай оң үдеріс елімізде славян халықтарына қарағанда орта жасы анағұрлым жас болып табылатын қазақтардың саны артқан сайын, тәуелсіздігіміз бүгінгіден де тұғырлана берген сайын өрістейтін болады. Ілгерідегі мәліметтер негізінде тұжырым жасайтын болсақ, онда қазіргі кезде қазақ тілін еркін түсінетіндерді айтпағанның өзінде, мемлекеттік тілде оқып, жаза алатындардың саны 70 пайыздан асты деп нық сенімменайтуға болады. Бұл көрсеткіш Қазақстан Республикасында қандай салада болмасын, мемлекеттік тілді еркін қолдануға азаматтардың да, жалпы қоғамның да дайын екендігін көрсетеді. Үшіншіден, ұлт болашағының да, тіл болашағының да кепілі – балалар дейтін болсақ, онда қазақ мектептеріне баратын оқушылардың саны еселеп өскендігін аңғарамыз. Айталық, 1991-92 оқу жылында қазақ сыныптарында оқитын оқушылардың саны 28 пайыздай ғана болса, 2010-2011 жылғы оқу жылында ол 65 пайызға дейін артқан. Бұл қазақтілді ортаның болашақта кеңейе беретіндігін, көбейе беретіндігін байқатады. Қазіргі кезде Қазақстанда Ақмола, Қарағанды, Қостанай, Солтүстік Қазақстан, Павлодар облыстарынан басқа 9 облыста және Астана, Алматы қалаларында қазақ тілінде оқитын оқушылардың саны басым. Бірте-бірте орыстілді оқушылар көпшілік танытып тұрған бұл аймақтарда да қазақтілді шәкірттердің саны артатын болады. Төртіншіден, тәуелсіздік кезеңінде өз балаларын қазақ сыныптарына беріп жатқан өзге ұлт өкілдерінің саны көбеюде және осындай үдеріс балабақшалардан да байқалуда. Айталық, 2010 және 2011 жылдары Астана қаласында ашылған балабақшалардың барлығы тек қазақ балабақшалары болып ашылды. Бұл балабақшаларға өзге ұлт өкілдерінің балалары да көптеп баруда. Мұндай үдерістің жылданжылға кеңейе түскендігі айқын аңғарылады. Яғни, Қазақстанда өзге ұлт өкілдері мемлекеттік тілге бет бұра бастады деген сөз. Бесіншіден, қазақ мектептерінің беделі әжептеуір өскендігі байқалады. Ұлттық бірыңғай тестілеу нәтижелері, сондай-ақ халықаралық, республикалық, қалалық пәндік олимпиадаларда, байқауларда, ғылыми жобаларда қазақ мектептерінің оқушылары бұл көрсеткіштер бойынша орыстілді оқушылардың алдында келеді. Мұндай үдеріс, шамамен 2000-2001 жылдардан басталып, жылдан жылға қазақ мектептерінің сапалық деңгейі артуда.Осындай үдеріс, әсіресе, Астана қаласы мектептерінен айқын аңғарылуда. Алтыншыдан, қазақ тілі мемлекеттік тіл ретінде арнайы түрде балабақша, мектептен бастап ересектерге, мемлекеттік қызметкерге дейін үйретіледі. Мемлекеттік тілді үйретуге байланысты Қазақстан Республикасының Конституциясында: «Конституцияның 7-бабын жүзеге асыру мақсатында үкімет, жергілікті өкілді және атқарушы органдар арнаулы заңға сәйкес Қазақстан Республикасының барлық азаматтары мемлекеттік тілді еркін әрі тегін меңгеруі үшін қажетті ұйымдастырушылық, материалдық және техникалық жағдайдың бәрін жасауға міндетті» делінген. Елімізде ағылшын, орыс тілдеріне деген сұраныс бар дегенімізбен ол мемлекеттік тілді оқытуға қамтылған мөлшермен мүлдем жуықтаса алмайды. Дәл осы арада қазақ тілін үйретудің әдістемесіне тоқтала кеткен жөн. Себебі, қазақ тілін үйренгісі келмегендер қазіргі кезеңде тілдің қиындығын немесе оқытудың сапасыздығын айтуға әуестеніп алғаны белгілі. Шынтуайтына келсек, мәселе әдістемеде емес. Егер солай болса, онда неге ешқандай тіл үйрету орталықтары болмаған кезде миллиондаған қазақ ана тіліндегі мектепті бітіріп-ақ орыс тілін үйреніп алды. Ал үйрету әдістемесіне келсек, сонау 1988-89 жылдардан бері қазақ тілін үйрету әдістемесінде ілгері даму байқалады. Қазіргі кезде тіл үйретуге қажетті оқулықтар да, мультимедиалық бағдарламалар да, басқалары да жеткілікті. Әсіресе, мемлекеттік қызметкерлер қажетті оқу-әдістемелік құралдармен қамтамасыз етілген. Барлық жоғары оқу орындарында қазақ тілінің практикалық курсы кафедралары, барлық өңірлерде мемлекеттік тілді үйрету орталықтары ашылып жұмыс істеуде. Жетіншіден, Қазақстан Республикасына атау берген қазақ халқының дәстүрі, салт-санасы айрықша насихатталатыны, елдің рухани болмысын, мәдениетін, тарихын, өнері мен әдебиетін әлемдік қауымдастық біз арқылы танитыны түсінікті. Сондықтан елімізде қазақ халқының рухани болмысы айрықша орында болады. Бұл мәдени-рухани құбылыстар өз кезегінде қазақ тілінің табиғи өрістеуін қамтамасыз ететін факторлар қатарынан орын алады. Сегізіншіден, қазақ халқы кеңес дәуіріне қарағанда тәуелсіздік жылдары өзінің тарихи терең тамырларын, ұлттық болмысын түсініп тіліне, өткеніне, дәстүріне бет бұрып жатқаны шындық. Бәлкім, бұл үдеріс біз күткендегіден баяулау жүріп жатуы әбден мүмкін, десек те ондай бетбұрыс бар. Яғни, қазақ халқының басым бөлігі қазақтілді болуға ұмтылады және бұл үдеріс жылдан-жылға артатын болады. Ол 2009 жылғы халық санағының нәтижелері мен 1989, 1999 жылдардағы халық санақтарының нәтижелерін салыстырғанда бірден аңғарылады. Тоғызыншыдан, кеңестік дәуірде орыстілді орта, негізінен алғанда, қалаларда қалыптасқаны белгілі. Ол кезде қалалардағы қазақтардың үлес салмағы аз болғаны да мәлім. Ал тәуелсіздік жылдарында қалалардағы қазақтардың үлес салмағы еселеп артты. Әсіресе, солтүстік, орталық өңірлердегі қалаларға сол облыстардағы ауыл қазақтарының, оңтүстік, батыс өңірлері қазақтарының, сондай-ақ оралман бауырларымыздың көшіп келуі қалалардағы қандастарымыздың санын еселеп арттырды. Бұрынғы Целиноградта қазақтың үлесі 20 пайыз шамасында болса, қазіргі Астанада 75 пайызға жуықтаған. Сондай-ақ Түркістан, Жаңаөзен, Құлсары сияқты тез өсіп келе жатқан қалалардағы халық саны егемендік тұсында қатты өсті, мұндай өсім қазақ ұлтының есебінен болуда.



	Ономастикаға ашықтық, атауларға әділдік

	Ғасырлар бойы отаршылдықта болған, жазба әдебиеті, мұрағаты, мұражайы кеш қалыптасқан біз сияқты елде ономастикалық атаулардың мазмұны да, маңызы да аса айрықша. Себебі, ономастикалық атаулар әрі тарихымыз, әрі мәдениетіміз, әрі дүниеге, қоршаған ортаға, табиғатқа деген халықтық ұғымдарымыздың, ұлттық санамыздың ғасырлар бойы жинақталған көрнекі және жинақы көзқарастарымыздың қазынасы. Сондықтан да жаңадан ономастикалық атаулар беру, байырғы атауларды жаңғырту, әлбетте, қазіргі дәуірдің қажеттілігінен туа отырып, сол тарихи дәстүрлерді сақтаумен сабақтасып, бүгін мен бағзыны және болашақты жалғастырмағы абзал. Өйткені, жас тәуелсіз мемлекет тұрғысынан алғанда ономастикалық атауларға мұқият қарауымыздың, тиянақты байыптауымыздың қазіргі күнде кем дегенде екі түрлі өте маңызды қыры бар. Біріншіден, ономастикалық атаулардың тәуелсіздік мұраттарына сай тарихи жадымызды жаңғыртар, өркениеттілігімізді танытар, ұрпаққа тағылым берер мазмұнын қалыптастыру болса, екіншіден, жаһандану тағы да басқа әлемдік геосаяси жағдайларға байланысты жер бүтіндігінің, ел қауіпсіздігінің бүгіні мен ертеңін ойламалдау.

	Ономастикалық атаулардың жоғарыда аталған маңыздылығы ең алдымен бұл саладағы жұмыстардың айрықша обьективті болуын қалайды. Тәуелсіздіктің бастапқы жылдарында жасалынған әртүрлі деңгейдегі бұл ауқымды және белсенді жұмыстар жалпы елдің тарихи құбылыстар атаулары мен тұлғалар есімдеріне деген табиғи ұмтылысын аңғартумен бірге, өңірлік психологияның да басым болғандығын айрықша аңғартты. Соның нәтижесінде сол жылдары ауылдар мен аудандарды былай қойғанда кейбір облыс орталықтарындағы көшелер мен мектептер, нысандар елімізге аса танымал емес тұлғалардың есімдерімен аталып кетті. Әсіресе, кеңестік кезеңде басшылық қызметтерде болған немесе қазіргі кезеңде ұрпақтары билікте отырған, бақуатты кәсіпкерге айналған адамдар өңірлердің ономастикалық жұмыстарына ықпал ете бастады. Бұл қоғамдық ортада белгілі деңгейде алуан пікірлерді де тудырды. Бүгінде қалалық, облыстық, республикалық ономастикалық комиссияларға ұсынылатын өтініштерде осындай үрдіс байқалады. Сондықтан ономастикалық атаулар бекітуде, әсіресе, республикалық деңгейде әділеттілік пен сарабдалдықты қалыптастыру қажет деп ойлаймыз. Осыларға қол жеткізу үшін жалпыұлттық деңгейдегі тұлғалардың тізімін бекіту қажеттігі жөнінде де ұсыныстар айтылды. Әлбетте, мұндай тізімнің болғаны жөн десек те, егер ол бекітілетін болса, онда бүкіл Қазақстан бойынша белгілі бір тұлғаларды ғана ұлықтаумен әуестеніп кетеміз, одан соң әлі де ескерілмей жатқан есімдер тағы да шеттеп қалмақ. Сонымен бірге, бекітілген тапсырманы ғана орындаумен шұғылданатын кейбір ағайындар оны тікелей қабылдайтыны да түсінікті. Сондықтан егер ондай тізім бекітіле қалған күннің өзінде оған қазір әңгіме болып жүргендей жүз тұлға емес, кемінде екі жүз тұлға енгізілуі қажет. Бұл ономастикалық атаулар берудің алуандығын қалыптастырады.

	Ономастикаға қатысты заңнамаға өзгерістер мен толықтырулар енгізу жөніндегі жаңа заңның маңызды бір қажеттілігі атаулар беруде осындай субьективтілік пен әділетсіздікті болдырмаудан туындағаны және түсінікті. Дегенмен, ономастика сияқты рухани құбылыста абсолютті әділеттілік орнатудың өзіндік қиындықтары болмақ. Оларды жеңу, еңсеру үшін жалпыұлттық маңызды мұраттардың басымдығы қашанда биік болғаны жөн. Бұл арада ауылдардағы, аудандардағы, облыс орталықтарындағы, ірі қалалардағы, Астанадағы нысандарға, көшелерге атау берудің олардың әрқайсысына тән жөні мен жосығын пысықтау қажет. Бұған қоса, көшеге, оқу орындарына, басқа да нысандарға атау берудің әрқайсысына тән қисынын білген жөн. Мәселен, кісі есімдерін мектеп, колледж, университет сияқты оқу орындарына, мәдениет ошақтарына беруде айрықша жауаптылық қажет. Мұндай нысандарға жас ұрпақ тәрбиесіне тікелей қатысы бар, өмірі аса өнегелі, мұралары дәуір талаптарына сай тұлғалардың есімдерін берген жөн. Мысалы, рухани саладан алыс шаруашылық, өндіріс салаларында ерекше еңбек еткен адамдардың есімдерін сол өңірлердегі көшелерге берсе, ал оқу орындарына, мәдениет мекемелеріне руханият саласындағы, мемлекеттілік қалыптастыру сияқты ірі жұмыстарға атсалысқан қайраткерлердің, ерлігі ұрпаққа өнеге қаһармандардың есімдері лайықталғаны дұрыс. Әсіресе, өскелең ұрпаққа білім мен тәрбиенің ғана емес, туған елінің қасиетін танытудың, тұлғаларын өнеге етудің ұстаханасы болатын мектептерге атау ұсынуда және оны бекітуде осыған ыждаһатпен қарамағымыз міндетті. Дәл қазіргі ономастикадағы айтылуға тиісті және бір мәселе бар. Ол еліміздің әр өңірінен келіп жатқан ұсыныстарда сол өңірден шыққан адамдардың ғана ескерілетіндігі. Сондықтан да тұтас бір облыста сол географиялық аймақ адамдарының есімдері әлденеше рет қайталанып, Қазақстанның басқа өңірлерінен шығып, барша ұлтқа, елге қызмет еткендердің ескерусіз қалуы. Жай мысалдап қана айтсақ, Керей, Жәнібек, Қасым, Хақназар, Есім, Тәуке хандар Әлихан Бөкейхан, Ахмет Байтұрсынұлы бастаған Алаш қайраткерлері тұрғанда облыс деңгейінде ғана немесе кешегі партияның хатшылары болғандармен, Тәттімбет, Құрманғазы, Дина Нұрпейісова, Дәулеткерей, Ықылас, Мұхиттар тұрғанда жергілікті өнерпаздар есімдерімен, жоңғар, Ресей, Қоқан экспансиясымен күрескендер тұрғанда әркім өз руының батырларын түгендеумен тым әуестенудің қажеттілігі қаншалықты деген ой келеді. Ономастикалық жұмыстарға тікелей қатысы бар адамдар және жергілікті аймақтарда сол ұсыныстарды мәслихаттарда қарайтын азаматтар өңірлік психологияны жеңіп, елімізге еніп төрімізге өрмелеген жаһанданудың бейұлттық сана қалыптастырар ықпалын ескеріп, жалпыұлттық, тұтас елдік тұрғыдан ойлап, ғасырлап жеткен егемендігіміздің, жалпы тұтастығымыздың қамын барлық салада, соның ішінде, ономастикалық жұмыстарда да мықтап ескеріп, ең алдымен сол тәуелсіздік үшін саяси, рухани күреске айрықша еңбек сіңірген тұлғаларды ұлықтағанымыз абзал. Бәлкім, әр өңірге ерекше еңбегі сіңгендерге құрмет көрсету қажет болар, дегенмен олардың есімдерін ұлықтау жалпыұлттық деңгейдегі тұлғалардың есебінен болмағаны жөн.

	Ономастикалық атаулар беру жұмыстарындағы өңірлік психология – өңірлік оқшаулануға, нақты атап айтсақ, жершілдікке, тіпті рушылдыққа әкелуі мүмкін. Хандық дәуірдегі жүздік, рулық жүйе сол дәуірлердің өмір сүру, халықты сақтап қалу мақсатынан туған құбылыс болса, қазіргі облыстық жіктеліс экономикалық қажеттіліктен қалыптасқан жағдай. Оны әлдебір бөлінушілік құралына, астамшылық пен мақтаныш, өзімдікі және өзгенікі деп бөлуге айналдырмау қажет, әрбірден соң тұтас қазақ мемлекетінің қай жағынан болсын өркендеуіне, ілгерілеуіне қарсы көңіл-күй. Бір аймақтағы өңірлік психология басқа аймақтардағы осындай психологияның тууына әкеледі. Сөйтіп, бұл тұтастай үрдіске, дағдыға айналады. Олай болса, елдік санадан ауылдық сана, алаштық зердеден рулық зерде артып, данышпан Абайдың:

	«Біріңді қазақ, бірің дос, Көрмесең істің бәрі бос» деген әр қазақтың басында өмір сүріп, жүрегіне тұрақтар ұранның әлі де орындалмай өзекті болып қала беруі ғажап емес.

	Қазіргі қазақ ономастикасындағы аса маңызды мәселенің бірі – кеңестік кезеңдегі тұлғалар құрметіне атау берудің жөні қалай болмақ екендігі жөніндегі мәселе. Себебі, қалалық, облыстық, республикалық комиссияларға осындай ұсыныстар ай сайын, тоқсан сайын келіп жатады да, ономастикалық комиссия мүшелері бұл мәселеде әлі де ортақ көзқарасты қалыптастырған дей алмаймыз. Әсіресе, күні кеше ғана ортамызда жүрген республикалық, облыстық, аудандық деңгейдегі партия комитеттерінде, атқарушы биліктерде қызмет істеген азаматтардың атына мектеп, көше сұрау көп кездеседі. Әрине, ол кісілер өз заманында халыққа еңбектері сіңген азаматтар. Дегенмен, олар сол кезеңде өздеріне сеніп тапсырылған қызметтерін партияның, үкіметтің айтуымен атқарды емес пе, сондықтан да ондай кісілердің ішінде сол лауазымды қызметтерінде сол кездегі идеологияға қарамастан ұлтқа, елге ерекше қызмет атқарғандарды тануымыз қажет. Әйтпесе, облыстарда, аудандарда партия хатшысы, атқару комитетінің төрағалары болғандарының баршасына мектеп, көше, нысан атауларын бере берсек, онда жадымыздың терең болмағаны. Егер осындай санадан арылмасақ, бұл жалпы әр өңірден шыққандардың есімдерін жарыстыратын жалпықазақстандық «бәйгеге» айналады. Қажетсіз әрі әділетсіз бәйгенің сөресі болғанымен мәресінің мандымайтыны мәлім. Сондықтан да жалпы ел үшін нәтижесі кем, берері аз осындай қажетсіз «жарыстармен» шұғылданудың дұрыс еместігін ұғынар шақ туды.

	Ономастикалық атаулар беру барысында біз қазақ мемлекеттілігін қалыптастырған және оны сақтауға ерекше еңбек сіңірген тұлғалар туралы ойланғанымыз дұрыс. Мемлекет дегеніміз – елге атау берген халықтың зор қорғаны. Қазақ мемлекеті болмаса, халық ретінде сақталып қалу мен өркендеудің де бола алмайтынын Абылай заманынан бері Кенесары да, Есет батыр да, Жанқожа батыр да басқа қаһармандар да, Алаш қайраткерлері де тереңнен түсінді, сол үшін өмірлерін осы ұлы мұратқа арнады. Алланың алқауымен дәуіріміз бейбіт, тұрмысымыз тыныш біздер сол күрестерді ұмытпай мемлекетшіл тұлғаларды ең алдымен ұлықтауымыз керек. Әсіресе, ірі қалаларымыздағы негізгі даңғылдар мен көшелер, мектептер, колледждер, университеттер осындай ерен есімдердің атында болып, әр тұстан мемлекеттілігімізді айқындап тұрса, өткенге құрмет, ұрпаққа өнеге, келешекке аманат болары ақиқат. Қазіргі кезде қазақ мемлекетін құрған және оны сақтап қалған хандардың есімдері тарих оқулықтарында, көркем туындыларда, ғылыми еңбектерде болмаса, әділетсіз түрде ескерілмеуде. Сондықтан да Бисмарк, Наполеон, Вашингтон, Ганди, Ататүрік, Петр сияқты тұлғалардың есімдеріне елеңдеп, олар туралы мәліметтерді жақсырақ білеміз. Қазақ хандығын 42 жыл бойы басқарып, жерімізді кеңейткен, елдігімізді көгерткен Хақназар ханды қаншалықты ұлықтап жүрміз, ойлануға, ойлана тұрып ұялуға тура келеді. Біз халықтық санадан мемлекеттік санаға, елдік сезімге енді беттеп бара жатқан жұртпыз. Ол соған орай жұмыстарды да қажетсінеді. Еліміздегі барлық саланы қамтитын осындай санашылдық дәуірде, ұранымыз елшілді болатын кезеңде ономастикалық бастамаларымыз да сол елшілдік арнасынан табылса, ол өткенді құрметтеп, бүгінді бағалап, болашаққа бағдар жасағанымызбен сабақтасары ақиқат. Сол себепті де, тарихты түгендеу тек ғылыми жұмыс ғана емес, халық көрнекі ақпараттан күнделікті қанығар ономастикалық атаулармен де тікелей сабақтас екендігін зерделегеніміз жөнге бастамақ.

	Елордадағы ономастикалық жұмыстардағы басымдық үнемі жалпыұлттық мұраттармен, құндылықтармен сабақтастырыла жүргізіледі. Бұған қаладағы көше атауларының қазіргі көрінісі толық куә болады. Мәселен, елордалық ономастикалық комиссия өз жұмысында атаулардың тарихи, мәдени, рухани, этикалық, саяси, қоғамдық мазмұнының қазақстандық отаншылдықты насихаттау, дәріптеу мақсатындағы айрықша маңызын ескеріп бекітілген, бекітілмек атауларды жүйелеген. Ономастикалық жұмыста басшылыққа алынатын бұл жүйе жалпыұлттық мұраттарды, тәуелсіздік құндылықтарын байыптауға әрі бағалауға мүмкіндік береді. Төл құндылықтарының реті мен маңызын білген адамның да, қоғамның да берік боларын кәрі тарих сан мәрте дәлелдеген.

	Алаштың ең дүбірлі ғасыры болған XX ғасырдың соңында және қазақтың үміт етіп отырған өркендеу дәуірі болатын XXI ғасырдың басында қалыптасып жатқан Астана, әлбетте, ұлтымыздың кешегісінің де, бүгінгісінің де айнасы болып, болашағының бағдары болатындығы осы он бес жыл ішінде айтылып келеді және халық санасынан берік орын алу үшін әлі де сан қайталанады. Бұл қаланың нағыз қазақ астанасы болуының бір арнасы – осындағы атаулардың жалпы елдік, ұлттық сипатта болуымен тікелей байланысты.

	Бұдан аңғаратынымыз, белгілі бір жүйе жасалынған және ол қажетіне қарай үнемі жетілдіріліп, толықтырылып тұрады. Қазіргі Астанадағы көше, даңғыл атауларының ең көбі жер-су атауларымен байланысты. Бұл дұрыс та. Себебі, топонимикалық атаулар барлығынан да көп болмағы керек. Бұдан соң елорда да ұлттық дәстүрлі атауларға айрықша мән беріледі. Дәстүр дегеніміз – қай халықтың болсын ғасырлар бойы жинақтаған өзі үшін әрі ыңғайлы, әрі оның дүниеге деген қатынасын, көзқарасын білдіретін құбылыс десек, біз дәстүрімізге тарихымызға, жалпы өз болмысымызға қалай құрметпен қарасақ, солай ұлықтағанымыз жөн. Осылардан кейін, әрине, елорда көшелеріне есімдері лайық тұлғалар тұрады. Бұл арада қалалық ономастикалық комиссия ұсыныстардың барлығына сарабдалдықпен қарайды десем, бұл мақтаныш емес, жұмыстың шынайы болмысын жеткізгеніміз. Астана болғасын әр өңірден ұсыныстар көптеп түсіп жатады. Ономастикалық комиссияның ең басты өлшемі тұлғаларға келгенде, олардың жалпы мемлекеттік, ұлттық деңгейдегі еңбегі. Бұл қайраткерлерге де, батырларға да, өнер иелеріне де қойылатын безбен.

	Ономастикалық жұмыс – құндылықтарымызды тануға һәм танытуға бағытталған, ұлттық, мемлекеттік мұраттарды ұлықтауға, өнеге етуге, насихаттауға арналатын әрі іргелі, әрі өміршең жұмыс. Ендеше, ондай маңызды шаруада жауаптылық пен тиянақтылық таныту баршамыздың міндетіміз.



	Тіл әлеуетін түсінсек

	Ордалы жұртымыздың, еңселі еліміздің, егемен мемлекетіміздің Жаратқан иеміз таңдайымыз бен маңдайымызға берген тілі жоғала қоймас. Дегенмен, теледидар болып сөйлеп төрімізді жайлар, тауар боп кіріп ынсабымызды алар, үйретпек болып келіп үйірсектеп қалар жаһандану дәуірінде тіліміздің барына ғана малданбай, шырайы мен шұрайына да қамқор болғанымыз абзал. Ішер асымыз бен киер киіміміз, кәсібіміз жаңа заманға бейімделгенімен тіліміздің табиғатын басқалардың қалыбына, жаттың жетегіне беруге қай дәуірдегі қазақ болсын құлықсыз да қақысыз болғаны, болмағы жөн, әрбірден соң міндет. Өйткені тіл – тағдыр, сенің де, халқыңның да тағдыры. Халқымыз барда ғана біз бармыз, біз аманбыз, ауа жұтамыз, аяқ босатамыз, пенделікпен дәметеміз, кісілікпен үміттенеміз. Осыны ұғынсақ бар қазақ та, әр қазақ та Алламыз сыйлаған ана тілі аясында оны баптап, былғамай жүргені жөн. Баптағаны – өзінің ұрпағын ана тілінде тәрбиелеу, оқыту, былғамағаны – бабадан аманат асылдың барына бойлау, өзге тілдің сөзін орайсыз, орынсыз туған тілімізге тықпаламау, табиғи қалпын сақтау.

	Ұлт тілінің жалпы қоғамның, барша әлеуметтің ортақ тіліне айналып, өзінің заңды мәртебесіне сай толыққанды мемлекеттік қызмет атқаруы үшін оның байлығы, табиғаты, құрылымы, лексикалық қоры, грамматикалық жүйесі, стильдік мүмкіндіктері соған сай болуы тиіс дейтін болсақ, қазақ тілі ондай құзіретті қызметті атқаруға толық мүмкіндігі бар тіл деп айтылғалы қай заман?! Ол көркем әдебиеттің де, ресми құжаттың да, мәдениеттің де, саясаттың да, баспасөздің де тілі болатындығын әбден аңғартқан тіл. Мұны қазақтың тілінің ғылыми жүйесін жасаған Ахмет Байтұрсынұлы да, Ахаңа мұраттас Міржақып, Халелдер де, кеңес заманында тіл тағдырына арлы арашашы болған Ғабит, Бауыржандар да терең ұғынған. Солардың күресі мен үлгісін бүгінгі ұлт зиялыларымен бірге, өзге тілде білім алған өз бауырларымыз да ұғынса дейміз. Терминологияға байланысты бұл ойларымыз ғылыми тұжырымды пікірлер болуға дәмеленбейді, тіліміздің әлеуеті мен мүмкіндігіне ой қоссам деген мақсаттан өрістеді. Әңгіме терминдер жөнінде, дегенмен терминжасамның ғылыми тәсілдері турасында емес, қазақ тіліндегі ұлттық терминқорды қайтсек қалыптастырамыз деген өзекті тақырып жөнінде. Ынталы ойдың, тілеуқор ниеттің көзқарасы.

	Тілде белгілі бір мағыналық ұғым жасайтын терминнің пайда болуы – ұлттық ойөрістің тың құбылысты қамтығандығын аңғартады. Яғни, жаңа термин қашанда ұлт ойының тың құбылыстарды таңбалауының көрінісі. Сондықтан ұлт тілінде қандай да бір терминнің дүниеге келуі сол ұлттың өз тілінде құбылыстарды немесе заттарды беруге деген талпынысынан өрістейді. Егер де мұндай талпыныс болмаса, онда тілдің сөздік қоры артпай, дәуір көшіне ілесе алмай, ортағасырлық деңгей мен мөлшерде қалар еді. Терминдер мен атауларды сол ұлттың тілінде қалыптастыру – тілді түлету мен жаңғыртудың ғылыми әрі өркениетті тәсілі. Оны қалыптастыратын қоғамның рухани, ғылыми әлеуетті ортасы. Ондай әлеуетті ғылыми орта тәуелсіз қазақ елінің қазіргі кезеңінде баршылық, мәселе – ғалымдар мен мамандардың пікіріне құлақ асуда.

	Қандай да болсын ғылыми құбылыстың тууына дүниеауи қажеттілік болатыны белгілі. Ғылымды да, мәдениетті де, әдебиетті де тудырған осындай қажеттіліктер. Қазақ халқының дербес елдікке жетуі – ана тіліміздің сан салалы өміріміздегі белсенділігін арттырды. Адамзат тіршілігі сияқты, мемлекет тіршілігінің қай саласы болса да ұғымдардан, атаулардан тұратыны белгілі. Осы реттен келгенде біздегі терминжасамға деген қауырт құлшыныстың сыры да түсінікті. Сан жылдар қыспақтағы құбылысқа мүмкіндік берілгенде оның науқаншылдыққа ұласатынын да шектен шығатын шетін құбылыс емес. Сондықтан осы салада ойы бар, айтары бар азаматтардың данышпан ақын сөзін түрлендіріп айтсақ, «терминге де әркімнің бар таласы» болатыны осыдан. Оған түсіністікпен қарағысы келмеген қаталдау ағайындар: «Кім болса сол термин жасауға әуес» деп кейістік білдіріп жатады. Бұл да жөн болар. Дегенмен, екі жақтың да өз құқығы бар, айтпағы бар, ақиқаты бар. Бұл пікірлерден, ұсыныстардан сүзіле, сараптала келе нағыз ақиқат туар. Науқаншылдықтың тым ұзаққа созылмағаны абзал. Біздің ойымызша, ендігі уақытта термин жасауға деген эйфорияның буы басылып, кәсіби мамандар ғана сөз алғаны жөн. Өркениетке ұмтылған барлық халықтар осылай жасаған. Мұндай үдерістің бағыты мен баянында ұлттық терминологияны қалыптастыру мақсаты болған. Айталық, ХҮІІІ ғасырдың екінші жартысы мен ХІХ ғасырдың бірінші жартысында Ресейде осындай үдеріс болғаны, тіпті бүгін халықаралық тілдер аталып жүрген ағылшын, неміс, француз тілдерінің өзінде грек, латын тілдерінен ірге бөлу кезеңі өткені де белгілі. ХХ ғасыр басында Алаш зиялылары да отаршыл жүйенің тілінен гөрі ғылыми ұғымдарды ана тілімізде қалыптастыруға аянбай еңбек еткендерін бүгіндері зор, тағылымды іс ретінде қабылдап жүргеніміз де мәлім. Ахаң бастаған білімпаздардың осы маңызды бастамасы – тоталитарлық орыстандыру саясатынан кейін азаттық дәуірінде жалғасын тауып келеді. Сондықтан бұл әрі ғылыми дәстүрді жаңғырту, әрі тәуелсіздіктің рухани мұраттарын бекемдеу болмақ. Ең бастысы – тіліміздің мол мүмкіндіктерін барынша ашу, қуатты әлеуетін түлету. Яғни, сол тілдік құбылысты тудырған ұлттық санаға бұрылу. Осыған нық қадам жасасақ, мемлекеттік тіліміз – өз елінде бәсекеге қабілетті, әрбірден соң сол бәсекенің бәсін бермес тілге айналары хақ.

	Термин жасау мәселесінде біздің тілімізді түсінбейтін өзгелер емес, өз ағайындарымыз «халықаралық терминдер» деген желеумен соларға әсіре әуестіктен, қызба құмарлықтан арыла алмай жүр. Ол ағайындар: «Қазақта ондай зат немесе құбылыс болмаған, сондықтан шет тілдердегі терминдерді өзгеріссіз қабылдаған жөн, біздің тіліміз ондай терминдердің дәл баламасын бере алмайды, бүкіл әлем терминдерді сол қалпында қолданады» деген өздері үшін аса сенімді пікір айтады. Алдымен «өзгеріссіз қабылдайық» дегенге келсек, шет тілден енген сөздерді грамматикалық жағынан тура солай жазатын, фонетикалық жағынан тура солай айтатын халықтар бар бола қалса да, тым аз. Айталық, солтүстіктегі көршілеріміз ертеде қалыптасқан грек пен латынның, беріде енген француз бен немістің, қазір екпіндей еніп жатқан ағылшынның сөздерін орыс тілінің табиғатына сай өңдеп, өзгертіп қолдануда. Бауырларымыздың: «біздің тіліміз шетел терминдерінің баламасын бере алмайдысына» келсек, бастауында Ахаң, Ахмет Байтұрсынұлы тұрған қазақ тілінің термин жасаудағы мүмкіншілігі мен тәжірибесі олардың сөзін шындық дей алмайды. «Бүкіл әлем терминдерді сол қалпында қолданады» дегендеріне де қосыла алмаймыз. Оған көз жеткізу үшін әлгі ағайындардың өздері асқақ көретін неміс, француз, ағылшын тілдерінің, еуропалық тілдерге сорпасы қосылмайтын жапон, қытай тілдерінің термин жасаудағы кешегі-бүгінгі тәжірибелеріне назар салғаны абзалырақ. Енді ана тіліміздегі терминдер мен ұғымдардан да орыс тіліндегі сөздерді ең дұрыс, табиғи деп танитын кейбір бауырларымыздың назарына осы тілдегі атаулар мен терминдердің қалай жасалғандығын ұсынғанды жөн көрдік. Қазақ тіліне қарағанда орыс тіліне бөгде тілдердің ықпалы өте күшті болған, бола да беретіндігі байқалады. Мамандардың айтуынша, қазіргі орыс тіліндегі жалпы лексикалық қордың жартысынан астамы әртүрлі шет тілден енген сөздер екен. Мәселен, орыс тілінің өз сөзіндей болып кеткен магазин, сахар (арабтан), товарищ, колбаса, хозяин (түркіден), свекла, тетрадь (гректен), ремонт, район (француздан), вермишель, огурец, помидор (латыннан), буква, хлеб, одеколон (немістен), матрос (голландтан) сөздерінің шет тілдерінен енгендігі белгілі. Бұл сөздердің айтылуы, жазылуы түпнұсқа тілде әлбетте, басқашалау, дегенмен, олар орыс тіліне енгізілгенде осы тілдің фонетикалық, грамматикалық ерекшеліктеріне сай өзгертілген. Айталық, арабтың орыс тіліне келіп «юбкаға» айналған сөзі «iubba»деп жазылса, француздан орыс тіліне еніп «дежурный» болған сөзі түпнұсқада «de jor» делінсе, неміс тілінен орыс тіліне сіңісіп «одеколон» делінген сөздің түпнұсқасы «eau de Cologne» (Кельннен келген су дегенді білдіреді) деп жазылады екен. Ілгеріде келтірілген сөздердің барлығын осылай жіктей беруге боларлық. Оның сыртында мыңдаған тіпті он мыңдаған сөздер баршылық. Яғни, күнделікті өмірде осы сөздерді сан рет айтып жүрген және оларды орыстың төл сөздері деп ойлап жүрген ағайындар ол сөздердің бұл тілге бұрмаланып енгеніне назар аудармайды. Біз бұл арада «бұрмаланып енгеніне» деген тіркеске оң мағына жүктеп тұрмыз, сырттан енген сөздер солай бұрмаланып, екінші тілдің заңдылығын сақтап енуі тиісті де. Сондықтан Европаны – Еуропа, товарды – тауар, заводты – зауыт дегенімізге тітіркену тіпті жөнсіз. Егер әрбір тіл өзінің ішкі табиғи заңдылықтарын сақтамай, сырттан енген сөздің ырқына, тұрқына көне берсе, онда тіл әбден бүлінер еді. Осыны әлдеқашан аңғарған Халел Досмұхамедұлы: «Тілге кірген жат сөздер – сол тілдің заңымен өзгеріп, танымастай халге жетуі мүмкін. Бүйтпесе жат сөздер бұралқы болып, тілдің шырқын бұзады, тілге зиян келеді» депті/1,92/. Сол себепті де қай тіл болсын, әрбір халықтың өз дәстүрін сақтағаны сияқты, тілдік дәстүр – ережелерді де сақтауға міндетті. «Сақтансаң – сақтаймын» деген Жаратушының бұйрығы ұлт тірегі тілге де тікелей қатысты. Бірқатар халықаралық терминдердің қазіргі беретін мағынасы бастапқы мағынадан алшақ кеткендігін де байқауға болады. Мәселен, арабтың «аль-джабр» сөзі Еуропа тілдеріне, орыс тіліне «алгебра» болып енді де, бізге де осы орыс нұсқасында келді. Бұл сөз арабтың тілінде «толтыру, толықтыру» дегенді білдіреді екен. Бірақ математикалық мәнде қолданылатын алгебраның қазіргі мағынасы түпнұсқадан тіптен басқа ғой. Дегенмен, «түпнұсқа мағына басқа екен, алмастырайық» деп жатқан ешкімді байқамадық, әлем қабылдаған, санаға әбден сіңген. Сол сияқты арабтың «цифр» деген сөзі «нөл» деген ұғымды береді. Мұнда да «нөлден басқа цифр көп қой, енді оны басқаша атайық» деп ешкім де өре түрегелмейді. Гректен шығып, әлем тілдеріне еніп алған «кавалер» сөзі – «ат», «жылқы» дегенді, «циник» сөзі – «ит» дегенді, «экономика» сөзі – «үй шаруашылығы» дегенді білдіреді екен. Алғашқы екі сөзді адамға байланысты қымсынбай-ақ қолданып жүрсек, үшінші сөзді бір үйдің емес, мемлекеттің, тіпті әлемнің шаруашылығы мағынасында күнделікті сан рет жатырқамай, жатсынбай айтып жатамыз. Сол сияқты орыстың ұлттық тағамындай көрінетін котлет француздың «қабырға» деген ұғымын білдірсе, күнде жеп жүрген вермишеліңіз – «құрт» дегенді, помидорыңыз – «алтын алма» дегенді білдіретін латын сөздері екен. Бұларға қарағанда, біздің кейбір ағайын келісуге зауқысыз, айтқылары келмейтін сыңай танытып жүрген «сауалнама», «бейнетаспа», «ақпарат», «айқұлақ», «ұжым», «перзентхана», «мекенжай», «төраға», «күнтізбе» сияқты сөздеріміздің мағыналық реңкі де, грамматикалық тұлғасы да әлдеқайда кемел. Мәні түпкі мағынасынан едәуір алшақтаған шет тілінен енген әлгі сөздерді халықаралық терминологиядан ешкім де шығарып тастай алмайды. Олар әбден сіңісті болып кеткен ұғымдар мен атаулар. Осыны ойламалдап терминдерді қазақ тілінде беруге қарсылық танытып жүрген біздің ағайындар қазір құлақтарына тосын, оғаш естілетін қазақ сөздері де бара-бара үйреншікті, етене болып кететіндігін ұғынғандары абзал. Дағдыға айналуы үшін ол сөздерді күнделікті белсенді лексикамызға жатырқамай енгізуіміз керек. Қазақша баламасы бар сөздерді өз тілімізде айтсақ, онда оған аузымыз да, құлағымыз да үйренеді. Ал егер оларға қарсы сіресіп отырсақ, онда оларды қазақтың өзі қолданбаса, кім қолданбақ?! Біз халықаралық атаулардың барлығын да мұрнынан тізіп, көгендеп қазақ тіліне аударудың қажеті шамалы екендігін де жақсы түсінеміз, ал аударылған күнделікті қолданысқа еніп жатқан, енген қазақтілді сауатты қауым, зиялы әлеумет қолданатын атауларға бірден үрке қарайтындарға қосыла алмаймыз. Олардың қазақ тілін қораш көретіндігін, осқыра қарайтындығын, сыпайылап айтсақ, құрметтеу қиын. Халықаралық терминдерді, әсіресе, латын, грек және тағы басқа да тілдерде туған орыс тілі арқылы өзгеріске түсіп, өңі айналған сөздердің ана тіліндегі баламасын табу үдерісі жалғаса беретіндігіне бек сенеміз. Олардың қазақ тіліндегі баламаларының мағынасы, тұлғасы жарасып жатса, неге тартынбақпыз. Әрине, бұл мәселеде әсіре белсенділік емес, білік, білім, байып қажет. Ал заманның дамуымен, ақпараттық кеңістіктің ықпалымен келіп жатқан ұғымдар мен атауларды сол күйінде алу керек, қазақ тіліне оларды аудару қажетсіз дегендердің уәжімен толық келісу қиындау. Әлбетте, ондай сөздерді беруге қазақ тілінің әлеуеті, байлығы жетпейді дегендердің білместігінен, әрине, тіліміз кедейленіп қалмайды. Ал нақты терминжасам, аударма мәселелеріне келсек, онда кейбір сәтсіздеу аударылған сөздердің ұшырасып қалуы әбден мүмкін. Үлкен істе орын ала беретін табиғи, өткінші жағдай. Қазақ елі жас, жаңа мемлекет ретінде қай салада болмасын үлкен ізденістер үдерісіндегі мемлекет. Бұл қазіргі ұлттық ғылымымызға қандай тән құбылыс болса, терминжасамға да сондай тән жағдай. Бірнеше ондаған жылдар бойы орыс тіліндегі дайын терминдерді тілімізге оңды-солды енгізіп келгеніміз белгілі. Ал қазіргі кезде солардың бірқатарын қазақ тіліне аударып бергіміз келіп жатса, бұл ешқандай әбестігі жоқ табиғи ұмтылыс деп бағалағанымыз ләзім. Осындай үлкен үдерістің ішінде бірді-екілі сәтсіз шыққан терминдер, балама сөздер болып жатуы соншама даурығатындай, соны желеу етіп тіліміздің мүмкіндіктеріне күмән келтіретіндей мәселе емес деп ойлаймыз. Ал жалпы алғанда, терминжасам, аударма жасау мәселесі Қазақстанда оңтайлы жолға қойылып келеді деп ойлаймыз. Бұл салада диссертациялар жазылған, мемлекеттік комиссия жұмыс істейді, білікті ғалымдардың шоғыры қалыптасты. Бұл жұмыстың сапалық деңгейге көтерілуі, айналып келгенде, елімізде қазақ тілінің жан-жақты өрістеуіне, оның қолданыс аясының барынша кеңеюіне тура пропорционал екендігін де ұмытпағанымыз жөн сияқты. Қазақстанда мемлекеттік тілге деген жаппай қажеттілік туса, өрнегі мол, өзегі құт тіліміздің өрісі кеңеймек, өркені де өспек.

	Қазақтың тілдік жүйесінде қазақ тілінде термин қалыптастырудың және бір аса маңызды қажеттілігі бар екендігін ескеруге тиістіміз. Ол тіліміздің ғасырлар бойы қалыптасқан мол әлеуетін, үлкен мүмкіндіктерін көрсетумен, пайдаланумен бірге, тіліміздің табиғи иммунитетін сақтауға һәм еселеуге де оң ықпал етіп, жат тілдердегі сөздердің бүгінгі лексикамызға мөлшерлі түрде, тиісті көлемде ғана енуін реттейді. Техника мен технологияның салалары жылдан жылға артып, соған орай терминдер мен атаулар көбейіп жатқан зымыран заманда қалай болса солай шетелдік терминдерді тілімізге енгізе берсек, онда тіліміздің өз әлеуетін пайдаланғаннан гөрі өзге тәжірибелерге әуес болып аламыз да көпшілік мұнымызды дағдылы, дұрыс деп қабылдамақ. Сөйтіп өз тіліне әреңдеп бұрылған, біразы әлі де жатсынып жүрген ана тілімізден қазақтың өзін алыстатып аламыз. Бұған қоса тіліміздің байырғы берік табиғатын, қуатты құрылымын әлсіретеміз. Тілдің әлсіреуі қайда, неге апаратыны белгілі.

	Тіл бабадан қалған мұра, болашаққа табыстайтын аманат, келер ұрпақтың еншісі. Ауызекі тілден гөрі жазба тілдің, кітаптың, құжаттың, қағаздың билігі мен беделі артқан кезеңде айтарымыз айқын, жазарымыз жатық болсын дегіміз келеді. Қазаққа қазақ айтатын, қазақты қазақ тыңдататын, қазақты қазақ оқитын азаттық дәуірінде ұлтымыз тілі арқылы әлеуетті болсын, тіліміз заманауи ұғымдармен баюға толық мүмкіндігі бар.



	Алаш пен намыс

	Алаштың айбынды қайраткері, ұлтын шексіз сүйген, әруағыңнан айналайын, Міржақып атам: «Мен заманымда қандай едім? Мен ақын, шешен, тілмар бабаларыңның бұлбұлдай сайраған тілі едім. Мөлдір судай таза едім. Жарға соққан толқындай екпінді едім. Мен наркескендей өткір едім... Төңкеріс болды. Қазақтың көзі ашылды. Қазақтың көзі ашылған соң, менің де күнім туды ғой деп қуанушы едім. Жаны жәндем кеткір миссионерлердің, молдалардың, тілмаштардың қолжаулығы болудан құтылдым ғой деп ойлаушы едік. Оның үстіне қазақ тілі мемлекеттік тіл болсын деген заң шықты. Төбем көкке төрт елі жетпеді. Бірақ, не керегі бар, босқа қуанған екенмін...» депті/16, /. Қазіргі қазақ тілінің жағдайы бұдан тәуірлеу шығар, бірақ Алаш қайраткері айтқан мәселелерден айшылық болмаса, жылшылық жер ұзап кете алдық дей қоймаспыз. Бүгінгі заман – патшалы Ресей немесе кеңес қалпағының астындағы отаршылдық заман емес, Аллаға мың да бір мадақ, Жаратқанға тәуба, дербес мемлекетпіз, азат елміз! Сан мыңдаған халықтардың ішінен екі жүздей ғана ұлтқа дербес мемлекеттілік бұйырса, солардың біріміз. Осы күн үшін Кенесары хан майданға шыққан, Әлекең мен Ахаң бастаған ұлт қайраткерлері саяси күреске барған, Ғабең мен Баукең өз қазағының намысын қайраған

	Ұлт пен тілді бөлуге, олар бірінен бірін ажыратуға мүлдем болмайтын ұғымдар екені бесенеден белгілі. Ұлттың күшеюі оның тіліне де тікелей байланысты десек, тілдің күшеюі – ұлттың саяси, мәдени-рухани дербестігін бекемдейді. Сол сияқты мемлекеттің тұтастығы мен күштілігінің негізі де тіл. Өйткені тіл жай қатынас құралы емес, ол ұжымдық сананың ұстыны, ұлттық қауіпсіздік мәселесі.

	Мемлекет сияқты тұтас ұжымның бір тілде сөйлеуінің аса маңызды саяси, әлеуметтің, моральдық, психологиялық, мәдени ықпалы зор.

	Қазақ халқы сияқты ұзақ уақыт бойы отар болған халық үшін оның тілін күшейтудің төтенше маңызы бар. Сондай-ақ, ондаған жылдар қағажу көрген жүз мыңдаған, тіпті миллиондаған өкілі өз тілінен алыстап кеткен халық үшін де оның ұлттық санасын, ұлттық абырой-беделін көтерудің қуатты қаруы – оның тілі, осы тіл арқылы дүниеге келген, сақталған ғажайып рухани қазынасы. Кейбір қазақтардың өзінің ана тілдеріне мән бермеушілігі жөнінде ой салмақтасақ, оны саясаттан немесе тілді үйретудің сапасынан көру дұрыстыққа шыға бермейді. Өз тілін білмеудің түпкі себебі сол адамның өзінде, ұлттық намысының деңгейінде. Айталық, Қазақстанда кем дегенде жарты ғасырдан астам уақыт тұратын грузиндердің, армяндардың, шешендердің бірде-бір мектебі болмаса да олар өз ана тілдерін ұмытпаған. Жауап біреу: аталған ұлт өкілдерінің ұлттық санасы, керек десеңіз, ұлтшылдығы жоғары. Ұлтын сүйген олар бір-бірін жақсы көреді, құрметтейді, жәрдемдеседі, сол ұлттың өкілі болғандығын айрықша мақтан тұтады, өзара ана тілдерінде ғана сөйлеседі, балаларының тілі ана тілдерінде шығады. Осыны көріп, мәселенің бәрі саясатта емес, ұлттық жады оянбай, ұлтына бұрыла алмай жүрген қазақтың өзінде екен ғой деген ой келеді. Осыдан бір ғасырдай бұрын Алаштың ұлы қайраткері Халел Досмұхамедұлы: «Елдің тілі бұзылуына ең алдымен оқығандар себеп болады. Бұлар жат әсерлерге бағынғыш келіп, ана тілін өзгертуге жолбасшы болады» – деп үлкен көрегенділік жасапты/1,91/. Расында да бүгін мемлекеттік тіліміз өзінің мәртебелі биігіне жете алмай жатса, бұған «айрықша үлес» қосып жатқандар осы оқығандар. Алаштың кемеңгер көсемі Ахаң:



	Алаштың адамының бәрі мәлім:

	Кім қалды таразыға тартылмаған?

	Дегендер: мен жақсымын, толып жатыр,

	Жақсылық өз басынан артылмаған



	дегенде, осындай «жақсыларды» айтса керек. Ол заманға қарағанда бүгінгі қазақтың санасы өссе керек еді. Ахаңдар өмір сүрген отаршылдық қамыты батқан дәуір мен бүгінгі тәуелсіз қазақ елінің арасында жер мен көктей айырма бар десек, сол айырма ең алдымен біздің зиялыларымыздың өз ұлтына деген көзқарасынан байқалғаны абзал.

	Ата Заңымыз: «Біз, ортақ тағдыр біріктірген Қазақстан халқы, байырғы қазақ жерінде мемлекеттілік құра отырып...» деп басталмайтын ба еді. Ендеше, осы ортақ отанымыздың баянды өмір сүруі үшін оның бірлігі мен тұтастығының кепілі баршамыздың мемлекеттік тіліміз – қазақ тілінің өз мәртебесіне ие болуына бәріміз және әрқайсысымыз мүдделі болуға тиіспіз.



	Әдебиеттер



	1. Сөз сарасы. Тіл туралы мақалдар және қанатты сөздер. Алматы: Сардар, 2009.

	2. Афоризмы, цитаты и высказывания. Aforizmer.ru.

	3. Гумбольдт В. Избранные труды по языкознанию. Москва: Прогресс, 1984. 68

	4. Байтұрсынұлы А. Тіл – құрал. Алматы: Сардар, 2009. 279

	5. Назарбаев Н. Ой бөлістім халқыммен.Алматы: Мектеп, 2006.





Алаш зиялылары және ұлт тілі




	Ұлттың бойындағы сан ғасырлар жинақталған рух пен мұраттың ұлы бұлқынысы болған Алаш қозғалысы ел тағдырына қатысты барша идеяны өзіне өзек еткені бүгінде көбімізге белгілі. Құдайға тәуба, Алаш қайраткерлері күресінің тағылымы да, Алаш қаламгерлерінің мұрасы да жылдан жылға қазақтың рухани-мәдени өміріне еніп, «Алаш» сөзі аяулы ұғым, қасиетті түсінік ретінде қоғамымызда асқақтатыла айтылып келеді. Күнделікті теледидардан, радиодан, газеттерден «Алаш» сөзінің айрықша мән беріліп айтылғанына, жазылғанына куә болудамыз. Яғни, Алланың қалауымен қазақ баласының жаны мен жүрегіне, ойы мен пікіріне, санасы мен сезіміне «Алаш» ұғымы уақыт өткен сайын бойлай түсуде. «Партия ұраны десек, бабамыздың «Алаш» ұранынан артық ұранды іздесек те таба алмаймыз. Сүйтіп қазақ саяси партиясының атын «Алаш» қою ойлап әуре болмастан ауызға түсіп отыр» – делініпті «Алаш» партиясы құрылған Бірінші жалпықазақ сиезі жөнінде жазылған «Қазақ» газетіндегі сүйінші мақалада /1, 414/. Сонау XX ғасырдың басында елдің еркіндігі үшін күрескен ерлер қалаған осы қасиетті сөз тәуелсіздігіне жеткен қазақ баласына да соншалықты қымбат, аяулы ұғымға айналуда. Бұл – санамыздың жаңғыруы, тарихи тамырларымызды қастерлеуіміз, елдіктің белгісі, өсер жұрттың өнегесі.

	Алаш зиялыларының саяси және рухани күресіндегі негізгі мақсат, орасан міндет, ол ұлтымызды ұйыстыру, сол арқылы елдігімізді айқындау десек, онда осындай ұланғайыр сауапты істің аясында ана тілімізді сақтау мәселесі тұрды. Алаш қайраткерлерінің қай-қайсы да тілдің саяси, қоғамдық һәм рухани үлкен күш, ұлтты біріктіруші қуатты құбылыс екендігін жақсы сезінді. Сондықтан да Алаш сияқты аса ірі қозғалыстың рухани тінінде қазақ тілі мәселесі ерекше орынға ие болды. Ұлт-азаттық күрес заманы қалыптастырған зиялылардың ана тілімізге арналған еңбектері, тіл жолындағы алуан күрестері – бүгінгі өзі де азат, тілі де азат күнге жеткен қазақ баласына тағылымды мұра, өміршең өсиет. Алаш зиялыларының тіл төңірегіндегі еңбектерінің алуандығы – олардың ұлт тағдырындағы тілдің төтенше маңызын әрі терең, әрі жан-жақты түсінгендігін аңғартады. Соған орай, Алаштың тілдік мұрасын сан тарапты құбылыс деп бағалай келе, оны бірнеше аспектіде сипаттаудың бірқатар мүмкіндіктерін аңғартпақпыз.

	Біріншіден, Алаш азаматтары қазақ ғылымының төлбасы әрі арналы саласы ретінде ең алғаш болып тілтану ғылымының іргетасын қалады. Оның себебіне үңілсек, онда Алаш қайраткерлерінің барлық ұлттық ерекшеліктердің ішінен халықтың болмысын, өткені мен бүгінін танытарлық тіл сияқты ең көрнекті құбылысты таңдауы аса қисынды еді. Қандай ғылым болса да, әлбетте, белгілі бір қолданбалы, жүзелік сипаттан өрістейді. Осы тұрғыдан келгенде, Ахаңның тіл саласындағы еңбектері, кейінірек жазылған Халел Досмұхамедұлының, Телжан Шонанұлының, Елдес Омарұлының еңбектері алдымен оқытуға, білім беруге арналған дүниелер болатын. Айталық, Ахмет Байтұрсынұлының «Оқу құралы», «Тіл құралы», Телжан Шонанұлының, Елдес Омарұлының оқу-әдістемелік мақалалары осыны аңғартады. Әсіресе, тіліміздің жазу үлгісінің, емлесінің қалыптасуындағы Алаш зиялыларының орны алабөтен. Алаш оқымыстыларының қазақ тіл білімі тарихындағы орнын 1924 жылы Орынбор қаласында өткен қазақ білімпаздарының тұңғыш сиезі де байқатты. Осы алқалы, тарихи жағынан маңызды ғылыми жиындағы А.Байтұрсынұлының, Е.Омарұлының, Н.Төреқұлұлының баяндамалары, Т.Шонанұлының, М.Дулатовтың, Х.Досмұхамедұлының, М.Тұрғанбайұлының, М.Саматұлының сөйлеген сөздері, ой-пікірлері тілтану ғылымының күрделі мәселелерін шешуде алаштықтардың қаншалықты үлкен еңбек сіңіргендіктерін қаншалықты эрудициясы мен инстуициясы бай тұлғалар екендіктерін айғақтады. Осы сиезде, негізінен, әліпби, жазу ережелері тақырыптары баса көтерілгенімен, олар тілдің сан алуан мәселелері төңірегінде сөз қозғауға өрісті ой тудырды. Осындай білімпаздар сиезі, біздің пайымдауымызша, бүгін де қажет сияқты. Себебі емледе болсын, терминологияда болсын, ономастика саласында болсын тілші ғалымдармен бірге басқа ғылым саласы өкілдерімен бірге ақылдасып ортақ уәжге келерлік мәселелер баршылық. Алаш оқымыстылары қалыптастырған қазақ тіл білімі Ахаңның, Ахмет Байтұрсынұлының ғылыми-тілдік мектебін қалыптастырды. Бұл мектеп ілгеріде есімдері аталған тілтанушыларды өсірді, бұдан кейінгі кезеңде Ахаңның көзін көрген өнегесін алған қаншама ғалымдар қалыптасса, совет заманындағы қазақ тіл білімі де Ахаңның ізімен жүрді, оның атын атай алмаса да, еңбектерін пайдаланды. Енді тәуелсіздік алған заманда тағы да Ахаң өзінің ұстаздық мінберіне барша тұлғасымен көтерілді.

	Екіншіден, Алаш қаламгерлері XIX ғасырдың ортасында алғашқы белгілері байқалған ұлттық жазба әдебиетімізді жанрлық жағынан да, стильдік тұрғыдан да қалыптастырды, анағұрлым байытты. Бастапқыда Шортанбай Қанайұлы, Майлықожа Сұлтанқожаұлы, Әбубәкір Кердері және тағы да басқа исламдық ағартушылық ағымның өкілдері шығармашылығында, сәл кейінірек тұтастай түрде Ыбырай Алтынсарин, Абай өнернамасында қалыптаса бастаған жазба әдебиетінің көркемдік, стильдік, жалпы тілдік белгілерін іргелендірді. А.Байтұрсынұлы, Ғ.Қараш, М.Дулатов, С.Торайғыров, Б.Серкебаев шығармаларындағы жазба реалистік дәстүр, М.Жұмабаев, Б.Күлеев поэзиясындағы романтикалық жазба дәстүр мәдениетті жазба әдебиетінің қалыптасқандығын байқатса, Ж.Аймауытов, М.Әуезовтердің көркем прозасы классикалық жазба әдебиетінің зор үлгілері болды. Әңгіме, повесть, роман, поэма, баллада, драма сияқты жанрлардың түгенденуі де ұлттық жазба әдебиетіміздің қалыптасу кезеңінен даму биігіне қарышты қадам жасағандығын әйгіледі. Қазіргі кезде ғалымдар тарапынан «Алаш әдебиеті», «Алаш ұранды әдебиет» делініп жүрген әдебиет идеялық жағынан да,тақырыптық жағынан да, тілдік-стильдік жағынан да, жанрлық жағынан да, бейнелілік жағынан да ауызша дамыған сөз өнеріміздің жазба әдебиетке тән деңгейге көтерілуіне өлшеусіз үлес қосты. Бұл тіліміздің бойындағы мүмкіндіктерді барынша көрсетуге, көркем әдебиет стилінің дамуына жағдай жасады. Алаш әдебиеті арқылы ұлттық сөз өнеріміз жаңа деңгейге жетіп, тіліміздің байлығы мен оралымдылығының, мағыналылығының, әлеуетінің мүмкіндіктері мол екендігін паш етті. Сайып келгенде, Алаш қозғалысының өзі сол қаламгерлердің шығармашылық жолын айқындады. М.Жұмабаев, Ж.аймауытов, М.Әуезов сияқты ұлы қаламгерлердің қалыптасуына шешуші ықпал етті. Бұған қоса Ә.Бөкейхан, А.Байтұрсынұлы мақалаларынан басталып, «Әдебиет танытқышқа», «Әдебиет тарихына» ұласқан әдебиеттану ғылымының қалыптасуы да Алаш қаламгерлерінің жазба әдебиетімізді дамытқанын, ғылыми-эстетикалық тілдің де негізін қалағандығын дәлелдеді. Қалам ұстаған Алаш азаматтарының әдеби тілімізге жасаған осы тарихи еңбегі қазақ тілінің кейінгі өрістеу жолдарын айқындаған өнегелі, өміршең дәстүр болды. Жазба әдебиетіміздің тарихындағы алаштық кезеңді зерттеуде қазақ лексикасының зор мүмкіндіктерін айқындайтын мысалдар жеткілікті. Сөз қолдану, ұғымды беру, тың сөз тіркестерін жасау, бейнелілік тудыру, тілдің стильдік мүмкіндіктерін ашу, құбылысты суреттеу – олардың ұлттық ойлаудың биігіне жеткендігін, сондай-ақ Шығыс пен Батыстың рухани игіліктерін ізденгіштікпен зерделегенін байқатады. Алаш қайраткерлері мен қаламгерлерінің бұл жоралы жолы із-түссіз кеткен жоқ. Оның тамаша дәстүрлері өзінен соңғы советшіл әдебиеттен көрініс тауып жатты. Алаш әдебиетінің рухы Мұхтар Әуезов сияқты данышпан жазушының қаламына қанат бітірді, осы рух Бауыржан Момышұлын, Ілияс Есенберлинді, Мұхтар Мағауинды тағы да қаншама қазақтың ұлыларын, ұлтты сүю мен ұлтқа қызмет етудің жоралы дәстүріне баулыды.

	Үшіншіден, Алаш зиялылары XX ғасырдың басында ұлт тәуелсіздігі мәселесін көтере отырып, ұлттың рухани-мәдени өрлеуіндегі, саяси ұйысуындағы асыл қазынаның бірегейі тіл екендігін байыптады. Сөйтіп, олар тілді сақтау, дамыту, қолданыс аясын кеңейту міндеттерін көтере келе, қазақ тілінің саяси, қоғамдық, әлеуметтік мәртебесіне ерекше мән берді. Бұл алаштықтар тарапынан тілдің саяси, әлеуметтік маңызын, ұлттың тұтасуы мен өркендеуіндегі орнын сезініп, оған тұңғыш рет берілген толымды баға болатын. Бұл да тәлімі тарихи деуге татитын Алаштың орасан өнегесі болатын. Ресей отаршылдығының саяси, әскери қысымын ғана емес, рухани өктемдігін сезген, көрген Алаш зиялылары тілді, ұлтты сақтап қаларлық қуатты құрал деп қарады, бағалады, соған риясыз қызмет етті. Хандық мемлекет тұсында тіл билік пен шешендіктің, көсемдіктің, өнебойы отаршылдықта өткен XIX ғасырда қарсылық пен сынның құралы болса, Алаш қозғалысы тұсында тілге ең алғаш рет ұлтты тұтастырушылық ірі қызмет жүктелді. Яғни, қазақ тілі қалың ел, ордалы жұрттың тілі ретінде сақталу керек, сақтала тұрып ұлттың ұлттығын да сақтауы тиісті деп бағаланды. А.Байтұрсынұлы «Өз тілімен сөйлескен, өз тілімен жазған жұрттың ұлттығы еш уақытта адамы құрымай жоғалмайды. Ұлттың сақталуына да, жоғалуына да себеп болатын нәрсенің ең қуаттысы – тіл»-деп ұлттық рухтың, болмыстың негізі де, арқауы да, тіл екендігін алғаш аңғартты. Ахаңның осы сөзіне орайлас пікірлерді Алаш зиялыларының көпшілігі білдірді. Айталық, Ғұмар Қараштың: «Тіл сақтауға мүмкін болғанда, тіл сақталуға тиіс. Біз тілімізді қанша сақтасақ, ұлтымызды да сонша сақтаған боламыз», Мұстафа Шоқайдың: «Ұлттық рухтың негізі – ұлттық тіл. Кешегі Ресей тіліміздің дамуына жол бермеді. Ол кезде біздің ұлттық басылымдар шығару құқығымыз жоқ болатын», Халел Досмұхамедұлының: «Ана тілін жақсы біліп тұрып бөтенше жақсы сөйлесең, бұл – сүйініш; ана тілін білмей тұрып бөтенше сөйлесең, бұл – күйініш. Өз тілін білмей тұрып, жат тілге еліктей беруі зор қате. Бұл оқығандардың һәм оқушылардың есінен шықпауы керек,Мағжан Жұмабаевтың: «Ұлттың ұлт болуы үшін бірінші шарт – тілі болу»дегендері біздің заманымызға үндес, өзекті пікірлер. Егер біздің тіліміз егемен елдің, дербес мемлекеттің мемлекеттік тілі екендігін, осы мәртебелі тіліміздің өзінің тұғырына толық қонбай жатқанын ескерсек, Алаш зиялылары өсиетінің бағасы да, маңызы да еселеп артатындығына деп қоямыз. Бұл бағыттағы өрісті ойлардың сілемі қалын оқырман қауымға әлі де мәлім бола қоймаған Ғ.Қараштың «Ұлт һәм туған ел», М.Тұрғынбаевтың «Қазақ тілін іске асыру» мақалаларынан айрықша аңғарылады. Ұлттық руханияттың өзегі ана тіл екендігін рухани-мәдини тарихымызда алғаш білдіргендер алаштықтар болды. Олар ана тілін ұлт болмысының басты бөлшегі ретінде қарастырып, әсіресе, жас ұрпақ тәрбиесінде оның алатын орнына да ерекше назар аударды. Сондықтан да өз ана тілінде сөйлеу, тілін білу – ұлттық іргелі мәселе екендігін Алаш зиялылары сол кезеңнің өзінде-ақ жақсы ұғынғаны олардың еңбектерінен бедерлене байқалып жүрді. Бұл орайда тағы да бір мәселені айта кеткеніміз жөн. Қазіргі кезде ана тіліміз – қазақ тілі туралы әдеби шыгармалар өрісті тақырыптардың біріне айналып отырса, олардың алғашқы үлгілерін дүниеге келтірген де Алаш қаламгерлері болатын. А.Байтұрсынұлының «Туған тілім», М.Жұмабаевтың «Қазақ тілі», С.Торайғыровтың «Туған тіліме» өлеңдері – жалпы қазақ әдебиетіндегі тіл тақырыбында жазылған тұнғыш көркем туындылар еді. Алаш қайраткерлерінің тіл турасындағы осы көкейкесті ойлары, рухани күресі азаттық алған бүгінгі қазаққа да жолбасшылық етуде.

	Төртіншіден, Алаш қозғалысы тұсында шын мәніндегі ұлттық мазмұндағы қазақ баспасөзі қалыптасты. Бұл құбылыс тиісінше әдеби тіліміздің көсемсөз жанрын дүниеге әкелді. Әлихан Бөкейхан, Ахмет Байтұрсынұлы, Ғұмар Қараш, Міржақып Дулатов, Сұлтанмахмұт Торайғыров және тағы да басқа Алаш қаламгерлерінің XX ғасырдың алғашқы жылдарындағы публицистикалық еңбектерін тізбелемегеннің өзінде, «Қазақ» газеті сияқты ұлттың ұлы басылымының өзі публицистикалық стильдің, жалпы әдеби тілдің қалыптасуына өлшеусіз мол үлес қосты. «Қазақ» газеті бетінде жарияланған алуан материалдар сол кезеңнің тынысын, қозғалыстың барысын ғана куәландырып қоймай, сонымен бірге әдеби тіліміздің де өсу, тармақтану қарқынын аңғартты. Бұл газет ұлт көсемсөзінің ғана емес, тіліміздің маржан қорының қойнауында өнген әдебиетіміздің де, сонысымен тіліміздің де айшықтыкөркемдігін, бай бейнелілігін ашты. Сондықтан да заңғар Әуезов:

	«Жазба әдебиетте Абайдан соң аты аталатын – «Қазақ» газеті. «Қазақ» газетінің мезгілі әдебиетке ұлтшылдық туын көтерген мезгілімен тұстас. Ол уақыт қазақ жұрты 1905-ші жылдың өзгерісін өткізіп, ел дертінің себебін ұғып, емін біліп, енді қазақты оятып, күшін бір жерге жиып, патша саясатына қарсылық ойлап, құрғақ уайымнан да, бос сөзден де іске қарай аяқ басамыз деп, талап қыла бастаған уақытына келеді» деген еді /2,350/.Ұлттың мүддесін үндеген «Қазақ» газетінің өзі де, аңғарар болсақ, әдеби тілдік жағынан жылдан жылға өскені байқалады. Әсіресе, газет бетіндегі әдеби тіл тармақтарының саралана көрінуі, қазақ тілінің бай мүмкіндіктерінің тараулана байқалуы газеттің 1917 жылғы сандарынан айрықша көрініс береді. М.Дулатовтың «Тарихи жыл» мақаласы, Ә.Бөкейханның «Қазақ сиезі», «Алаштың талапты азаматына», редакцияның «Алаш партиясы» және тағы да басқа публицистикалық туындыларда ұлт баспасөзі деңгейінің артқандығы, публицистикалық стильдің ширағандығы кеңінен сезіледі. Алаштың рухани көсемі Ахаңның еңбегімен, жігерімен дүниеге келген «Қазақ» газетімен бірге, Түркістан көсемі Мұстафа Шоқай шығарған «Бірлік туы» және Алаштың астанасы Семей қаласында Райымжан Мәрсекев, Халел Ғаббасовтар шығарушылары болған «Сарыарқа» газеттері публицистикалық тіліміздің айрықша дамуына іргелі үлестерін қосты. Сөйтіп, қазақ публицистикалық тілі мен стилі Алаш қозғалысы тұсында аяқтанды деп айта аламыз.

	Бесіншіден, Алаш оқымыстыларының ғылыми және ғылыми-танымдық еңбектері, әр салаларға арналған оқулықтары арқылы тіліміздің ғылыми және ғылыми-көпшілік стильдерін қалыптастырды. Айталық, Ә.Бөкейханның тарих, фольклортану, әлеуметтану саласындағы ғылыми шығармалары, А.Байтұрсынұлының 1912 жылдан бастап 1928-1929 жылдарға дейін жазылып жарияланған оқулықтары, оқу құралдары, ғылыми мақалалары, Х.Досмұхамедұлының медицина, биология, тілтану саласындағы ғылыми еңбектері, М.Тынышпаевтың тарихи зерттеулері, М.Дулатовтың тілтану, әдебиеттану, математика саласындағы ғылыми шығармашылығы, Ж.Аймауытовтың психология, әдебиеттану саласындағы ғылыми ізденістері, М.Жұмабаевтың педагогика, әдебиеттану саласындағы еңбектері, Т.Шонанұлының тілтану, әдістемеге арналған оқу құралдары мен зерттеулері, сондай-ақ Ә.Ермековтің, М.Тұрғанбаевтың, Е.Омарұлының, С.Асфендияровтың, М.Бұралқиевтың, Қ.Кемеңгерұлының, С.Сәдуақасовтың ғылыми еңбектері ғылым тілінің, қазақтың ғылыми терминологиясының қалыптасуында айрықша белес болды. Қазақ тілінің әліпбиін, емлесін жасаумен, ішкі заңдылықтарын ғылыми дәйектеумен бірге Алаш зиялылары тіліміздің тазалығы, мәдениеті үшін де күресті. Х.Досмұхамедұлының «Қазақ-қырғыз тіліндегі сингармонизм заңы», М.Дулатовтың «Қазақ тілінің мұңы», Н.Төреқұлұлының «Ауропа сөздері» т.б. еңбектерде тіліміздің орфоэпиялық, орфографиялық нормаларының сақталуы, басқа тілдердің әсері, тіл табиғатының бұзылмауы, сөзжасам т.с.с. мәселелер айтылып, қазақ тілінің табиғи болмысын сақтау, тіл тазалығы, сөз мәдениеті тақырыбында бүгінде өзектілігін жоймаған ойлар өрістетілді. Алаш оқымыстылары бастаған осы ғылыми дәстүр совет тұсында қанша масұқталғанымен, бәрібір қазақтың ғылыми алқабына себілген дән болып көктеп шықты, өз жемісін берді, бүгінгі бізге де қуатты құнар болуда. Әсіресе, Алаш асылдары қалыптастырған ғылыми терминология әлденеше ғылым саласында орнықты. Олардың термин жасаудағы қағидаттары, қазақ тілінің бай мүмкіндіктерін қолдану әдістері мен дағдылары қазіргі қазақ терминологиясының мектебі іспетті. Алаш санаткерлері қалыптастырған осы терминологиялық қор, біздің ойымызша, ғылыми тұрғыдан қорытылу қажет, соған орай оның қағидаттары мен тұжырымдары осы саладағы барлық мамандарға жеткізілуі тиісті. Сонда біз қазіргі термин саласындағы көптеген, жиі айтылып қалып жүрген ала-құлалықтардан арылмақпыз. Сондай-ақ Алаш ғалымдарының сан салалы ғылыми тәжірибелеріне жалпы таза ғылыми деңгейде лайықты баға беретін де уақыт келді деп ойлаймыз. Әрине, ғылыми мұраны зерттеу, зерделеу жұмыстары сонау 1980 жылдардың соңында, 90 жылдардың басынан бері қолға алынуда. Сандаған мақалалар жазылды, ғылыми деңгейі әртүрлі диссертациялар қорғалды, енді оларды қорыту, соның негізінде жаңа ғылыми бағыттарды айқындау, маңызды мен мардымсыздың жігін ажырату сәті туған сияқты. Бұл мәселенің өзектілігі – ғылым саласында дәстүрлі реттен бас тартып, жаңа жүйені қалыптастырудың қазіргі кезеңімен сабақтас.

	Алтыншыдан, Алаш қаламгерлерінің аударма саласындағы алуан еңбектерінің нәтижесінде қазақ аудармасының негізі қаланды. Бұл арада Ә.Бөкейхан, А.Байтұрсынұлы, М.Дулатов, М.Жұмабаев, Қ.Кемеңгерұлы және тағы басқалар жасаған көркем аудармалар, Х.Досмұхамедұлы, Ж.Аймауытов, Т.Шонанұлы және тағы басқа қаламгерлер жасаған ғылыми аудармалар, сондай-ақ әлеуметтану, саясаттану, философия салаларында орындалған аудармалар, әлбетте, саны жағынан да, түрі жағынан да өзіне дейінгі кезеңдерге қарағанда әжептеуір өсу болатын.

	Жетіншіден, Алаш қайраткерлері жалпылай келгенде, Алаш қозғалысының барысында, негізінен алғанда, облыстық қазақ комитеттерінің, Алаш партиясының құрылуы тұсында, Бірінші, Екінші жалпықазақ сиездері кезінде, Алашорда үкіметінің қызмет етуі кезеңінде тіліміздегі ресми-іскери стильді қалыптастыра бастады. Алаш автономиясы құрылып, Алашорда үкіметі оның облыстардағы, уездердегі комитеттерінің жұмыс атқару шағында аталған стильдің сандаған үлгілері пайда болғаны белгілі. Бұл қазақ тілінің мемлекеттің тілі болуының алғашқы үлгісі еді. Қазақ тілінің мемлекеттік деңгейде болуына большевиктік биліктің бастапқы жылдарында да Ахаң бастаған Алаш қайраткерлері зор ықпал еткені тарихтан белгілі.

	Міне, біз негізгі жеті себебін жіктеген қазақ тілінің Алаш қозғалысы тұсындағы өрістеу бағыттары өз кезеңінің ғана емес, бұдан соңғы жылдарда да дәстүр жайған, өнегелі өріс болған құбылыс, жанды үдеріс болатын. Алаш зиялыларының қазақ тіліне жасаған зор, тіпті ұлы еңбектері қай жағынан алсаңыз да тарихи миссия. Оның серпіні бүгінгі күнделікті еңбектеріміздің екпініне ұласуы қажет һәм міндетті деп ойлаймыз. Бізге Алаш зиялыларының тілдік мұрасы осыны үндейді. Ол ұланғайыр мұрамен танысу, білу, біздің ойымызша, бастапқы қадам ғана. Алаштың аяулы азаматтарының еңбегіне лайықты баға беріп қана қоймай, оны жүзеге асырудың жолдарын да ойластырып, әрекет жасағанымыз абзал. Көрнекті алаштанушы Мәмбет Қойгелдиевтің сөзімен айтсақ: «Халықтың өткен өмірі жалпықоғамдық мәні бар тәжірибе ретінде қорытылып, белгілі бір дәрежеде ұлт игілігіне асқанда ғана құндылыққа айналады. Онсыз өткен тарих қысыр әңгіме ғана. Егер біз Алаш қозғалысын ұлт тарихында ерекше орны бар құбылыс ретінде ғана бағалаумен шектелсек, онда біз оны түсіне алмаған ұрпақ болып шығар едік. Бізге бүгін жалпыұлттық деңгейде қорытылып, жалпыұлттық деңгейде игерілген, яғни, ұлттық дүниетаным мен ұстанымның іргетасы міндетін атқара алатын тарих қажет.Ал Алаш қозғалысы сол дүниетанымдық тарихтың өзегі. Өйткені, Алаш халқымызды бесігінде тербетіп, есейіп ат жалын тартып мінгенде бойына күш-қуат және сенім берген ұлттық идея. Алаш – ұлттың өзін бөлінбес тұтас жер, яғни территория ретінде сезінуі. Алаш – ұлттың аспан асты, жер үстінде өз орны бар ел ретінде өз еншісі мен үлесін анықтау харекеті» /3,29/. Бұл Алаш мұрасы мен мұратын танудың терең толғамы. Алаштың құндылығы хақындағы осы толғамы Алаш қайраткерлерінің тілдік мұрасына да әбден қатысты деуге болады.

	Біз бабаларымыздың күресімен өсетін бойымызға сіңіруде, олардың бүгінгі күнімізбен тікелей сабақтас құндылық екендігін әрқашан сезінуіміз қажет. Осы тамырластық дегдар сезім бүгінгі қазақтың азаттығына, ел болуына, ел болу үшін, басқа да мемлекеттік атрибуттармен, істермен бірге ұлт тілінің мерейін асыратын, отаршылдық қалдықтармен күресетін баянды шаруаларға жұмылдыру шарт һәм міндетті. Бағзы бабалардан да, абыз Абайдың да, Алаш зиялыларының да аманаты осында.



	Әдебиеттер



	1. «Қазақ» газеті. Құрастырғандар Ү.Субханбердина, С.Дәуітов, Қ.Сақов. Алматы: Қазақ энциклопедиясы, 1998.

	2. Әуезов М. Таңдамалы. Алматы: Қазақ энциклопедиясы, 1997.

	3. Қойгелдиев М. Алаш қозғалысының ұлт тағдырындағы орны жөнінде // Алаш және Әуезов. Халықаралық конференция материалдары. Алматы: Жазушы, 2007.





Әліпби таңдау: тіл табиғатын сақтау, түркілік тұтастық және әлемдік ақпараттық кеңістік




	Латын әліпбиіне көшу туралы маңызды мәселе тәуелсіздік алған уақыттан бері сан рет көтеріліп енді, міне, шешімін табуға беттеген сияқты. Елбасы Нұрсұлтан Назарбаевтың Жолдауы пәрмен берген еліміз үшін де, ұлтымыз үшін де тиімді боларлық мәселенің шешілуіне байланысты қоғамда әртүрлі пікірлер қалыптасуда десек, сол ойлардың көпшілігі жаңа әліпби таңдауды қолдайды. Дегенмен, бұл бастамаға қарсы пікірлер де баршылық. Біз сол пікірлердің негізгі уәждеріне тоқталсақ.

	Біріншіден, латын әліпбиіне көшсек, қазіргі жазумен хатқа түскен әдебиеттерді оқи алмай қаламыз, оларды жаңа әліпбиге көшіруге уақыт пен көп қаржы керек деген пікірлер де айтылып қалады. Жаңа әліпбиге көшкен сәттен бастап ондай әдебиеттер оқырмансыз қалмайды. Себебі, кирилше оқи білетіндердің буыны әлі де сан ондаған жылдар ондай әдебиеттерді қалағанынша оқи береді. Сонымен бірге, кирилше оқи алмайтындар, яғни мектепте сауатын латын әліпбиімен ашқандар он бір жыл оқып мектепті бітіргенше әлгі әдебиеттердің ең маңыздылары мен қажеттілері латын әліпбиіне көшірілетін болады. Сондай-ақ, үш рет әліпби ауыстырылған ХХ ғасырда қазақ баласының сауатсыз болып қалмағанын уақыттың өзі дәлелдеді емес пе?! Сонау бүгінгіден қиын шақта сауатсыз болып қалмаған халқымыз бүгінгі білімі мен ғылымы, ақпараттық технологиясы дамыған дәуірде сауатсыз болмақ емес! Енді кейбір ағайындардың бұрынғы мұраларды білмей қаламыз дегеніне нақтырақ тоқталайық. Қазақ хандығы дәуірінен бері алсақ, онда біздің шамалауымызша, 650-700 томдық еңбектер жаңа әліпбиге бастапқы кезеңде көшірілуі тиіс. Айталық, ХҮ-ХҮІІІ ғасырлардағы жыраулар поэзиясы бір томды, ХІХ ғасырдағы авторлық әдебиет он бес томды, ХХ ғасыр басындағы әдебиет отыз томды, 1920-30 жылдардағы әдебиет отыз томды, 1940-50 жылдардағы әдебиет қырық томды, 1960 жылдардағы әдебиет жиырма бес томды, 1970 жылдардағы әдебиет отыз томды, 1980 жылдардағы әдебиет отыз томды, 1990 жылдардағы әдебиет отыз томды, 2000 жылдардағы әдебиет отыз томды құрайды екен. Бұл – таза көркем әдебиет. Барлығы – 261, тіпті 270 том болсын! Енді ғылыми әдебиеттерге келейік. Ең өзекті, қажетті деген ғылыми кітаптар 150 том болсын. Осыларға тағы да аса маңызды саналатын 250-270 томды қосайық. Сонда жиыны 700 атаулы кітап болмақ. Бұл бастапқы 4-5 жылда дайындалатын дүниелер. Қазақстанның қазіргі даму деңгейі үшін осы 700 том кітапты дайындау дегеніңіз аса үлкен шаруа емес. Қазір Қазақстан жылына екі жарым мыңнан астам атаулы кітап шығарады екен. Ендеше жаңағы 700 том дегеніңіз Қазақстанның 3-4 айлық баспа өнімі ғана. Бастапқы жылдарда осындай еңбектерді дайындап халыққа ұсынсақ, одан кейінгі жылдарда үдеріс мейлінше жылдамырақ қарқын алып, қалың көпшілік латынға көшкенімізге алғысын айтатын болады. Бұл қазіргі базбір орыстілді ағайындардың мемлекеттік тіл күш алса, өзіміз, қазақша шала білетін балаларымыз жақсы қызметке бара алмай қалады дегендерімен бірдей. Жеке адамның мүддесі, ұлттың, мемлекеттің мүддесі деген бар ғой.

	Екіншіден, латын әліпбиіне көшсек, онда қазақ тілін үйрену қиындайды дейтіндер де бар. Мәселе әліпби де болса орыстілдер 20 жылда кириллицамен тілімізді меңгеріп алар еді, ендігілері сылтау ғана. Тіл үйренуге талап білдіріп, шынайы мақсат қойған адам сол латын әліпбиі негізіндегі ағылшыншаны да, тіпті әліпбиі мүлдем күрделі делінетін қытай тілін де үйреніп алды ғой. Ендеше тіл үйренуде ең негізгі нәрсе әліпби емес екен.

	Үшіншіден, латын әліпбиін енгізсек жаһандануға тезірек бейімделіп кетеміз дейді базбір ағайындар. Бұл да соншалықты қауіп ететін себеп емес. Жаһандану заманында ұлттық келбетімізді сақтап қалу – әліпбиге байланысты емес, ол ұлттың дін, рух, намыс, тіл, дәстүр сияқты қасиеттерін жоғалтпай ұстануына байланысты. Сондықтан бүгінгі және келешектегі қазақ баласы өзінің ұлттық тамырларына аса берік болса біз мықты халық, іргелі ел, қуатты мемлекет болмақпыз. Латын әліпбиіне әлдеқашан көшкен өзбектер мен түрікмендер, әзірбайжандар бізден бұрын жаһанданудың құшағына еніп кетпегенін көріп отырмыз ғой.

	Төртіншіден, қытай, жапон, корей, еврей, грузин, армян, грек жұрттары өз әліпбилерінде, олар латынға көшпейді, бірақ солар жұрттан қалып жатқан жоқ, сондықтан бізде қазіргі әліпбиде қала берсек деген сыңай байқалады. Әлгі аталған халықтардың әліпбилері олардың байырғы жазулары. Кирилл жазуы біздің қай атамыздан қалып еді, осы араны ажырата білген жөн. Одан да тереңірек білгіміз келсе ХІХ ғасырдың ІІ жартысында қазақ даласына келген алғашқы кирилл әліпбиі ғылыми ортада «Миссионерлік алфавит» деп аталады. Басында Ильминскилер тұрған осы миссионерлік алфавит – отарлау саясатымен славяндардан басқа халықтарға таңылған алфавит. Сондықтан да ол отарлық саясаттың қазіргі өміріміздегі «мұрасы». Бұл жөнінде Елбасы Нұрсұлтан Назарбаев мемлекеттік тілдің болашақта үстем болатындығын айта келіп: «Осы контексте қазақ жазуының кириллицаның перифериялық нұсқасы болып отырған бүгінгі жағдайынан арылуымыз қажет» деген болатын. Ал латын әліпбиі бұл біздің тәуелсіз ел ретіндегі өзіндік еркін таңдауымыз. Бұл таңдау тіліміздің төл табиғатын сақтау, түркілік тұтастыққа жету, әлемдік ақпарат кеңістігіне ену үшін жасалған қадам. Ендеше бұл стратегиялық қадамның дұрыс – бұрыстығын емес, оны орайымен орындаудың амалдарын қарастырғанымыз абзал болмақ.

	Бесіншіден, кейбір әріптестеріміз латын жазуына қарсылықтарын Ахаң бастаған Алаш зиялыларының латынға қарсы болуымен ұғындырғысы келеді. 1920 жылдардың орта тұсында Ахмет Байтұрсынұлы бастаған ұлт зиялылары латын әліпбиіне қарсы болғаны рас. Ахаңдар бізге мұсылмандықпен келген, исламның ізгі, иманды қасиеттерін дарытқан байырғы араб жазуын қалдыру үшін латын әліпбиіне қарсы болып, жаңа өкіметтің саясатынан қауіптеніп, қазақты араб жазуы арқылы ата дінінен ажырамаса екен деген тілекпен жаңаша жазуды қабылдағысы келмеді. Ахаңдардың араб жазуын қимауының жөні де, жайы да қисынды, ал біздің түбі миссионерлік саясатпен келген қазіргі жазуды қимауымыз тіптен қисынсыз. Сондықтан да мұнда Ахаңдардың қарсылығын емес, неге қарсы болған принциптерін мейлінше терең ұғынған жөн болар. Ал Ахаңның әліпби түзудегі керемет көрегендігі мен білгірлігі бүгінге де үлгі болмақ.

	Қазіргі кезде қоғамның барлық саласы дерлік латын әліпбиіндегі таңбалармен жақсы таныс деуге боларлық. Айталық, мектеп оқушысы бастауыш сыныптан бастап-ақ латын әліпбиі негізіндегі ағылшын немесе француз, неміс тілдерін оқиды, одан жоғарылай келе бірліктері осы әліпбидегі физиканы, периодтық жүйесі латыншамен берілген химияны, өсімдіктер мен хайуанаттар әлемінің атаулары тағы да осы әліпбимен таңбаланған биологиялық пәндермен танысады. Химиядағы Менделеевтің периодтық кестесі, физикадағы халықаралық бірліктердің СИ жүйесі, барлық математикалық шартты белгілер мен теңдеулер латын таңбаларымен берілген. Ендеше, орта мектепті бітіргендердің баршасы латын таңбаларымен әлденеше рет кездесіп, оларға көздері әбден үйреніскен. Бұған қоса, күнде тұтынып жүрген тұрмыстық заттарымыздың барлығы дерлік шетелдің дүниелері. Олардағы жазулардың баршасы да латын таңбаларымен жазылған. Соларды шатыспай-ақ баршамыз күнделікті таңбасын танып, қажетті тетігін басып қолданып жүрміз. Әртүрлі сусындар, киімдер, заттар атаулары да латын таңбаларымен берілген. Оларға да жалпы халықтың көзі үйренген. Бұларға қоса интернет ресурстарының адрестері тек латын таңбаларымен белгіленген. Қазіргі балалар мен жастар интернетті қолданғанда біз сияқты кирилл әріптеріне тұра жүгірмейді, негізінен, латын әріптерін пайдаланады. Бұлар аз десеңіз, көшедегі латын әріптерімен берілген қызылды-жасылды жарнамалардан көз тұнады. Яғни, қазіргі қоғамда өмір сүріп жатқан кімге де болса, латын әріптері етене таныс. Ал 1929 жылы Қазақстан латын әліпбиіне көшірілгенде халық дәл бүгінгідей осы алфавитпен таныс болды дей алмайсыз, сонда да сол заманда сауатсыз, мүлдем мақұрым қалған адам болмаған.

	Енді латын жазуына көшкенде Қазақстан не ұтпақ, соларға келейік. Біріншіден, латын әліпбиінің өзіне келсек, онда бұл әліпби қазіргі жазуымыздан мейлінше жетілдірілген, ыңғайлы әліпби болмақ. Алдымен біз кезінде жазу емлесінде жіберілген орайсыздықтарды жөнге келтіреміз және қазақ тілі үшін тән емес басы артық дыбыстарды алмаймыз. Бас артық таңбалардан арылып, бұрынғыдай 42 емес, 26 бәлкім 28 немесе 29 таңбадан тұратын мейлінше ықшам, ыңғайлы әліпбиді таңдаймыз. Қазіргі кезде мамандар арасында қазақ тіліне тән ә, ө, ү, ұ сияқты дыбыстарды қалай таңбалаймыз деген пікірлер туындауда. Әліпби мәселесімен ұзақ жылдардан бері шұғылданып келе жатқан белгілі ғалым Әлімхан Жүнісбек өз нұсқасында оларды Ä ä, Ö ö, Ü ü,U u деп таңбалаған. Ал кейбір ғалымдар латын әліпбиіне мұндай қосымша таңбалар қоспай-ақ оларды қосалқы белгілер арқылы берейік дейді. Мәселен, ә-ні ае, ө-ні ое, ү-ні we деген сияқты. Біздің ойымызша, түпнұсқа латыншаға диакритикалық белгілер арқылы қосымша таңбалар бергенше бір дыбысты осылайша екі қосарлы таңба арқылы берген жөн сияқты. Бұл болашақтағы латын жазуы негізіндегі қазақ әліпбиінің халықаралық кеңістікке жылдам енуіне де мүмкіндік береді. Ендігі бір мәселе ф, в, ц әріптерін жаңа әліпбиге енгізу – енгізбеу мәселесі. Әлімхан Жүнісбектің нұсқасында бұл таңбалар берілмеген. Біздің ойымызша, егер аталған таңбаларды мүлдем енгізбесек, онда осы әріптер кездесетін тілімізге енген әртүрлі атаулар мен терминдерді жазуда қиындық туатын сияқты. Осы арада тілдің фонетикалық құрылымы да, оның лексикалық байлығы сияқты мейлінше жылдамырақ өзгеріске ұшырамағанымен, бәрібір эволюцияға түсетіні белгілі. Аталған таңбалар біздің фонетикалық жүйемізге әбден енген дыбыстарды таңбалайды. Оның бер жағында бұл таңбалардың латынша f, v нұсқалары бар, ал ц-ға келсек, онда көптеген халықтардың алфавитінде ол ts арқылы беріліп жүр, мұндай тәжірибе 1930 жылдардағы латын әліпбиімізде де қолданылыпты. Сонда Әлімхан Жүнісбек нұсқасына ф, в таңбаларын енгізсек, жаңа қазақ әліпбиі 28 таңбадан тұрмақ.

	Екіншіден, бүгіндері жазудың ең тиімді құралына айналған, миллиондар пайдаланатын компьютердің түйметақтайшасын жетілдіреміз. Қазіргідей қазақ әріптері оңаша ауылдай шетте жайғаспай, көз бен қолға ыңғайлы тұсқа орналасатын болады. Яғни терудің тиімділігі артады. Сонымен бірге, миллиондар пайдаланатын интернетке ену үшін бүгінгідей біресе қазақ,біресе ағылшын таңбаларына ауысып отырмаймыз. Интернеттегі өзімізге қажетті сайттарды өз таңбаларымызбен – ақ ашу мүмкіндігіне ие боламыз да уақыт үнемдейміз. Үнемнің қай түрі болса да уақыт үнемдеуге апаратынын ескерсек, онда ұтарымыз көп болмақ.

	Үшіншіден, біз бүкіл әлем тартылып жатқан ақпараттық кеңістікке енуді мейлінше һәм барынша жеңілдетеміз. Бұған интернет, халықаралық пошта, көлік тағы да басқа әлемдік қарым-қатынас құралдарын қолдану мейлінше жеңілдейді.

	Төртіншіден, қоғамда көрнекі ақпарат, жарнама, түрлі тауарлар мен заттар, интернет арқылы өмірімізге әлдеқашан енген әліпбиді заңдастырамыз.

	Бесіншіден, мемлекеттілігі бар түркі ағайындармен байланысымыз бұрынғыдан да арта түседі. Қазіргі кириллицаға негізделген қазақ әліпбиін тұтынатын түркітектес бауырларға келсек, онда біздің олардан әліпби жағынан алшақ тұрғанымыз аңғарылады. Төмендегі кестеге назар аударайық:





	Саны 10 мыңнан асатын осы түркі халықтарының есебіне АҚШ-та 2 млн., Батыс Еуропада 1 млн. (Франция, Германия, Ұлыбританияны қоспағанда), қоссақ, онда 178 520 000 деген жалпы саны шығады. Әлбетте, бұл санға Израильдегі идиш әліпбиін, Грузиядағы грузин әліпбиін, Армениядағы армян әліпбиін қолданатын ағайындар енбегені, сонымен бірге статистикалық мәліметтердің әртүрлілігі, кейбір елдердегі статистикалық мәліметтердің көрсетілмеуі 180 миллионнан асатын түркі халықтарының шынайы жалпы санын нақтылауға мүмкіндік бермегені баршаға түсінікті болар. Десек те, бауырлас халықтардың әлемдегі әртүрлі әліпбилерді қолдануы жөнінде мейлінше айқын ақпаратты жоғарыда келтірілген кестеден жақсырақ тануға боларлық. Енді осы мәліметтерге келелік. Байқап тұрғанымыздай, бауырлас халықтардың басым бөлігі, яғни 103 040 000 (57,719 %) латын әліпбиін қолданады екен. Енді осы санды көбейтуге мүмкіндігі бар бірден-бір халық – қазақ халқы екендігі бірден аңғарылады. Егер Қазақстан латын әліпбиіне көшсе, онда жоғарыдағы сан 113 800 000-ды құрамақ, бұл дегеніңіз 63,7 % болмақ. Ал әзірше біз кирилл әліпбиіндегі санды көбейтіп жүрміз. Осы әліпбидегі 30 690 000 түркітектес халықтар жалпы санның 17,191 % пайызын құрауда. Егер де біз латын әліпбиіне көшсек, онда бұл көрсеткіш бұдан да төмендемек. Қазақпен бірге кирилл әліпбиіндегі халықтардың санын арттырып жүргендер қырғыздар, татарлар, башқұрттар, чуваштар, якуттар және тағы басқалар дейтін болсақ, онда қырғыздан басқасы Ресей Федерациясының құрамында болғандықтан, әзірше латынға көше алмайды. Осыларды қорытындыласақ, онда Қазақстан оның негізгі халқы қазақтар қазіргі күнде әлемдегі түркі халықтары аз қолданатын әліпбиде қалуда. Сондықтан, түркі әлемінің бар екендігін үнемі айтып жүретін болсақ,өзімізді сол дүниенің белсенді де,беделді бөлшегі десек, санымыз қазір 180 миллионнан асатын қалың жұрт болса, сонау Жерорта теңізінен Солтүстік Мұзды мұхитқа дейінгі алып территорияны алып жатқан әлемдегі іргелі бұтақпыз деп шаттансақ, онда осы тұтастықты бекемдеу үшін, әлбетте, қазіргі кезеңде қазақ елі түркілік әлемнің ең көп қолданатын әліпбиіне көшкені абзал. Оның қажеттіліктері мен мүмкіндіктері жөнінде жаздық. Ал латын әліпбиіндегі бауырластарға келетін болсақ, онда дербес мемлекет болып тұрған Түркия, Әзірбайжан, Өзбекстан, Тәжікстан, Түрік Кипр республикалары, бұларға қоса Украинаның ішінде тұрса да Қырым автономиялық облысы, Молдовадағы Ғағауыз автономиясы ресми түрде латын әліпбиінде. Қалып тұрғаны экономикасы тұрақсыз, ішкі саясаты бірде тұрлаулы, бірде тұрлаусыз саяси шатақ пен әлеуметтік шалдуарлыққа әуес айырқалпақты қырғыздар һәм өзіміздің саспайтынын сабырлылыққа балайтын, жалқаулығын жайбасарлыққа жаба салатын қазекең.

	Латын әліпбиі көрнекілік жағынан да, санаға әсер ету тұрғысынан да, қазақ мемлекетін даралай түсіп, біздің қоғамымыздағы, санамыздағы отарсыздану үдерісін күшейтетіндігі, әлбетте, бұл қадамның қаншалықты маңызды екендігін байқатады. Тәуелсіздік алғалы айтылып келе жатқан отарсыздану үдерісіне тың, жаңаша серпін бермек.

	Латын әліпбиіне ең алғаш көшейін деп жатқан қазақ емес, бұл тарапта халықаралық тәжірибелер әбден жинақталған, жетерлік. Еуропаның мысалы керек пе, Латын Америкасының мысалы керек пе, түркі халықтарының мысалы керек пе, не қажет соның бәрін мұрағат пен кітапханаға барып іздеп аяғыңыздан таусылмайсыз, баршасы интернетте самсап тұр. Әсіресе, бізді ең қызықтыратын түрік, әзірбайжан, өзбек, ғағауыз, түркімен, қырымтатар ағайындардың латын әліпбиін еңгізудегі жетістіктерін де, кемшіліктерін де әлемдік ақпарат қазанынан қалауыңызша қарпып аласыз. Сонда көзіңіз латын әліпбиінің ықшамдылығына, ыңғайлылығына жететін болады.

	Бір әліпбиден екінші әліпбиге көшу, әлбетте, кейбір қиындықтар тудыруы мүмкін. Бірақ осыны желеу ететіндердің тарихқа көз жүгірткендері абзал. Қазақ ашаршылдық жылдары араб әліпбиінен латынға, соғыс жылдары латын әліпбиінен кириллицаға көшкенде аса оңай болмаған шығар. Бүгінгі күніміз сол жылдардан әлдеқайда шүкіршілік ететін емес пе?! Қазіргі компьютер заманында, қоғамның едәуір бөлігі латын әліпбиіндегі таңбаларды тани, оқи алатын мейлінше өркениетті, ілгері қоғамда «қиын болады», «сауатсыз болып қаламыз» деу тауықты түйеге, түйені тауға теңегенмен бірдей. Сондықтан өзімізді шаршатпай өзгелерді тура жолдан айнытпай жаңаны қабылдаған жөн, ағайын.

	Латын әліпбиіне көшуді барынша байыпты қарап, дегенмен көп кешіктірмегеніміз дұрыс. Егер де әртүрлі сылтаумен кейінге қалдыра берсек, онда әліпби де бүгінгі орыстілділердің мемлекеттік тілді үйренуге 20 жылда уақыт жеткізе алмай жүргені сияқты тым кешеуілдеп кетеді де, ол берекелі, бағдарлы жұмыс болып шықпай, жай науқаншылдыққа айналады. Соның нәтижесінде басында әжептеуір стратегиялық бастама болған істің құты қашады. Сондықтан да әркімнің әртүрлі сылтауына жығыла бермей, жаңа әліпбиді тым ұзаққа созбай, 4-5 жылдың ішінде толық енгізу қажет деп ойлаймыз. Осы жылдар ішінде Қазақстан жаңа әліпбидегі қажетті кітаптарды дайындай алады. Тіпті оқуға қырсыз, білімге зауықсыз адамдардың өзі айналдырған 20 таңбаны жаттап та алады, жазып та машығады. Латын әліпбиін енгізуді кешіктіретін болсақ, онда жаңа жазудың қоғамға толық енуі қазіргі мемлекеттік тілдің жайы сияқты кешеуілдей береді. Қазақ тілінің мемлекеттік мәртебе алуына, барлық салаға толық енуіне мүдделі болмай жүрген орыстілділер латын әліпбиіне көшуге де ықылас таныта қоймайтыны қазірден байқала бастады. Сөйтіп ол барынша кешіге бермек. Сондықтан көштен қалмағанымыз, үлестен қағылмағанымыз абзал, ағайын!





Мемлекеттік тілді үйретудің бірізді-сатылы бағдарламасы




	Қазақстан Республикасында Конституция бойынша мемлекеттік мәртебеге берілген қазақ тілінің сол мәртебелі орнына іс жүзінде орнығуы жайындағы пікірлердің айтылғанына да біраз жылдардың жүзі болды. Бірақ сөз көп болғанымен, іс айтарлықтай ілгері жылжымай отыр. Өзінің төл мемлекетінде қазақ тілінің жағдайы осы қалпында қала берсе, әлі талай әңгімеге арқау болмақ. Қазақ тілін күрт дамытуға оның өзге тілмен қосарланған заңдық жағдайы мүмкіндік бермейді. Совет заманында бірнеше ондаған жылдар бойы Қазақстанның басты тілі болып үйреніп қалған орыс тілі – тіл бәйгесінде қазақ тіліне орын берер емес. Қағаз жүзіндегі қазақ тілінің мемлекеттік мәртебесі аш адамға тағам толы дастарханның суретін сыйлағанмен бірдей. Аш адам сол суретке қарап дәметумен не күдерін үзбей, не тағамға қолы жетпей сарылып отыра бермек. Біздегі тілдің жағдайы да осының керіндей. Бірақ қазақ тілі де ең болмаса орыс тілінің, Ресейдегі демей-ақ қояйық, Қазақстандағыдай-ақ бақытын көре алмай-ақ қойды. Ең жоғары деңгейдегі жиналыстардың, ең көп таралатын газет-журналдардың, әрбір үйдегі теледидардың төрінен ақ аюдай жайғасқан орыс тілін көресің. Сол, өзіміздің емес өзге мемлекеттің тілі – орыс тілінің дамуына, орыстан гөрі қазақ аянбай үлес қосуда. Халқымыз жалпы қазақстандықтардың жартысын құрағанда да, енді міне орыстан үш есе артып жетпіс пайызға жуықтағанда да ана тіліміздің көсегесі көгеретін түрі көрінбейді. Сонда өз елінде өгей болып отырған тілге туған баладай қамқорлық жасау қашан басталмақ, мұны шешудің амалы неде? Қазақстанда сонау қайта құру кезеңінен бері тіліміздің мәртебесі туралы толассыз әңгіме басталып, ол бітер емес. Талай ақылды бас талай ақылды сөздер айтты. Солардың ең маңыздылары ескерілмей-ақ келеді. Мәселен, Конституцияға өзгеріс енгізу, мемлекеттік тіл туралы арнайы заң қабылдау, мемлекеттік қызметкерлерді міндеттеу деген сияқты жағдайды түбегейлі өзгеріске бастар шаруалар атқарылмады. Жаңа мемлекет құрған соң ең алдымен отарсыздану (деколонизация) саясаты жүргізілуі тиіс еді. Осы саясаттың ең пәрмендісі барша азаматтарымызды мемлекеттік тілде қарым-қатынас жасауға, қызмет істеуге міндеттеу болатын. Кешегі отарлық санадан арылмаған психологиямыз бізді ірі ұлттық шараларға бастатпай отыр. Сондықтан да тіл мәселесінде жалтақтық орын алуда. Сол себепті де қазақ зиялыларының көпшілігі саяси-құқықтық тұрғыдан тіл мәселесі таяу арада шешілетініне үлкен күмәнмен қарайды. Жағдай солай. Сонда тәуелсіз Қазақ елі бола отырып, осы мемлекетті құраушы бірден-бір басты ұлттың тілі қағажу көре бере ме? Біздің ойымызша, бұлай жалғаса бермеуге тиіс. Тілдің иесі де, киесі де бар. Мың жыл бытырап жүрген әлдебір халық сияқты тілімізді тірілтейін деп отырғанымыз жоқ. Құдайға шүкір, тіліміз тірі, сөзіміз қазыналы, жұртымыз аман, атамекен өзіміздікі, еліміз егемен, тарихымыз терең, дәстүріміз жоралы.

	Қазақ тілі – шектеуге, көпе көрнеу екінші қатарға ысыруға бола беретін болымсыз мүлік, қажетсіз қазына емес. Ұлт дүние дидарын танып, сан мың құбылысқа атау береді, ой қорытады. Оны ұлттың тілі дейміз. Сондықтан да тіл – сол халықтың дүниені таңбалаған құралы, дүниетанымы жинақталған аса құнды қазынасы. Тілдің иесі – кешегі қазақ, бүгінгі қазақ һәм болашақтағы қазақ. Бәріміздің ғұмырымыз өлшеулі. Тілдің ғұмыры уақыттың өзіндей мәңгілік. Тіл халықтың мәңгілік халық болып қалуының рухани айғағы. Тіл – өткеннің аманаты, бүгіннің абыройы, ертеңнің кепілі. Сондықтан да оны уақытша да, ұзақ та қыспақта ұстауға болмайды. Одан тілден бұрын өзіміз ұтыламыз. Осыны түсінуге тиісті кісілер тезірек ұғынғаны абзал. Алаш баласы аман болса, қазақ тілі түбі салтанат құрады. Қазақ тіліне және бір тілді қосарламай-ақ, оның өзін жеке дара шапқызуға болады. Өз елінде қазақ тіліне аға тіл де, атқосшы тіл де керек емес. Қазақтың сөзі – қай замандағы да қазақтың да, Қазақстанның да ел қатарлы, жұрт құрлы өмір сүруіне толығымен жарайды. Тек жарата білсек, тіл тағдырын тұсауға салмасақ. Қазақ тілі қазақ тұрмақ, Қазақстанның суын ішіп, ауасын жұтып жүрген қай халықтың болмасын баласына да жат емес. Соларды Қазақстанның толық азаматы ететін де сол қазақтың тілі. Қасиетті тіліміз арқылы еліміздегі қай ұлтты да бауырымызға баса аламыз. Біздің тілімізді түсінбей, тілімізді ұқпаған соң рухымызды сезе алмаған ұлттың туғанымыздай болып кетуі қиын. Түп атасы басқа Пушкиннің, Лермонтовтың, Гогольдің орысқа айналып кетуі сол орыс тілінің арқасы, орыс сөзінің құдіреті. Міне, осындай тіл құдіретін Қазақстандағы қазақ та, орыс та, украин да, ұйғыр да, неміс те, татар да, шешен де, басқалар да сезінуі тиіс. Өзіміз сезіндіре алмасақ, қандастарымызды өзі сезіне алмаса, кімге тұлға болмақсыз?! Қазақстандық бірліктің басы – қазақ тілі. Оны Елбасы Нұрсұлтан Назарбаев та арнайы айтқан болатын. Осындай бірлікке жеткізер тіліміздің ертеңі үшін қолданыстағы заңдарға өкпе айтқанымызбен, олардың біздің өкпе – назымыздан дұрысталып кетерін күтпестен-ақ амал қарастыруымыз қажет. Біздің ойымызша, мұндай амал – қазақ тілін мемлекеттік тіл ретінде жаппай оқыту жүйесін нәтиже берерліктей жолға қоюмен тікелей байланысты. Өйткені оқыту мәселесі жүйесіз, нәтижеге емес, әйтеуір оқыту үшін болғандықтан жылдан-жылға мемлекеттік тілді меңгермегендердің саны азаяр емес. Сондықтан да мемлекеттік тілді үйретудің Үкімет тарапынан бекітілген арнайы мемлекеттік бағдарламасы қабылдануы қажет-ақ. Онсыз бұл қалыппен, осы аяңмен қазақ тілі өзінің шынайы мәртебесіне қона алмайды. Тіл саясатында бетбұрыс боларлық пәрменді шаруалар дер кезінде қолға алынбағандықтан да, халықтың тілге деген сенімін сейілтіп алдық. Қазақстан азаматтарының мемлекеттік тілге сенімі берік болса, әлі күнге дейін өзгелерді айтпағанның өзінде жүз мыңдаған қазақ ата-анасы балаларын орыстілді мектепке бермес еді. Тілдің ертеңіне сенсе, барша халық барлық орындарда мемлекеттік тілде сөйлер еді. Халықтың мемлекеттік тілге сенбеуіне күніне мың, миллион мысал табуға болады. Мәселен, Португалияның астанасы Лиссабонда екі португал грек тілінде, Испанияның астанасы Мадридте екі испан орыс тілінде, іргеміздегі туысқан ел Өзбекстанның астанасы Ташкентте екі өзбек неміс тілінде сөйлеседі десе нанасыз ба? Әлбетте, сенбейсіз, тіпті мұндай сөзге күлуіңіз де мүмкін. Ал Қазақстанның бас қаласы мыңдаған, он мындаған, тіпті жүз мыңдаған қазақ құдайдың құтты күні орыс тілінде сөйлесе береді. Бұған ешкім таң қалмайды, өйткені оған ет те, құлақ та үйренген. Бұл қазақ тілін елемеудің, оның келешегіне сенімсіздікпен қараудың мысалы. Біз ең алдымен халықтың санасын қазақ тіліне бұруымыз керек. Сенім санадан өрістейді. Бүгінгі жағдайда осындай сенім шарасы тілді үйретуге ерекше мемлекеттік маңыз беруден басталмақ.

	Қазақстан Республикасында мемлекеттік тілдің қолданыс аясын кеңейту – оны оқытумен тікелей байланысты екендігі әлдеқашан белгілі болғаны ақиқат. Қазақ тілін үйретіп жатқанымызға жиырма жылдың жүзі болды. Бірақ арнайы мән беріп оқығандар болмаса он мыңдаған, тіпті жүз мыңдаған орыс сыныптарындағы оқушылардың, орта және жоғары оқу орындарындағы студенттердің, мемлекеттік қызметтегі ересектердің ең болмаса ауызекі тілді үйренбегені бәрімізге де белгілі. Тілді үйренгісі келмейтіндер алдымен қазақ тілін қиын тілдердің қатарына енгізіп қойды, содан соң «оқу құралдары жетіспейді» деді, ол сылтау шешіліп еді «оқыту әдістемесі нашар» дегенге шықты. Әйтеуір тілді үйренуге ниеттері оянбады, бүйрегі бұрылмады, «осы елдің азаматымын ғой» деп жүректері жібімеді. Бірақ осындай сылтаулармен қарсыласып жүргендер совет заманында ешқандай әдістемесіз, оқу орталықтарынсыз-ақ қажет болған соң миллиондаған қазақтардың орыс тілін меңгеріп алғандығын қаперлеріне алғысы келмейді. Мәселе оқытушыға немесе әдістемеге тіреліп тұрған жоқ. Өзге ұлттарға «Қазақстан Республикасының азаматы болған қазақ тілін білу соң азаматтық парызың» деген үгіт те, қандастарымызға «сенің ана тілің ғой, сондықтан оны білу перзенттік борышың» деген насихат та әсер еткен жоқ. Елбасының қазақ тілінің қолданыс аясын кеңейтуге байланысты жиырма жыл бойы айтып келе жатқан ой-пікірлері де, тапсырмалары да өзгені былай қойғанда жоғары лауазымды қызметкерлердің ілуде біреуіне ықпал ете алмады. Ал мәселенің саяси-құқықтық жағына келсек, онда Қазақстан Республикасының Конституциясы да «Қазақстан Республикасында Тіл туралы» заң да азаматтардың мемлекеттік тілді білуін, осы тілде жұмыс істеуін міндеттемейді. Өйткені іс жүзінде қостілділік принцип сақталып отыр. Әрбірден соң көп жағдайда қазақ тілі тең дәрежелі қос тілдің біреуі де бола алмай қалған жағдайы бар. Сонда біздің елімізде қазақ тілінің қолданыс аясын дамытудың, арттырудың жолы қандай, тәсілі неде? Осы сұраққа әрбір қазақ зиялысы, тіл төңірегінде жүрген қазақ азаматы жауап іздейді ғой деп ойлаймыз. Бүгінгі заңнама шегінде біз мемлекеттік тілді дамытудың бір ғана пәрменді тетігін жасай аламыз. Қазіргі заң да, тілге қатысты басқа да құжаттар да қазақ тілінің бірден өрістеп кетуіне жол ашып бере алмайды. Оларға салсақ, жүз кедергі, мың себеп табылады. Сондықтан да заңның да, заңды орындаушылардың да шамы мен шабына тимей-ақ, тіл үйретуді жүйелі жолға қоюға шынайы бетбұрыс жасау амалына көшкен жөн. Және мұндай бетбұрыс бір-екі жылдың ішінде болғаны дұрыс. Биылдан бастап па, келесі жылдан бастап па мемлекеттік тілді үйретудің міндеттелетін жаңа жүйесіне көшуіміз керек. Бұл істі сөзбұйдайға салып, ұзын арқан, кең тұсауға матамай, одан ары кешіктірмей жеделдеткен абзал.

	Елімізде бүгінгі күнге дейін мемлекеттік тілді үйретудің баршаға ортақ стандарты, тұжырымдамасы, бағдарламасы жасалынбағандықтан да тіл үйрету балабақшада өзгеше, мектепте бөлек, жоғары оқу орындарында басқаша, ересектерді оқытуда да әртүрлі бағыттарда болуда. Яғни, балабақшадағы бүлдіршін мен бастауыш сынып оқушысынан бастап, ересек адамға дейінгі аралықты қамтитын желілі, жүйелі бағдарлама жасалынбаған. Үкімет тарапынан бекітілген осындай арнайы мемлекеттік бағдарлама болмағандықтан ол балабақшада да, мектепті де, арнаулы және жоғары оқу орындарында да, мемлекеттік қызметте де белгілі бір түпкі нәтижеге бағытталған мақсатты түрде оқытылмайды. Осыдан барып, қазіргі оқыту еш нәтиже бермеуде және осы күйінде бере де алмайды. Сол себепті Білім және ғылым, Мәдениет және ақпарат министрліктері, Мемлекеттік қызмет істері жөніндегі агенттік бірлесіп дайындаған Үкімет тарапынан бекітілетін қазақ тілін үйретудің баршаға ортақ бірізді – сатылы бағдарламасы қабылдануы тиіс. Ол бағдарламада балабақша – мектеп – колледж – жоғары оқу орны – мемлекеттік қызмет тізбегі бойынша дайындалады да, осы бағдарламаға сай оқу құралдары жазылады. Тілді білудің деңгейлері белгіленеді. Әр салаға, деңгейге байланысты фонетикалық, лексикалық, грамматикалық, қатысымдық минимумдар белгіленеді. Ілгеріде аталған тізбектер бойынша арнайы үлгідегі сертификат беріледі. Оқушы, оның ата-анасы, студент, мемлекеттік қызметкер міндеттелген көлемде тілді меңгеріп шығады да, аталған сертификатты алу арқылы келесі сатыға өтеді. Міне, осы жерде тіл үйренуші мемлекеттік тілдің қажеттілігін сезінеді, тіл білу деңгейін көрсететін сертификатты талап ететін болған соң әрбір мемлекеттік тілді білмейтін адам оқуға түсу үшін де, қызметке орналасу үшін де мемлекеттік тілді меңгеруге тырысады. Бұл жоғарыда айтқанымыздай, Қазақстанда мемлекеттік тілді меңгеру қажеттілігін арттыратын күшті тетік болмақ. Өйткені, біз азаматтардан мемлекеттік тілді меңгеруді осы жол арқылы ғана талап ете аламыз. Өйткені қазіргі кезде саяси-құқықтық тұрғыдан мемлекеттік тілді білуге міндетті деген талапты қоя алмаймыз. Сонда ғана тілді оқыту нәтиже бермек. Осыдан барып қазақ тілін үйрету саласы белгілі бір жүйеге түседі, оқу орындары мен ересектерге тіл үйрететін орталықтардың жұмыстары үйлестіріледі, мемлекеттік тілді үйретудің әдістемесі жетіліп, жаңа сатыға көтеріледі. Өйткені бірізді-сатылы бағдарлама әр деңгейге арналған оқу-әдістемелік құралдарды, тұтас кешендерді, мультимедиалық бағдарламаларды дүниеге әкеледі. Яғни, бұрынғыдай әркім әр жерде өз білгенін емес, тілді оқытудың мемлекеттік тұжырымдамасына, стандартына, типтік бағдарламасына сай белгілі бір жүйеге құрылған, нәтижеге бағытталған, мақсатты жұмыстар атқарылады. Сонда қазақ тілін үйрету әдістемесінің кенжелеп қалғаны емес, кезі келіп, кезеңі туғанда қажетті, мәнді жұмыстарды атқара алатындығы байқалады. Бізде осындай ауқымды, мақсатты жұмыстар жүргізуге дайын отырған ғалымдар баршылық. Олар бүгінгі күннің өзінде өз саласында мардымды жұмыс, татымды шаруа, нәтижелі істер атқаруда. Мәселен, Ә.Жүнісбектің, А.Алдашеваның, Т.Аяпованың, Қ.Қадашеваның, З.Күзекованың, З.Ерназарованың, К.Жаксылыкованың, Ш.Құрманбаеваның оқу-әдістемелік дүниелері, тілді оқытудың теориялық мәселелерін зерттеп жүрген Б.Хасанұлының, Ф.Оразбаеваның зерттеулері Астанадағы, Алматыдағы орталықтардың, Батыс Қазақстандағы «Ағартушы» орталығының, Қарағанды, Алматы облыстық орталықтарының ізденістері – қазақ тілін үйрету әдістемесі саласының әжептәуір өскендігін және өз салаларында қандай да болмасын іргелі шаруалар атқаруға дайын екендігін көрсетіп отыр. Сондай-ақ, қазақ тілін мемлекеттік тіл ретінде оқыту практикасын жетік меңгерген мыңдаған мұғалімдердің шоғыры да қалыптасты. Егер Үкімет бірізді-сатылы бағдарлама жасауды үлкен мемлекеттік деңгейде қолға алса, онда мамандар бұл ауқымды істі еңсеретініне күмәнданбаймыз.

	Қазіргі кезде қазақ тілі оқытудайын-ақ оқытылуда. Біздің білуімізше, орыс тілінде білім беретін орта мектептердің өзінде І-ІХ сыныптарда 1600 сағаттай қазақ тілі оқытылады. Оның 500-дей сағаты бастауышта, 800-ден астамы орта буында, қалғаны жоғары сыныптарда. Бұл аз емес. Міне, осы бар сағатты сақтай отырып-ақ, бағдарламаны жаңаша құру бағдарламаға сай оқулықтар дайындау арқылы айтарлықтай нәтижеге жетуге болады. Жаңағы айтқан 1600 сағат көлемінде алсақ, әр сабақта оқушы 2-3 сөзден үйренді дегеннің өзінде 3500-5000 сөз үйренеді екен. Әдіскер ғалымдардың айтуынша, бір тілде ойын толық жеткізу үшін 3000-3500 сөз қажет екен. Ендеше қазақстандық оқушының қазақ тілін меңгеруге толы мүмкіндігі бар. Алайда, мектептегі жүйе, оқу-әдістемелік құралдардың сапасы мұндай нәтижеге апармай отыр. Яғни, түбірлі өзгеріс қажет екендігін тәжірибенің өзі айғақтауда. Біздің мұндай «тәжірибеге» төзе беруімізге болмайды. Тілді үйрету де, үйрену де мемлекеттік іс деп жариялануы тиіс. Сонда ғана тіл білмейтін балалардың өздері де, ата-аналары да мемлекеттік тілдің маңызын шын сезінбек. Біздің ойымызша, мектепте тіл үйретуді бес деңгейлік жүйеге көшіру қажет. Бірінші деңгей – І-ІІ сыныптар; екінші деңгей – ІІІ-ІҮ сыныптар; үшінші деңгей – Ү-ҮІІ сыныптар; төртінші деңгей – ҮІІІ-ІХ сыныптар; бесінші деңгей – Х-ХІ сыныптар. Әр сыныптар бойынша фонетикалық, лексикалық, грамматикалық, қатысымдық минимумдар ойластырылып түзіледі. Әр деңгей бойынша емтихан тапсырылып, сертификаттар беріледі. Сонда оқушы да, тіл үйретуші пән мұғалімі де, мектеп басшылығы да, білім басқармасы да, тиісті министрлік те мәселеге ерекше маңыз береді. Бұларға қоса баланың жақсы білім алуына ең мүдделі болып отырған ата-ана айрықша мән берер еді. Бүгінгі таңда ата-аналардың өз балаларына жақсы білім беруге деген құлшынысы мықты. Бүгінгі ата-ана баласының сапалы білім алуына аса мүдделі. Біз қазақ тілін дамыту саясатында ата-аналардың осындай құлшынысын дер кезінде оң пайдалануымыз керек. Егер мектепті қазақ тілін үйретудің әлгіндей жүйесін берік қалыптастырсақ, онда тілге деген барша қазақстандықтардың сенімін түпкілікті бекітер едік. Бұдан ары мектеп бітіруші түлектердің көпшілігі орта арнаулы оқу орындарына немесе жоғары оқу орындарына барады. Тіл үйретудің алтыншы деңгейі осындай оқыту орындарына арналуы тиіс. Мұнда да мемлекеттік тілден арнайы емтихан тапсырылып, сертификат беріледі. Оқу бітірген жас азамат одан әрі қызметке орналасады. Міне, осы қызметте ол қазақ тілінің жетінші деңгейін игеруі тиіс. Алтыншы, жетінші деңгейлер салалық деңгейлер болып есептеледі де, студенттің немесе қызметкердің мамандығына байланысты оқытылады. Мұндағы оқу мерзімі екі жылдан аспауы тиіс. Егер осы ұсыныстар жүзеге асса, онда жасы 24-25-тегі барлық қазақстандық қазақ тілінде еркін сөйлеу мүмкіндігіне, қажет десеңіз, бақытына ие болады. Бұл біздің жалпы ұсыныстарымыз. Жұмыс барысында оларды толықтыру, жетілдіру біз мән бермеген осы мәселеден туындайтын басқа да оңтайлы шараларды жүзеге асыру – уақыттың шаруасы. Орайында толықтырыла, дамытыла берер. Мәселе, бұл ауқымды мемлекеттің болашағы үшін, елдің тұтастығы үшін, халықтардың бірлігі үшін жасалуға тиісті мемлекеттік істің кешеуілдемеуінде. Мұндай маңызды жұмысты атқаруға Қазақстанның әлеуеті де, ғалым-әдіскерлердің, оқытушылардың білімі де, білігі де толық жетеді. Мәселе жоғарыдан берілер орайлы пәрменде. Мәселенің мемлекеттік маңызы болған соң ондай пәрмен берудің қиындығы бар деп ойламаймыз. Соңғы жылдары тілге қомақты қаражат та бөлініп отыр. Мәселен, осыдан бірер жыл бұрын Үкімет «Қазтест» жобасын қаржыландыруды қолға алды. Осыдан бірер ай бұрын «Нұр Отан» партиясының ұйытқы болуымен «Қазтестің» жұмысына байланысты Астанада дөңгелек үстел өткізілді. Мұнда осы жобаның қажет, қажет еместігі жөнінде пікірталасқа барыстық. Бірақ оқыту жүйесі жасалынбай тұрып, алдымен тіл білмейтін тұрғындарды арнайы мемлекеттік бағдарлама аясында оқытып алмай жатып, олардың тілді білу деңгейін бағалайтын ауқымды жобаны іске асырудың қажеттілігі қалай екен деген ой тұрды көкейімізде. «Қазтест» сияқты жоба қажет. Бірақ қандай да болмасын тест, негізінен алғанда, нәтижені бағалау үшін жасалуы қажет шығар. Осы «Қазтестке» қатысты дөңгелек үстелде оны дайындаушылар американ, француз, неміс, түрік тілдерін білу деңгейін бағалайтын тестердің тәжірибелерін саралағандықтарын айтты. Шетелдің тәжірибесін білген жөн. Алайда ол елдердегі тілдік ахуал мен Қазақстандағы тілдік ахуалдың айырмашылығы Балқаш пен Викторияның, Алатау мен Альпінің, Қарағанды мен Калифорнияның айырмашылығындай емес пе?! Бізде ТОІҒЕL жүйесін көлденең тарта беру сәнге айналды. Бұл жүйе – сол елдің өз тұрғындары үшін емес (бұл елдің азаматтарының бәрі өздерінің мемлекеттік тілін жетік біледі), сырттан келген жұмыс күші үшін істелген жүйе. Айырмашылық бар ма? Әрине, бар. Бізде бір қызығы – өзіміздің ішкі даму ерекшеліктерімізді ескермей, беделді мемлекеттердің нақ біз үшін қажетті, қажетсіз тәжірибелеріне жүгіну мен жүгіру бар. Сыртқа тұра жүгірмес бұрын өз жағдайымызға үңіле түсуді ұмытпасақ екен. Шетелдік тәжірибелерді сараптаған жөн десек те, алдымен өз жағдайымыздан шығу керек. Бүгінгі күнде мемлекеттік тілді білудің жалпықазақстандық деңгейін анықтау қиын, себебі – жалпықазақстандық оқыту жүйесі орнықпаған. Егер біз айтып отырған бірізді-сатылы оқытудың жүйесі жасалынса, онда соған орай тіл білу деңгейін бағалайтын механизм өзінен-өзі табиғи түрде дүниеге келмек.

	Қазіргі Үкімет мемлекеттік тілді оқытудың осындай жүйелі жолын қалыптастыруға ықпал етсе, мемлекеттік тілге байланысты көптеген түйінді мәселелер шешілген болар еді. Бұған Білім және ғылым министрлігі, Мәдениет және ақпарат министрлігі, Мемлекеттік қызмет істері жөніндегі агенттік жұмылдырылып, әдістеме саласындағы ғалымдар топтастырылып, ең алдымен осы бағдарламаны Үкімет тарапынан бекіту қажет. Сонда ғана қазақ тілін үйрену жүйелі, ең бастысы нәтижелі жолға қойылады. Онсыз әркім өз бетімен оқытудан жаппай халықты үйрену мүмкін емес. Қазақстанда мемлекеттік тілді оқып-үйренудің бірізді-сатылы бағдарламасы жасалса, тілді үйренушілер мемлекеттік үлгідегі сертификат алуға мүдделілік танытар еді. Міне, осы мүдделілік қажеттілікке айналды. Өйткені олардың тіл білу деңгейін көрсететін сертификат сыныптан сыныпқа көшуіне, мектеп бітіруіне, оқуға түсуіне, қызметке орналасуына ықпал етеді. Егер осы жүйені орнықтырсақ, онда мемлекеттік тілге байланысты ондаған жылдар қордаланған өзекті мәселелер шешімін тапқан болар еді.

	Ерте ме, кеш пе мемлекеттік тілді үйретудің бірізді-сатылы бағдарламасы жасалады, мүмкін ол басқаша аталар, мәселе онда емес. Өзінің мемлекеттік тілін миллиондаған азаматтар білмейтін, тіл білмей-ақ мемлекеттік қызметте жұмыс істей беруге болатын елде түптің түбінде мемлекеттік тіл қажеттілік пен міндеттілікке айналары хақ. Бұл сол мемлекеттің қалыпты өмір сүруі үшін маңызды стратегиялық қажеттілік. Мұны неғұрлым тезірек түсіне отырып, жай ғана түсініп қоймай, әрекетке көшер күнді жақындатқан жөн. Тілдерді қолдану мен дамытудың 2001-2010 жылдарға арналған бағдарламасы Қазақстандағы мемлекеттік тілдің көсегесін көгертті дей алмаймыз. Ал егер бұл сөзімізге қарсылық білдірсеңіз, онда күнтізбеге қараңыз. 2010 жылдың 1 қаңтарынан бастап барлық мемлекеттік қызмет қазақ тілінде ғана қызмет істейді дегенге сенесіз бе, әрине бұл шындықтан гөрі қиял-ғажайып ертегіге жақын. Тағы да осындай пәленбай жылдық бағдарлама қабылдануы мүмкін. Бірақ ең данышпан қазақ айтқан «Баяғы жартас – бір жартас...» күйінде қала бермек. Сондықтан да елдің де, сол елде тұратын азаматтардың да шынайы рухани бірлігін қалыптастыруға жасалған маңызды қадам ретінде қазақ тілін үйретудің жүйесін жасау кезек күттірмейтін, қаржы аямайтын шаруа. Осы ойды жүзеге асыруға баршамыз атсалысуымыз керек. Қазіргі таңдағы тілге қатысты заңнамаларды ой елегінен өткізсек, Қазақстанда тілді дамытудың одан басқа шешуші тетігі жоқ екендігіне көзіңіз жетеді. Мемлекеттік тілді үйренудің бірізді-сатылы жүйесін қалыптастырып, іске асырсақ, біз мемлекеттік тілді міндеттейтін жүйеге қол жеткіземіз. Осыдан барып түптің түбінде қазақ тілі – мемлекеттік қызметтің де, биліктің де, баланың да, баршаның да тіліне айналады. Баршамыздың күткеніміз де осы емес пе, ағайын!





Тіл – Мәңгілік Елдің ең қуатты негізі




	– Елбасы Нұрсұлтан Назарбаев үстіміздегі жылғы Жолдауында еліміздің бірқатар стратегиялық бағыттарымен бірге тіл тақырыбын да қамтыды. Осыған орай тіл саласында қандай стратегиялық ұстанымдар болуы қажет?

	– Біріншіден, тіліміздің мемлекеттік мәртебесі конституциямызда айқындалған. Осы мәртебені нақты іс жүзіне асыру үшін тілдерді дамыту мен қолданудың 2011-2020 жылдарға арналған мемлекеттік бағдарламасы қабылданған. Бағдарлама ауқымында қазақ тілінің бүгінгі және таяу болашақтағы барлығын болмаса да, көптеген мәселелерін шешуге боларлық. Менің ойымша, Елбасының жоғарыдағы сөзінен соң қазіргі тілдік ахуал сараланып, атқарылар шаруалар тиянақталғаны жөн. Бұл ретте әсіресе, қазақтілді ортаның болашақта өріс жаюына аса қажет жұмыстар қазіргіден де жандануы керек. Екіншіден, Елбасы тарапынан 2025 жылы баршамыз қазақ тілінде сөйлегенде Қазақ елі боламыз деген стратегиялық ой айтылды. Енді осы межеге жеткенде жаппай қазақтілді орта болу үшін болашақта нәтиже берерлік қандай кезеңдік, қажет десеңіз дәуірлік міндеттерді орындауға тиіспіз, соларды қазірден бастауымыз қажет. Ол үшін алдымен балабақшалар мен мектептердің барлығы қазақ тілінде болуына қол жеткізуіміз міндет. Қазіргідей 300 мыңнан астам қазақ баласы орыстілді мектептерде біліммен бірге өзге тілде тәрбие алып жатқанда қазақ тілінің мәселесі күні ертең шешіле қалады деу тым ертелеу. Сонымен бірге мынадай деректерге де назар аударғанымыз жөн. Ол қазақ мектептеріндегі өзге ұлт өкілдері балаларының мүлдем аз оқитындығы. Елімізде бір жарым миллионан аса бала қазақ тілінде оқыса солардың 34 мыңы ғана өзге ұлт өкілдерінің ұландары. Бұл бар-жоғы 2,1 пайызды құрайды. Ал орыстілді мектептердегі қазақ шәкірттерінің үлесі 30,1 пайыз. Бұдан шығатын қорытынды өзіміз өз тілімізден гөрі өзге тілді таңдаймыз, ал өзгелер біздің тілімізге, біздің емес-ау мемлекеттік тілге әлі де немқұрайлылық танытуда. Елбасы белгілеген уақытта елімізде қазақ тілі толық салтанат құру үшін, әлбетте, ілгеріде келтірілген сандар күрт өзгеруі тиіс. Үшіншіден, мемлекеттік тіл ретіндегі қазақ тілінің мәселесі еліміздегі саяси, экономикалық, әлеуметтік өзгерістер мен жаңалықтардан кейін қалған жоқ па деген мәселе бізді ойлантуы тиіс. Егер қазіргі қоғамдағы жаңалықтарды таразыласақ, Қазақстанның тәуелсіздік кезіндегі жетістіктерін сараласақ, елімізге қарқынды түрде еніп жатқан жаһанданудың екпінін аңғарсақ, онда мемлекеттік тілдің қолданысында әбден интеграцияланған ғаламдасу заманында кейіндеп қалушылық байқалады.

	– Сонда тіліміз бүгінгі дәуірлік сұраныстарға жауап бере алмай отыр деп ойлайсыз ба? Егер олай болса, оның себептері неде?

	– Дәуірлік сұраныстарға жауап бере алмай отырған тіліміз емес,әрине. Қазақ тілі әлемдегі ең бай тілдердің бірі. Оның сөздік қорын айтпағанның өзінде, тіліміздің стилистикалық тармақтары сараланған, сол стильдердің қай-қайсысында да жазба дағдымыз бен мәдениетіміз қалыптасқан. Сондықтан, мәселе тілдің өзінде емес, оның қолданысында болып тұр. Тіл де қоғамның өзі сияқты ішкі өзгеру, жетілу, даму үдерістерін басынан өткереді. Мұндай үдерістер, әсіресе, тілге толық мүмкіндік берілгенде және әлемдік байланыстар күшейген кезде қарқынды жүреді. Қазақстанның тәуелсіздік алуы, оның әлемдік қауымдастыққа жедел қадамдармен енуі, әлбетте, қазақ тілінің бойындағы осындай үдерістерді күшейтеді. Қараңызшы, жиырма жыл ішінде қаншама терминдер мен атаулар дүниеге келді, қаншама жаңадан сөз тіркестері жасалды, сөйлемнің синтаксисіне жаңалықтар енді, лексикамен бірге стилистикамыз да жаңғыру дәуіріне аяқ басты. Жалпы тілдің стилистикасының дұрыс қалыптасуы тілдік нормаларды айқындайды. Бізде тілдік нормалардың ғылыми негіздері 1950-70 жылдары белгіленген. Қазіргі кезде оларды толықтыру жұмыстары кешеуілдеуде. Тіпті біз орфографиялық сөздігімізді тәуелсіздік тұсында Үкімет тарапынан бекітпеген елміз. Сондықтан кейбір сөздердің дұрыс жазылуында әлі күнге дейін екіұдайылық байқалуда. Осы жайт қазақ тіліне қатысты орыстілділердің әңгімелеріне арқау болып тілімізді әлдебір нормаланбаған тіл ретінде көрсетуге себеп енуде. Терминдер мен атаулар саласында да осындай құбылыс әсіресе байқалады. Күнделікті БАҚ-тан тілдік жаңа қолданыстарды аңғарып жүрміз. Бәлкім, олардың кейбіреулері сәтті немесе сәтсіз болар. Бірақ, жаңалықсыз болмайды. Жаңалық болу үшін кейде батылдық пен тәуекел қажет. Онсыз ілгерілей алмаймыз. Ал бұл үдерістер қалай жүріп жатыр, тіліміздің табиғатына нұқсан келмей ме, терминдер мен атауларды таңдауда дұрыс бағыттамыз ба, жалпы бұл кезең тілімізге, сөйлеу қалпымыз бен әдебімізге не береді, осыларды саралап алу бүгінде аса маңызды дер едім.

	– Осы арада тіл саласының өкілдері қандай жұмыстар атқаруы тиіс?

	– Терминология, сөзжасам саласында ең алдымен мамандар ортақ келісімге келуі қажет. Қазіргідей әрқайсысы өз білгенінше термин, атау ұсынып жүргенде тіліміздің дұрыс қолдану тәртібін қалыптастыра алмаймыз. Сонымен бірге мамандар ресми стилімізге еніп жатқан өзгерістерді талдауы қажет. Мысалы, заңнама саласындағы сөйлемдерді оқыңыз. Орыс тілінен тікелей аударылған сөз тіркестері мен сөйлемдер көп жағдайда, тіпті қазақ тілін жақсы біледі-ау деген адамдардың өзіне түсініксіз жағдайда қалыптасуда. Тура осы жерде қазақ тілінің төл табиғаты бұзылып жатыр. Әр тілдің өзіне тән сөйлеу жүйесі, реті болады. Біз құжаттарды аударатын түпнұсқа тіл болып тұрған орыс тілінің синтаксистік жүйесінен, стилистикалық табиғатынан қазақ тілінің ерекшелігі мүлдем өзгеше. Соған қарамастан, қазір қазақ тілінің ресми қолданысы орыс тілінің аудармасы деңгейінде болып қалуда. Бұл қазақ тілінің табиғатына сөзсіз кері әсерін тигізуде. Еліміздің мәңгілігі сияқты тіліміздің мәңгілігін ойлағанда осыған мән беруіміз қажет. Ол үшін тіліміз өзінің ішкі мүмкіндіктерін молынан пайдалануы қажет, дұрысы – оған сондай мүмкіндік берілуі қажет. Қазіргі аударма тіліне айналып бара жатқан қазақ тілінде ондай мүмкіндік болмай тұр. Кезінде орыс тілінің білгірі В.И. Даль: «Егер тілге өзінің табиғи тамырынан, сөлінен өніп, ішкі қуатынан қайнап шығуға мүмкіндік бермесе, онда ол білім беру үдерісіне де, заманауи қажеттіліктерге де ілесе алмайтын күйде қалмақ» депті. Міне, біздің тілге осындай табиғи еркіндік қажет. Сонда ғана тіл өзінің бай ішкі мүмкіндіктерін, дүниедегі құбылыстарды белгілеу, бейнелеу әлеуетін толық аша алады. Әрине, қазақ тілінде сөйлеме, жазба деп тыйым салып отырған ешкім жоқ екені түсінікті. Бірақ қоғамда қазақ тілінің қажеттілігі мен сұранысы да қалыптастырылмаған. Қандай қоғам болсын қажеттілік болмаса ешқандай идея толық жүзеге асырыла алмасы да мәлім.

	– Сонда тіл дәуір қажеттіліктеріне жауап беруі тиіс қой. Ол үшін алдымен не жасалуы керек деп ойлайсыз?

	– Біздің ойымызша, ең алдымен жоғарыда айтқанымыздай қазақ тілі барлық саладағы жетекші тілге айналуы керек. Сонда тіл жетіледі, ысылады, ұшталады. Кейде: «Қазақ тілі дамыған, оны дамыту қажет емес, тек қолдану керек» деп жатамыз. Тіліміздің бай, икемді, бейнелі екендігін бәріміз білеміз. Дегенмен, толық абсолютті дамыған тіл болмайды. Тарихтың әрбір дәуірінде бұрыннан бар сөздердің жаңа ұғымдармен толығып, ауыспалы көркем мағыналар туып, солардың негізінде жаңғырып тұратыны белгілі. Сонымен бірге, сөздердің өзара тіркесу мүмкіндігі артып, жаңа сөз тіркестері, оралымдар да жасалып жатады. Оны бүгінгі өмірімізден көріп отырмыз. Тілдің даму үдерісі тоқтамайды. Егер ол тоқтаса, ол тіл заман талабынан кенжелеп қалады. Тілдегі бұл үдерістердің туындауы, әлбетте, қоғамдық өзгерістермен тікелей байланысты. Шынында да, солай. Атау ойдан туады. Мұны сонау ХХ ғасырдың басында Ахмет Байтұрсынұлы бастаған қазақ зиялылары терең түсінген. Қазақ тіліне жат сөздердің көптеп келетінін аңғарған Алаш қайраткерлері ондай сөздерді қазақшаға аудару қажеттігін немесе қазақ тілінің заңдылығына сәйкес тұрқы өзгертіліп берілуін ескерткен. Өйткені, тілді жанды ағза дер болсақ, сырттан енген сөздер де тілдік ағзаға зиян келтірмейтіндей болуы қажет. Француз, ағылшын немесе орыс тіліне сырттан сөздер қабылданғанда осы тілдердің фонетикалық, грамматикалық заңдылықтарына бағындырылып енгізіледі. Қазіргі кезде біз тілімізге қосылып жатқан сөздерге осыны қолдана алмаудамыз. Оның да негізгі себебі бар. Біз бұл сөздерді түпнұсқадан емес, орыс тілі арқылы қабылдаудамыз. Өзіміз орыс тілін білгендіктен және бұл тіл күнделікті құлағымызда, көзімізде, аузымызда жүргендіктен, әлгі сөздер осы тілде санамызға әбден қабылданып қалғаны сондай енді оларды қазақ тілінің табиғатына орай таңбаласақ немесе айтсақ, бізге бұрмаланғандай әсер етеді. Бұл санаға сіңген стереотип. Айталық заводты зауыт, товарды тауар дегенге оқшырая қараған кейбір ағайын вагонды багон, футболды путбол дегенді қабылдамайтындай. Дегенмен, тіл табиғаты осыны қажет етеді. Оны пуризммен шатастыруға болмайды. Ең бастысы – тіліміздің төл табиғатына не қайшы келеді, соны болдырмағанымыз жөн. Әлбетте, бұл арада мәселе қазақ тілін оқшаулауда, өз қазанында ғана қайнатуда емес, тіл сақтаудың табиғи қағидаттарына берік һәм адал болуда. Біз қазір тіл, дәстүр, тұрмыс деген әр ұлт үшін қымбат құбылыстардың ғаламдық ортақ қазанға түскен «жаһандану» дегеннің заманында тұрмыз. Ол ұлтыңызға, дініңізге, діліңізге қарап жатпайды. Ерсілі-қарсылы ақпарат пен ақша жүретін бұл заманның билігі бизнесте, пайдада солар арқылы дегенін істетіп, айтқанын орындатады. Мұндай шекарасыз қатынастар өршіген заманда төл табиғатынды сақтауға қаншалықты күш жұмсасаң, соншалықты сақталмақсың. Осындай аса жауапкершілікті кезеңде ең алдымен тілді сақтаудың және өркендетудің бірнеше мәселелері туындайды дер едік. Біріншіден, қазақ тілінің Конституцияда бекітілген мемлекеттік мәртебесін толық жүзеге асыру қажет болмақ. Мұндай мәртебе тілімізге мақтану үшін немесе соған ғана алданып тоқмейілісу үшін берілген жоқ. Тілдің заңдық мәртебесі – оның пәрменді, ешкідіріссіз, бөгетсіз қолданысын толық қамтамасыз етуі тиіс. Өзге ешбір тіл оның осындай құқықтық мәртебесіне ортақтаса алмайды. Себебі елімізде мемлекеттік тіл тек қазақ тілі ғана. Екіншіден, тілдің табиғи болмысын сақтау, дамыту. Бұл арада оның қоғамның жаңа сұраныстарына орай құрылымдық, мазмұндық, стилистикалық бай мүмкіндіктеріне мән беру. Сондай-ақ, бізде ұмыт қалып бара жатқан тіл мәдениеті деген аса маңызды мәселеге де назар аудару қажеттілігі туындайды. Үшіншіден, тілдің сөзжасамдық қызметіне маңыз беріп, оны терминология және аударма салаларында басшылыққа алу. Төртіншіден, елімізде жаңадан қабылданатын барлық құжаттардың түпнұсқасын мемлекеттік тілде дайындауға күш салу. Бұл арада мұндай құжаттардың саяси, әлеуметтік, қоғамдық пәрменімен бірге олардың түпнұсқасы мемлекеттік тілде болуы – тіл табиғатын сақтаумен орайлас екендігіне айрықша мән беру. Бесіншіден, бізде тілдің қолданыс аясы неғұрлым кеңісе, сонда қазақ тіліне мән берілуде деп ойлайды. Әрине, бұл дұрыс. Десек те, ең алдымен, тіл өзінің табиғи қалпымен сақталуы қажет. Ол үшін ең алдымен мектептегі, жалпы білім беру орындарындағы оқулықтардың тіліне мұқияттылық танытқанымыз абзал. Яғни, тілдік дағды қалыптастыру мәселесі жақсылап толғандырғаны жөн. Әлбетте, бұлардан да өзге шаралар болуы әбден мүмкін. Біз бұл арада өзімізді айрықша ойландырғандарын ғана тізбеледік.

	– Сонда сіздің ойыңызша, ең алдымен тіл табиғаты сақталуы қажет қой.

	– Әлбетте. Біздің ойымызша, жиырма жылдан астам уақыт қазақ тілінің мәртебесін айқындауға, орнықтыруға, оны қоғамның барлық саласына енгізуге жұмсалды. Яғни, тілдің саяси, қоғамдық, әлеуметтік мәселелері көтерілді. Алдағы уақытта біз тілдің төл табиғатына мән бергеніміз абзал. Әрине, бұл тіліміздің қоғамдық мәселелері толық шешілді деген сөз емес, ол жұмыстар да жалғасын таба бермек. Тіл табиғатын зерттеуге арналған сандаған ғылыми еңбектер де жазылды. Соның нәтижесінде бүгінде қазақ тіл білімінде айтарлықтай ғылыми қор қалыптасты. Енді осыларды саралап қажетке жарататын уақыт келген сияқты. Бұл ғылыми еңбектердің көпшілігі тілдің статикалық күйіне арналған лексикадан, грамматикадан жазылған жұмыстар ғой деп топшылаймыз. Бізге барлығы да қажет. Дегенмен, қазақ тіл білімінде стилистика және әлеуметтіклингвистика мәселесіне жете назар аударылмағандай. Қазақ тілінің тұтас мемлекеттің тіліне айналуы, әлбетте, оның қолданылу арналарын зерделеуді қажетсінбек. Осы мәселе өз деңгейінде зерттелмегендіктен кейде терминология, аударма, ақпарат тіліне қатысты сындар айтылып қалады. Кез келген практика өзінің қолданылу логикасын, жүйесін жасайды. Одан теория тумақ. Бұл теория өзінің қағидаттарын әдістері мен тәсілдерін қалыптастырады. Бізде стилистикадан, әлеуметтік лингвистикадан теориялық қорытындылар жасалмағандықтан да үстіртін пікірлерге орын беріледі. Егер әлгі құбылыстың себебі, салдары ғылыми тұрғыдан ұғындырылса, баршасы да тезге түсер еді. Айқындалмаған, ажыратылмаған нәрсеге әдетте әртүрлі пікірлер, алуан ойлар айтыла бермек. Сондықтан да көбіміз жобалап, төңіректеп сөйлейміз. Мұның бәрі ғылыми нақтылық, әдіснамалық һәм теориялық қисындар болмағандықтан. Мәселен, қазір қоғамда белсенді көтеріліп жүрген латын әліпбиіне көшу мәселесін алайық. Тілдің дыбысталу жүйесінен хабары аз көп ағайын өз «әліпбилерін» ұсынып және өздерінікін ең дұрыс, ең ыңғайлы жоба ретінде жалаулатып жүр. Тіптен кейбірі қазақ тілінің фонетикалық ерекшеліктерін кейінге ысырып, тұрпаты да, табиғаты да мүлдем бөлек ағылшын тілінің әліпбиіне еліктеуге дейін жетіп, компьютерлік нұсқалармен әуестеніп кетті. Жарты ғасырдан астам уақыт бойы қазақ тілінің фонетикасын зерттеп жүрген, тіліміздің әрбір дыбысының табиғатын дәл айыратын Әлімхан Жүнісбек сияқты ғалымның уәжіне тоқтамақ түгілі оның өзімен таласуға шейін барды. Әрбірден соң әлгі жобаларын өздерінің атымен айдарлап, ғасырлар бойы қалыптасқан тілдің дыбыстық жүйесіне автор болғылары да келді.

	– Сіздің ойыңызша тілді сақтау мен қолданудың арасында қандай айырмашылық бар?

	Бұлар бір-бірімен сабақтас ұғымдар десек те, әлбетте, мағыналары абсолютті тең ұғымдар емес. Тілді сақтау кем дегенде екі бағытта жүреді. Алғашқысы оның бар байлығын сол тілде хатқа түскен қорда сақтау да, екіншісі сол ұлттың өкілдерінің өз ана тілдерінде сөйлеуі. Яғни тілді сақтау әлеуметтік һәм қоғамдық фактор. Ал, тілді мемлекеттік деңгейде қолдану әлеуметтік және қоғамдық факторлармен бірге саяси фактор. Яки, белгілі бір тілдің қолдануы бүгінгідей өркениетті дүниеде заңмен белгіленеді. Сөйтіп ол мемлекет аумағында белгілі бір халықтың ғана тілі емес, сол елде тұратын барлық азаматтардың ортақ тіліне айналады. Сөйтіп тілді қолдану оны сақтаудың ең пәрменді тетігіне айналады.

	Бізде тілді сақтау мәселесі шешілген деп ойлаймын. «Қазақ тіліне қауіп төніп тұр, тіліміз құриды» деген ағайындарды қолдамаймын. Ғалымдар 1 миллион адам сөйлейтін тілдің болашағы бар деседі. Қазақстандағы 11 миллион қазақтың ең кем дегенде 9,5 – 9,7 миллионы қазақ тілін біледі, сырттағы 5 миллион қазақтың 4 миллионы қазақ тілін біледі. Айталық Қытайдағы 1,8 миллион, Өзбекстандағы 1,5 миллион, Монғолиядағы 150 мың қазақ, Ресейдегі 700 мың қазақтың 200 мыңы, сондай-ақ Қырғызстандағы, Түркіменстандағы, Тәжікстандағы қазақтардың да барлығы дерлік ана тілдерін біледі. Мұнда Түркия, Еуропа, Америкадағы қазақтарды қосып отырғанымыз жоқ. Сонда шамасы 13,5 миллион қазақ ана тілін біледі. Сондықтан тіліміз сақталады, мәселе оны қуатты мемлекеттің заманауи тіліне айналдыруда. Тіліміздің байлығы мен мүмкіндіктері тұрғанда басқа тілден саулатып сөз құюдың, сөйтіп ділімізден туған құбылыстың бетін шимайлай берудің қажеті шамалы. Әлбетте, қазақ тілі әлдебір жан баспас арал немесе тас қамал емес, шет тілдерінен сөздер қажетінше енуі сыйымды, бірақ тіліміздің фонетикалық, грамматикалық табиғатын бұзбауы тиіс. Айталық, Байқоңырды ағылшындар, орыстар және басқалар тура «Байқоңыр» деп жазбайды ғой, сол сияқты «English» дегенді ағылшын деп жүрміз емес пе?!

	– Қоғамда қазақ тілінің беделін арттыру үшін ең алдымен қандай жұмыстар атқарылуы тиіс деп ойлайсыз?

	Бұл арада ең алдымен қазақ тілін қоғамдағы сәнді, бүгінгі лексикамен айтсақ престижді тілге айналдырудың қамын ойлағанымыз мейлінше абзалырақ. Әсіресе, ол жастардың қалауына айналса, шын мәніндегі басты тіл болмақ. Ол үшін тартымды кинофильмдер, телехабарлар түсірілсе, сонымен бірге интернет кеңістігінде лайықты орын алса. Яғни, қазақтілді оқушы, студент өзі қалаған материалдың қазақ тілдегі нұсқасын интернеттен таба алса, ондағы осы материал сапалы болса, бүгінгі адамдарды қызықтыратын ақпараттар мемлекеттік тілімізде болса, сонда тілге деген қажеттілік пен сұраныс күшейеді. Біз бүгін тіліміздің қолданыс аясын кеңейтуде консервативті әдістерге бейім сияқтымыз, дәуірдің шабысынан қалмағанымыз абзал. Әр кезеңнің тарихи міндеттері болатыны сияқты тілдік міндеттері де болады. Мұндай тілдік міндет мамандарға, сол саладағы мекемелерге жүктелгенімен қоса, сол ұлттың барлық азаматтарына да жүктеледі. Тіліміз ғасырлар бойы халқымызды сақтады, ұйыстырды. Дүниедегі «қазақ» деген ұлт бар екенін айғақтайтын ділімізді жасады. Ғасырлар бойы халқымызды сақтаған тілімізді мына заманда халықтың өзі сақтайтын күйге жеттік. Халық пен тіл біртұтас болғандықтан халықты сақтағанымыз – тілді сақтағанымыз, ал тілді сақтағанымыз – халықты сақтағанымыз болып шықпақ.

	– Ал бүгінгі қалыптасқан жағдайда қазақ тіл білімінің мақсаты не деп ойлайсыз?

	Қазіргі қазақ тілінде мамандар, ғалымдар әлі де мән бермей жатқан тілдік үдерістер баршылық. Осыларды зерделеу қажет болмақ. Бұл арада қазіргі қазақ тіл білімінің көрнекті өкілі, академик Рәбиға Сыздықтың «Қазақ тіліндегі ескіліктер мен жаңалықтар» деген еңбегі болмаса, көзге көрінерлік ғылыми жаңалығы бар өзге бір еңбектерді байқамадық. Мұндай жағдайда мәселе ғалымдардың бел шешіп кіріскенін күттіріп отырмастан тиісті министрліктер тарапынан қолға алынуы қажет деп ойлаймыз. Ең алдымен Ахмет Байтұрсынұлы атындағы Тіл білімі институтында стилистика бөлімін ашу, сонымен бірге әл-Фараби атындағы Қазақ ұлттық университетінде, Абай атындағы Қазақ ұлттық педагогика университетінде, Еуразия ұлттық университетінде қазақ тілінің стилистикасы кафедраларын ашу қажет болмақ. Міне, осындай ғылыми-әдістемелік құрылымдар қазіргі қазақ тілін зерттеуді қолға алғаны жөн. Мұндағы «қазіргі» деген анықтауышты соңғы 20-25 жылға қатысты қолданып отырмыз. Сонымен бірге қазір әлеуметтік лингвистиканың нағыз өркен жаятын кезеңі болуы тиіс еді. Бұл бағытта да профессор Бақытжан Хасанұлы болмаса әзірше білек сыбана кірісіп жүрген басқа ғалымды көрмедік. Әрбірден соң тіл білімінің осы саласы жеке пән ретінде оқытылуы тиіс. Біз бүгінде қазақ тілінің төл табиғатын зерттеуден кенде болып отырғанымыз жоқ, қайта тіліміздің қолданыс аясын кеңейтудің ғылыми негіздерін тұжырымдай алмай жүрген жоқпыз ба?! Және бір ғылыми мәселе – ұлттық діліміз бен тіліміздің табиғи сабақтастығы ашылмай жатыр. Тіл білімінде «тіл мен ойлау», «сана мен тіл» деген іргелі категориялар бар. Жалпы тіл білімі аясында қарастырылатын мұндай категориялар ұлттық ғылым тұрғысынан бізде шешілмеген. Біздің оқулықтарымыздағы бұл жөніндегі мағлұматтар – аударма мағлұматтар. Сондықтан ұлттық сана мен тілдің, қоғамдық орта мен тілдің, ұлттық құндылықтар мен тілдің байланысын әлі де толық ажыратпаған халықпыз. Бұл тақырыптар төңірегінде жалпы сөздер, ғылыми негізделмеген әлдебір тұжырымдар жасалынған жоқ. Айтқанымыздың да, жазғанымыздың да көбісі жалынды ұрандар, әбден таптаурын болған сонысымен ешкімді елең еткізбейтін талдауға құрылмаған, бүгінгі күннің шынайы болмысына бойламаған құрғақ уәждер. Сондықтан да тілге қатысты кейбір сөздерден 20 жыл бұрын жаңалық болған бүгін де жалықтырған ойлардың табы сезіледі. Жаңа заманда ескіше өмір сүруге болмайды.

	«Заманына қарай амалы» дегендей сапаға көшпесек, жалаң насихат, арзан үгіт бір тыңдағанға жақсы. «Бір көрмеге тым тәтті, қазаны мен қалбаңы» деп данышпан Абай айтқандай көсемдік сөзде емес, істе. «Ұлтын керек қылып, халыққа қызмет қыламын деген қазақ балалары қазақ жұмысына қолынан келгенше қарап тұрмай кірісіп істей берсе – ұлт жұмысы ұлғайып, толықпақшы» депті ұлт көсемі Ахаң, Ахмет Байтұрсынұлы. Осыны әрбір Алаш баласы ұғынса, қазақ мемлекетінің болашағы баянды, ертеңі кемел болары хақ.





Тіліміздің төл табиғаты бұзылмасын десек…




	1989 жылдың 22-қыркүйегінде елімізде «Тіл туралы» Заң қабылданды. Биыл аталған Заңның қабылданғанына 25 жыл толып отыр. Бұл ана тіліміздің мәртебесі үшін мерейлі белес екені сөзсіз. Қазір дәл осы күн елімізде «Тілдер мерекесі» ретінде атап өтіліп келеді. «Мемлекеттік Тіл туралы» Заңның 25 жылдығы және Тілдер мерекесі қарсаңында біз Астана қалалық Тілдерді дамыту басқармасының бастығы Ербол ТІЛЕШОВПЕН жүздесіп, Астана қаласындағы мемлекеттік тілдің жай-күйі туралы әңгімелескен едік. Әңгіме ана тіліміздің мәселелері төңірегінде өрбігеннен кейін тілдің бүгінгі қоғамдағы өзектері тұстары да қозғалды.

	– Бүгінгі қоғамдағы мемлекеттік тіл – қазақ тілінің ахуалы жөнінде не айтар едіңіз? Мемлекеттік тіл мәселесі, Абай айтпақшы, «жартасқа бардым, күнде айқай салдым, одан да шықты жаңғырықтың» кебін киіп тұрған жоқ па?

	– Адамзаттың өркениет кезеңінде тіл тек тұрмыстық деңгейдегі қарым-қатынас құралы ғана емес, үлкен саяси, әлеуметтік-қоғамдық құралға айналған. Мұндай үрдіс кезінде Еуропада, атап айтқанда, Францияда, Германияда, Италияда ХІХ ғасырдың екінші жартысынан бастау алды. Италияның Кабур деген премьер-министрінің: «Біз Италияны жасадық, енді итальяндықтарды жасайық» дейтіні сол кез. Бұл кезде Италия мемлекетінің құрамындағы бар халыққа итальян тілін міндеттеу керек болды. Францияда да солай болған. Кешегі КСРО-да орыс тілінің үстемдігі айқын еді. Бұдан шығатын қорытынды, әр мемлекет өзі құрылған кезде өмір сүру үдерісінде азаматтарының бір тілде сөйлеуін қамтамасыз етуі керек. Осындай шара бізде де ойластырылып, қазақ тілі Ата Заңымызда мемлекеттік тіл ретінде бекітілген. Сонымен бірге орыс тіліне мемлекеттік тілмен тең қолданылатын мүмкіндік берілген. Осы баптар әлі күнге елімізде қазақ және орыс тілінің қатар қолданылуын қамтамасыз етіп келе жатыр. Ата Заңымызда қазақ тілінің еліміздің халқын тұтастырушы фактор ретінде көрсетілгені белгілі. «Қазақстанның болашағы – қазақ тілінде» деп Елбасымыз айтты. Дегенмен, тіліміздің қордаланған мәселелері аз емес. Осы негізде айта кету керек, елімізде құрылған Тіл басқармалары мен Тіл комитетінің жұмысы үгіт-насихаттық тұрғыда ғана жүріп жатыр. Нәтиже көңіл көншітерліктей емес. Сондықтан тілге байланысты шешімді істер керек деп ойлаймыз.

	Біріншіден, көптеген зиялылар Мемлекеттік тіл туралы жаңа заң қабылдау керек деп айтып жатыр. Бірақ оның бәрі ұсыныс, идея ғана. Сондықтан қолда бар заңмен жұмыс істеуіміз керек. Заңның 4-бабы мемлекеттік қызметте, сот жүргізу ісінде, басқа да салаларда, мемлекеттік мекемелерде және меншік нысанына қарамастан барлық ұйымдар мен кәсіпорындарда мемлекеттік тілдің басымдығын көрсетеді. Осы 4-бап өкінішке қарай, әлі толыққанды орындалмай келеді. Оны орындайтын, әрине, мемлекеттік мекемелер. Сонымен бірге «Тіл туралы» Заңымыздың 8-ші, 9-шы баптарында Қазақстан Республикасының мемлекеттік мекемелерінде, ұйымдарында, кәсіпорындарында іс жүргізуші тіл қазақ тілі болып табылады, қажет болған жағдайда басқа тілде де жүргізіледі деп атап көрсетілген. Бірақ осы басымдық та орындалмауда.

	Бүкіл әлемде 7 мыңға жуық тілдің ішінде 95-ақ мемлекеттік тіл бар екен. Қазақ тілі соның біреуі. Қазір елімізде қазақтар саны 11 миллионнан асты, дүние жүзінде 15 миллионнан артық. Осындай жағдайда қазақ тілі жойылып кетпейді. Меніңше, қауіп басқада. Ол орыс тілінің аударма тіл ретінде қалыптасып, біздің тіліміз, ресми тіліміз өзінің төл табиғатын бұзған бір жасанды сөйлемдерге құрылып бара жатқандай көрінеді. Әсіресе, баспасөз беттеріне, электронды ақпарат құралдарына назар аударсаңыз, көзіңіз бұған анық жетеді. Көптеген журналист ағайындар интернеттен орыс тілінде жаңалықтар тауып алып, соны тікелей аударады. Сол тікелей аударғанда тілдің, құрылымы синтаксисі, тілдің грамматикалық қалпы, әуезділігі бұзылады.

	Сингармонизм заңы сақталмайды. Оның себебі біздің елімізде бүкіл құжаттар, Парламенттегі заңдар мен заң актілері орысша дайындалып, орысша жазылады да, қазақшаға аударылады. Сол аудармашы шұбалаңқы орыс тіліндегі сөйлемді ортасынан бөліп тастап екі сөйлем етіп аударайын десе, заң дайындаушылар «жоқ, орыс тілінде олай жазылмаған» деп шығады. Солардың ақылымен жүреміз деп қазір аударған заңды түсіну үшін қазақ тілін білеміз-ау деген біздің өзімізге қайта-қайта оқып әрең түсінуге тура келеді. Қазақ тіліндегі заң тілі түсінікті болуы керек.

	– Бізде жоғарыға қарап, нұсқау күтіп отыратын әдет қалыптасып кеткендей. Әйтпесе қазақ тілін өркендету үшін әр азамат өзі басқарған мекемеде, ұйымда тілдің мәртебесін көтеруге әрекет жасаса үлкен көмек емес пе?

	– Қазір көптеген мекемелерде жиналыстар әлі де орыс тілінде жүргізілетіні өкінішті. Қаулылардың бәрі орысша дайындалады да, қазақша нұсқасы қосымша ретінде тіркеледі. Соның өзінде қатеден көз сүрінеді. Біз мемлекеттік мекемелер арасында «Тіл – мемлекеттік қызметке» деген байқау өткіземіз. Осы мақсатта жұмысшы тобы құрылған. Сонымен басқармаларды аралап қараймыз. Шығарылған бұйрықтарға көңіл тола бермейді. Бұл – бір. Екіншіден, жоғарыда айтқанымдай, бұқаралық ақпарат құралындағы мәселе. Үшіншіден, әлі екіұдай күйде тұрған, терминдердің бәрін аударамыз ба, аудармаймыз ба деген мәселе бар. Тіл табиғатына келетін терминнің бәрі аударылуы керек. Мысалға, орыстар бүкіл мемлекеттердің атауын өздеріне ыңғайлап, Испания, Италия, Германия деген сияқты аударып алған. Бірақ олар түпнұсқада олай айтылмайды. Бұл атаулар орыс тілінің заңдылығына бағындырылған. Сондықтан біз тікелей түпнұсқадан, қазақ тілінің заңдылығына негіздеп көшіріп алуымыз керек. Біз орыс тілі арқылы терминдердің келуін тоқтатуға тиіспіз. Онсыз да орыс тілінің ықпалында жүргенде енді мына сөзжасам саласында өз бағытымызды ұстанбасқа, тілімізге нұқсан келеді. Одан арылу қиын.

	– Бұрын тіл шұбарланып барады, орыс тілін қоспасақ сөйлей алмайтын болдық деп қауіп қылушы едік. Жаңа өзіңіз айтқандай, енді аудармадан қауіптенетін болдық па?

	– Солай. Қазір жастарымыз кітаби тілде сөйлейтін болды. Мысалға: «мен Еуразия ұлттық университетінің студенті болып табыламын» дейді. Орыстың «является» деген сөзін көрінген жерге тықпалап, қазір тіпті журналистер қауымы да солай пайдаланатын болып алды. «Өкінішке орай» деп айтатын болдық. «Орай» деген жақсы мағынадағы сөз ғой. Бұлай істейтіндер бір жаңалық ашқысы келе ме, таңғалдырғысы келе ме, білмеймін. Тосын сөйлеудің де жөні бар.

	Осы ретте сөздіктерге де тоқтала кеткенді жөн көріп отырмын. Қазір екі тілді сөздіктер шығарылуда. «Сөздік – сөздіктен жасалды» деген мәтел бар. Менің ойымша, қазақ тілінің тіркестер сөздігін жасау керек шығар. Өйткені тіркесетін сөздер бар, тіркеспейтін сөздер бар. Тіркесудің өз заңдылықтары бар.

	Сондықтан осындай нәрселерді ғылыми негіздеп жасау керек пе деген ойдамын.

	Әсіресе мектеп оқулықтарында тіл қолданысында кемшіліктер көп кездеседі. Жақында ғана 1-сыныптан бастап 10-сыныпқа дейінгі орыс мектептеріндегі қазақ тілі оқулықтарын саралап шықтым. Мұндағы айтайын дегенім, бұл оқулықтарды көру – ұят. Себебі жүйе жоқ. Мұндай оқулықпен бала он бір жылда ешқашан қазақ тілін үйренбейді. Он бір жыл бойы мектепте оқитын әр бала қазақ тілін 1600 сағат оқиды. Сонда бір сабақта бір сөз үйренсе, ол 1600 сөз үйреніп шығады екен. Ғалымдардың зерттеуінше, бір тілді үйрену үшін бастапқы кезде 1100-1200 сөз білу керек екен. Көрдіңіз бе, бала қазақ тілін үйрене алмағаннан кейін колледжде тағы оқытамыз, университетте тағы оқытамыз. Мемлекеттік қызметке келгенде тағы оқытамыз. Демек, қазақ тілін оқытуды нәтижелі етуіміз керек. Сонда мемлекеттің де қаржысы үнемделеді.

	– Қазақ тіліндегі жарнама тілі жөнінде не айтар едіңіз?

	– Бұл бір үлкен мәселе. Сіз қалайсыз ба, қаламайсыз ба, көше толы қызылды-жасылды жарнама. Астана қаласында 40-тан астам жарнама агенттігі бар. Солардың бірде-біреуі қазақ тілінде жарнама даярламайды. Орыс тілінде әкелген жарнаманы қазақша аударумен шұғылданады. Жарнаманың мәтіні мен мәні – белгілі бір тауарды сатып алуға, белгілі бір қызметті пайдалануға жұртты шақыру, қызықтыру. Ол үшін кейде жарнама мәтіні поэтикалық тілде болады. Кейде жарнамада метафора болады, кейде орыс тіліндегі фразеологиялық тіркестер алынады. Орыс тілінің заңдылығымен құрылған мұндай тіркестерді қазақ тіліне тікелей аударсаңыз, мазмұнын бере алмай қалуыңыз мүмкін.

	Қазір тіпті ағылшынның, жапонның тауарлары өздерінің жарнама мәтіндерімен келіп жатыр. Енді осындай жағдайда, орыс тіліндегі жарнаманың мәнін алып, мәтінін өзгертейік десең, жарнама беруші «жоқ, орысшада былай жазылған» деп келіспейді. Жақында ғана, Астана күніне Испанияда тұратын қазақ музыканты Елордаға концерт қою үшін келді. Оны «Концерт на Родине» деп атапты. Осыны жарнама агенттігі бізге «Отандағы концерт» деп аударып алып келіпті. Мен «Атамекендегі концерт» деп аударып бердім. «Атамекен» деген қазақтың әдемі поэтикалық сөзін пайдалануды білмейді. Осы арада жарнама тілінің сөздігін немесе поэтикалық сөздік даярлау керек пе деген ой келеді.

	Біз әр құбылысқа, затқа, киімге байланысты атауларды «Басқарма-тілдік жарнама» деген атаумен бүкіл жарнама агенттеріне, мейрамханаларға тараттық. Жылына екі рет, көктемде, күзде жарнама агенттіктерімен семинар өткіземіз. Сол семинарда жарнма тіліне байланысты білікті ғалымдарға дәріс оқыттырамыз.

	– Біздің қоғамда енжарлық басым сияқты. Қазақ тілінің мәселесі тіл жанашырлары үшін ғана керек тәрізді?

	– Біз зайырлы, құқықтық мемлекет қалыптастырамыз дейміз. Онда кейде мәжбүрлемесе, міндеттемесе іс жүрмейді. Тіл мәселесі үлкен мемлекеттік мәселе болғаннан кейін бейжай қарауға болмайды. Сопроматта мынадай бір қағида бар ғой: «Егер бір зат солға қатты қисайып кетсе, оны оңға қаттырақ иіп жіберу керек. Сонда ол қайтадан орнына, ортаға келеді». Осы заңдылық тілімізге керек пе деп ойлаймын. Бұл жағынан Астана қалалық Тілдерді дамыту басқармасы қарап қалған жоқ. Шама-шарқынша жұмыс істеуде. Бірақ адымдағың келгенде мүмкіндік беріле бермейді. Былтыр бір сөз орыс тілінде қате жазылып кетіпті. Түске дейін қаншама адам телефон шалып, әлгі қатені көрсетіп әлек болды. Ал қазақ тілінде мыңдаған сөз қате жазылып тұр. «Неге бұлай?» деп бір адам хабарласпайды. Бұл бойкүйездік емей, немене? Астанада орыс мектептерінде оқитын қазақ баласының қарасы көп еді. Осыдан 4-5 жыл бұрын орыс мектебінде оқитындар саны 300 мың болып, 30 пайызды құрайтын. Қазір құдайға тәубе, 12 пайызға түскен екен. Кейде басқа ұлттар қазақ мектебінде оқиды деп айтып жатамыз ғой. Олардың саны 2 пайыздай ғана. Мұның өзі мемлекеттік тіл насихатының әлі де аз екендігін, пәрменділігінің ойдағыдай болмай тұрғандығының, қазақ тіліне деген бетбұрыстың әлі де толыққанды іске аспай жатқандығын көрсетуде. Сөз басында айттым ғой, мемлекеттік қызмет, бизнес, ақпарат құралдары қазақ тілінде сөйлейтін болса, онда бүкіл қоғам еріп кетер еді. Қазір банкке барып көріңізші. Қызмет көрсететін адамдардың өзі қазақша білмейді. Соған байланысты «Тіл туралы» Заңда 23-бап бар, онда мемлекеттік тілде қызмет көрсететін мамандықтардың, кәсіптердің тізбесін бекіту айтылған. Ол 1997 жылы 11-шілдеде бекітілген. Міне, 17 жыл болды 23-бап жүзеге аспай келе жатыр. Үкіметке берілген бұл тапсырма әлі күнге дейін орындалмай отыр. Егер нақты көрсетіп, қазақ тілінде қызмет істейтіндер тізімін бекітсе, онда халыққа мемлекеттік тілде қызмет көрсетеді ғой. Мұны кезінде Мұхтар Шаханов та, Алдан Смайыл да, Оразкүл Асанғазы да, басқа ағаларымыз да көтерді. Бұл мәселе зиялылардың үндеуінде де бар. Енді келесі жылы осы мәселені қарау жоспарға енгізілді дейді. Біздіңше, мұны кешіктірмеу керек. Ел арасында Ресей және Беларусь елдерімен Экономикалық одаққа кіруімізге байланысты мемлекеттік тілдің халі тіпті мүшкіл бола түседі деген әңгіме бар. Рас, жалпы құжаттар орыс тілінде болады. Бұл мемлекетаралық, Сыртқы істер, Сауда және басқа да министрліктер деңгейінде болатын шаруа ғой. Ал өз ішімізде оның не қажеті бар? Дүкенге барып бір зат сатып алсақ, банктен несие алсақ, әуежайдан билет алсақ, мемлекеттік тілде қызмет көрсету қиын емес. Қазір бизнесте, әсіресе, шағын және орта бизнесте 80-90 пайызы қазақтар. Сөйте тұра, орысша шүлдірлеседі. Неге орысша сөйлейсің десең, «дағды ғой» деп күледі. Дағды деген біз үшін үлкен психологиялық кедергі болып тұр. Әлі күнге дейін біздің санамыз «орыс тілі мәдениеттің тілі, қаланың тілі» деген ұғымнан арылар емес. Орыс тілін білген адам сондай мәдениетті көрінеді. Соның салдары болар, орысша қате сөйлесең, күлкіге қаласың. Ал қазақ тілін білмейтіндерге ешкім күлмейді.

	– Заңдарымыздың солқылдақтығы, кейде бір баптың бір бапқа қайшы келетіні көп іске қолбайлау болып отырғаны сөзсіз. Ол нақты тәжірибеде жиі кездеседі. Тілге қатысты не айтуға болар еді?

	– Бұл әңгімені мынадан өрбітейік. Ахмет Байтұрсынұлы бастаған қазақ зиялылары 1905 жылы қазақ тілінің мәселесін көтерді ғой. Бұл мәселе Алаштың бағдарламасында да бар. Сол, міне, 110 жыл болды шешімін тапқан жоқ. Қазір де солай… «Тіл туралы» Заңның 4-бабы, 8-бабы, 9-бабы, 18-бабы, Бұқаралық ақпарат құралдарына байланысты 25-бап, Конституцияның 93-бабы, осылардың бәрін жұмыс істетуіміз керек. Былтыр сәуір айында Ономастикалық заңнамаға түзетулер мен толықтырулар енгізілді. Сол бойынша өткен аптада ғана Елордадағы Қазынашылық департаментін тексердік. Сонда осы мекеменің заңгері айтады: «Иә, 4-бапта осылай жазылған. Бәрі дұрыс. Бірақ келесі сөйлемде орысша жазуға болады деп мүмкіндік беріп тұр ғой. Егер қазақ тіліне басымдық беру керек болса, осы құжатқа қосымша акт керек еді» дейді. Заңды қамтамасыз ететін актілер бізде мүлде қабылданбаған. Мына «Тіл туралы» Заңның өзін түсіндіретін құжат керек. Заңгердің айтуынша, жаңа заңды қабылдайды, оны газеттерге басады, порталдарға салып қояды, телеарнаға түсіреді. Ал енді мұның актісі жоқ. Ендеше, Қазынашылық департаментінікі дұрыс. Оны кемшілік деуге болмайды. 8-бап та, 9-бап та солай. Бір баптың өзінде қарама-қайшылық бар. Ал мұның бәрі Конституцияның 7-бабының 1-ші, 2-ші тармағына негізделіп тұр. Бірінші бап мемлекеттік тілге басымдық береді де, екінші бапта орыс тілінің ресми түрде тең қолданылатыны көрсетілген. Кейбір журналист ағайындар осыны кейде ресми тіл деп қолданып жүр. Бұл ресми емес. Орыс тілінде «как официальный язык» деп жазылған, яғни «как» деген сөз оның толыққанды еместігін көрсетеді. Ресми тіл сияқты, соның көлеңкесі тәрізді деген мағына ғой. Бірақ біз осыны түсінбей қолдан ресми деген атауды орыс тіліне жапсырып жүрміз.

	Қазір қоғамда шаршау, тілге байланысты ойдың тоқырауы бардай сезіледі.

	«Жиналысқа барғаннан не пайда?», «Үндеуге қол қойғаннан не пайда?», «Тіл туралы мақала жазғаннан не пайда, оны тыңдап жатқан адам бар ма?» деген пікірлер бар. Қазіргі 70-80-дегі зиялы қауым өкілдері тіл үшін көп күш-қайрат жұмсап еді. Енді олардан кейінгі 50-60 жас шамасындағы ағалар бұл мәселеге селқостық танытуда. Кезінде Рымғали Нұрғали, Ақселеу Сейдімбек, Қойшығара Салғара, Төлен Әбдік сияқты ағаларымыз айтарын айтты ғой. Келесі буынды қараңызшы, кімді айтар едіңіз? Ақпарат құралдарында қазақтың тілі жиі бұзылады. Жас журналистер сөйлеу мәнерін, тіпті жөні түзу сұрақ қоюды білмейді. Көптеген БАҚ бұл жағдайға жүрдім-бардым қарайды. «Казахстанская правда» газетіне жоғарыдан қыруар ақша бөлінеді. Бірақ мемлекеттік тіл туралы насихат жасамайды. Былтыр бір таңғалғаным, осы газет Президенттің сөзін бергенде қазақ тілі туралы айтқан жерін алып тастапты. Бұл масқара ғой. Басылымның Президенттің сөзін алып тастауға қандай құқы бар? Жыл сайын миллиондаған теңге ақша бөлінетін газет осылай «үй ішінен үй тігіп», қазақ тіліне қырын қарайды. Ау, Үкімет берген ақшасын ақтауды өз газетінен талап етсін де. «Нұр Отан» «Литерден» талап етсін. Заң – баршаға ортақ.

	– Астанада жылдағыдай биыл да Тіл фестивалі басталды. Осы жұмыс қаншалықты тиімділігін көрсетіп жүр?

	– Дәстүрлі Тіл фестивалі биыл Астана қаласында 16-шы рет өткізіліп отыр. Ол Елордада 5-қыркүйекте басталды. Себебі бұл күн – ұлтымыздың ұстазы, қазақ тіл ғылымының атасы Ахмет Байтұрсыновтың туған күні. Бұрын Ахаңның туған күні жаңсақ көрсетіліп, қаңтар айы деп жазылып жүрді. Біздің Тіл басқармасының бір үлкен жұмысы – осы қателікті түзедік. Алдыңғы жылы Семейге барып, деректі фильм түсіріп едік, сонда қала мұрағатынан Ахмет Байтұрсыновтың өз қолымен жазылған өмірбаяны қолыма түсті. Көшірмесін жасап алдым. Сонда ол кісі: «Мен 1872 жылы 5-қыркүйекте, мешін жылы туғанмын» деп орыс тілінде жазады. Осы мәселені көтеріп, конференция ұйымдастырып, Үкіметке жолдап едік. Биыл оқулықтарымыздың бәрінде өзгертіліп, 5-қыркүйек болып шықты. Ахаңның өзінің мұражайынан табылған анкетада да өз қолымен «5-қыркүйек» деп жазған. Сондықтан биыл Тіл фестивалі ұлт ұстазының туған күнінде шымылдығын ашты.

	Жоспарланған бірқатар шаралар бар. Соның бірі – үздік жарнама байқауы. Ол жарнаманы қазақ тілінде жүргізуге ықпал етуді көздейді. Былтыр қаладағы 45 жарнама агенттігінің 15-і фестивальға қатысқан. Соның 12-сі өз жарнамасын қазақ тілінде түсіндіріп бере алмады. Өте ұят жағдай болды. Биыл қатысушылардың бәрін жарнаманы қазақ тілінде көрсетуге міндеттедік. Агенттіктердің бәріне жобаларды өткіздік. Бұл көп іс емес, дегенмен бетбұрыс бар. Келесі айдан бастап жарнаманың мәтінін қазақша жазып, ақылдасып, тіл мамандарына көрсетіп жазатын болып, содан кейін ғана орысшаға аудару туралы бірқатар агенттіктермен келістік. Енді кәсіпкерлермен кездесу өткізуді жоспарлап отырмыз. Себебі жарнама беруші солар. Сондықтан енді Кәсіпкерлер палатасымен, қалалық ұйымдарымен бірлесіп жұмыс істеу ойымызда бар.

	Фестиваль аясында орыс мектептерінде оқып жатқан қаракөз балаларымыздың арасында биыл екінші жыл олимпиада өткізіп жатырмыз. Онымен бірге Балуан Шолақ атамыздың 150 жылдығына орай шара ұйымдастыру қолға алынған. Тағы бір мәселе жыл сайын жастарға арналған шара ұйымдастыру дәстүрге еніп келеді. Жалаушалар, парақшалар таратылып, қазақша әндер шырқалып, көңілді ойындар ұйымдастырылады. Былтыр осындай шараға 1500-дей жас қатысқан. Биыл 2000-нан астам адам жиналса деп отырмыз. Бұл – қозғалыс. Белгілі артистер, Олимпиадаға қатысқан жүлдегер спортшыларды шақырсақ, оларды көріп жастар үлгі алады ғой. Жұлдыздарымыз қазақ тілінде сөйлеп тұрса жастарға берер әсері де мол болмақ.

	Соңғы екі-үш жылда «Мемлекеттік тіл – мемлекеттік қызметке» деген белгілі конкурс республикадан алынып қалды. Бірақ біз соны жалғастырып келеміз. Өйткені Елордада мемлекеттік мекемелер көп. Солардың барлығы қатысады, көрініс даярлайды, өздерін қазақ тілінде таныстырады. Іс қағаздарынан сынақ тапсырады. Мұндағы мақсат – мемлекеттік қызметке қозғау салу. Бұған қазір Қорғаныс министрлігі ықылас білдірді. Қаладағы Әділет басқармасы, Салық басқармасы және басқалар қатысады. Биыл жалпы қала бойынша 350-ден астам шара өткізілуде. Оларға жастармен қатар зиялы қауым өкілдері мен қала тұрғындары да қатысуда. Мәселен, Жазушылар одағының 80 жылдығына арналған «Өнер алды – қызыл тіл» атты жас ақындар мүшәйрасы өтті. Мүшәйраға республиканың түкпір-түкпірінен көптеген жас таланттар келіп қатысты. Бас жүлдені Маңғыстаудан келген Ажар Ерболған есімді ақын қыз жеңіп алды. Фестивальдің негізгі мақсаты қазақтың тілі айтыла берсін, қазақтың сөзі сөйлене берсін деген ниеттен туды.

	– Еліміздің бас қаласы басқаларға үлгі болуы керек. Ономастика саласында қордаланған көп мәселе Астанада оңды шешімін тауып жатыр дейді көпшілік. Расында солай ма? Осы мәселе туралы не айтар едіңіз?

	– Астанадағы көше атауларының 92-93 пайызы қазір қазақ тілінде. Өзге қалалармен салыстырғанда, Елорданы бұл жағынан үлгі етуімізге болады. Астанада қазақтың белгілі тұлғаларының атында көшелер бар. Жер-су атаулары, дәстүрлі атаулар ұмыт қалған жоқ. Таяуда ғана қалалық ономастикалық комиссияның ұсынысымен елімізге еңбегі сіңген біраз азаматтардың есімдері жаңа көшелерге берілді. Қазақтың белгілі руханият танушысы, қоғам қайраткері Ильяс Омаров, қоғам қайраткері, қазақ мәдениетінің айтулы жанашыры Өзбекәлі Жәнібеков, Ақмола облысының тумасы, кезінде Ресей Мемлекеттік Думасына екі рет сайланған, ХХ ғасырдың басында Науан хазірет екеуі отаршылдыққа қарсы шыққаны үшін Сібірге жер аударылған, содан аман-есен келіп қызмет еткен Шәймерден Қосшығұлұлы атындағы көшелер пайда болды. Одан кейін түркі халықтарына ортақ үлкен тұлға Шыңғыс Айтматовқа көше берілді. Тағы бір ескерілмей келген азамат, кезінде «Дала уәлаяты» газетінде қызмет еткен, 1897 жылы қазақ тілі туралы мақала жазған, кейін Сәкен Сейфуллинмен «Тіршілік» газетінде бірге істеген журналист ақсақал Рахымжан Дүйсенбаевтың, халық жақсы көретін аяулы актриса Әмина Өмірзақованың атымен де көшелер аталатын болды. Атышулы Л.Мирзоян көшесінің аты өзгерді. Дауға айналған бұл мәселе республикалық ономастикалық комиссия, Астана қалалық мәслихаты тарапынан қолдау тапты. Алдағы бір-екі айдың ішінде сол көшеде жаңарту жұмыстары жүргізіледі. Енді ғимараттар қабырғаларындағы, көше бойындағы көрсеткіш тақталарда қазақтың ұлы ғалымы Қаныш Сәтбаевтың есімі тұратын болады. Бұл шешімді зиялы қауым өкілдері қолдады, сол көшенің тұрғындары қолдады. Левон Мирзоянның Сталинге жазған хатын баспасөз арқылы көпшілік жақсы біледі. Қазір тарихымызды, барымыз бен жоғымызды түгендеп жатқан кезде халқымызға қиянат істеген, оның руханиятына қарсы болған адамдар туралы да айтылуы керек деп ойлаймын. Тарих тек мадақтау мен мақтау, таңғалу мен тамсану емес. Онда өткеннен сабақ алу, кейбір нәрселерден бас тарту, олқы кеткен тұстарды түзету шаралары қоса тұру керек. Бұл зайырлы қоғамда атқарылатын шаруа. Біз тәуелсіздік алған жылдары Лениннің де атын алып тастадық. Н.Хрущевтің әйгілі баяндамасынан кейін Сталинді мүлде жоғалтты. Енді Сталинге арнайы хат жазып, «халық жауларын» көбейтуге квота сұраған адамның атын Астанада қалай асқақтатып қоямыз? Бұл жерде халықтар достығына нұқсан келеді деген әңгіме жоқ. Армян халқын емес, жеке адамның, нақты бір тұлғаның күнәсін айтып отырмыз. Мирзоянның жазалауға 1600 адамды сұрағаны рас. Ол хаты сақтаулы. Оның 600-ін атқаны, 1000-ын жазалағаны рас. Атылғандар ішінде Сәкен Сейфуллин, Тұрар Рысқұлов, Ұзақбай Құлымбетов сияқты халқымыздың бетке ұстар қаймақтары болды. Сондықтан біз үшін Мирзоянның қазақ халқына жасаған қиянаты айтылуы тиіс. Кейбір ағайындар оны қазақтар «Мырзажан» деп атаған, көзқарасы дұрыс болған деп ақтағысы келеді. Олай емес, Сталин қазақты ашаршылық жылдарында бір қырып, репрессияда бір қырған соң, 1936 жылы алдаусыратып, Мәскеуге шақыртып, Күләш Байсейтоваға Халық артисі атағын берді, Жамбыл Жабаев пен Сәкен Сейфуллинді орденмен марапаттады. Бірақ бұл құрмет кешегі құрбан болып, атылып кеткен миллиондаған қазақтың құнына пар келе ме? Сол ордендер қырылған халықтың орнын толтыра ала ма? Біз мұны да қарастыруымыз керек. Ұлттық намыс деген бар. Ұлт өз тарихына ашық көзбен қарауы керек.

	Қазір құндылықтарымызды бағалап, етек-жеңімізді жинақтап жатқан кез ғой. Қандай тұлғаларымызды әспеттеп, қандай тұлғаларымызға көше, мектеп атын беруіміз керек? Ертең ол тұлғалардың атын берген кезде ұялмайтындай, еңбегі сіңген, халқына риясыз қызмет еткен адам болуы керек. Бүгінде Елордада мектептерге, көшелерге тұлғалардың атын беру үрдісі бар. Бірақ әлі күнге дейін ұлы Абайдың атында мектеп жоқ. Оқушылардың жаңа сарайына облыстардан бір қайраткерлердің есімдері ұсынылды. Бірақ оларды қабылдамадық. Біздің ойымызша, жаңа оқушылар сарайы Абайдың атында болуы керек сияқты. Болмаса, Ахмет Байтұрсыновтың атында ма? Ұлт ұстазы мен көсемдерінің атын беруіміз керек. Сонымен бірге, қазір Мұстафа Шоқай, Әлихан Бөкейханов, Жұмабек Тәшенов, Ахмет Байтұрсынұлы, Міржақып Дулатов, Шәкәрім және басқа да көптеген ұлы тұлғалардың атына мектеп беру туралы мәселе қолға алынуда. Бір қиындығы, бізге бүкіл облыстардан хат келеді. Бәрі де көше атауын, мектеп атауын алғысы келеді. Бірақ біздің ономастикалық комиссия бұл мәселеде принципті қағидат ұстайды. Бұл ретте мемлекеттік тұлғалар, мемлекеттің саясатына, экономикасына, мәдениетіне, өнеріне және тағы басқа салаларына сүбелі үлес қосқан адамдар іріктелініп алынады.

	– Қазақстанда көптеген ұлт өкілдері тұрады. Олармен достығымыз, ынтымағымыз жарасқан. Осындай келісті жағдайда халықты ұйыстырушы негізгі мемлекеттік тілдің мәртебесін лайықты орнына қалай қоямыз?

	– Тіл саясатында, тіл мәселесінде біздің негізгі үлгі тұтатынымыз – Ахаң бастаған Алаш зиялылары ғой. Себебі Абай дәуірінде, оның алдындағы дәуірде өлең, ән, әуен, шешендік сөз көркемөнерлік, тұрмыстық деңгейде айтылып келді. Ахаңдар ең алғашқы болып тілдің саяси-әлеуметтік құрал екенін, оның қоғамдық мәні зор екенін айтып, маңызын ашып берді. Әлихан Бөкейханов, Ахмет Байтұрсынұлы, Міржақып Дулатов, Халел Досмұхамедов, Жүсіпбек Аймауытов, Мағжан Жұмабаев, Мұхтар Әуезов сияқты Алаш ардақтыларының қай-қайсылары да бұл тұрғыда кемел ой, келелі пікірлер білдірді. Қарап отырсақ, олар тіл білімінің ғана негізін салған жоқ, қазақ тілінің қолданбалық сипатын ашты. Қазақ тілінің ұлтты ұйыстырушы екенін көрсетіп берді. Бұл Абай заманында, Дулат заманында да айтылмаған. Қазаққа қатысты бар мәселені көтерген Алаш зиялылары алдыңғы орынға тілді қойды. Соны ескеріп, біз биыл үшінші жыл «Алаш күндерін» өткізіп жүрміз. Ол – 13-желтоқсан, Орынборда екінші жалпы қазақ съезінің жабылған күні. Желтоқсанның 12-жұлдызында Алаш автономиясы жарияланғанын білеміз. Содан кейін Алаш өкіметі екі жылға жуық, 1920 жылдың 5-наурызына дейін жұмыс істеді. Біздің талпынысымыз осы күндер мерекелік күнге ұласа ма деген ниеттен туындауда. Соған халықтың назарын аударып отырмыз. Былтыр осы орайда конференция өткізгенбіз. Ол конференция биыл да болады. Алаштың 90 жылдығын ең алғаш рет қазіргі Парламент Мәжілісінің депутаты, тіл жанашыры Оразкүл Асанғазы республикалық деңгейде өткізді. Сол бес-алты жылғы еңбекті қорытындылап, биыл белгілі алаштанушы ғалым, ҰҒА корреспондент-мүшесі, профессор Дихан Қамзабекұлымен бірігіп, «Алаш қозғалысы» деген кітап шығардық. Ол энциклопедиялық ауқымда болғанымен, олай атамадық. Себебі алдымызда Алаштың 100 жылдығы келе жатыр. Біз кітапты анықтамалық деп атап, қайраткерлерді, құжаттарды, әртүрлі құбылыстарды, сол кезге қатысты ұғымдар мен атауларды барынша қамтуға тырыстық. Кітап Тіл комитетінің тапсырмасы бойынша 4000 данамен шықты. Кезінде академик ағамыз Кеңес Нұрпейісов Алаш қозғалысының 270 мүшесі туралы мәліметтер жинап, дәйектеген. Мына кітапқа 940 Алаш мүшесінің есімдері енгізілді. Кітаптың соңына қарай Алаш қозғалысының жылнамасы берілді. Осындай үлкен қайраткерлерді оқырманға, әсіресе, жастарға таныстырып, еңбектерін бір ізге түсірсек, онда ұрпағымыз өзінің тарихымен қоса тіліне, діліне бұрылар еді. Бір кездері Американың президенті болған Вашингтонның: «Халық жер жыртудың да поэзия сияқты мәртебелі іс екенін түсінсе, онда ол ұлы халық болады» деген сөзі бар. Сол айтпақшы, қоғамда әр адам өзі істеп жатқан ісін халыққа пайдасы бар деп шын ниетпен атқарса, онда ұлттың мақсаттары, мемлекеттің жұмыстары толығады деп ойлаймыз. Сондай істер қатарында қазақтың тілі тұр. Тілімізді дамытып керегі жоқ, ол – дамыған, тармақтары сараланған, ысылған, үлкен тіл. Соның мүмкіндіктерін пайдалануымыз керек. Кемеңгер жазушы Мұхтар Әуезов ұлт ақыны Абайға қатысты «Абай қазақтың ысылған тілімен өзінің көкейіндегісін өзіне айтып бере алды» деп жазды. Бүгін біз тіліміздің ресми тіл бола алатынын да, халықаралық тіл бола алатынын да, ғылымның тілі бола алатынын да, ақпарат құралдарының тілі бола алатынын да Абайша көрсете білуіміз керек.





Ұлт зердесі





Қазақтың төл жазба әдебиетінің бастаулары




	Қандай рухани құбылыстың болсын ұлт өміріндегі маңызы мен орны – сол халықтың баршасына таралуында, яғни көптің игілігіне айналып, оны мәдениет, өркениет сатысына көтеруінде. Осы орайдан келгенде, қазақ өмірінің ажырамас бөлігіне айналған, халқымыздың мәдени-рухани танымының ең басты көрінісі болған сөз өнерінің әлгіндей мәдениетті жол, өркениетті ізге түсуі, бұқараның арасына кең тарауы, алып даланың бір қиырында туған шығарманың келесі бір қиырға жетуі – әдебиеттің ауызшадан жазбашаға өтуімен тікелей байланысты. Жазба әдебиетінің тууы мен қалыптасуы ұлттық әдеби тілдің дамуына, жаңа жанрлық жүйенің жасалуына, соны көркем стильдердің түзілуіне жол ашатындығы жөніндегі ойларымызды кейінге қалдыра тұрып, бұл арада жазба әдебиеттің өмірге келуі – ұлттық әдеби дәстүрді қалыптастыратындығын, бір халықтың әр өңірде туған көркем ойының басын қосатындығын, сонысымен ортақ ұлттық санаға ұйтқы болатындығын айрықша бөліп айтқымыз келеді. Жазба әдебиетінің кенже қалуы – басқаларды былай қойғанда, ұлттық сөз өнерінің ең басты тұлғаларының өзін көпшілікке беймәлім етіп келді. Ахмет Байтұрсынұлының: «Абайдың сөзін көрмей тұрғанда, мақтағандарына сенбей, қазақ үкілеген өз құнанын өзгелердің тұлпарынан артық көретін мінезі болушы еді, мақтап отырған Абайды біздің Әбубәкір, Сейдахмет, Ақмолдаларымыз сықылды біреу ғой деп жүрдім. 1903 жылы қолыма Абай сөздері жазылған дәптер түсті. Оқып қарасам, басқа ақындардың сөзіндей емес. Олар сөзінен басқалығы сонша, әуелгі кезде жатырқап, көпке дейін тосаңсып отырасың. Сөзі аз, мағынасы көп, терең» – дегенінен /1,298 /, сол кездегі оқыған азаматтардың өздері де Абайдың сөзі жазбаша жеткеннен кейін ғана ұлы ақынның шығармаларын тани бастағандығын аңғарамыз. болатындығын 1909 жылы Абайдың алғашқы жинағыменен бір уақытта шыққан Ахмет Байтұрсынұлының «Маса», Міржақып Дулатовтың «Оян, қазақ!» жинақтарының ХХ ғасыр басындағы қоғамдық санаға, әдеби үдеріске қаншалықты зор ықпал еткенінен де айқын аңғаруға болады. Жазбаша сөздің қуаты – ұлттық ой-санаға зор серпін берген «Қазақ» газетінің ұлт-азаттық қозғалыстың рухани қоңырауы болғанынан да бедерлене байқалады. Мәселен, ұлт-азаттық қозғалыстың үні болған «Қазақ» газетінің жазба әдебиеттің дамуына ерекше үлес қосқаны жөнінде Мұхтар Әуезов: «Жазба әдебиетте Абайдан соң аты аталатын – «Қазақ» газеті» – деп бағалаған /2, 84/. Жазбаша таралған сөздің, оның ішінде, көркем сөздің қуаты, содан өрістейтін ықпал, әдеби үдеріске әсер «Қазақ» газетінен ғана емес, «Айқап», «Абай» журналдарынан да, «Дала уәлаяты газетінен» де, «Түркістан уәлаяты газетінен» де, кейінірек жарық көрген «Шолпан», «Таң», «Темірқазық» журналдарынан да байқалған болатын. Сондықтан хатқа түскен жазбаша мәтіннің әсері әдеби үдеріске ерекше ықпал етіп, бірте-бірте жазба мәдениет басымдыққа ие бола бастады, шығармаларын жазып шығаратындар қатары көбейді. Ол өз кезегінде поэзия тілімен бірге жаңа жанрлардың қалыптасуына бастады. Бұдан шығатын қорытынды: әдеби шығарманың кітап, газет болып таралуы, көркем сөздің қуаты – ұлттың ой-санасына әсері, әдеби үдеріске ықпал етуі, жаңаша дәстүр қалыптастыруы – көркем туындылардың жазбашалық сипатына байланысты екендігінде.

	Жазба әдебиетінің жалпы әдеби-тарихи үдеріске айрықша әрі қарқынды ықпалы мыналардан көрінеді. Біріншіден, жазба әдебиет өзімен бірге жаңа жанрларды қалыптастырды; Екіншіден, ауызша шығарылған шығармаға қарағанда жазба әдебиетінің туындысы әдеби тілдің нормаларына сай лексика-стилистикалық қабатты түзе бастады; Үшіншіден, жазба әдебиеттің қалыптаса бастаған алғашқы 40-50 жылында әдебиет халық өмірінің алуан жақтарын бейнелеп, үлкен жаңа белестерге көтерілді. Жазба әдебиет ауызша әдебиетке қарағанда қай жағынан болса да жедел дамуға түсті. Аз жылдың ішінде жазба әдебиеті таза әдеби-көркемдік жағынан болсын, тақырыптық-идеялық жағынан болсын қарқынды дамыды деуге болады; Төртіншіден, туындыларын ауызша шығарған авторларға қарағанда жазба әдебиет өкілдері мейлінше таза шығармашылық иелері бола бастады. Яғни, әдебиет ситуативті шығармашылықтан ұзап, мақсатты, кең өрісті көркем танымға айнала бастады. Осының аясында оның қоғамдық ой ретіндегі мазмұны күшейіп, көркемдік қабылдауы, яғни, эстетикалық мазмұны тереңдеді. Бесіншіден, жазба әдебиет жаңа типтегі шығармашылық иелерін тудырды. Олар өмір шындығын қамту және оны көркем бейнелеуге келгенде алдыңғы әдебиет өкілдерінен ілгері кетті. Олардың дарынды өкілдерінің дара шығармашылық әлемі қалыптасты. Яғни, дербес авторлық олардың идеялық мұраттарды қалай бейнелеуінен байқалып, жеке автордың стиль мәселесі орныға бастады. Абайдың біз білетін кемеңгерлік биікке көтерілуі – оның жазба әдебиетінің өкілі болуында. Алтыншыдан, жазба әдебиетінің қалыптасуы бұрындары қазақ жерінің әр өлкесінде «бірі ескілікті жақтап, бірі орыс ұлығын жамандап, бірі қазақты жамандап, түпкі дертті таба алмай» /2,82/ жүрген ақындар ендігі жерде бір-бірін біле бастады. Жетіншіден, әдебиет бұрын халықтық, бытыраңқылық сипатта болса, ендігі жерде жазба әдебиетінің аясында жалпыұлттық әдеби үдеріс қалыптаса бастады. Осы айтылғандар ұлттық сөз өнеріміздің ауызшадан жазбашаға өтуіне қажетті жағдай жасады. Жазба әдебиеттің қалыптасуы тек қана әдеби-көркем дерек қана емес, сонымен бірге кеңірек алғанда, жалпы ұлт мәдениетінің жаңа сапаға, соны деңгейге көтерілуі болатын. Әдеби-тарихи үдеріс ауқымында дүниеге келген жазба әдебиеті құбылысы бұдан соң болатын бірқатар ілгерінді мәдени-тарихи құбылыстарды алғышарттарын қалыптастырды. Атап айтсақ, жазба әдебиетінің тууы – оқу-білім ісінің жандануына, баспасөздің қалыптасуына, әдеби тіл тармақтарының жетілуіне алып келді. Сондай-ақ жазба әдебиет өкілдері қатарының көбеюі ұлттық зиялы қауымның қалыптасып қана қоймай, өзара қауымдасып, елдік мәселелерді үн қосып көтеруіне, тізе қосып атқаруына кең даңғыл ашты. Жазба әдебиетінің қалыптасуы дәуірі тудырған бір Абайдың өзі ұлт танымының кеңеюіне қаншама ұлы ықпал етсе, ХХ ғасыр басындағы жазба әдебиет өкілдерінің ел руханияты үшін қаншама істер атқарғандығы, бұл жұмыстардың жаңғырығы мен дәстүрі Алаш баласын өркениет өріне бастағандығы, сөйтіп Алаш зиялыларының ұлттық Жаңғыру дәуірін тудырғандығы, бұл ұғымның ішіне қоғамдық, әлеуметтік, мәдени, әдеби, ғылыми мәселелер сиятындығы белгілі. Сондықтан да жазба әдебиетінің туу һәм қалыптасу тарихын қарастырғанда, біз оны әдеби тұрғыдан да және тарихи-мәдени жағынан да зерделеп, осы құбылыстың туу, қалыптасу себептерімен бірге оның ұлт руханиятындағы, жалпы ұлт тарихындағы орны мен маңызын танып лайықты бағасын бергеніміз абзал.

	Жазба әдебиетінің тууы, қалыптасуы, дамуы – ұлт руханиятындағы ұлы жаңалық, айрықша құбылыс. Сондықтан да осы үдерістің себеп-салдарларын саралау, оларға әдеби-тарихи һәм теориялық ғылыми баға беру басты әрі аса өзекті мәселе деп ойлаймыз. Біздің әдебиеттануымызда осы көкейкесті тақырыптың өзіндік өрісті боларлық ғылыми дәстүрлері баршылық.

	Кез келген ұлт тарихи дамуының әйтеуір бір белесінде өзінің рухани өрістеу жолдарын шолады, бағалайды. Біздің халқымыз үшін осындай безбендеу кезеңі – ХХ ғасырдың алғашқы ширегі болды. Осы кезеңде қауым болып қалыптасқан ұлт зиялылары халқымыздың өткені мен бүгініне көз салып, болашақ қамын ойлай бастады. Бұл үдеріс жаңа ғасыр табалдырығында ең алдымен сөз өнерінен бедерлене байқалды. Рухани әлемімізде Ахмет Байтұрсынұлы бастаған білімді, білікті, өз тағдырларын ел тағдырымен берік байланыстырған ұлы шоғыр қазақтың ғылымын, оқу-білім жүйесін, қоғамдық ой-санасын, баспасөзін, саяси бағытын қалыптастыра бастады. Осы шоғырдың бел ортасында жүрген М.Дулатов, Ж.Аймауытов, М.Жұмабаев, С.Торайғыров, Қ.Кемеңгерұлы, М.Әуезов, С.Сәдуақасұлы тағы да басқа қаламгерлер осыдан бір ғасырдай бұрын ғана алғашқы белгілері көріне бастаған, Абай заманында жаңа бағыт таңдаған жазба әдебиетті қай жағынан болса да толық қалыптастырып, оның даму бағытын айқындады. Сонымен бірге олардың көпшілігі қазақ әдебиеттану ғылымының тууы мен қалыптасуына өлшеусіз еңбек сіңірді, оның әдеби сын, әдебиет тарихы, әдебиет теориясы сияқты салаларының аяқтануына зор үлес қосты. Жазба әдебиетінің бастаулары жөнінде де ең алғаш пікір айтқан Алаштың осы зиялы өкілдері еді. Сонымен бірге осы арада Алаш қаламгерлерінің жазба әдебиеттің қалыптасуына айрықша үлес қосқанын, жазба әдеби тілдің бірқатар тармақтарын қалыптастырғандығын да айта кеткеніміз абзал.

	Қазақтың төл жазба әдебиетінің қашан және кімдерден басталатындығы жөніндегі әңгіме сонау 1920 жылдары Ахмет Байтұрсынұлы, Халел Досмұхамедұлы, Мұхтар Әуезов тұсында басталып, 1930 жылдары Сәкен Сейфуллин, Сәбит Мұқановтардан жалғасын тауып, одан кейінгі кезеңдерде Бейсенбай Кенжебаев, Қажым Жұмалиев, Әуелбек Қоңыратбаев, Мәлік Ғабдуллин тараптарынан 1940-50 жылдары біршама айтылғанымен, 1960-70 жылдары бұл мәселеге Ісмет Кеңесбаев, Құлмат Өмірәлиев, Рәбиға Сыздық сияқты тілші-ғалымдар үн қосқанымен, қазіргі кезде назардан тыс қалыңқырап жатқан жағдайы бар. Біз бұны уақытша жағдай ретінде ғана бағалаймыз. Себебі, әдебиет тарихының толымды әрі шынайы болуы үшін оның жазба мәдениетке аттаған шағы, жазба әдебиеттің ұлттық сөз өнерін дамытудағы зор ықпалы, жазба әдебиет шегінде туған жанрлар, көркемдік тәсілдер, стильдік ағымдар жөнінде арнайы ғылыми мақсатпен айтылмаса, онда әдебиет тарихының сипаты мүлдем толық ашылмады деген сөз. Сондықтан жазба әдебиетінің қашан және кімдерден басталатындығы, оның туу себептері, яғни генезисі, өрістеуі яғни эволюциясы жөнінде толымды ғылыми тұжырымдардың дүниеге келгені жөн. Мектеп, орта арнаулы және жоғары оқу орындарының барлық әдебиет оқулықтарында жазба әдебиеті жөнінде мағлұмат беріледі. Бір қызығы – осылардың ешқайсысы ғылыми тұрғыдан дәйектелмеген. Болашақ маман дайындайтын институттарымыз бен университеттеріміздің әдебиет тарихына арналған оқулықтарындағы жазба әдебиетке қатысты жайлардың біразы ғылыми негізсіз, біразы үстіртін, кейбіреулерінде тіпті жазба әдебиеті дейтін ұғым бар мен жоқтың арасы. Әдебиеттің дамуында айрықша белес, ерекше асқар болған сонысымен әдебиетімізді жаңаша арнаға бұрған, жаңа жанрлар, соны дәстүрлер қалыптастырған жазба әдебиетіміздің жүрген жолы мен өткен соқпағы ғылыми сарапқа салынып, дәйектелуі міндет.

	Жазба әдебиетіміздің тууы жөнінде айтылған ең алғашқы пікірлер өткен ғасырдың жиырмасыншы жылдарына келеді екен. Олар 1923 жылы «Шолпанда» жарияланған Мұхтар Әуезовтың «Қазақ әдебиетінің қазіргі дәуірі» «әдеби-тарихи сынында, Ахмет Байтұрсынұлының 1926 жылы жария көрген «Әдебиеттанытқышында», Халел Досмұхамедұлының 1928 жылы жарық көрген «Казахская народная литература. Краткий очерк» еңбегінде айтылған жазба әдебиеті туралы ойлар. Бұл ой-пікірлер қазақ әдебиетінің тарихын жасауға деген талпыныстардан туындағаны ақиқат. Жалпы, қазақ әдебиеті қандай күйде, бағыты қандай, болашағы қалай дамымақ деген мәселелер осы 1920 жылдары ерекше көтерілген болатын. Қазіргі кезде «Әдеби айтыс» аталынып жүрген, 1925-27 жылдары аралығында қарқынды байқалған бұл пікір жарыстыруларға көптеген ақын-жазушылар, сыншылар қатысқаны белгілі. Осы қызу тартысқа құрылған мақалалардан да жазба әдебиетіне қатысты ойларды аңғарып қаламыз.

	Әдебиет тарихына қатысты келелі мәселелерді жүйелі түрде алғаш көтерген Мұхтар Әуезов болғаны белгілі. Оның бастапқы белгілері қаламгердің Абай жөнінде жазған алғашқы еңбектеріндегі ой-пікірлерінен байқала бастады. Осы еңбектерінің бірқатарында Мұхаң Абайдың жазба әдебиетіне қатысы жөнінде де ой қозғаған. Солардың бірі, біз үшін маңыздысы қазақтың жазба әдебиеті қашан және кімдерден басталатындығы жөніндегі мәселе. Ол: «Бұл күнге шейін қазақтың жазба әдебиеті жайынан сөз жазушылардың көбі біздің жазба әдебиетіміздің басы Абайдан басталады деп есептейді. Бұл пікір суретті художественная литература ретінен қарағанда дұрыс болса да, әдебиет тарихының ретімен қарасақ, үлкен адасқандық болады. Қазақта жазба әдебиет Абайдан көп бұрын басталған. Бұл есепке, көбінесе, дін мақсұтымен жазылған қиссаларды кіргізбесек те, айтыс өлеңдерді кіргізбеуге болмайды» – деп жазады жоғарыда аталған еңбегінде /2, 79/. Автордың бұл ойынан кем дегенде үш нәрсені аңғаруға болады. Біріншіден, жазба әдебиетіміз Абайдан бұрынғы дәуірде басталған; екіншіден, нағыз көркем әдебиет талабына жауап беретін туындылар ең алғаш Абай шығармашылығында көрінген; үшіншіден, «дін мақсұтымен жазылған қиссаларды кіргізбесек те» деп, бәлкім, саяси сақтық жасау арқылы да жазба әдебиеттің бастауларын нұсқап тұрғандай. Енді қаламгер-ғалымның осы пікірлерін дәйектейік. Мұхаң жазба әдебиеті Абайдан бұрын басталады дегенде, жазба әдебиеттің қоғамдағы қызметіне айрықша мән бергенін аңғарамыз. Оған осы еңбектегі: «Бірақ ол дәуірдің ақындары жазба әдебиеттің басы екендігі даусыз. Себебі, бұлардың өлеңінде ел тұрмысының бұрынғы айтылып жүрген жалғыз қызығы мен желігінен басқа, тұрмыстағы негізгі дерт, негізгі себептер айтыла бастаған. Ел күндегі өмірі, күндегі сезімі, күндегі ойыменен әдебиет шеңбері ішіне кіре бастады» – деген ойы дәлел /2, 82/. Яғни, автордың ойынша «жазба әдебиеті» деген ұғымға «елдің күндегі өмірінің» әдеби шығармаға арқау болуы («әдебиет шеңбері ішіне») енеді. Автордың осы ой жүйесі, жазба әдебиеті жөніндегі негізгі ұстанымы бұл еңбектің бірнеше жерінде айтылады. Мәселен, жоғардағы пікірлерін жалғастыра келіп: «...жазба әдебиеттің өз міндетін ұға бастап, қазақ тұрмысындағы кем-кетікті қолға ала бастағаны да Абайдан бұрын басталады» – дейді /2, 80/. Яғни, Әуезов ұғымынша әдебиеттің жазбалық сипатқа ие болуы тұрмысты мейлінше кең қамтуымен байланысты, сондықтан да ол жазба әдебиетінің бастауындағы тұлғалар жөнінде: «...Абайдың алдындағы адамдар деп Шортанбай, Алтынсарин, Мәшһүр-Жүсіп, әм Нарманбеттерді алу керек. Бұл адамдардың кейбірінің Абайдан жасы кем болғандығын есеп қылуға болмайды. Бәрінің жазған сөздеріндегі бетті, белгіні, сарынды еске алу керек» – дейді /2, 80/. Осы аталған ақындар шығармаларындағы ел жағдайы, халық тұрмысы суреттелген тұстарды айта келіп, олардың жазба әдебиетінің басы болатындығын дәлелдейді. М.Әуезов үшін халық өмірінің, ел тұрмысының жан жақты суреттелуі – жазба әдебиетін танытатын алғашқы белгі, бірінші себеп. Ал жазба әдебиетін жазумен байланыстыруды Мұхаң бірден-бір белгі ретінде танымағаны, оның «Зар заман ақындары» еңбегінен байқалады. Ол жөнінде өзі: «Тарихшылардың көбі жазба әдебиет деп жазу кірген соң шыққан әдебиетті айтады, әйтпесе жалғыз ақынның жазып шыққан өлеңін айтады. Елдің әдебиетін ауызша мен жазбаға айыру үшін қолданылатын ең оңай, ең сыртқы белгі осы» – дей келеді де, жазба әдебиеттің пайда болуын сөз өнерінің әлеуметшілдігімен байланыстырып: «...алғашқы рет тұтасқан ой құралып, әдебиет жүзінде елдің, әлеуметтің тіршілігі сөз бола бастаған соң, жазба әдебиет дәуірі туа бастады деп есептеу керек. Ауызша мен жазба әдебиеттің арасын бөлетін белес, кезең осы» – дейді /3,194-195/. Автордың өз шығармасын хатқа түсіруі жазба әдеби тілдің басты белгісі емес екендігін қазіргі ғалымдар да айтып жүр. Мәселен, бұл орайда Рәбиға Сыздық: «... жазу – жазба әдеби тілді сипаттайтын рөлі айрықша зор белгілердің бірі ғана, әдеби тілдің ең негізгі «жазбалық» қасиетін тереңіректен: тілдің әлеуметтік қызметінің өрісінен, әдебиет түрлерінің көбеюінен, тіл заңдылықтарын пайдалану принциптерінің өзгеруінен, тілдік тұлға-тәсілдердің реттеліп, нормалану жүйесінен т.б. іздеу керек болады» дегенін айта кеткеніміз жөн /4, 269/. Ғалымның бұл пікірінен Мұхтар Әуезов пікіріне үндестікті байқаймыз. Бірақ зерттеуші бұл арада «тілдің әлеуметтік қызметінің өрісімен» бірге жазба әдеби тілді сипаттайтын тағы да бірнеше ерекшеліктерді атап өтеді. Осы тұста толықтыра түсетін бір жайтты айта кеткеніміз жөн. Әуезовтың ілгерідегі: «Бұл есепке, көбінесе, дін мақсұтымен жазылған қиссаларды кіргізбесек те...» деген пікірінен оның жазба әдебиеттің тууы мен қалыптасуындағы діни әдебиеттің орнын мүлдем жоққа шығармайтындығын да байқаймыз. Оны Мұхаңның Шортанбайға байланысты айтқан пікірлерінен де аңғарамыз. Бұл жөнінде осы еңбектің қажетті жерінде айтатын боламыз. Бірақ, Мұхтар Әуезовтың жазба әдебиеттің басты критерий ретінде оның әлеуметтік мазмұнына айрықша басымдық беретіндігін тағы да бір атап өтпекпіз.

	Жазба әдебиеттің тууы, жалпы, адам баласының жазуды қажетсінуі, оны ойлап табуы – белгілі бір сеніммен байланысты. Алдымен мифтік ойлау жүйесінде пайда болған қарапайым таңбалар – адам өмірі үшін қандай да бір шартты белгілер болса, кейінірек қалыптасқан әліпбилер ой мен ұғымды беретін сондай шартты белгілер болғаны белгілі. Әліпбидің пайда болуы – адам ойының, қандай да бір идеялардың көпшілікке таралуына, осы көпшілік тарапынан ұғынылуына кең мүмкіндіктер туғызып, хатқа түскен жазу – сол ой-идеялардың авторы мен көпшілік арасындағы рухани делдалға айналды.

	Ең алғашқы жазба мәтіндер діни сипатта болды да қолданбалы мақсаттан туындады және сол үшін де пайдаланылды. Жазу дәстүрінің одан әрі дамуы оның қолданыс аясын кеңітіп, ендігі жерде ауызша дамыған мәдениет, қоғамдық пікір жазбаша түрге ауыса бастады. Оның ішінде ауызша дамыған көркем әдебиеттің жазбаша сипатқа ауысу үдерісі де болды. Бұл үдерісті тудырған да, жеделдеткен де қоғамдағы діни сананың тереңдеуі. Міне, осы үдерісті алғаш аңғарғандардың бірі, жазба әдебиеттің алғашқы дәуірін тікелей дінмен байланыстырған Ахмет Байтұрсынұлы, қазақтың жазба әдебиетінің туу себептерін шынайы көрсеткен ең алғашқы еңбек – Ахмет Байтұрсынұлының «Әдебиет танытқыш» еңбегі. Ахаңның бұл еңбегі әдебиет тарихына емес, теориялық мәселелерге арналғандықтан, автор әдебиеттің даму, өрістеу жолдарына кеңірек тоқтала бермеген. Баршаға белгілі бұл еңбегінде ол әдебиеттің басты дәуірлерін атап, сол дәуірлердегі жанрлық жүйеге көбірек көңіл бөледі. Сондықтан да автор әдебиет тарихын өзінің негізгі теориялық мақсатының аясында ғана сөз еткені байқалады. Автордың әдеби жанрлар жөніндегі ғылыми көзқарастары оның әдебиет тарихы хақындағы ойларымен тікелей ұштасып жатыр дейміз. «Әдебиет танытқышта» жанрлық классификацияның үш түрін көруге болады. Біріншісі – ауыз әдебиетінің жанрлары, екіншісі діндар дәуір әдебиетінің жанрлары, үшіншісі сындар дәуір әдебиетінің жанрлары. Жанрларды былайша жеке-жеке топтап қарастыру Гегель мен В.Г. Белинский еңбектерінде мүлде ұшыраспайды. Бұл қазақ ғалымының дара тәжірибесі. «Қазаққа жазу дінмен бірге келген. Қазақ ішінде молдалық қылып, дін үйретушілер, бала оқытушы қожалар, ноғай молдалар болған себепті жазба сөзді шығарушылар да бастапқы уақытта солар болған» – дейді А. Байтұрсынұлы. Жазба әдебиетін кеңестік кезеңде біресе Абайдан бастап, біресе Абай алдындағы дәуірден бастап, оны жазбаша таралған шығармалардан бастап келгенбіз, алайда Ахаң сияқты тап басып тану, себебін саралау жағы мүлде болмаған еді. Тіпті тілтанушы ғалымдар әдеби тіл тарихына байланысты көкейкесті мәселелер көтеріп, өз ойларын білдіріп жатқанда әдебиетшілер қазақтың жазба әдебиетінің туу, қалыптасу кезеңдерін әлі межелемегенін еске түсірсек, бұл мәселенің де дереу зерттеу нысанасына айналуы қажеттігі бәрімізді де мықтап ойландыруы тиіс. Діндар әдебиет қазақ әдебиетінде жүз жылдай уақытқа созылды. Ол зар заман, ағартушылық, сыншыл реализм әдебиеттерімен, ХХ ғасыр басындағы романтизм, символизм, сентементализм сынды әр түлі ағымдармен, бағыттармен қатар өмір сүрді. Діндар дәуір идеялық ағым болуымен бірге өзіндік поэтикасын түзген арналы ағым. Жанр, стиль, көркем тіл, бейнелеу тәсілі, образдар жүйесі сияқты басты әдеби категорияларын да қалыптастырды.

	«Әдебиет танытқыштың» «Жазу әдебиеті» бөлімінде Ахаң: «Бастапқы жазба әдебиеттің бас мақсаты – дінді жаю, дінді күшейту болса, соңғы әдебиеттің бас мақсаты – тілді ұстарту, әдебиетті күшейту, көркейту болады. Сөйтіп жазба әдебиеттің өзі екі дәуірге бөлінеді. 1. Діндар дәуір. 2. Ділмар дәуір. Діндар – діншіл деген мағынада, ділмар – тілшең деген мағынадағы сөздер» – дейді /1,262-263/. Бұдан байқайтынымыз: автор жазба әдебиетінің алғашқы кезеңін дінмен байланыстырып, оның «Діндар дәуір» деп атайды. Тұтас кезеңге Ахаңның осылайша атау беруі тегіннен тегін болмаса керек. Рухани құбылыс болсын, материалдық заттар болсын қай қайсысы да ең алдымен қажеттіліктен туатындығы белгілі. Жалпы көркемөнердің, оның ішінде, сөз өнерінің де белгілі бір өмірлік қажеттіліктен туғандығын ескерсек, онда жазба әдебиетінің де осындай қолданбалы сипаттан барып өрістегендігін аңғарамыз. Ол жөнінде ең алғаш пікір айтқан Ахаң болды. Ол: «Жазу әдебиет деп жазылған шығармаларды айтамыз. Жазылған шығармалар қазаққа жазу тарай бастағаннан бері қарай шыққан сөздер. Қазаққа жазу дінмен бірге келген» – деп жазады /1, 261/.

	Ислам дінінің қазақ даласына келуі Аллаға деген сеніммен бірге, жазу мәдениетін де алып келді. Алланың ілімін халыққа түсіндіру, шариғат жолын көпшілікке ұғындыру – әлеуметтің сауаттылығын қажет етті. Сол себепті де діни сауатты болу қазақ сахарасында дәстүрге айнала бастады. Қазақ сахарасында бастапқыда қожа-молдалар ғана хат таныса, кейін олардан оқып шыққандар да осы санатқа қосылып, , оқып-жаза алатындардың саны жылдан-жылға көбейе түсті. Сөйтіп, қазақ даласында оқу-жазу мәселесі қажеттілікке айналды. Бұл дәстүр өз кезегінде көркем әдебиеттің жазбаша сипатқа ие болуына да игі ықпал етті. Сауатты адамдардың саны көбейген сайын жазба әдебиеті қажеттілікке айналып, бірте-бірте жазба әдебиет өкілдерінің де қатары толыға бастады. ХІХ ғасырдың І жартысында жазба әдебиет өкілдері саусақпен санарлық болса, Абай заманында еселене түсті, ал ХХ ғасырдың басында олардың саны тіпті көбейді. Жазба үлгідегі қазақ баспасөзінің тууы да осындай заманауи қажеттіліктен туған құбылыс еді. Жазба әдеби ортаның қалыптаса бастауы, – көркем шығарма стилінің жетілуіне, жаңа жанрлардың тууына ықпал етті. Ауызша дамыған әдебиет стилі, оның жанрлары жазба әдебиетінің бастапқы дәуірінде өзінің бұрынғы болмысын сақтай отырып көрінгенімен, яғни, алғашқыда ауызша мен жазбаша стильдің аражігі айқын ажыратылмағанымен жазба мәдениетінің одан сайын тереңдеуі – ендігі жерде жазба әдебиеттің өзіндік пішінін қалыптастыра бастады. Бұл көркем пішін шығарма композициясынан, стилінен және жанрынан көрінді де, жаңа жазба дәстүрдің қалыптасқандығын байқатты. Қазақ жазба әдебиетінің алғашқы кезеңі ХІХ ғасырдың І жартысы дейтін болсақ, онда осы кезеңде туған жазба әдебиет үлгілері ауызша әдебиет стилінің ауқымында туды. Жаңаның пайда болуы бұрынғы бардың қойнауында дүниеге келеді дейтін диалектиканың заңдылыған сүйенсек, онда жаңа жазбаша әдебиет нұсқаларының бұрыннан бар, дайын ауызша әдебиеттің стилінде, тіпті қалпында, яғни жанрында пайда болғандығын көреміз. Оның нағыз, шынайы жаңа болуы бірте-бірте болатын үдеріс. Бұл үдерістің жарқын көрінісі – Абай поэзиясы. Сондықтан да біз кейде Абайды жазба әдебиетінің басы деп қалатынымыз да бар. Өйткені жазба әдебиетінің көзге бірден шалынар кесек туындысы, жарқырап көз тартар алғашқы жауһары, көз тоқтар, ой мен сезімді бірден баурар биігі – Абай мұрасы. Ал, Абайдан кейінгі кезеңде жазба әдебиет стилі тарамдалып, жаңа түрлер пайда бола бастады. Көркем прозаның тууы мен қалыптасуы, драма жанрындағы алғашқы ізденістер жазба әдебиеттің өрісін кеңейтумен бірге оның мәдени деңгейін де арттырып, соны стиль, тың тілдік тәжірибелерді өмірге әкелді. Сөйтіп, толғау жанрының бесігінде туған, тұсауын поэзия кескен жазба әдебиет Алаш кезеңінде әдебиеттің басты үш тегінің де отауын тікті. Сонау жыраулар поэзиясынан бері жетекшілік орында келе жатқан поэзия, – бұдан былай өмірді қамту, бейнелеу мүмкіндігі мейлінше кең әрі әмбебеп прозаға орын бере бастады да, өз мүмкіндігіне орай баллада, поэма сияқты сюжетке құрылған лиро-эпикалық, эпикалық жанрларды өрістетті. Көркем прозада Ыбырай Алтынсарин әңгімелері, хикаяттық мазмұн мен пішіндегі Міржақып Дулатов, Спандияр Көбеев романдары, Бекмұхамед Серкебаев, Жүсіпбек Аймауытов, Мұхтар Әуезов драмалары қазақ жазба әдебиетінің қалыптаса бастағандығын, сонымен бірге даму сатысына дұрыс бағыт таңдағандығын аңғартты.

	Қазақ арасына жазудың келуі дінмен байланысты екендігі, ислам дінінің ұлттық жазба әдебиетіміздің тууына ұйтқы болғандығы Ахаңның замандастары тарапынан да айтылған. Жазба әдебиетіміздің тууына діни әдебиеттің, жалпы ислам дінінің ықпал еткені жөнінде Сәкен Сейфуллин де айтады. Ол 1927 жылы «Жыл құсы» альманағында жарияланған «Қазақтың көркем әдебиеті туралы» атты мақаласында: «Қазаққа хат үйреткен – Мұқаммет діншілері, шеттен келген мұсылман сәудегерлер, ноғай молдалар, ишандар. Сондықтан қазақтың көркем жазба әдебиеті туғанда, нұсқасы сол үйретушілеріне таратушы молдалардан, ишандардан тараған «Сопы Алдияр», «Сыпатил ғаджизин», «Һікмат» тәрізді өлең, жыр кітаптар барлық қазақ ауылдарында әптиектен соң оқылатын «үлгі», «ғыбрат» кітаптары болды» – деп жазған болатын /5,201/. Жазба әдебиетіміздің дінмен байланысты туғандығы жөнінде Халел Досмұхамедұлы да айтады. Ол түпнұсқасы орыс тілінде 1928 жылы «Казахская народная литература. Краткий очерк» деген еңбегінде: «Қазақтың жазба әдебиетінің негізін мұсылманша оқыған, сауатты ақындар салғаны сөзсіз. Сондықтан да жазба әдебиеттің алғашқы үлгілерін халық поэзиясының діни және ғибраттық түрлерінен іздеу қажет» – деп жазады /6,33/. Халелдің осы пікірін негізге алып, жазба әдебиетіміздің бастау көздерін қарастырғанда олардың түрлеріне, яғни жанрларына мән беруіміз қажет. Өйткені, әрбір шығарма өзінің мақсатына және айтылуына қарай өзінше түр табатыны белгілі. Сондықтан бұл арада біз А.Байтұрсынұлының «Әдебиет танытқышындағы» жанрлық жіктелістерге назар аударамыз. Ахмет Байтұрсынұлы жазба әдебиеттің бастапқы кезеңін «Діндар дәуір» деп атай келе, оның жанрлық жүйесіне мейлінше жан жақты сипаттама береді. Автор: «Діндар жағының басымдылығымен айрылатын түрлері мынау: қисса, хикаят (мысал), насихат (үгіт), мінажат, мақтау, даттау, айтыс, толғау, терме» дейді де, осы айтылған әрбір жанрға сипаттама береді /1,263-264 /. Оларды тұжырымдап айтсақ, онда «қисса – өлеңмен жазылған көбінесе діндар әңгімелер». Ол мазмұнына қарай екіге бөлінеді. Хикаят – өнеге түрінде айтылатын әңгімелер, насихат – үгіт мазмұнындағы шығармалар, мінажат – Аллаға жалбарыну мазмұнындағы сөздер, мақтау – діни мазмұндағы біреуге мадақ айтылатын шығармалар, даттау – біреудің мінін айтқан көркем дүниелер, айтыс – діни айтыстар, толғау – діни мазмұндағы толғаулар, терме – діни мазмұндағы термелер. Аңғарып отырғанымыздай, автор діндар дәуірдің жанрлық жүйесін жасауда ауыз әдебиетінің терминологиясына сүйенгені байқалып тұр. Дегенмен, Ахаң жазба әдебиетіндегі діни ағымның, қазіргі терминология бойынша діни-ағартушылық ағымның басты жанрларын айқындап берген. Бұл оқымыстының өз кезеңі үшін үлкен жаңалық болуымен бірге жазба әдебиет, сөз өнеріміздің тарихындағы діни-ағартушылық ағым жөнінде, сондай-ақ, әдебиет теориясындағы жанрлар жөніндегі ілімде ескерілетін мәнді мәселе. Бұл тұста ХІХ ғасырдың І жартысына дейінгі әдеби жанрлар мен жазба әдебиеттің бастапқы кезеңіндегі жанрларды салғастыру қажеттілігі туады.

	Әдебиетіміздегі діни-ағартушылық ағым бірқатар жанрларды қалыптастырумен бірге, жазба әдеби тілдің де өрістеуіне ықпал етті. Бүгіндері төл сөзіміздей болып кеткен араб, парсы сөздері сол кезеңде көркем әдебиет тілінен өзіндік орын ала бастады. Алғашқыда бұл сөздердің көбісі жалпы халыққа түсініксіз, тілімізді шұбарлағандай көрінгені рас. Алайда, уақыт өте келе көркем сөз иелерінің шеберлігі, ол сөздерді жиі қолдану арқасында, сонысымен көркем мәтінге еркін енуінің барысында бұл сөздер көркем әдебиет стилистикасына табиғи бітісіп кетті. Шортанбай, Мәделіқожа, Ақмолда, Майлықожа, Әбубәкір, Мәшһүр-Жүсіп, Бұдабай шығармаларында қолданылған мұндай сөздер кейінірек Абай, Шәңгерей, Шәкәрім, Нарманбет, Ғұмар одан бертінде Міржақып, Сұлтанмахмұт тағы да басқалардың шығармаларында кеңінен қолданылып, әдеби тілдің нормасына енді. Сөйтіп, қазіргі әдеби тіліміздің, оның ішінде, көркем әдебиет тілінің арналы қабатын құрап жүргендігі белгілі.

	Жартасқа салынған алғашқы суреттер, белгілер сол тұстағы тайпалық қоғамның таным-түсінігінен һәм қажеттілігінен туғаны мәлім. Классикалық, дәстүрлі діндердің пайда болуы адамзат қоғамында жазу ісінің жандануына алып келді. Қазақ даласына мұсылман дінінің таралуы бастапқыда араб елдерінен діни кітаптардың келуіне жол ашса, сол кітаптарды түсіну үшін оқу, жазу жұмыстары тарала бастағандығын жақсы білеміз. Әсіресе, ХІХ ғасырдың І жартысында қазақ арасына араб жазуы тарала бастағаны да белгілі. Осы кезең жөнінде Ахмет Байтұрсынұлы: «Қазақ ішінде молдалық қылып, дін үйретушілер, бала оқытушы қожалар, ноғай молдалар болған себепті жазба сөз шығарушылар да бастапқы уақытта солар болған. Қазақ ішінде олар көп тұрып, қазақтың тілін, мінезін жақсы білген. Қазақтың өлеңді, сөзді сүйетін мінезін біліп, дінді халыққа молдалар өлеңмен үйреткен. Шарттарын, шариғат бұйрықтарын өлеңді хикая, өлеңді әңгіме түрінде айтып, халықтың құлағына сіңіріп, көңілдеріне қондырған» – деп жазады /1, 261/. Халықтың сауаттануы, оның ішінен шыққан бірқатар ақындардың жазуды меңгеруі – ХІХ ғасырдың І жартысында шығармаларын жазу арқылы шығаратын алғашқы ақындардың пайда болуына алып келді. Сондай-ақ, жазба әдебиетінің тууына осы кезеңнен бастап қазақ даласына таза діни кітаптармен бірге қиссалардың кітап күйінде таралуы да ықпал етті деп ойлаймыз. Қазан гимназиясының баспаханасынан 1807 жылы жарық көрген қазақ тіліндегі тұңғыш кітап – «Сейфүлмәліктің» де діни сипаттағы шығарма болуы, әлбетте, кездейсоқ емес, заңды. Әрине, бұл кітаптардың тілінде араб, парсы тілінің сөздері көп болды, осы тілдердің лексика-грамматикалық заңдылықтары көбірек сақталды. Дегенмен, ең бастысы

	– «Сейфүлмәлік», одан кейін шыққан «Иғлан наме», «Қисса-и Шәкір-Шәкірат падишаһ һашим балалары», «Атымтай Жомарт», «Мансур-ул-хәллаж» кітаптары – араб графикасындағы қазақ тіліндегі алғашқы кітаптар болатын. Сондай-ақ, осы кезеңде туған қазақ тіліндегі ресми құжаттар да ел арасына жазудың таралуына игі ықпал етті. Араб графикасындағы әліпбидің жазба әдебиетіміздің тууы мен қалыптасуына зор үлес қосқанын айрықша атаймыз. Араб графикасы негізіндегі қазақ әліпбиінің басты тарихи маңызы -ұлттық жазба мәдениетімізді жасаған әрі сақтаған әліпби болуында. Сол себепті де Ахмет Байтұрсынұлы бастаған Алаш зиялылары латын әліпбиіне бірден қарсы болды. Жалпы әліпбидің саясат құралы екендігі империялық отарлаушы елдердің өз әліпбилерін өзге халықтарға зорлап енгізуінен айқын аңғарылады. 1860-70 жылдары Ыбырай Алтынсаринның орыс кириллицасы негізіндегі әліпбиінің қолдау таппауы, дәстүрге айналмауы да араб таңбасы негізіндегі әліпбидің қазақ арасына кең тарауымен, үлкен дәстүрге айналуымен байланысты болса бір жағынан, екінші жағынан, оның миссионерлік әліпби болуынан.

	Ұлттық жазба әдебиетіміздің тууы дінмен байланысты болған десек, онда оның алғашқы кезеңіндегі өкілдері діни сауатты, сонымен бірге шығармаларына діни мазмұн арқау болған ақындар болуы тиіс еді. Осы қисынды тұжырыммен келгенде, шындығында да, жазба әдебиетіміздің ізашар шығармашылық иелері діни бағыттағы, нақтырақ айтсақ, діни-ағартушылық бағыттағы ақындар болғанын аңғарамыз. ХІХ ғасырдың бірінші жартысында шығармаларын ауызша да, жазбаша да шығарған ақындар қатарында Шортанбай Қанайұлын, Дулат Бабатайұлын, Мәделі Жүсіпқожаұлын, Ақмолла Мұхамедиярұлын атаймыз. Бұл ақындардың өз шығармаларын жазып шығарғаны жөнінде мәліметтер баршылық. Айталық, Дулат Бабатайұлы жөнінде: «Дулат қаламды қолға алып, сөзін жазып шығарып, өлең сөздегі осы формашылдық дәуірді бастады» делінсе /4, 390/, Ақмолланың өзі:



	Қазаққа өлең жаздым ашық қылып,

	Қасиеттердің жүрегін ашыттырып...

	Айтамын үгіт қылып қазақ халқын,

	Көңіліңіз дін жағына сонша салқын.

	Қаншама ғұламалар айтсадағы,

	Бұрынғы қия алмайсыз ата салтын, –



	деп жырлаған.

	Жалпы Абайдың алдындағы осы діни-ағартушылық ағымды ұлттық жазба әдебиетіміздің басы дей келе, оны кейбір еңбектерде қарастырылған очерктік сипатта емес, оның өкілдерінің мұрасын сабақтастыра, жазба дәстүрдің барлық белгілерімен тұтас алып зерделеудің кезегі өз зерттеушілерін күтуде.

	Жазба әдебиеті жөнінде айтқанда осы аталған ақындардың алдындағы әдеби кезеңде де шығармалардың жазылып шығарылғанын да ұшыратамыз. Бұл жөнінде ақын-жыраулар мұрасының білгірі Мұхтар Мағауин: «... қазақтың ескі жырларын, мәселен, Шалкиіздің шығармаларын тексеріп қарағанда, кейде олардың біздің заманымызға тек ауыздан-ауызға өту арқылы ғана туғандығына күмән туады» – дей келіп, тарихшы Рузбеханның: «Қазақтардың ханы да, қарасы да өздерін мұсылман санайды, құран оқиды, құдайға құлшылық етіп, ораза-намаз ұстайды, балаларын мектепке береді» – деп жазғанын келтіреді де, «шығармалардың сол кездің өзінде-ақ қағаз бетіне түсірілгендігіне күмән жоқ» – дейді /7, 181/.Мұнда біз жазба әдебиетінің тарихын дәл Шалкиіз жыраудан немесе ол шығармашылық еткен ХҮІІІ ғасырдан немесе одан арғы ғасырлардан басталады деп отырғанымыз жоқ, мәселе ол ғасырларда жазылып дүниеге келген көркем туындылардың болу мүмкіндігін айту ғана.

	Ұлттық жазба әдебиетіміздің тарихын «қазақ» деген халықтың ел болып ұйысуынан, дербес жұрт ретінде тарих сахнасына шығуынан бұрын қарастыратын пікірлер де бар. Мұндай қисындарда жазба әдебиетіміздің түп төркіні ретінде, көне түркі ескерткіштері аталады. Бұл пікірді, әсіресе, Бейсенбай Кенжебаев көбірек айтқан болатын. Ғалымның зерттеулерінде, 1959 жылғы әдеби мұраға арналған конференциядағы баяндамасында айтылған тұжырымдарда жазба әдебиетімізді көне дәуірлерден бастау қажеттілігі ұсынылады. Сол конференциядағы сөзінде ол: «Қазақ халқы жазба әдебиетінің тарихын ҮІІІ-ІХ ғасырдан бастау керек, содан бергі қазақ жерінде жасалған, қазаққа ортақ, бір кезде түсінікті болған жазу-сызуларды, жазба әдебиет нұсқаларын зерттеу қажет деп білем» – дейді /8, 295/. Ғалымның бұл пікірі оның кейінгі еңбектерінен де көрініс тапқаны белгілі. Б.Кенжебаевтың әдебиет тарихын дәуірлеу жөніндегі жалпы ұстанымына қарсы болғанымен, Қ.Жұмалиев жазба әдебиеттің түп төркінін дінмен байланыстыратыны бар. Ол жоғары оқу орындарына арналған оқулығында: «Ислам дінінің Орта Азияға таралуы ХІ-ХІІ ғасырлардан басталады. Ислам дінімен байланысты жазу дәстүрі Орта Азияға, оның ішінде қазақ даласына да тарай бастады» – дейді /9, 16-17/. Бірақ ол осы «ХҮІІІ-ХІХ ғасырлардағы қазақ әдебиеті» оқулығында әлгі ойын жалғастырмай жазба әдебиетінің қалыптасуын тағы да Абай кезеңіне апарады.

	Бұл қазақ этносын жалпытүркілік бәйтеректің бір бұтағы ретінде қарағанда, сонау Орхон-Енисей ескерткіштерінен бері Алтын Орда дәуіріне дейінгі жазба мәдениетіміздің нұсқаларына біздің де толыққанды мұрагер екендігімізді айту үшін қажет. Күлтегін ескерткішіндегі ойма жазулар, «Қорқыт ата кітабы», Баласағұн, Қашқари, Рабғузи шығармалары бұдан өзге де ҮІІ-ХІҮ ғасыр арасында Шығысы – бүгінгі Монғолия мен Қытайдың жерінен, Батысы – сонау Қара теңіз бен Азов теңіздеріне дейін созылып жатқан алып аймақта туған жазба мұралар – қазақ халқына да ортақ тарихи қымбат жәдігерлер. Сонымен бірге бұл мұралар өзбекке де, әзірбайжанға да, түркіменге де басқа да түркі халықтарына ортақ мұралар. Сондықтан бұл мұраларды біз ұлттық дербес, яғни қазақ ұлтының төлтумасы ретінде қарай алмаймыз, оларды тарихи-мәдени құндылықтар ретінде қастерлеп, ұлтымыздың ілкі тарихы болғаны сияқты, рухани қазыналарымыздың да көне көздері бар деп қабылдаймыз. Осы тұста академик Р.Сыздықтың: «Халықтың ұлт ретінде ұйымдасуына ұйтқы болатын фактордың бірі жазба әдеби тілі болуға тиіс. Абай мұндай ұйтқылық қасиетті шағатай тіліне негізделген ескі жазба дәстүрден көре алмады, ондай күшті Абай сан ғасырдан қазақ поэзиясына қызмет кетіп келе жатқан ауызша тараған төл әдеби тіл мен халықтың сөйлеу тілінен көріп тапты» – деген ойының алғашқы сөйлемінде үлкен көрегендік жатыр /4, 278/. Олай дейтініміз – жалпы тілдің өзі бір ұлтты ұйыстырушы қуатты рухани құбылыс. Ал, жазба тілдің болуы тілдің осы қызметін одан сайын еселей түседі. Жазба әдеби тілімізді таза қазақ ұлтына қатыстырып айтатын болсақ, онда, әлбетте, оның басталуын сол қазақ ұлтының дербес ұлт ретінде тарих сахнасына шыққан дәуірлерден іздегеніміз шындыққа әлдеқайда жақын болмақ. Ал, ғалымның Абайға қатысты айтып, кемеңгер суреткердің тіл таңдауы жөніндегі сөзіне қосылу қиын. Абайдың алдында ескі жазба дәстүрінің болғаны рас, бірақ ол сол тілде шығарма жазылады деген сөз емес. Әлбетте, Абай өзінің күнде сөйлеп, ойлап жүрген тілінде жазатыны табиғи құбылыс қой.

	Қазақтың жазба әдеби тілі халқымыздың өзі тұтынып жүрген тілінде ғана жасалмақ. Өйткені, біздің жеке ұлт ретінде қалыптасуымыз діліміздің де, тіліміздің де дербес болуына тарихи да, табиғи да мүмкіндіктер туғызды. Бұрын бір мемлекеттік бірлестік болғанымызбен, кейін жеке ұлт болып ірге ажыратқан бауырлас халықтарға ортақ болған тілді қалай десек те, біздің әдеби тіліміздің ертедегі түп-төркіні болғанымен, қазіргі жазба әдебиетіміздің бірден-бір қайнары, дәл бастауы ретінде көрсету, жазба әдеби тілдің дәстүрлі арнасы ретінде қарау жалпы әдеби тілдің, оның ішінде, көркем әдебиет тілінің табиғи өрістеуіне, эволюциялық дамуына аса үйлесе қоймайды. Оны көне ескерткіштердің жанры, стилі мен қазақ хандығы тұсында туған жыраулар поэзиясының жанры, стилі арасындағы айырмашылықтан байқаймыз. Қазақ жырауларының өлең-толғаулары алдыңғы әдебиеттің дәстүрін берік ұстанды деп толық әрі сенімді түрде айта алмасымыз да хақ. Қазіргі кезде жазылған кейбір еңбектер осы екі кезеңнің шығармаларын ұқсатпақ ниетпен әр қилы пікірлер айтуда. Дегенмен, олардың бұл пікірлерінде тарихи-әдеби шындықтан да «осылай болса екен» деген ниет басым екендігін айта кетпекпіз. Сонымен бірге ежелгі дәуірде туған еңбектердің барлығы көркем әдебиет мағынасындағы шығармалар емес екендігін де айта кеткеніміз абзал. Олар, негізінен алғанда, бүгінгі күн мінберінен көз салғанда, таза сөз өнері туындысына қарағанда, тарихи-мәдени құндылығы айрықша жәдігерлер. Біз олардан ең алдымен көркем әдебиет тілінің, сөз өнері стилінің ерекшеліктерін емес, тарихымыздың таңбаларын, халқымыздың байырғы танымының белгілерін іздейміз. Сондықтан оларды бүгінгі жазба әдебиетіміздің, тіпті, ХҮ-ХҮІІІ ғасырлардағы ауызша әдебиетіміздің немесе ХІХ ғасырдың І жартысында аңғарыла бастаған жазба әдебиетіміздің дәстүрлі бастауы деп қарай алмаймыз. Олардың арасындағы байланысқа келетін болсақ, онда ұқсастықтан гөрі өзіндік ерекшеліктердің мол екендігін айқын аңғарар едік.

	Қазақтың жеке ел, дербес жұрт болғандағы ХҮ жүзжылдықтан бергі дәуірдегі сан ғасырлық сөз өнерінде жазба әдебиеті қашан туған, қалай туған, оның басында тұрған кімдер еді деген сауалға келгенде, оған қанағаттанарлық жауап табу үшін әдеби үдерістің өрістеу жолдарына да, бізден бұрын айтылған ой-қисындарға да жүгінуіміз қажет. Яғни бұл өзі ғылыми проблематикалық сауал болғанымен, оның шешімді жолына жету үшін бұл ғылыми тақырып турасындағы ой-пікірлерді мейлінше толық қамтып алған жөн сияқты.

	ХІХ ғасырдың І жартысында дүниеге келген жазба әдебиет үлгілері өзінің стилі жағынан әлі де ауызша әдебиетке жақын болатын. Бұл ескі мен жаңаның арасында бола беретін дәстүр мен жаңашылдықтың ортасындағы табиғи құбылыс. Сондықтан біз жазба әдебиетінің бастапқы дәуірінде туған шығармаларға бүгінгі көркем әдебиетке тән жоғары талаптарымызды қоя алмаймыз. Жаңаның өзі бұрынғы бардың бауырынан жаратылып, бірте-бірте уақыт өте келе өзіндік болмысын қалыптастыратындығын, содан кейін ғана барып жаңашыл дәстүр жасалатындығын, тарихи-әдеби үдерісте эволюциялық жолмен ғана жетекшілік орынға ие болып, соған орай, өзіндік әдеби дәуір қалыптасатындығын қаперде ұстағанымыз абзал.

	Жоғарыда аталған ақындардан басқа тағы да бірқатар ақындар өз шығармаларын жазбаша түрде тудыруы әбден мүмкін. Біз бұл арада ондай мүмкіндікке де орын беруге тиісті сияқтымыз. Өйткені, олардың айтып немесе жазып қалдырғаны туралы нақты деректер тұрмақ, көрнекті ақын-жыраулардың бізге жеткен, қазіргі жинақтарға еніп жүрген шығармалары сол шығармашылық иелерінің толық дүниелері емес екені белгілі. Сондықтан біз ХІХ ғасырдың І жартысында, тіпті, оның алдындағы кезеңдерде өз туындыларын жазып шығаратын ақын-жыраулардың біз білетіннен едәуір көп болатындығына шүбә келтірмегеніміз абзал. Осы кезеңдегі сөз өнері иелерінің саны жөнінде Ә.Дербісәлин: «Біздің қазір осы кезең бойына білетін ақындарымыздың саны әрі кеткенде 60-70-тен аспайды. Бұл – бізге ең көп жеткен, әдебиетіміздің ең дамыған тұсы деп жүрген ХІХ ғасыр поэзиясының өзі бастапқы мол қалпында толық сақталған жоқ, ал бізге жеткені бір кездегі үлкен поэзияның белгілі бір бөлігі деген сөз» – деп жазады /10,4/. Аталған кезеңнен жоғары оқу орындарына арналған оқулықтарға, хрестоматияларға, әртүрлі жинақтарға еніп жүргені 40-50 ақынның мұралары ғана. Сондықтан біз жазба әдебиетінің қалыптасу кезеңінде шығармашылық еткен аз ба, көп пе аталып жүрген ақындардан өзге де шығармашылық иелерінің болғандығын сеніммен айта аламыз. Тіпті, сол оқулықтар мен хрестоматияларға мұралары еніп жүрген ақын-жыраулардың шығармалары да бізге толық жетпегені белгілі. Айталық, ХҮІІ ғасырдағы ең белгілі деген Жиембет жыраудың біздің заманымызға дейін 4-5 толғауы ғана жетсе, Марғасқа жыраудың бір толғауының жұрнағы ғана бүгінге жетіп отыр. Ал, Ақтамберді сияқты ұлы жыраудың біздің заманымызға жеткені – 8-9 толғау ғана, олардың өзінің толық мәтіні сақталмаған, тіпті, өмірі мен шығармашылығы басқа жырауларға қарағанда, ең көп зерттелген, бір кездегі оқулықтарымызда төл әдебиетіміздің басы болып келген ең ұлы жырау, ғасырға жуық өмір сүрген абыз Бұқар жырау Қалқаманұлының бізге жеткен барлық толғауларының өзі жұқа кітапшаға ғана сиып кететін дүниелерді құрайтыны белгілі. Ал, қазақтың ақын-жырауларының көл-көсір мұра тудырғаны жөнінде мәліметтер жеткілікті. Бұған қоса, соңғы жылдары табылып, жарияланып жатқан көркем дүниелер бұған куәлік етеді. Әлі де талай мұраның табылуы, сөйтіп жарыққа шығуы әбден мүмкін. Мәселен, Ә.Дербісалин «Ноғайбай, Үлкенбай, Наурызбай сияқты өз кезінің белгілі сөз шеберлерінің бірде бір ауыз өлеңінің сақталмағандығын» осыдан ширек ғасыр бұрын жазған болатын. Десек те, ХХІ ғасырдың басында Ноғайбай Сүлейменұлының өлең-толғаулары, айтыстары, тіпті, дастандары табылды. Ол жеке жинақ болып белгілі қаламгер-ғалым, профессор Тұрсын Жұртбайдың алғысөзімен «Алаш мұрасы» жүлгесімен жарыққа шығып, көпшілікке жол тартты. Сондай-ақ, қазіргі кезде Шалкиіз жыраудың, Үмбетей жыраудың, Бұқар жыраудың, Шал ақынның, Мәшһүр Жүсіп Көпейұлының тағы басқа ақын-жыраулардың шығармалары табылып, бірқатарының жеке жинақтары жарыққа шығуда. Осының бәрі біздің әдебиет тарихы жөніндегі ғылыми ой-пікірлеріміздің кеңеюіне, кейбір көзқарастарымыздың толығуына, тіпті, өзгеруіне де алып келуі мүмкін. Бұл бүгінгі әдебиеттануымызда қалыптасқан әдебиет тарихын дәуірлеу мәселесіне жаңаша қарауды, оның шынайы кестесін жасауды қажет ететіні түсінікті. Осы әдебиет тарихын дәуірлеу мәселесінің шегінде шешілетін басты мәселелердің көкейкестісі әрі маңыздысы – жазба әдебиетінің туу, қалыптасу, даму кезеңдеріне қатысты ғылыми мәселе.

	Жазба әдебиеті жөнінде бұрын-соңды айтылған пікірлерді саралай келгенде, бұл әдебиеттің тууы мен қалыптасуы турасында, негізінен алғанда, үш түрлі пікірдің қалыптасқандығын байқаймыз. Бірқатар ой-пікірлерде жазба әдебиетінің тууы шығарманың тікелей хатқа түсуімен, яғни автордың өз шығармасын жазып шығаруымен байланыстырылады. Бұл пікірді қуаттаушылар жазба әдебиеттің өмірге келуін дінмен байланыстырады. Осындай пікір айтушы топқа А.Байтұрсынұлы, Х.Досмұхамедұлы, Қ.Жұмалиевтер енеді. Ал, жазба әдебиетінің тууын ондағы әлеуметтік мазмұнның тереңдеуімен түсіндіретін топқа М.Әуезовтен бастап, С.Қирабаев пен Н.Келімбетовтың, ішінара Р.Сыздықтың пікірлері енеді. Ал, жазба әдебиеттің тууын жазба стильдің қалыптасуымен байланыстыратын ғалым Қ.Өмірәлиев. Осы үш түрлі пікірді жақтайтын ғалымдардың ғылыми тұжырымдарының баршасында негіз бар болғандықтан, бұл тұста оң-теріс деп біржақты баға беру дұрыстыққа шықпайды. Біз бұлардың осы ұстанымдарын жазба әдебиеттің тууындағы критерилер ретінде алғанымыз абзал. Сөйтіп, қазіргі кезде осы критерилердің және басқа да ықпал етуші факторлардың ғылыми негіздемелерін даярлап, оларды әдебиеттің тарихы тұрғысынан әрі теориялық тұрғыдан тиянақтап алғанымыз жөн. Бұл арада ғылыми өлшем әдебиеттің өзімен берік байланыста жүзеге асырылғаны жөн. Осылай еткенімізде ғана әдебиет тарихын зерттеуге қатысты әдіснама қалыптасып, мұндай ғылыми-теориялық тұжырымдар әдебиет тарихы саласындағы зерттеулерімізге негіз болары сөзсіз. Осындай шынайы, әдебиеттің өзіндік эволюциясынан туған ғылыми әдіснама жасалса, әдебиеттанудағы жаңсақ ойлар, үстіртін пікірлер жөнделетін болады. Бұл ғылымның дамуына іргелі үлес қоспақ.

	Ендігі мәселе – жазба әдебиетінің кімнен немесе кімдерден басталатындығы жөніндегі маңызды мәселе болып табылады. Бұл орайда да әр кезде айтылған ғылыми пікірлер баршылық. Мәселен, Мұхтар Әуезов «Бектік құлауға айналып, өндіріс капиталы дәуірлей бастаған кездің әдебиеті» еңбегінде: «Қазақ әдебиетінде дін сарынын алғаш бастайтын ақын осы Шортанбай болса, бұл өзі мұсылманшылықты исламның дін кітаптарынан алған адам болады. Ең алғаш жазып жырлаған, оқыған ақын да осы болуға ылайық» деп жазады /11,318/. Осыған жуық пікірді 1959 жылғы конференцияда Шортанбай жөнінде баяндама жасаған С.Талжанов та айтады. Ол: «Біздің ойымызша, Шортанбай ауыз әдебиеті мен жазба әдебиеттің арасында жатқан көпір...Қазақ өлеңін бұрынғы көлденең сөздерден адалап, ауыз әдебиетін жазба әдебиетке жеткізген ақын» – деу арқылы Шортанбайды жазба әдебиетінің алғашқы ақындарының бірі ретінде бағалаған /12,192-193/. Шортанбай Қанайұлын жазба әдебиетінің басы ретінде бағалаудың жөні де, реті де бар. Төл әдебиетіміздің тарихындағы ең үлкен ағымның басы болған Шортанбай сияқты ірі шығармашылық иесін жазба әдебиетінің алғашқы ақыны десек, онда біз жазба әдебиетіміздің негізі – діни әдебиетте екендігіне илана келе, осы тұста сөз өнерінің әлеуметтік мазмұнына басымдық беретін Мұхтар Әуезовтың де жазба әдебиеті жөніндегі пікірінің діни әдебиеттен алшақ еместігін аңғартамыз.

	Шортанбайдан жас үлкендігі болмаса, оған замандас ақын, ХІХ ғасырдың І жартысындағы әдебиетіміздің ең ірі өкілдерінің бірі Дулат Бабатайұлының шығармашылығын жазба әдебиетіміздің алғашқы туындылары ретінде бағалайтындар да бар. Олар тілтанушы ғалымдар Қ.Өмірәлиев пен Р.Сыздық. Айталық, Құлмат Өмірәлиев: «Дулат қаламды қолға алып, сөзін жазып шығарып, өлең сөздегі осы формашылдық дәуірді бастады» деп жазса,/13,44/ Рәбиға Сыздық: «Қазақтың жазба поэзиясының алғашқы нышандары Дулат өлеңдерінен көрінеді» – дейді /4,208/.

	Әдебиет тарихын зерттеушілердің біразы жазба әдебиетіміздің бастауын Абай шығармашылығымен байланыстырады. Бұл ретте Ә.Қоңыратбаевтың:

	««Абай поэзиясы шын мәнінде қазақтың ұлттық тілі мен жаңа жазба әдебиетінің туғандығының айғағы болған еді» деген пікірін /14,192/, З.Ахметовтың: «Абай – қазақтың жаңа реалистік жазбаша поэзиясының, әдебиетінің негізін салды» – дегенін /15,236/, Ө.Әбдиманұлының: «Абай негізін қалаған жазба әдебиеттің ең бір шырқау биікке көтерілген тұсы – ХХ ғасырдың бас кезі» – деп жазғанын келтіреміз /16,82/.

	Абайды жазба әдебиетінің басы деп бағалау үрдіске айналған. Мектеп, орта және жоғары оқу орындарының оқулықтары мен оқу құралдарында, кемеңгер ақын шығармашылығына арналған көптеген мақалаларда, кітаптарда осы ой жиі қайталанады. Ондай ой айтушылардың көпшілігі өздерінің бұл тұжырымдары жөнінде бәлендей ғылыми уәж, ғылыми дәлел айта бермейді. Сондықтан мұндай пікірлер дәлелденген ғылыми тұжырымдардан да дайын ойды қайталау болып көрінеді. Сол себепті де оны кеңінен түсіндіру қажет.

	Әдебиет тарихындағы Абайдың айрықша орны, кемеңгер тұлғаға деген бүкілхалықтық құрмет, әсіресе, әдебиетші қауымның данышпан суреткер шығармашылығына деген айрықша сүйіспеншілігі мен махаббаты оны жазба әдебиетінің басы, негізін салушы деген тұжырымға әкелген сияқты. Бұл әрі түсінікті, әрі табиғи құбылыс. Әлбетте, Абай орасан тұлға, әдебиет тарихындағы, жалпы ұлттық руханият тарихындағы аса зор адам. Дегенмен, біз үшін де, «Өңкей жалған мақтанмен, Шынның жүзін бояйды...» деген Абай үшін де шындық қымбат! Абайды бір кісідей, жай бір кісідей емес, зор кісідей зерттеген Әуезовтың өзі: «Қазақта жазба әдебиет Абайдан көп бұрын басталған» – деген/2,79/. Сондықтан біз жазба әдебиетінің тарихындағы Абайдың орнын оның өмір сүрген кезеңіне, шығармаларына лайық айқындауымыз қажет. Біздің ойымызша, қазақтың жазба әдебиеті Абайдың ақындықты бастаған жылдарынан кем дегенде отыз жылдай бұрын, бәлкім одан көбірек бұрындары туған. Ал, Абайды жазба әдебиеттің басы деп жүргендер – оның шығармашылығының басқа басты қасиетін мегзейтіндері байқалады. Ол Абайдың қазақ әдебиетіндегі сыншыл реализмнің негізін салып, осы әдеби бағытты, оның негізіндегі реалистік бейнелеу тәсілінің озық, үздік үлгілерін ұлттық сөз өнеріміздің бойына дарытқаны жөніндегі мәселе. Жазба әдебиеттің негізін салу мен жаңа әдеби бағыттың негізін салу, әрине, бірдей құбылыс емес. Александр Пушкиннің орыс әдебиеті үшін бағасы қаншалықты жоғары болғанымен, оны ешбір ғалым, жалпы орыс әдебиеттануы жазба әдебиеттің негізін салды деп айта қоймайды. Ағылшынның Шекспирі, испанның Сервантесі, немістің Гетесі, өзбектің Науаиы жөнінде де мәселе осындай. Сол себепті біз Абайды жазба әдебиетінің емес, қазақ әдебиеті үшін бұрыннан бар бірақ идеялық-көркемдік жүйесі қалыптаса қоймаған бағыттың – сыншыл реализм әдеби бағытының негізін салушы дейміз. Оны алғаш аңғарған Ахаң ол жөнінде аса білгірлікпен: «Қазақ әдебиетінің асылдануына, әсіресе әсері күшті болған Абай сөздері. Абаймен қатар басқалар да шыққанмен олар асыл сөздің жаңа сипатын Абайдан айқын көзге түсерлік етіп көрсете алған жоқ. Сондықтан қазақ әдебиетінің сындар дәуірі Абай сөздерінен басталады» деп жазған болатын /1,278/.

	Жазба әдебиетінің кімдерден басталатындығы жөніндегі келесі бір пікірлерде Ыбырай Алтынсарин, Мәшһүр-Жүсіп Көпейұлының есімдері аталады. Ыбырайдың есімі Әуезовтің «Қазақ әдебиетінің қазіргі дәуірі» еңбегінде Шортанбай, Мәшһүр Жүсіп, Нарманбет есімдерімен бірге аталса, ал, М.Ғабдулин, І.Кеңесбаев еңбектерінде Абаймен қосақтала айтылады. Мәшһүр Жүсіп Көпейұлын жазба әдебиетінің басы ретінде көрсету Смағұл Сәдуақасұлы еңбегіне тән. Оның орыс тілінде жарық көрген «Киргизская литература» еңбегінде: «Основоположниками письменной литературы были Ж.Копеев, по прозванию «знаменитый» и несколько позднее его Абай Кунанбаев, о котором речь будет идти впереди. Ж.Копеев первый от принятого в то время акынами обычная – хвалить свой род и самого себя, переходит к песне, воспевающей народное горе. Впервые его стихи вышли в письменном виде, дав сильный толчок новому навравлению, которое можно назвать в истории киргизской литературы именем народничества» – делінеді/17,68/. Бұл арада Смағұл Мәшекеңнің жазба әдебиетінің басы болатындығын оның шығармалары Абайдан бұрын жарияланғандығымен байланыстырған деуге боларлық.

	Мәшһүр-Жүсіп Көпейұлының бірқатар шығармалары «Дала уәлаятының газетінде» жарияланғаны, сондай-ақ, «Хал-ахуал», «Сарыарқа кімдікі?», «Тірлікте көп жасағандықтан көрген бір тамашамыз» кітаптарының Абай жинағынан бұрын жарық көргенін қаперіне алып отырса керек.

	Жазба әдебиетінің туу кезеңі болған шамамен 1830-40 жылдардағы алғашқы үлгілерде жазба әдебиеті өзінің барлық қырынан жазбалық формадағы шығарманың нағыз үлгісін көрсете алмайтыны түсінікті. Бұл таза эволюциялық жағдай. Себебі, қандай құбылыс болсын, оның ішінде, әсіресе, рухани құбылыстардағы жаңа бастамалар бірден ерекшеленіп, бұрынғы байырғы дәстүрлерден оқшауланып тұра қалмайды. Кез келген жаңа дүние бұрыннан бардың бояуымен көрінеді десек, жазба әдебиетінің алғашқы нұсқаларына қатысты да осы ойды тағы бір мәрте қайталауға тура келеді. Жазу, шығарманы жазып жариялау үдерісі басталған шақта сол шығарманың жанры, композициясы, тілі, әсіресе, стилі бұрынғыша көрініс береді. Сөйтіп, бірте-бірте ұштала келе, қалыптаса келе, жаңа түрге ие болады. Бұл жөнінде жалпы қазақ ғылымынан лайықты орнын ала алмай келе жатқан, академиялық білімнің иесі Құлмат Өмірәлиев аса терең, өміршең ой білдірген болатын. Аса дарынды ғалым «Қазақ поэзиясының жанры және стилі» атты еңбегінде: «Бірақ жазу өлең сөздің жаңа түрін, формасын бірден жасаған жоқ. Көпке дейін ЖАЗУ атты тәсіл-құрал көне үлгіде, бұрыннан бар өлең түрінде сөз жаратып келді. Форма, модель-үлгі біреу болды да, құрал әр түрлі болды. Сөйтіп ауызша туған сөз үлгісі мен жазбаша туған сөз үлгісінің ара-жігі айқын көрінбейді. Ол ғана ма, байырғы кезде ауызша поэзия жасалған түрде өлеңді жазып шығару келе-келе дәстүрге айналды да, ол енді келіп, керісінше, өзіне дейінгі ауызша поэзия үлгілеріне «жазба» сипат берді» – деп жазған болатын /13,86/. Шынында да, шығарманың жазып шығарылуы жазба стильді бірден қалыптастырып кете алмады. Өйткені, көркемдік сана әлі де шығарманы жазып шығарудың жаңа жағдайына сай бейімделмеген болатын, дұрысы – жазба әдеби шығармашылыққа лайық көркемдік сана қалыптасудың алғашқы фазасында еді. Сондықтан алғашқы жазба әдебиет үлгілерін стилі жағынан ауызша әдебиеттің нұсқаларынан ажырату мүмкін еместей күйде болатын. Сол себепті де ғалымның айтқанындай, форма, модель (шығарма) түрі біреу, ұқсас болды да шығарманы тудыру құралдары (ауызша шығару, қаламмен хатқа түсіру) әртүрлі болды. Мұндай шығармашылық үдерістің өзгеруі түптің түбінде шығарманың композициясына оны қалыптастыратын тілдік-стильдік өңіне де өзгеріс енгізбек. Алайда, міне, осы өзгеріс эволюциялық жолмен жедел де емес, аса баяу да емес өзінің уақытымен болатын үдеріс. Бұл үдерістің астарында көркемдік сананың жаңа типке бейімделуі, шығармашылық актінің жаңа жағдаяттары жатады да, олар да эволюциялық жолмен өрістейді. Сондықтан ауызша әдебиет үлгілері мен жазба әдебиеттің алғашқы үлгілерінің арасында айтарлықтай қолмен ұстап, көзбен көрерліктей ерекшелік болмағандықтан, біз жазба әдебиеттің туған кезеңін нақты көрсете алмай жүрміз. Жазба әдебиеттің басталуын сөз еткенде, Абайға жүгіне беруіміз – өйткені ұлы суреткер поэзиясында жазба әдебиетінің бастапқы кезеңі емес, қалыптасқан шағының әлгіндей қолмен ұстап, көзбен көрерліктей бедерлі нұсқасының менмұндалап тұруында. Бірақ Абайдың саф алтындай өлең-сөздерінің осындай кемелдікке жетуі үшін, хас суреткердің ол биікті бағындыруы үшін, диалектика жолымен алғанда, оның алдында кең даңғыл болмаса да бірер соқпақтың болуы тиіс еді. Абай жазба әдебиетінің басы емес, өзінің алдындағы бірнеше ондаған жылдар бұрын тұқымын шашып, бүршігін атқан жазба дәстүрдің есейген бәйтерегі, мәуелі бақшасы. Сондықтан жазба әдебиетінің бастауын дария Абайдан емес, оғанға дейінгі бұлақтардан іздегеніміз абзал.

	Қазақ өміріне, тұрмысына жазу элементінің келуі, – ілгеріде айтқанымыздай діни әдебиеттің қалыптасуымен байланысты. Ислам дінін қазақ сахарасына жеткізген араб жазуы бірте-бірте жазу дәстүрі дінмен бірге қоғамның басқа қажеттіліктері үшін де жұмсала бастады. Ендігі жерде бұл жазуды қазақ қоғамының ең «сөзшіл», «тіл жұмсайтын» әлеуметтік тобы – ақындар қолдана бастады. Өлең шығару кәсіпке айнала бастаған шақта жазу ақындар үшін қажетті құрал бола бастады. Әрине, жазу барлық ақынның құралына емес, алдымен үркердей топтың ғана қажеттілігіне айналды. Осы топ жазба әдебиетіміздің алғашқы өкілдері болуымен бірге «жазу» атты құралдың таратушылары да, қажет десеңіздер көрнекі насихатшылары да болды. Жаза білу, сауаттылық шығармашылық тұлғаның ерекшелігі ғана емес, өз замандастарынан белгілі бір дәрежеде артықшылығы да болды.

	Жазба әдебиеттің тууы мен қалыптасуында, дүниедегі басқа құбылыстар сияқты сұраныс пен қажеттіліктің орны ерекше. Бұл жөнінде кезінде Құлмат Өмірәлиев: «Әрине, жазуды білу, жаза білу – кәсіптің жаңа түрін туғызды. Бірақ ел ішінде мұның қызметін керексінудің қоймауы жазудың дамуына қандай кедергі жасаса, жазу негізінде жаңадан жасалған сөз үлгісінің туып, дамуына да сондай кедергі жасаса, жазу негізінде жаңадан жасалған сөз үлгісінің туып, дамуына да сондай кедергі жасады. Яғни жазу өнерінің жеке бір индивидтің тіршілік құралына, өнер құралына айналу үшін де ол құралдың қызметіне және жемісіне қажетсінетін ортаның, тұтынушы ортаның болуы сөзсіз керек» деп жазған болатын /13,202/. Мұндай «тұтынушы ортаның болуы» ХІХ ғасырдың ІІ жартысына және ХХ ғасырдың басына келгені белгілі. Сондықтан да аталған кезеңдерде жазба әдебиеті өзінің тууы шағынан есейіп қалыптасу кезеңіне аяқ басқан болатын. Қазақ кітаптарының шыға бастауы, қазақ баспасөзінің пайда болуы «тұтынушы ортаның» осындай қалыптасуынан өрістеп жатқаны белгілі. Қоғамның білім-ғылымға бұрылуы, сауатты адамдардың көбеюі жазба әдебиетіміздің қарқынды өсуіне бастады. Сондықтан да, әсіресе, шамамен алғанда, ХХ ғасырдың екінші, үшінші онжылдықтарында жазба әдебиетіміз өзінің қалыптасу кезеңінің даму шегіне қарай өркендеді.



	Әдебиеттер



	1. Байтұрсынов Б. Шығармалары. Алматы: Жазушы,1989.

	2. Әуезов М. Шығармаларының елу томдық толық жинағы. 2 том. Алматы: Ғылым, 1998.

	3. Әуезов М. Шығармаларының елу томдық толық жинағы. 3 том. Алматы: Ғылым, 199 .

	4. Сыздықова Р. Қазақ әдеби тілінің тарихы (ХҮ-ХІХ ғасырлар). Алматы: Ана тілі, 1993.

	5. Сейфуллин С. Шығармалар жинағы. 5 том. Алматы,1966.

	6. Досмұхамедұлы Х. Аламан. Алматы, 2004.

	7. Мағауин М. Қобыз сарыны. Он үш томдық шығармалар жинағы. 8 том. Алматы: Қағанат, 2002

	8. Әдеби мұра және оны зерттеу. Алматы, 1961.

	9. Жұмалиев Қ. ХҮІІІ-ХІХ ғасырлардағы қазақ әдебиеті. Алматы: Мектеп, 1967.

	10. Дербісәлин Ә. Дәстүр және жалғастық. Алматы, 1976.

	11. Әуезов М. Шығармаларының елу томдық толық жинағы. 7 том. Алматы: Ғылым, 2002.

	12. Талжанов С. Шортанбай Қанайұлы// Әдеби мұра және оны зерттеу. Алматы, 1961

	13. Өмірәлиев Қ. ХҮ-ХІХ ғасырлардағы қазақ поэзиясының тілі. Алматы: Ғылым, 1976.

	14. Қоңыратбаев Ә. Қазақ әдебиетінің тарихы. Алматы: Санат, 1995.

	15. Ахметов З. Кемел ақын, кемеңгер ойшыл //Абай. Шығармаларының екі томдық жинағы. Бірінші том. Алматы: Жазушы, 2003.

	16. Әбдиманұлы Ө. ХХ ғасыр бас кезіндегі қазақ әдебиеті. Алматы, 2002.

	17.Сәдуақасұлы С. Танымдық зерттеулер, мақалалар. 1 том. Алматы: Алаш, 2003.





Әдеби үдеріс: дәстүр мен жаңашылдық




	Әдебиет тарихын дәуірлеу әдеби-көркем дамудың бірқатар компоненттерін ғылыми-теориялық тұрғыдан саралауды қажет етеді. Осылардың ішінде дәстүр мен жаңашылдықтың алатын орны ерекше. Дәстүрсіз даму, дамусыз жаңашылдық болмайтыны белгілі. Жаңашылдық әдеби-көркем дамудың белгілі бір фазасында құнарлы дәстүрден барып өркен жаяды. Сондықтан да біз әдеби дәстүрді өткен дәуірде жасалған жалпыұлттық, жалпыадамзаттық маңызы бар бүгінгі заманның рухани қажеттіліктері мен сұраныстарын өтей алатын, көркемдік қуаты айрықша құндылық деп санаймыз. Яғни, әдеби дәстүр – өткен дәуірлердің бүгінгі күнге жарайтын, өзектілігімен ерекшеленетін құндылығы. Таратыңқырап айтсақ, ілгері дәуірлерде қалыптасқан дәстүр жаңашылдықтың өзегіне айналуы үшін оның бойында өзекті идея, өміршең көркемдік болуы шарт. Философиялық тұрғыдан алғанда адамзаттың даму жолы дәстүр мен жаңашылдықтың үздіксіз сабақтасып тұруымен байланысты. Уақыт пен кеңістік ауқымында дамитын өзге де рухани үдерістер секілді әдеби-көркем үдеріске де диалектиканың үзіліссіз және үзілмелі қозғалысы ретінде қарауымыз қажет. Жалпы тіршілік диалектикасындағы осы үзіліссіз және үзілмелі қозғалыстың сипаты әдеби көркем дамудың кезеңдік табиғаты болатындығын және ол әдеби дамудың ажырамас әрі міндетті құрамдас бөлігі екендігін аңғартады. Диалектика заңдылығы бойынша қандай да болмасын рухани үдерістің басталуы, шарықтау шегі, дағдарысқа ұшырауы, өзге бір келесі кезеңге өтуі, яғни алмасуы болмақ.

	«Бәрі де өзгереді...» – дейді дүниенің даму дидарын түсінген ақылмандар. Өмір өзгерістер арқылы дамып, тіршілік сипаты алмаса отырып дүние дөңгелемек.

	Тіршілік көші тоқтамай өмір жалғасу үшін ескінің орнын жаңа баспақ, жаңа ұрпақ өз дәуірінің рухани-көркем сұраныстарын жаңаша қанағаттандырмақ, дүние дидарын жаңа оймен өрнектемек, жаңа сөзбен сомдамақ. Адамзат ойының дүниені көркем игеруінің жолы болып табылатын сөз өнерінің даму тарихында дәстүр мен жаңашылдықтың осындай сабақтастығын жиі аңғарамыз. Белгілі бір дәуірде қалыптасқан әдеби-көркем мұраның баршасы кейінгіге жарар жоралы жолға, игі дәстүрге айнала бермейтіндігі түсінікті. Дәстүрге дәуірдің озығы, кезеңнің үздігі ғана айнала алмақ. Дәстүрге айнала алған әдеби туындылар ғана кейінгіге жетпек. Айталық, ХІҮ-ХҮІІІ ғасырлар аралығында өмір сүрген 10-15 жырауды ғана білеміз, олардың бізге жеткен шығармалары 80-90 ғана. Бірақ осы бес ғасырдағы жыраулардың саны бізге жеткен жыраулардан әлдеқайда көп болғандығы күдік тудырмайды. Соған орай, біз білетін шығармалардан бізге жетпеген шығармалардың саны әлденеше есе көп екендігі де күмәнсіз. Дегенмен, біздің дәуірімізге олардың озығы мен асылы ғана жеткен. Осы озығы мен асылы дәстүр жасаған көркем дүниелер. Жыраулар ХІҮ-ХҮІІІ ғасырларда қалыптастырған осы дәстүр ХХ ғасырдың ортасына дейін сақталып келді. Қазтуған мен Доспамбеттің, Асан Қайғы мен Ақтамбердінің, Үмбетей мен Бұқардың дәстүрлері ХІХ ғасыр әдебиетінің идеялық бағдарына, жанрлық құрылымына, стилі мен тіліне, өлең құрылысына әсер етіп келді. Бірақ, жыраулық дәстүр қазақ әдебиеті үшін мәңгілік бұлжымас құбылыс емес еді. Өйткені, кең сахараны жайлаған қазақ тұрмысының сол ғасырлардағы көші, өмір сарыны, ұлттың ой-өрісі, қам-қаракеті өзгеріске түсетіні жаңа заманның жаңа талаптарына бейімделетіні анық болатын. Соған орай, оның сөз өнері де жаңа өріс таппақ. Жаңа өріс жаңа соқпақ салмақ.

	Дәстүр де халықтың ой-өрісі сияқты, ол ұлттың рухани дамуында үнемі жаңғырып тұрады. Біз мұны, яғни, дәстүрдің жаңғырып тұруын өзектілік категориясы арқылы түсіндіргіміз келеді. Егер оған сұраныс болмаса, онда ол жаңғыра да қоймас еді. Жалпы қандай да болмасын жаңғыруды тудыратын оның қоғамға қажеттілігі, яки зәрулігі. Әдеби дәстүр – кейінгі дәуірлер үнемі рухани қуат алатын құнды қазына дегенде, біз оның осы өзектілігін айтамыз. Қазіргі кезде әлем әдебиетінде, соңғы жылдары өзіміздің әдебиетімізде де фольклорлық сюжеттердің, әсіресе, мифтік оқиғалардың осындай өзектілікке ие болып отырғанын көреміз. ХХ ғасырдың соңғы ширегіндегі ең ұлы тұлғалар Габриэль Гарсиа Маркес романдарындағы, Шыңғыс Айтматовтың повестері мен романдарындағы, қазақ әдебиетінде Оралхан Бөкей повестеріндегі, Есенғали Раушанов, Тыныштықбек Әбдікәкімов, Жанат Әскербекқызы поэзиясындағы мифопоэтиканың жандана, белсенді түрде көркем мәтіндерден орын алуы, – дәстүрдің осындай өзектілігінен туындап отыр. Әрине, аталған қаламгерлердің қай қайсысы да мифтік мазмұнды дайын күйінде ала салмайды, мұнда шығармашылықпен игерілген дәстүр жөнінде әңгіме болғаны абзал.

	Әдебиеттегі өзектілік пен көкейкестіліктің көрінісі, әсіресе, жаңашылдықтан байқалады. Сондықтан да көкейкесті тақырып пен идея, тіпті көкейкесті жанрда болмақ. Сөз өнеріндегі көкейкестілікті тудыратын қоғамдық ойдағы өзекті мәселелер. Әлеуметтік дамудың белгілі бір дәуірдегі өзекті ойлары тақырыптың, идеяның өзектілігін тудыра отырып, жаңаша дәстүрдің қабырғасын қалайды. Өзекті мазмұн көркем мазмұнға айналу барысында әрқашан жақсы шығарма тудыра бермейді. Бұл арада өзектілікпен әуестену құбылыстары да ұшырасып жатады. Мұндай көріністер кеңестік саясатты мадақтау заманында көп кездескен. Бұл адамды, адамның әрекеті мен жан дүниесін шынайы суреттемеуден, адамнан гөрі саяси ұрандар жетегінде кетуден туатын құбылыс десек, бүгінгі күнде де осындай арзанқол, үстірт жазылған шығармалар орын алып отырғаны белгілі. Өйткені, өмірдің өз философиясына, дәуірдің иірімдеріне бармаған шығарманың айтары қашанда арзан болған. Сондықтан сөз өнеріндегі өзектіліктің арқауында қашанда мазмұн мен пішіннің табиғи бірлігі мен үйлесімі тұруы шарт.

	Дәстүр де, жаңашылдық та әдеби үдерістің генераторлары. Кемел дәстүрге сүйенген жаңашылдықтың ғұмыры ұзақ болмақ. Әдеби үдерісте дәстүрді жемісті әрі шынайы жалғастыру – көзсіз еліктеу емес. Ол қашанда шығармашылықпен қабылданып игерілген жалғастық. Бұл шығармашылық жалғастықтың нәтижелі қорытындысы – жаңашылдық құбылысы. Ал жаңашылдық – көркем өнердің, оның ішінде, сөз өнерінің де қозғаушы һәм дамытушы күші. Жаңашылдық арқылы әдебиеттің бейнелеу мүмкіндіктері артады, жаңа көркемді концепциялар мен жүйелер туып қалыптасады. Жаңашылдық әдеби үдерістің өзегі мен арқауы бола отырып, ұлттың ойлау жүйесінің тереңдігі мен көп қырлылығын және ұлт тілінің көркемдік әлеуетін де байқатады. Дәстүр мен жаңашылдық диалектикасы қай кезде де алға қадам жасаудың, дамудың кепілі.

	Әдеби үдеріс ауқымында тек әдеби-көркем факторлар ғана емес, сондай-ақ, оған қоғамдық сананың саясат, философия, дін, құқық, мораль, ғылым сияқты формалары да айтарлықтай ықпал етеді. Мәселен, Абай өнернамасының арқауында ислам дінінің, Мағжан поэзиясының мазмұнында саяси-тарихи әсер ретінде Алаш қозғалысының, Сәкен шығармашылығының өзегінде кеңестік идеологияның ықпалы бар екендігі белгілі. Әдеби дәуір аясында дүниеге келген қандай да болмасын көркем шығарма белгілі бір қоғам шындығының жемісі әрі көрінісі, қандай да болмасын қоғамдық ойдың көркем сұлбасы. Бұл ретте көрнекті орыс оқымыстысы В.М.Жирмунскийдің: «Әдеби дамудың тарихи үдерісінде объективті және субъективті қырлары болады. Объективті қыры – әдебиетке сәулесін түсіретін қоғамдық шындықтың өзінің төл өзгерістері болса, субъективті қыры – болмыстың өзгерістерінен өріс алатын қоғамдық сананың өзгерісі» /1,419 / деген пікірін айта кетудің реті бар. Сондай-ақ, бұл арада біз әдебиет қоғамда орын алып отырған саяси, қоғамдық, әлеуметтік оқиғалар мен құбылыстардың тікелей көшірмесі емес, қорытылған белгілі бір суреткерлік дүниетанымнан туған көркемдік таным екендігін естен шығармағанымыз абзал. Бұл оқырман үшін де, жазарман үшін де терең түйсінуді қажет ететін талап. Оқырман әдеби дүниеге шындықтың көркем көрінісі ретінде қарауы қажет болса, жазушы әлдебір саяси-әлеуметтік құбылыстың жаршысы, ұраншысы, көшірмешісі, хатшысы емес, тамыршысы екендігін ұмытпағаны абзал. Бұл туралы Асқар Сүлейменов Мұхтар Әуезовке арналған «Болмыспен бетпе-бет» мақаласында өзіне тән білгірлікпен былай депті: «Өнертаныс пен өміртанысты туа бітті бөліп қарай алмаған Әуезов сирек жазушыға да, қалың жазғышқа да етікшінің өкше бізіндей кірш батырып алдымен осыны ұқтырды – ел сүюдің, идея сүюдің жаттығулармен репетициялармен келетін салдар емес, бар болса бар, жоқ болса жоқ қан екенін, жан екенін ұқтырды, суреткердің кернейші емес, қобызшы екенін ұқтырды,суреткердің атының аһтаққұл емес, Барыпкелді, Шауыпкелді, Шалыпкелді, тіпті Алыпкелді емес, Семсер, Сарын, Түз, Асу, Тарпаң, Арна атаулыға керектігін ұқтырды» /2,103/. Жазушының қоғамдағы орны, белсенділігі сол қоғамның өзімен байланысты болып, үнемі біркелкі бола бермеген. Оған хандық дәуірдегі жыраулардың мәртебесі, отаршылдық дәуірдегі ақындардың орны, кеңес дәуіріндегі қаламгерлердің функциясы куә боларлық.

	Әдебиеттегі дәстүр мен жаңашылдықтың өзара байланысы мен ерекшеліктері – әдебиет тарихын дәуірлеу барысында айқын аңғарылады. Өйткені, дәстүр мен жаңашылдық әдеби үдерістің жүрер жолын, барар мекенін көрсетерлік құбылыстар. Сондықтан да әдеби-тарихи үдерістің өрістеу жолдарын жүйелеу – әдебиет тарихын дәуірлеумен тікелей байланысты. Бұл үдерістің сипатын анықтау үшін белгілі бір дәуірде көркемдік жүйе жасайтын, қалыптастыратын критерилерді табу қажет. Мұндай көркемдік критерилер әдебиет тарихының белгілі бір уақыт аралығындағы кезеңіне тән ортақ ерекшеліктерді көрсете алатындай болуы тиісті.

	Әдебиеттің тарихын дәуірлеу оның даму динамикасын белгілі бір қисынды нобайға түсіру, үдерістің басты сипатын айқындау. Сондықтан да дәуірлеу барысында әдеби үдерісті белгілі бір уақыттық бөліктерге жіктеу арқылы дамудың жалғастығын, дәстүр мен жаңашылдықтың табиғатын, ұлттың көркем ойлауының әр кезеңдердегі сипатын айқындауға қол жеткізуге болады.

	Осы арқылы әдеби идеялар мен формалардың табиғатын танумен бірге ұлттың көркем ойлауындағы өзекті мәселелерді тануға боларлық.

	Әдебиет тарихының ішінара әдеби дәуірлерге бөлінуі, бір дәуірдің бәсеңсіп, келесі бір дәуірдің белең алуында дәстүр мен жаңашылдықтың орны айтарлықтай. Егер бұл екі іргелі категория болмайтын болса, әдебиет тарихы өзіндік дәуірлерге де бөлінбес еді. Әрбір әдеби дәуір өзіндік дәстүр қалыптастырады. Ондай дәстүрдің басы жаңашылдық болып, ол бірте-бірте дәстүрге айналады. Содан соң ол дәстүрдің ең таңдаулы үлгілері келесі дәуірдің қажетіне жарайды да, олар жаңа дәуірде бұрынғыдай жолбасшылық рөлге емес, толықтырушылық қасиетке ие болады. Жаңа дәуір өзінің жаңа идеялық-эстетикалық талаптарын орнықтырады. Мұндай жаңа талаптар да бірте-бірте дәстүрге айнала бастайды. Бұл дәстүр де қалыптасады, дамиды. Ары қарай жаңа кезеңге орын бере бастайды. Сөйтіп, дәуірден дәуір алмасады. Ұлттың рухани дамуы оның көркемөнерін де, оның ішінде, сөз өнерін де үнемі дамытып, әр дәуірде оны жаңа рухани-мәдени өріспен ілгерілетіп отырады. Егер мұндай кезеңдік даму болмаса, жалпы қазақ поэзиясы Бұқар, Дулат, Абай, Мағжан, Қасым, Мұқағали сияқты әр қайсысы өзінше көркемдік әлемін қалыптастырған ірі тұлғаларды білмес еді. Әдебиеттің кезеңдік дамуы оның жаңарып, жаңғырып тұруының көрінісі. Сондықтан әдебиет тарихындағы әрбір кезеңнің маңызы мен орны дәйектеліп, сол кезең ауқымында туған идеялық болсын, көркемдік болсын, жанрлық болсын бастамаларға тиісінше баға берілуі тиіс.

	Жалпы әдеби-тарихи дамуда ірі суреткерлер шығармаларында бедерлене байқалатын жаңашылдық қырларының түп-төркіні олардың заманынан да ілгері кезеңде жасалған ақын-жазушылардың туындыларынан аңғарыла бастайды. Ол бір жағынан тарихи-әлеуметтік қатынастардың орнығу эволюциясымен, соған сәйкес қоғамдық пікірдің қалыптаса бастауымен байланысты болса, екінші жағынан әдеби-дәстүр жалғастығымен де түсіндірілсе керек-ті. Қоғамдық сананың бір түрі болып табылатын көркемдік сананың осындай заңдылығы сөз өнеріміздің сан ғасырлық тарихында бірнеше тұста мейлінше ерекшелене көзге түседі. Сондықтан жаңашылдық мәселесі сөз болғанда, оны ұлт әдебиетінің жалпы ұзынсонар тарихынан да, сондай-ақ, белгілі бір кезең ауқымынан да қарастырған абзал. Көрнекті орыс әдебиеттанушысы М.М.Бахтин «Новый мир» журналы редакциясының сауалына жауап» атты мақаласында «шағын тарихи уақыт» және «үлкен тарихи уақыт» деген ұғымдарды қолданған болатын. Ғалымның «шағын тарихи уақыт» дегені автор өмір сүріп отырған заман болса, ал «үлкен тарихи уақыт» дегені жалпы алдыңғы тарихи дәуірлер. Ол көркем шығарманы ғылыми талдау жөнінде айта келіп, оның барша қырларын үлкен уақыт ауқымында ашылатындығын айтқан болатын. «... шығарманың тамыры өткен дәуірлерге кетеді. Әдебиеттің ұлы шығармалары ғасырлар бойы дайындалады, ал олардың өмірге келу дәуірінде ұзақ та күрделі жетілу үдерісінің әбден піскен жемістері ғана алынады» дейді М.М.Бахтин /3, 330-333/. Орыс ғалымының осы ордалы ойын дамытар болсақ, жазушы еңбегінің негізінде бұрынғы бай дәстүрлердің ықпалы жатыр. Сондықтан да әдеби даму барысындағы дәстүрге келсек, дәстүр дегеніміз – кешегі мен бүгінгінің сабақтастығы, олардың түйіскен жері. Жай ғана түйіскен жері емес, бұрыннан бар ұлттың көркемдік санасының кейінгі ұрпаққа дәстүр арқылы берілуі, дұрысы – даруы. Бұл арада, біздің ойымызша, ұлттың тарихи һәм көркемдік жады тұрады. Осы дүниені көркемдік тұрғыдан қабылдау дәстүрі қандай да болмасын ұлтқа тән болып, сол ұлт әдебиетінің эстетикасы мен поэтикасын қалыптастырып жатады. Мұндай көркемдік қабылдауда тек әдеби дәстүрлер ғана емес, сонымен бірге жалпы мәдени дәстүрлердің ізі сақталып, ол ұрпақтан-ұрпаққа жетіп отырады. Оны өз мысалымызда таратып айтар болсақ, қазақ қаламгерінің көркемдік танымында таза әдеби дәстүрлермен бірге, фольклорлық дәстүрлер, шешендік өнердің дәстүрлері, сондай-ақ, діни-философиялық, философиялық және психологиялық дәстүрлер бар. Әлбетте, жазушы үшін бұлардың ішіндегі маңыздысы, жанына жақыны көркем-әдеби дәстүрлер. Сонымен бірге, жазба әдебиетінің дамуымен бірге ұлттың көркемдік танымына басқа халықтар әдебиеттерінің дәстүрлері де ене бастағандығын ұмытпауымыз қажет.

	Ұлт әдебиетінің ұзынсонар тарихына үңіліп, ондағы дәстүр мен жаңашылдықтың сипатын қарастырар болсақ, онда ең алдымен қазақ сөз өнерінің қайнарынан саналатын жыраулық поэзияға үңілгеніміз жөн. Қазақ хандығы тұсындағы деп аталынып жүрген төрт ғасырлық тарихы бар жыраулар поэзиясында жауынгерлік пафостың орны айрықша. Дегенмен, Ақтамберді, Үмбетей, Марғасқа толғауларындағы әлгіндей идеяны бұл дәуір поэзиясының ең басты мазмұны дей алмаймыз, оған қоса ел бірлігі, өсиеттік-ғибраттық мазмұндағы толғауларды да атауға болады. Ал, жауынгерлік, күрескерлік поэзия дегенде санамызға Исатай бастаған көтеріліс, Кенесары бастаған ұлт-азаттық қозғалыс төңірегінде туған әдебиет еске түседі. Осы тараптағы ақындардың бейнелеу арсеналында жыраулар дәстүрінің бірқатар көркемдік компоненттерін көруге боларлық. Жыраулар поэзиясының басты тақырыбы мен идеясы жөнінде сол ғасырлардағы қазақ мемлекетінің саяси-әлеуметтік дамуымен сабақтастырыла біршама жазылды. Мұхтар Мағауин зерттеуінде қазақ әдебиеті тарихының алғашқы кезеңі ретінде негізделген жыраулық әдебиет дәстүрдің дені – толғау жанрымен байланысады. Жалпы алғанда, жанрдың әдеби дамудағы орнын меңзегенде біз жанр – әдеби дәуірдің негізгі көрсеткіштердің бірі деген қағиданы орнықтыруымыз керек. Осыдан өрістете келе, жанрды әдебиет тарихын дәуірлеудегі басты әдеби – көркем мінездемелерден бірі ретінде танып, жанрдың құрылымдық-көркемдік қырларын дәстүр тұрғысынан да, жаңашылдық тұрғысынан да қарастырғанымыз да абзал. Сонда белгілі бір әдеби дәуірде туған, қалыптасқан немесе үстемдік еткен қандай да болмасын жанрдың ілгеріде айтқан құрылымдық-көркемдік тұрпатын тануымыз керек. Жанрдың құрылымдық-көркемдік тұрпаты дегенде, біз жанрқұрушы композиция, стиль деген сияқты мәселелерді көлденең тартып, оның осы ерекшеліктерін түбегейлі талдауды ұсынамыз. Сондай-ақ, жанрдың адресаты, жанрды туғызған өмірлік жағдаят, сол тұстағы әдеби тілдің деңгейі деген мәселелер де ұмыт қалмағаны абзал. Жыраулық поэзияның сақтаушысы һәм бізге жеткізуші әдеби қалыбы болған толғау жанры – ХІҮ-ХҮІІІ ғасырлар бойы бес ғасырдай уақыт қазақ әдебиетінің басты жанры болып келгені белгілі. Сондықтан әдебиет тарихының дәуірлеу сияқты ауқымды мәселеде, дәстүр мен жаңашылдық сияқты аса маңызды мәселеде де бұл жетекші жанр ұмыт қалмауы тиіс. Өйткені, әдебиет тарихындағы жанр мәселесі, яғни жанрдың тарихилығы мәселесі көркем ойдың көркем пішін арқылы берілуінің өзіндік амалы. Сондықтан жанр мәселесі сөз болғанда, шығарма тілі, стилі, композициясы компоненттері де әңгімеге арқау болады.

	Асылы, бастапқыда әдебиетке енген идея болсын, тақырып болсын алдымен ойтүрткі пікір ретінде туады да, өзінің көркемдік қорытындысын келесі дәуірлерде тапса керек. Бұл әлгі идеялардың кең орын алуымен және көркем түрдің жетілуімен байланысты болады деп ойлаймыз. Сөз өнеріндегі белгілі бір идеяның әдепкі көрінісінде, бастапқы тәжірибесінде кемел көркемдік бола бермейді. Мұнда шынайы көркемдіктен гөрі идеяшылдық шығарманың бетінде бірден көзге түсіп қалқып тұрады. Яғни, автор бұл жерде белгілі бір идеяны мейлінше жалаң, мейлінше ашық жеткізеді. Мәселен, Ыбырай Алтынсариннің мектеп қабырғасынан белгілі:



	Бір Аллаға сыйынып,

	Кел, балалар, оқылық.

	Оқығанды көңілге,

	Ықыласпен тоқылық



	деген қарапайым шумақта көркемдіктен гөрі идеяшылдық басым. Ыбырай қазақ әдебиетіне оқу-ағарту тақырыбын алғаш әкелген педагог ақын. Оның өзге өлеңдерінде де, әңгімелерінде де оқу-ағарту тақырыбы осылай, қарапайым түрде көрінеді. Ал, Абайдың ағартушылығында идея автордың субъективті пікіріне айналып, мейлінше сезімге әсер етерлік қуатқа ие болады. Сонысымен де, Абай өлеңдеріндегі оқу-білім мәселесі көркемдігімен ерекшеленеді. Оның:



	Жасымда ғылым бар деп ескермедім,

	Пайдасын көре тұра тексермедім.

	Ер жеткен соң түспеді уысыма,

	Қолымды мезгілінен кеш сермедім.

	Бұл махрұм қалмағыма кім жазалы,

	Қолымды дөп сермесем, өстер ме едім?

	Адамның бір қызығы бала деген,

	Баланы оқытуды жек көрмедім.

	Баламды медрессеге біл деп бердім,

	Қызмет қылсын, шен алсын деп бермедім



	деп жазуында оқу-білім идеясы автордың жеке өмірімен өзектесіп, субъективті реңк тудырады, соның нәтижесінде ақынның ойы нағыз көркем идеяға айналған. Ал, Мағжан поэзиясында мұндай ағартушылық идея жас ақынның әсіре субъективтілігіне көмкеріліп, романтика-сентименталистік ыңғайда айтылды. Оның «Ләззат қайда?», «Мен сорлы» өлеңдерінде автордың ішкі әлемі арқылы бейнеленген оқу-білім тақырыбы алдыңғы дәуірде туған ағартушылық идеяның мүлде жаңа ыңғайда көркемдік шешімге ие бола бастағандығын байқатты. Қандай да болмасын дәстүр жалғастығы шығармашылықпен игеруді, автордың дәстүр ауқымының өзінде жаңа ізденістерін байқатады. Бұл жөнінде М.Поляков: «Жаңа поэтикаға енген дәстүрлі элементтер бастапқыға қарағанда жаңа функцияға ие болады. Тарихи қалыптасқан поэзияның модельдері басқа уақыттың поэзиясына енгенде жаңа әдеби және мәдени жағдаяттардың ауқымында түбірлі өзгерістерге түседі» – дейді /4,329/.

	Әдебиет тарихындағы дәстүр мен жаңашылдық құбылысына көрнекі мысал боларлық әдеби деректердің бірі – поэзиядағы сыншылдық үрдісі. Сыншылдық, сынай отырып өнеге айту дәстүрі Абайға дейінгі дәуірде, арысы жыраулар поэзиясында, берісі Дулат пен Шортанбай замандарында молынан көрінгені мәлім. Алайда, қоғамдық қарым-қатынастардағы келеңсіздіктерді сынау, жеке адам болмысындағы кемшіліктерді мінеу, олардан қорытынды шығара отырып, игі, ізгі, иманды қасиеттерге қарай бейімдеу, бағыттау қазақ әдебиетінде Абай шығармашылығында толымды сипатқа айналғандығы мәлім. Сондай-ақ қазақ поэзиясында ертеден келе жатқан философиялық сарындар өзінің ұлы қорытындысын Абайдан тапты. Абайға дейінгі ақындық поэзияда әлеуметтік сында пессимистік сарынның қабаты қалың келіп, ол заман ақындары қоғамдағы келеңсіздіктерді көбінесе ел басқарған адамдардың жағымсыз типтерін көрсету арқылы бейнелейтін. Мысалы:



	Хан кеткен соң, халықтан қақпа ашылды,

	Қақпа ашылса, табанға хан басылды.

	Батыр кетті – қорғанның құлағаны,

	Қақпасы жоқ, қорған жоқ – ел шашылды.



	Жуан қамшы қол бастар көсем болды,

	Елермелі екіесті шешен болды.

	Би кетті малдылардың айтағында,

	«Бәленді мұқатып бер» десең болды.

	Жанақ ақын



	Қызғыштың даусы көбейді,

	Көлден аққу сырылып.

	Қайырымы кеткен соң,

	Мырзадан қоңсы жырылып,

	Елім дер ер қалмады



	Артына қарар бұрылып,

	Тырнадан би сайладың,

	Ашпассың, елім, көзіңді

	Дулат Бабатайұлы



	Бұл саладағы Абайдың жаңашылдығы өлеңде суреттелген жағдаяттарға терең субъективтілікпен келе отырып, әлеуметтік қатынастарды талдауға барды. Сондықтан да Абайдың сынында әлеуметтік талдау, адамның мінезін тану, мәселенің себебін ашу жағы басым тұратын. Кемеңгер ойшыл суреткер сынай отырып, ақыл айтатын, оның бұл ақылы жайдақ пікірден ада, терең ойға құрылған пәлсапалық ойлар еді. Сол себепті де Абайдың әлеуметтік сынының астарында үлкен ой, ірі қорытындылар жататын. Абайдың сыншылдығы жөнінде Ә.Қоңыратбаев: «Абайдың реализмі анық сыншылдық сатыға жеткен құбылыс. Оның бір басы феодализмге, екіншісі капитализмге тиеді. Осы белгілерде Абай поэзиясының өмірмен шындап туысуы, жарты ғасыр ішіндегі дала өмірінің энциклопедиялық суреті ғана емес, оның өскен талабы мен ой-санасының да елесі бар» деп жазды /5, 193/. Данышпан ақынның:



	Егіннің ебін,

	Сауданың тегін

	Үйреніп, ойлап, мал ізде.

	Адал бол – бай тап,

	Адам бол – мал тап,

	Қуансаң, қуан сол кезде.

	Біріңді, қазақ, бірің дос,

	Көрмесең, істің бәрі бос



	деп жаңа сөз айтуы, – жаңа заманның жаңа ақынының әдебиет сахнасына шыққанын айғақтады. Кемеңгер суреткер үшін өзінің алдындағы ауызша дамыған авторлық поэзия, әлбетте, құнарлы дәстүр болды, бірақ бұлжымас қағида, айнымас үлгі болды деп үзілді-кесілді айта алмаспыз.

	ХҮІІІ ғасырдың ортасы ХХ ғасырдың алғашқы ширегіндегі қазақ поэзиясында туған эстетикалық көңіл-күйдің үлкен бір арнасы – отаршылдыққа қарсылық идеясы. Отаршылдыққа қарсылық сонау Бұқар жырау заманынан, одан беріде зар заман ақындарынан құнарлы орта тауып, ХІХ ғасырдың І жартысында Дулат, Мұрат, Шортанбай т.б. ақындардың шығармаларында кеңінен айтылады. Дулат пен Мұраттағы, Шортанбай мен Нарманбеттегі отаршылдыққа деген сын – дәстүрдің бұзылуы, жердің тарылуы, діннің әлсіреуі сияқты қазақ халқына ауыртпалық әкелген жайттарды бейнелеу арқылы, өз заманына өткенді қарама-қарсылықта бейнелеу арқылы көрінді. Мәселен, Дулаттағы (Кешегі бір заманда,//Қайран қазақ, қайтейін,// Қасиетті еді хан, қараң.// Мынау азған заманда,// Қарасы – антқор, ханы – арам.// Батыры көксер бас аман).

	Сондай-ақ, отаршылдық зардаптары, оған қарсылық ХІХ ғасыр соңында және ХХ ғасыр басында ағартушылық идеялармен сабақтастырыла бастады.

	ХХ ғасыр басындағы ұлтты ояту, рухани жаңғыруға үндеу бағытындағы А.Байтұрсынұлы, М.Дулатов өлеңдеріндегі ағартушылық пен сыншылдықта Абайдың дәстүрі сезіліп тұратын. Дегенмен ол қазақ қоғамындағы Абай заманына түбегейлі айырмашылығы бар жаңа кезең еді. Жаңа кезеңінің жаңа сөзін дәстүр салтындағы жаңа қолтаңбасы қалыптасқан қаламгер емес, жаңа кезеңінің тарихи-қоғамдық жағдайында тәрбиеленген, қалыптасқан қаламгер айтуы тиіс еді. Ұлт-азаттық қозғалыстың идеялары Ахмет, Міржақып, Ғұмар т.б. шығармаларынан көрініс тапқанымен, оның көркемдігі, кемел көрінісі Мағжан шығармашылығына тән. А.Байтұрсынұлы мен М.Дулатов саналы ғұмырларын ағартушық, қайраткерлік жолға арнады. Ал М.Жұмабаевтың ақындық қабілеті ұлт-азаттық идеяны көркем кестелеуге бейім тұратын. Жаңа дәуір ақынының «Тез барам», «Есімде...тек таң атсын», «Жер жүзіне», «Күншығыс», «Пайғамбар» өлеңдері отаршылдыққа қарсылықтың жаңаша жырланғанын байқатты. Ал, Алаш қозғалысы тұсында дүниеге келген Ғұмар Қараштың, Ахметқали Мәметовтың, Сәбит Дөнентаевтың, Жүсіпбек Аймауытовтың, Сұлтанмахмұт Торайғыровтың жырларында бұл мәселе мүлде жаңа қырынан жаңа жігер, қызу қарқынмен жырланды. Бұл Алаш әдебиетінің игі дәстүрлері, тіпті Алаш қаламгерлерінің шығармаларына тиым салынған уақыттың өзінде қазақ ойында, сөз өнерінде өмір сүріп жатты. Сондықтан да Алаш мұрасы тәуелсіздік алған жылдары өзінің табиғи жетекші орнына келіп орнықты.

	Әдеби дәстүрдің өмір сүруі қоғамдық-әлеуметтік жағдаяттардың ұқсас өрбуімен байланысты десек, жыраулық поэзияның кейінгі ғасырларға дейін жалғасуы осының айғағы. Бұған жыраулық дәстүрді арқау еткен ХХ ғасырдың бастапқы ширегіндегі әдебиеттің кейбір үлгілері айғақ. Бұл кезеңде жыраулық дәстүрді ұстанған Ақтан Керейұлы, Базар жырау, Қашаған Күржіманұлы тағы да басқалар өз шығармаларын тудырды. Классикалық кезеңі ХҮ-ХҮІІІ ғасырда өткен жыраулық поэзияның үлгілері ХХ ғасырдың басында сақталуы – жыраулардың әдеби-көркем дәстүрінің өміршеңдігін байқатады. Мәселен, Асан Қайғының:



	Бұл заманда не ғаріп?

	Ақ қалалы боз ғаріп,

	Жақсыларға айтпаған

	Асыл шырын сөз ғаріп.

	Замандасы болмаса,

	Қариялар болар тез шғаріп.

	Ел жағалай қонбаса,

	Бетегелі бел ғаріп.

	Қаз-үйрегі болмаса,

	Айдын шалқар көл ғарпі



	деп келетін толғауының кейінгі дәуірдегі үлгісін Қашаған Күржіманұлынан көреміз. Кейінгі кезеңнің ақыны:



	– Бұл дүниеде не жетім?

	– Кім қажетсіз болса сол жетім.

	Хакімі әділ болмаса,

	Бұқара байтақ ел жетім.

	Көк орай шыққан балқашы,

	Жеусіз тұрып сорласа,

	Ел қонбаған жер жетім.

	Қаңғырған қарсақ таппаса,

	Ащы дария көл жетім



	деп классикалық жыраулар дәстүрін жалғастыра дамытады. Жалпы алғанда, басы сонау ХІҮ-ХҮ ғасырлардан басталатын толғау жанрындағы жыраулық дәстүр Мұрын жырау, Жамбыл жырау шығармаларына дейін жалғасты. Дегенмен, жалғасты деген сөз айна-қатесіз қайталады деген тұжырым емес. Дәстүрдің өзінен соңғы әдебиетте белсенді орынға ие бола беруі әдеби-көркем дамудың өрістеуіне айтарлықтай үлес қоса бермейді. Ондай дәстүр жаңашылдықпен жалғаспаған тұста жаңа дәуірдің рухани сұраныстарын қанағаттандыра да бермейді. Мұндай мысалдар қазақ әдебиетінің бұрынғы кезеңдерін де, сондай-ақ, қазіргі әдебиетте де кездесіп қалады. Ұлттық әдебиеттану ғылымымызда оны алғаш аңғарып, 1918 жылы «Екеу» деген атпен «Абайдан соңғы ақындар» деп мақала жазған Ж.Аймауытов пен М.Әуезов болды. Осы мақалада: «Ғұмар Қарашта Марабай ақын, Бұхар жырау тағы сол сықылды бұрынғы ақындардың қалпымен кеткен ескінің сарқыты бар. Бірақ ескілік сөздер батырдың батырлығын, бидің шешендігін, ханның хандығын, салтанатын жетілдіріп, ескектетіп айтқанына келісуші еді; ол кездегі халықтың халықтың рухы да, тұрмысы да ескек, асқақ сөзге лайық келуші еді. Халықтың мінезін суреттеп, мінін айтып, терең пәлсәпа сөздерді желдіртіп, ескектетіп айту бұл заманда артық, ұнаспайды» – деп жаза отырып, авторлар бұрынғы дәстүрдің қазіргі заманған үйлеспейтінін айтқан болатын /6, 95 /. Бұл арада дәстүр мәселесімен бірге дәстүршілдік ұғымы туады. Қазақ әдебиетіндегі дәстүршілдік жөнінде айтқанда, біз ХІҮ ғасырдан бастап ХХ ғасырдың орта шеніне дейін өмір сүрген авторлығы бар ауызша әдебиет жөнінде айтамыз. ХІҮ-ХҮІІІ ғасырлардағы қазақ өмірінде ерекше рөл атқарған ауызша әдебиет ХІХ ғасырдың соңғы ширегі ХХ ғасырдың алғашқы жылдарында қалыптасқан жазба әдебиет тұсында сақталып, ендігі жерде жаңа әдебиеттің дамуына көлденең келгені болмаса, бәлендей жаңалық болудан қалды. Сондықтан да жоғарыдағы Ж.Аймауытов пен М.Әуезов мақаласында «ұнаспайтын» құбылысқа айналды. Себебі, жаңа қалыптасып келе жатқан жазба әдебиет жаңа ой, жаңа идея, жаңа тақырыпқа сай жаңа жанр, соны стиль қажет еді. Ауызша дамыған әдебиеттің нормативті поэтикасы жазба әдебиеттің қалыптасуына үйлеспейтін. Сондықтан кезінде сан ғасыр үлкен дәстүр болған жыраулық одан беріде ақындық ауызша поэзия сөз өнерінің көшбасшылығын сан жанрлы, алуан стильді жазба әдебиетіне берді. Бұдан былай толғау, арнау, дастан жанрлары жетекші орыннан ығысып, оның орнына лириканың медитативті-субъективті түрлері, жаңа типтегі поэма, баллада, көркем прозаның әңгіме, повесть, роман сияқты жанрлары, драма жанры келе бастады. Бұл қазақ әдебиетінің жаңа кезеңінің қалыптасуы еді.

	Аталған кезеңде жыраулық дәстүрмен бірге Шортанбай Қанайұлынан басталатын діни-ағартушылық дәстүр, Абайдың көркем реалистік дәстүрі де құнарлы орта тауып, ары қарай өрістеп жатты. Шортанбай мұраларында айқындала көрінген діни-ағартушылық дәстүрдің ХХ ғасыр басындағы дарынды ізбасарлары Мәшһүр-Жүсіп Көпейұлы, Молда Мұса т.б. Шортанбай Қанайұлының жалпы мұрасында «Дін жолынан айнымас», «Бала зары», «Насихат сөздері», «Келер заман сипаты», «Қожа, молда» толғауларында дін насихаты жалпылық, дидактикалық сарында жырланса, ал, Мәшһүр-Жүсіп Көпейұлы осы дәстүрді кеңінен дамытып, діни тақырыптағы өлең-толғаулармен бірге мысалдар, аңыздар, дастандар жазды. Мәшекеңнің бұл шығармаларында діни тақырып кеңейе түсумен бірге образдар жүйесі, көріктеу құралдары мейлінше дамытылды. Соның нәтижесінде, әдебиетіміздегі діни лексиканың көркем үлгілері және А.Байтұрсынұлы «Діндар дәуір» деп атаған кезеңнің өзіндік жанрлары да қалыптасты.

	Ілгеріде айтылған жайлардан шығатын түйін – әдебиеттегі тақырып пен идея бір кезеңнің ғана жемісі емес, үлкен әдеби үдерістің өне бойында байқалатын, ауқымды, бай дәстүрлі құбылыс. Алайда, өмір шындығының әдебиетке көшуі, автордың оған берген эстетикалық тұжырымы уақыт өте келе басқа авторлар тарапынан өзгере, өңделе, дамытыла береді. Мұндай үдеріс идеяның пікір жүзінде тууынан бастап көркемдікке қарай жетіле түседі. Кезінде тікелей айтылған ойлар бейнелі байламдарға айналады. Міне, осындай көркемдік сапаның артуы кезінде Бұхардан, Дулаттан бір байқалса, Абайда ірі көркемдік деңгейде көрінеді. Ал, ХХ ғасыр әдебиетінде Мағжан Жұмабаевтың шығармашылығы әлгіндей көркемдік өсудің алғашқы толыққанды үлгісі болды. Бұл жалпы алғанда қазақ әдебиетінің соны көркемдік олжасы еді.

	Сөз өнеріндегі дәстүр мен жаңашылдық дегенде көркем әдебиет тілі мен стилі жөнінде де айтуды ұмытпаған жөн. Әдебиет тарихын дәуірлеуде тіл мен стиль сол дәуірлік межелерді анықтайтын көркем деректер. Біз бұл арада оның егжей-тегжейіне бара қоймаспыз. Өйткені, стилистика мен поэтиканың күрделі мәселелерінен саналатын көркем туындының тілдік-стильдік қабаты жеке бір еңбекке жүк болатын ғылыми тақырып. Бұл арада айтпағымыз, дәстүр мен жаңашылдық һәм әдебиет тарихын кезеңдерге бөлу мәселесінде көркемдік құралдардың баршасы саралануы тиіс. Әсіресе, ұлттық дүниетанымнан өрістейтін, сонысымен ұлттық поэтика жасайтын троптың түрлері, оның ішінде, қазақ метафорасы жайы айрықша айтылуы тиісті.

	Жалпы, көркемөнердегі сияқты, сөз өнеріндегі жаңа бастаманың орнығуы адамды, адам мен қоғам арасындағы күрделі де, әр қилы қарым-қатынасты жаңа қырынан бейнелеумен байланысты. Жаңа дәуір, жаңа заман өзінің жаңа сөзін айтатын ұланын тудырады. Сөйтіп, әдеби дамудың жаңа кезеңі сапарын бастайды. Ол сапар өзінің жоралы жолын, құнарлы соқпағын қалыптастырады. Осы жолға өткеннің қажетін алып, дәстүрді ұстанады, бірақ, дәстүр ауқымында қалмайды, оны екшейді, қажетін ғана қолданады. Оның бұл істегенін одан соңғы кезеңде келгендер де қайталайды. Сөйтіп, дәстүр мен жаңашылдық арасындағы әрі күрес, әрі бітім жалғаса береді.



	Әдебиеттер



	1. Жирмунский В.М. Введение в литературоведение. Курс лекций. Санкт-Петербург. Издательство Санкт-Петербургского университета, 1996.

	2. Сүлейменов А. Болмыспен бетпе-бет. Алматы: Жас қазақ, 2001.

	3. Бахтин М.М. Эстетика словесного творчества. Москва: Искусство,1979.

	4. Поляков М. Вопросы поэтики и художественной семантики. Москва: Советский писатель,1978.

	5. Қоңыратбаев Ә. Қазақ әдебиетінің тарихы. Алматы: Санат, 1995.

	6. Аймауытов Ж, Әуезов М. Абайдан соңғы ақындар// М.Әуезов. Шығ.елу томдық жин. І том. Алматы: Ғылым, 1997.





Жазба әдебиеттің қалыптасуы: бағыт, ағым және көркемдік әдіс




	Қазақтың XX ғасыр басындағы жаңа әдебиеті 1905-1907 жылдардан басталады. Абай қазақтың жазба әдебиетін қалыптасу жолына салып, ұлттық сөз өнерінің даму мүмкіндіктерін ашып беріп кетті. Кемеңгер суреткерден соңғы әдебиет оның дәстүрінде болды дегенімізбен, бұл жаңаша сипаттағы сөз өнері болатын. Жаңа ғасыр басында қазақ оқығандарының үлкен шоғыры қалыптаса бастады, отаршылдық қысым көрсетіп отырған Ресейдің өзінде бостандық, еркіндік ұрандарын көтерген толқулар пайда болды. Кітап шығару ісі жанданды. Халықтың көңіл-күйін, елдің тұрмысын көрсететін баспасөз құралдары шыға бастады. Осылардың баршасы жазба әдебиетінің дамуына ықпал етті. Ғасыр басында ең көп жарық көрген көркем шығармалар діни тақырыпта еді. Бұл бір жағынан қоғамға имандылық, ізгілік қасиеттерін сіңірсе, діни әдебиеттің өрістеуі жазба әдебиеттің қалыптасыуына үлкен тірек болды. Өмірдің көркем шындығы реализм әдебиетінен жан-жақтан көрініс табатындығы мәлім. Реалистік әдебиет Абай тұсында көрініс беріп, әсіресе, сыншылдық сапада байқалған болатын. Міне осы бағыт, осы бет XX ғасыр басында жалғасын тауып жатты. Қоғамның сын айнасына түскен суреттері А.Байтұрсынұлының, М.Дулатұлының 1902-1909 жылдары жазылған өлеңдерінен көрінеді. Сыншылдық, ағартушылық реализм ауқымында дүниеге келген бұл туындыларды оқшау атап отырғанымыз – олардың бойында ұлт-азаттық идеялар жатқан еді. Әйтпесе, ағартушылық, сыншылдық бағыттағы туындыларды Мәшһүр-Жүсіп, Шәкәрім, Спандияр Көбеев, Сәбит Дөнентаев, Нарманбет Орманбетұлы тағы да басқалардың поэзиясынан көруге болар еді. Ахметтің «Қырық мысал», «Маса», Міржақыптың «Оян, қазақ!», «Азамат» жинақтарына енген өлеңдері жоғарыда аталған кезеңде жазылып, ендігі жерде қазақ әдебиеті ұлт-азаттық сарындарға баратындығын байқатты. Әдебиетіміздегі ұлт-азаттық сарындары жырауларда да одан берідегі Махамбет, Дулат, Мұрат өлең-толғауларында бар еді. Бірақ, бұлардағы осы сарынның үш айырмасы бар. Біріншіден, олар белгілі бір тарихи оқиғаға арналған жырлар; екіншіден, ондай поэзиялық шығармаларда торығу басым; үшіншіден, олардың ешқайсысы ағартушылықпен байланыстырылған емес. Осы үш ерекшелік халықты ояту, ұлтты ұйыстыру, еркіндікке үндеу сияқты іргелі мәселеге алып келді. Айталық, Ахаңның:



	Талауда малың,

	Қамауда жаның,

	Аш көзіңді оянып!

	Қанған жоқ па әлі ұйқың?

	Ұйқтайтын бар не сиқың?!



	Міржақыптың:



	Көзіңді аш, оян, қазақ, көтер басты,

	Өткізбей қараңғыда бекер жасты.

	Жер кетті, дін нашарлап, хал һараб боп,

	Қазағым, енді жату жарамас-ты.



	дегендері бұрын-соңды айтылмаған, ұранға ұласар дәуірдің ең кезек сөздері еді. Осы сөз, осы ұран қазақ әдебиетінің әлі жиырма жылға жуық жүрер жолын айқындап берді. Осы замана шындығынан шыққан реалистік ойлар бірде романтикалық, бірде сентеминталистік, енді бірде символистік бағытта болғанымен ұлт-азаттық мазмұнын сақтап, Жүсіпбектің «Ақбілегіне», Мұхтардың «Қилы заманына» дейін іштей кернеген азаттық рухын сақтап келді. Бойында осындай рух бар реалистік әдебиет Сұлтанмахмұтта толық көрінсе, оның көрнекті үлгілері Мағжанның «Шолпан» жинағында, Берниязда, Сәкен мен Бейімбеттің алғашқы өлеңдерінде, Ахмет Мәметов, Сәбит Дөнентаевтардың кейбір шығармаларында көркемдік көрінісін тапты. Мәшһүр-Жүсіп, Шәкәрім шығармаларында жалпыадамзаттық адамгершілік, имандылық, ізгілік, мейірбандық, адалдық сияқты мәселелер көтеріліп, бұл тақырыптар олардың діндарлығынан өрістеп жатты. Реалистік астар, реалистік орта мен уақыт алғашқы қазақ романдары делініп жүрген «Бақытсыз Жамал», «Қалың мал» сияқты туындыларда көрінді. Бірақ, бұлардың идеялық шешімінде, әсіресе, әйелдер образын жасауда сентиментализм қабаты да мол еді.

	Реализм әдебиетінің кеңінен қанат жаюы – жаңа жанрлық түрлерді қалыптастырды. Балаларға арналған қарапайым әңгімелердің орнына повестер келе бастады. Драма жанрының алғашқы үлгілері туды. Дидактикалық поэма ғибратшылдық сарыннан шығып, саяси, тарихи, махаббат тақырыптарына бет бұрды да, олардың мазмұнына орай пішініне де өзгерістер ене бастады. Әдеби дамудың өскелеңдігін көрсететін сын жанры өмірге келді.

	Қазақ прозасының жаңа сатыға көтерілуі – әлеуметтік өмірдің кең қамтылуына, образдар жүйесінің күрделенуіне, тілдік стильдік жаңалықтарға алып келді. Жоғарыда айтқанымыздай, ұлт – азаттық қозғалысы поэзиядағы басты тақырыпқа айналғанымен, ол тақырып прозада жетекші орынға шыға алмады. Біздің ойымызша, оның бірнеше себебі бар. Біріншіден, повесть жанры қай елдің әдебиетінде болмасын махаббат тақырыбымен байланысты туады. Және оның көркемдік тәсілінде реализм мен сентиментализм астасып жатады. Еуропа, орыс әдебиеттеріндегі әңгіме мен романның ортасындағы аралық жанрдың табиғаты осындай. Міне, осындай заңдылық «Бақытсыз Жамал» мен «Қалың малдан», «Қамар сұлу» мен «Шұғаның белгісінен» байқалды. Өз теңіне қосыла алмаған қыз, махаббаттан бақыт таппаған жан, жағымды, жағымсыз кейіпкерлердің бітіспес қайшылығы, сезім қанағаттанбаған жандардың күйзелісті халі, өмірдің басты мәні – махаббат ретінде асыра бейнелену – осылардың барлығы сентименталистік бояудың қалың екендігін айғақтайды. Аталған шығармалардағы реалистік шындықтың сентименталистік – сезімшілдік тұрғыдан суреттелуі – әдебиетіміздегі жаңалық еді. Көркемдік тұрғыдан алғанда мұндай жаңалық қазақ реализімінің біржақтылықтан шығып, тараулана бастағандығын да көрсетті.

	Әдебиетімізде болған бірақ әдебиеттануымызда арнайы айтылмай жүрген әдеби ағымның бірі – сентиментализм. Жалпы, романтизм әдебиетінің тарихына зер салатын болсақ, бұл әдеби бағыттың әдеби-эстетикалық негіздерінің бірі – сентиментализм екендігін аңғарар едік. Қазақ әдебиетіндегі сентиментализм ағымының көрнекті өкілдерінің бірі – Мағжан. Ағартушылық реализм, сентиментализм, романтизм, символизм, реализм – міне, негізінен алғанда ақын поэзиясындағы көркемдіку әдістердің өзгеру жүйесі. Кейде романтизм кезеңі тұсында сентименталистік, реализм тұсындағы романтикалық шығармалары да кездеседі, дегенмен жоғарыдағыдай ауысу тәртібі мейлінше берік те жүйелі сақталған. Енді әдеби дамудың классикалық жолынан өткен, ағылшын, француз, неміс, орыс әдебиеттеріне зер салайық. Мерзімі жөнінен кейбір ауытқулар болғанымен классицизмнен соңғы бұл елдердің әдебиетіне ағартушылық дәуір, көркемдік тәсілі – ағартушылық реализм, оның артын ала сентиментализм, одан соң романтизм келеді екен. Аңдасақ, Мағжандағы көркемдік тәсілдердің ауысу тәртібі дәл осындай. Осы арада қазақ ақыны сыншыл реализмге барса керек еді, бәлкім барар ма еді де, төңкеріс дауылы көркемөнер тұрмақ туған халқының өмір сүру жағдайын, саяси-әлеуметтік эволюциясын бұзып жіберді. Кеңестік диктатура қазақ ақынының шығармашылығына пессимистік сарындағы символизмді әкелді. Логикалық жағынан ақталатын жағдай. Сентиментализмге оралайық. Бұл бағыт қазақ әдебиетіндегі Мағжанның ойлап тапқаны, я болмаса өзге ұлт ақындарынан алғаны емес және бір Мағжан поэзиясында ғана ұшырасқан біздің сол кездегі әдебиетіміз үшін шетін жайт емес. Қазақ қызының, қазақ кедейінің ауыр тағдыры мен тұрмысына елжіреп, аяушылық білдіру, яғни сентименталистік нышан алғашқы романдарға да тән. Жалпы халық өміріне қатысты саяси-қоғамдық ірі мәселелерді емес жеке адамның сезімін жоғары бағалау, кейіпкерлерді сезімшіл, кейде тіпті күйректік жоспарда алып бейнелеу – С.Торайғыровтың «Қамар сұлу» романынан өзге, «Шал алған қызға», «Түсімде көрген бір аяныш хал» т.б. өлеңдеріне және кейбір поэмаларына тән. Мүндай өлендер XX ғасыр басындағы бірқатар ақындарда кездеседі. Бізде әйел теңсіздігін айтуды тек сыншыл реализммен ғана байланыстыру орын алған. Сентиментализм өмір шындығынан алыс кететін бейнелеу әдісі емес. Сентиментализм де өмірде болған ақиқат болмысты суреттеп береді, өзге әдеби бағыттардан ерекшелігі – бұл әдіс жеке адамның сезімін биік қояды да, әрі адамның өзге қасиеттерінен гөрі соны алдыңғы қатарға шығарады. Өмірлік мақсат, адамның бақытты, я бақытсыз болуы сезім күшіне телінеді. Содан барып, кейіпкер сезімі өмірдің толқынына жолығып беті қайтқанда ол бақытсыздыққа душар болады. Сезімі қанағаттанбаған соң, өмірдің өзге қызығын мансұқ етеді. Тегінде, мұндай сентименталист кейіпкерлерде күрескерлік рух төмендеу болып, күйректікке салынады. Қоғамдық міндеттерден гөрі жеке бастың арман-мүддесіне құлай берілуден, сезімге ғана доминанттық мән беруден, өмірді біржақты бейнелеуге де салынып кетуден аулақ тұрмайды. Сондай-ақ сентиментализм адамның ішкі жан-дүниесінің сезім қырларын көрсетуде әдебиетке ілгерінді ықпал еткендігін атап өту ләзім.

	Қазақ сөз өнеріндегі сентиментализмінің дені – қазақ қызының, қазақ әйелінің теңсіздік жағдайымен байланысты. Әйел теңсіздігі мәселесі, біздің төңкеріске дейінгі әдебиетімізден кең орын алатыны мәлім. Осы арада сыншыл реализм мен сентименталистік бейнелеу тәсілінің өзіндік айырым-белгілерін ажыратуға тиіспіз. Алғашқысында суреттейтін объектісінен тысырақ тұру, аяушылықтан, кейіпкер сезіміне елітуден гөрі сын асып түсіп жатады. Ал соңғысында кейіпкерінің ауыр халіне қоса берілу, тікелей субъективті қатынасты білдіру айрықша байқалады. Бұған және қосарымыз, әйелдің аянышты жағдайын бейнелеу сентиментализмде жалпы қоғамдық көрініс ретінде емес, тек сол берілген кейіпкердің жеке басымен шектеледі, яғни мұнда жинақтау мен типтендіруден де даралау басым келеді. Өмірлік фактілерді жинақтаушылық, типтендіру жағы сентиментализмге жете бермейді. Осы жағынан келгенде романтикалық бейнелеу тәсілі де сентиментализмге өте жақын түр. Өмірден теперіш көрген жанға адами мейіріммен, аса бір сезімшіл жанашырлықпен қарау, өзгенің мұңына деген ортақтастық арқылы сентиментализм әдебиетке демократтық, халықтық элементтер үстемеледі.

	Жеке адамға деген осындай ықылас романтизмге де етене жақын. Жүрек күйін, сезім сырын айшықтаудағы сентиментализм жетістіктері өзінен соңғы романтизмге де дарыды. Міне, сентиментализмнің осындай негізгі қырлары романтизм эстетикасын әзірлеген алғышарттардың бастысы болды. Романтизм, реализм лирикасына тән сыршыл әуез, суреттеу объектісіне тікелей эмоционалдық қатынасын білдіру сентиментализм тұсында ұлғая түскен. Батыс Еуропа әдебиетіндегі бұл бағыт классицизмнің қатал нормаларына күрес ашса, оның біздің сөз өнерімізге де сіңірген еңбегі баршылық. Француз, ағылшын, неміс, орыс сентиментализмдері сынды ірі реформаторлық рөлі бола қоймағанмен, сезімшілдік мазмұн романтизм және реализммен бірге әдебиетімізді канондық, дидактикалық үлгілерден, оның жалпылық, абстрактілік жақтарынан жеке адамның өміріне жақындатты, яғни өмірдің суреті нақтылана түсті. Өзінің, әсіре сезімшілдігімен бейнелеп отырған кейіпкердің ішкі жан-дүниесін шынайы түрде көрсете алды. Бұл аз табыс емес еді.

	Ұлт-азаттық кезеңіндегі ағартушылық реализмнің Ыбырай, Абай, Мәшһүр-Жүсіп, Шәкәрім ағартушылықтарынан түбірлі айырмасы – олардың ұлттық тәуелсіздікті аңсаған идеяларымен тікелей байланысты екендігіне тағы да мән бере отырып, олардың ағартушылығы «ісшілдіктен» (М. Әуезов) туғандығына назар саламыз. Ағартушылық реализм идеялары «Айқап» журналы мен «Қазақ» газетінің өмірге келуімен де арналана түсті.

	Реализмнің таза сыншылдық пен ағартушылыққа түсуі, сол бетте жүре беруі, ұлт әдебиетінің өсуіне тарлық етер еді. М. Әуезов романтизм әдебиеті туралы айта келіп: «Кейінгі ақындардың тағы бір міні – сыршыл еместігі. Һәркімнің жүрегінде бір жасырын сыр бар, жасырын тіл бар, жасырын күй бар. Ақынның ақындығы сол жасырын сырды тауып, жүректі тербетіп, қуантып, мұңайтып, жасырын күйдің шегін шертіп, һәрбір пернесіне тап басу. Ондай өлеңді оқығанда оқушының шері қозғалып, ой-көзі жүрегіне үңілетін бір әсер пайда болады» – дейді/1,92/. Мұқаң бұл тұста тікелей айтпағанымен, реализмнің жадағай тұстарының ішкі сырға айналу керектігін меңзеп отыр. Адамның ішкі сырын бейнелеу, өмір шындығын субьективті ыңғайда беру белгілі бір көркемдікке жеткізерін кемеңгер қаламгер біледі һәм сезеді. Мұқаң қажет еткен бұл әдеби бағыттың басында кейінірек өзі ерекше бағалаған тұлға тұрды.

	Әдебиетке тән шарттылық, қиял, болашақты аңсау, жаңаның кейпін сомдау сияқты көркемөнер үшін өрісті даму жолына беттеу үшін бұл әдебиетке романтика мен романтизм керек еді. Жаңалық жаспен емес, жастан келмек. Жаңа дәуірдің жаңа бетін Мағжан сияқты жас дарын ашты. Оның «Шолпан» жинағы ағартушылық, сыншылдық реализм жолында болғанымен, көп ұзамай Мағжан Абай салған бұл әдебиеттердің жолынан шығып, дара соқпақ бастады. Оның «Есімде... тек таң атсын» өлеңі мен «Батыр Баян» поэмасы аралығындағы шығармашылығының 8-9 жылы романтизм туы астында өтті. Бұл ұлы ақынның қазақ әдебиетіне аса көркем олжа салған кезеңі еді. Бұл кезеңді Мұхтар Әуезов жаңалық ретінде бағалап: «Ол жаңалық – жаңа басталып келе жатқан сезімшілдік, сыршылдық (романтизм) дәуірі. Бұрынғы ауызша әдебиеттен, одан бергі Абай заманынан бері қарай келе жатқан реализм сарыны көбінесе құрғақ ой, жадағай сөз (рассуждение) күйі осы күнде ішкі терең сезім, нәзік сыр күйінде айналып келеді... Бұдан басқа сезім жағына көбірек көз салған бірен-саран пьесаларда, соңғы жылдардың кішілеу әңгімелерінде бар. Жаңа басталып келе жатқан әдебиет дәуірінің бұл сияқты жұрнақтарында, көбінесе, құлаққа ілінетін күй – сезім күйі. Бұлардың ішінде тіршіліктің суреті, әңгімесі аз болса да, ішкі өмірдің сыры көп, адамды өз ішіне үңілетін мұң мен шердің сарыны бар», – деп жазады. Қандай да болмасын қозғалыстың романтикасы болмақ. Өйткені, қозғалыстың түпкі мақсаты – идеяны жүзеге асыру. Осы идеяның қасында сенім, сенімнен туған күрес, үміт, үміттен туған қиял бірге жүреді. Сондай-ақ, қозғалыстың өзін өмірге келтірген – бүгінгі қанағаттанбаудан туған ертеңге деген нық сенім мен үкілі үміт.

	Азат күнге асығу, бүгінгі шындықпен үзілді-кесілді келіспеу, бірбеткейлік, идеяға берілу – романтизмнің басты белгілерінің бірі. Алаш қайраткерлерінің бас болуымен өткізілген Бірінші, Екінші жалпықазақ сиездері «Алаш» автономиясы, «Алаш» партиясы құрылған тарихи жылды ерекше пафоспен жырлау тұсында қазақ поэзиясында романтикалық сарын ерекше байқалды. «Алаш» партиясының, Алашорда үкіметінің құрылуына байланысты, оны құттықтаған, ұлт тәуелсіздігіне үлкен сенім артқан бірқатар өлеңдер шамамен бір мезгілде жарық көрді. С. Торайғыровтың «Алаш ұраны», Ғ.Қарашұлының «Алашқа», «Алаштың азаматтарына», С.Дөнентаевтың «Азаттық күні», Н. Наушабаетың «Алашордаға», Ә.Мәметовтың «Алашқа сәлем», Ж. Аймауытовтың «Әскер марсельезасы», «Ұран», Н. Наушабаетың «Алашордаға», Б. Майлиннің «Бұл дәуірді күн бар екен көретұғын...» деп басталатын өлеңдердің барлығына романтика тән. Қазақ романтизмінің бір үлгісі Бернияз Күлеев өлеңдері мен поэмаларынан айқын аңғарылады. Әсіресе, оның «Жорық» поэмасында романтизмнің басты қырларының бірқатары көрініс тапты. Романтизм қазақ әдебиетіне алуан образдар әкелді.

	ХІХ ғасырдың соңғы ширегінде француз әдебиетінде көрінген символизм ғасыр соңында және жаңа жүзжылдық басында орыс поэзиясында кең қанат жайғаны мәлім. А.Блок, К.Бальмонт, В.Брюсов секілді символист ақындар шығармаларын тәп-тәуір білетін Мағжан символистік поэзияның көркемдік әдісін шығармашылықпен қазақ өлеңінің табиғатына шебер енгізді. Мағжанның символизмі, әсіресе, өлеңінің сыртқы түр саласымен мейлінше тығыз байланысты. Оның лирикасындағы ерекше әуезділікті, әдемі үнге толы саздылықты, келісті түр сұлулығын сөз еткенде, оларға ақын символизмінің де игі ықпалы болғандығын айтуымыз орынды болмақ. Символизмді реализм, романтизм бағыттары сияқты әдебиетке ірі-ірі өзгерістер әкелді деп олармен тең қоюға немесе бір жақты мадақтауға, әрине бола қоймас. Кезінде кейбір кеңес әдебиеттанушы ғалымдары түкке алғысыз еткен бұл бағыттың шын болмысы солар айтқандай болатын болса, А.Рембо, П.Верлен, С.Малларме секілді француз жұртының ірі ақындары әлем әдебиетінің тарихынан көрнекті орын ала алмас еді немесе А.Блок, В.Брюсов, К.Бальмонт шығармаларын әлдеқашан ешкім оқымас еді. Олардың символистік мазмұндағы рухани мұрасының өміршеңдігі – бұл бағыттың бойындағы көркемдік қуатты білдірсе керек. Символизм әкелген оң ізденістер – бейнелілік, суреттілік, мазмұн берудегі астарлылық пен көп мағыналылық, адамның рухани бостандығын аңсаушылық, әлбетте, әдебиет үшін аз олжа болған жоқ. Мағжанның символизмі өзінен соңғы әдебиетте жалғасын тауып жатты. Оның көрнекті мысалы Бернияз Күлеев поэзиясындағы символизм.

	Шамамен алғанда, Алаш қозғалысының екінші кезеңінің басы болған 1911-13 жылдардан бастап қазақ әдебиетінде романтизм сарындары күшейе түсті де, ол кеңес үкіметінің орнауымен бәсеңдей бастады. Қазақ әдебиетінде бастапқы, негізгі орында тұрған поэзия жанры шамамен 1920 жылдардан бастап жетекшілік орнын прозаға бере бастады. Бейімбет Майлиннің, Жүсіпбек Аймауытовтың, Мұхтар Әуезовтың, Сәкен Сейфулиннің, Қошке Кемеңгерұлының, Смағұл Сәдуақасұлының әңгімелері, повестері, романдары ендігі жерде қазақ сөз өнерінде прозалық жанрға кең жол ашылғандығын айғақтады. Прозаның осы даму қарқынын 1930-40 жылдары дүниеге келген Мұхтар Әуезовтың, Сәбит Мұқановтың, Ғабит Мүсіреповтың романдары айғақтай түсті.

	1920 жылдардағы прозалық еңбектерді біз, негізінен алғанда, реализм туындылары деп жүргенімізбен олардың бірқатары натуралистік еңбектер болатын. Әдеби дамудың логикасы бойынша әсіре сезімшілдікке, жоғары пафосқа құрылған сентименталистік, романтикалық, символистік шығармалардан соң аралық ағым ретінде натуралистік шығармалар тумақ. Мұхтар Әуезовтың «Қыр суреттері», «Кешкі дөң басында», «Қыр әңгімелері», «Үйлену», «Оқыған азамат», Жүсіпбек Аймауытовтың «Тұмарбай мен қатыны», «Боранды болжаған әулие», «Қара бақсы», «Жидебайдың баяндамасы», «Жапырақтар», «Кеп қолағашта...», «Көк өгіз», «Нағима», Қошке Кемеңгерұлының «Отаршылдық ұсқындары», «Қазақ әйелдері», Смағұл Сәдуақасұлының «Өркен», «Салмақбай, Мақамбет» әңгімелерінде, сондай-ақ, Жүсіпбек Аймауытовтың «Күнікейдің жазығы» повесі мен «Қартқожа» романында, Сәкен Сейфулиннің «Жер қазғандар», «Айша» повестерінде натуралистік қабат қалың. Өмір шындығын мейлінше тура, дәл суреттеу, кейіпкерлердің ішкі әлемінен гөрі тысқы әрекеттерін көрсетуге бейім тұру, сатиралық бояудың қалыңдығы – натурализм әдебиетіне тән. Бұл жоғарыда аталған шығармаларды реалистік тұғырдан түсіру емес, қайта сол шығармалардың шынайы болмысын көрсету. Ол шығармалар натуралистік болғаннан бағалары кеміп қалмайды. Бұл артықшылық та емес, кемшілік те емес, ерекшелік. Натурализм әдебиеті кез келген халықтың сөз өнерінде болған, сөйтіп, әдеби дамудың белгілі бір кезеңінде өзінің тарихи-әдеби миссиясын атқарған, тіпті ол көркем реализмнің тууына да жол ашқан, әрбірден соң өмірді нағыз реалистік тұрғыдан бейнелеуге келгенде, көркем реализм сияқты ірі де іргелі бейнелеу тәсілін дайындаған. Оның француз әдебиетіндегі көрнекті үлгісі – әйгілі Эмиль Золя романдары, орыс әдебиетіндегі жарқын мысалы – Николай Гоголь шығармалары. Қазақ әдебиетіндегі натуралистік ағым жөнінде арнайы пікір айтылатын уақыт келер, сол заманда 1920-30 жылдары қазақ прозасы натурализм жолынан өткендігі толық әрі шынайы түрде айтыларына сеніміміз мол.

	Бұл шағын еңбек көлемінде біз қазақтың жазба әдебиетінің қалыптасу шағындағы көркемдік әдістер жөнінде аз-кем айтып өттік. Ширек ғасырдай уақытта қалыптасу кезеңінен даму фазасына өткен қазақтың жазба әдебиеті идеялық-тақырыптық, жанрлық, көркемдік-тілдік тұрғыдан ғана емес, көркемдік әдіс жағынан да саралануы тиіс деп ойлаймыз. Өйткені, көркемдік әдіс категориясы әдеби шығарманы тануға, сонымен бірге әдеби дамудың табиғаты мен заңдылықтарын жақсы ұғынауға кеңінен жол ашпақ, жөн сілтемек.



	Әдебиет



	1. Әуезов М. Шығармаларының елу томдық толық жинағы. 2 том. Алматы: Ғылым, 1998.





Дәуірдің рухани-мәдени болмысы және көркемдік жүйе




	Ұлттың өмірді тану, айналадағы қоғамдық құбылыстарды бағалау түсінігі әрқашан қордалану, жинақталу үстінде болмақ. Бұл көркемөнер түрлерінің ішінде ең алдымен әдеби шығармалардан көрініс табады. Бұл ерекшелік барлық халықтардың әдебиетіне тән құбылыс дей отырып, оның, әсіресе, қазақ әдебиетіне өте-мөте етене екендігін айтамыз. Қалай дегенмен де қазақ жерінде өнердің музыка, сәулет, сурет, мүсін сияқты түрлеріне қарағанда, сөз өнері ерекше дамығаны белгілі. Сондықтан да қоғамдағы әртүрлі саяси болсын, қоғамдық болсын, философиялық болсын ойларды бейнелеуде қазақ сөз өнері қашанда өзге өнер түрлерінен үздік әрі озық болып келді. Бұл арада басқа өнер түрлеріне қарағанда сөз өнерінің өзіндік ерекшелігін де айрықша атап өтуге боларлық. Ол жөнінде Ахмет Байтұрсынұлы өнер түрлерінің әрқайсысына сипаттама бере келіп: «Қандай сәулетті сарай болсын, қандай сымбатты я кескінді сүгіреттер болсын, қандай әдемі ән-күй болсын – сөзбен сөйлеп, сүгіреттеп көрсетуге, танытуға болады. Бұл өзге өнердің қолынан келмейді» – деген болатын /1, 7/. Ал, әдебиет теоретигі В.Е.Хализев әдебиеттің өзге өнер түрлерінен ерекшелігін оның сөз арқылы жасалатындығымен байланыстырып:

	«Сөз – адам санасы мен қарым-қатынасының басты формасы» екендігін келтіріп, сөз өнерінің айрықша рөлін атап өтеді /2, 114/. Шынында да көркемөнердің өзге түрлері дәл сөз өнері сияқты адамды, қоғам болмысын, оның өткені мен бүгінін мейлінше дәл, жете, жан жақты бейнелей алмайды. Осыдан келіп, өнердің басқа түрлерімен салыстырғанда, сөз өнерінің жеке адамнан, оның ішкі әлемінен бастап жалпы әлеуметтің, сәттік уақыттан бастап үлкен тарихи кезеңдердің көркем кескінін жасай алатындығын және бір атап өтеміз.

	Қоғамдық сананың басқа түрлеріне қарағанда әдебиеттің ерекшелігі белгілі бір қоғамдық-әлеуметтік ортада өмір сүретін адам арқылы, оның көркем бейнесін жасау арқылы сол өзі суреттеген дәуірдің әлеуметтік-рухани келбетін танытады десек, онда әдебиет тікелей өмірдің өзін, ондағы қарым-қатынастарды емес, сол дәуірде қалыптасқан сананы, әлеумет пікірін зерделейді. Яғни, әдеби шығармаға арқау болатын тақырып, жазушының оны белгілі мақсатпен бейнелеуі (шығарма идеясы) сол қоғамдық сананың рухани-көркем игерілуінен барып жүзеге асады. Бұл турасында ірі ақындық дарын иесі, қазақтан шыққан тұңғыш жоғары білімді әдебиетші Мағжан Жұмабаев «Алқа» бағдарламасында: «Тұрмыс пен жаратылыс ақынға тек тиянақ. Осы тиянаққа таянып басып, осыны құрал қылып, көптің көргенін, көптің сезгенін жанап, бір топ қылып, сол топқа ақын өзінше түс беруге міндетті» деп дәл айтқан болатын /3,65/. Мағжан мұнда әлеуметтің ойын жинақтап, саралаудан өткізіп («көптің сезгенін жанап, бір топ қылып» ), қаламгердің көркем бейнелеуге түсіретін («ақын өзінше түс беруге») мегзеген.

	Қоғамдық қарым-қатынастар, саяси оқиғалар, әлеуметтің жағдайы, елдің тұрмысы, шаруашылық деңгейі – қоғамның жалпы келбетін жасайды. Бұл – базис. Дәуірдің саяси, әлеуметтік жағдайы, қоғамдық қарым-қатынастар. Бір сөзбен айтқанда қоғамның болмысы – моделі. Қоғамның жалпы келбеті, яғни оның осы базисы – әлеуметтің ой-санасын, қоғамдағы көзқарастардың жиынтығын, яғни қоғамдық ойды түзеді. Осы қоғамдық ой ауқымында алуан саяси, әлеуметтік, діни, философиялық ойлар, тенденциялар өмір сүреді. Жазушы қоғамның бір мүшесі болғандықтан, сол базистің ортасында өмір сүргендіктен, қоғамдық ойды қабылдаушы, түсінуші, ең бастысы – суреткер болғандықтан оны қорытушы, көркемдік мазмұнға айналдырушы, көркемдік пішінге түсіруші рөлінде болады. Сонда бұдан мынадай қорытынды шығаруға болады: ең алдымен – базис, қоғамның моделі, содан кейін одан өрістейтін – қоғамдық ой, содан соң осы ойды бейнелеуші – көркем әдебиет болмақ.

	Дін мен философия қоғамдық сананың түрлері ретінде сөз өнеріне жуық келеді. Сол себепті әдебиетте дін, философиялық ойлар мейлінше кең көрініс табады. Діни сана – имандылықты, ізгілікті құндылықтарды насихаттайтыны аян. Яғни белгілі бір идеалды қағида, үлгі ретінде ұсынады. Мұндай ерекшелік әдебиетте де бар. Әрбірден соң кез келген халық әдебиетінің, әйтеуір, бір дәуірінде діни әдебиет міндетті түрде басым бағыттардың бірі болады. Қазақ әдебиетінде діни-ағартушылық ағым біздің ойымызша, шамамен 1830-40 жылдардан бастап 1910 жылдарға дейін кеңінен көрінді. Дін мен әдебиеттің сабақтастығы, діни идеялардың әдеби-көркем идеяларға айналуы небір озық шығармалар тудырды. Мәселен, Абай, Мәшһүр-Жүсіп шығармашылығы. Қоғамның діни сауаттылығы, дінге қатысы, діни белгілері сол қоғамның санасында өмір сүреді. әдебиет осыны бейнелейді. Ал, философияға келсек, бұл өзі жалпы сөз өнерін ұстап тұратын ірі ұстындардың бірі. Адамды, жалпы өмірді тану, жаратылыс пен тіршіліктің мәніне үңілу, шындық пен ақиқатты іздеу, мейірім, парасат, парыз тағы да басқа құндылықтарды зерделеу – бәрі-баршасы философиямен бірге әдебиеттегі де басты тақырыптар қатарынан орын алады. Белгілі бір дәуірдің жоғарыда аталған құндылықтары жөнінде қалыптасқан ой-пікірлері болады, олар сол заманның қоғамдық санасының ажырамас, негізгі бөлігін құрайды. Қоғамның діни санасы жөнінде де дәл осылай айтуға болады. Жалпы қоғамдық сананы қалыптастыратын жағдаяттардың баршасы сол қоғам мүшелерінің пікірін қалыптастырады десек, онда өзге қоғам мүшелеріне қарағанда қаламгерлердің пікірі ерекше белсенділігімен әрі айрықша тереңдігімен, сондай-ақ айналадағы құбылыстар мен оқиғаларға рухани баға беруімен ерекшеленеді. Ахаңның, Ахмет Байтұрсынұлының: «Елде жоқ рух – ақын сөзіне қайдан келсін?!» деуі /1,/, Абдолла Байтасов пен Даниял Ысқақов 1920 жылдардың ортасындағы әдеби айтысқа үн қосқан «Көркем әдебиет туралы» мақаласында: «Әр заманда бір үстем пікір (идея), үстем ұран шығады. Әрине, оны ешкім ойлап шығармайды. Тұрмыс туғызады» – деп жазуы /4, 52/ қоғамдық сананың сөз өнеріне деген ықпалын анық аңғартса керек.

	Қоғамдық сананы қалыптастыратын рухани-философиялық түсініктердің жиынтығы, атап айтқанда, әлеуметтің өмір мен қоғам жөніндегі ой-түсініктері бірте-бірте сол кезеңнің шығармаларында бейнеленеді. Яғни, қаламгерлерге ең алдымен өз дәуірінің рухани-философиялық, қоғамдық-әлеуметтік ойлары ықпал етпек. Сол қоғамда өмір сүріп отырған қаламгер сол кезеңнің саяси, қоғамдық, этикалық, эстетикалық, философиялық тенденцияларын жақсы ұғынып, сезініп оларды саралайды. Ол қоғамдық ойлар мен концепциялар кезеңнің ағымдағы әдеби үдерісіне шешуші ықпал етпек. Оны дәуірдің рухы, дәуірдің рухани келбеті, дәуірдің көңіл-күйі деген ұғымдармен белгілесе болады.

	Дәуірдің осындай рухы көркем шығарманың тақырыптық-идеялық бағдарын айқындамақ. Ал, тақырып пен идея, яғни не жөнінде айту, оны қалай айту – осы айтқаныңды қандай жолмен беруді, яғни шығарманың формасын анықтайды. Шығарманың осы формалық қалыбына оның жанры, стилі, композициясы енеді. Әр кезеңнің рухани-философиялық түсінігі белгілі бір уақыт ауқымында өзінше, дербес көрініп, сол дәуірдің әдебиетінің қандай болмағын айқындайды. Дәуірлердің алмасуы әдебиетті қашан да жаңа ізденістерге апарып, сонысымен ілгерілетіп оған жаңа идея, жаңа форма дарыта бермек. Осыларды қаперге ала отырып, әрбір кезеңнің әлгіндей рухани-философиялық түсінігін, өз сөзімізбен айтсақ дәуірдің рухын тану арқылы біз сөз өнерінің даму арналарының табиғатын жете һәм терең түсіне алмақпыз. Мәселен, жыраулар поэзиясы тұсындағы дәуірдің рухы – елдік-жауынгерлік рух, зар заман әдебиеті тұсында – отаршылдыққа қарсылықты рух, Абай тұсында – сана рухы, Алаш тұсында – еркіндік рухы, кеңестік заманда – коммунистік рух. Бұл жалпы түсінік, шолғыншы ұғым. Осы ұғым-түсініктердің әр қайсысы жөнінде жеке-жеке тоқталып көрейік.

	Қазақ тарихына «хандық дәуір», ал әдебиет тарихына «жыраулар поэзиясы» делінген атаумен енген ХҮ-ХҮІІІ ғасырлардағы әдеби-мәдени үдеріс өзінің алдындағы және өзінен кейінгі кезеңдерден түбірлі айырмашылықтармен ерекшеленететіні қай қайсысымызға да белгілі. Дәуірдің осындай төл белгілерінің бірі – қоғамдағы сөз өнері мен шығармашылық иесінің орны мен мәртебесіне де тікелей қатысты. Зерттеуші ғалым, көрнекті қаламгер жыраулардың таза шығармашылық иесі ғана емес, мемлекет қайраткері, философ, қолбасшы болғандықтарын жан жақты дәлелдеп берген болатын. Классикалық көшпенді өмірдің үлгісі болған хандық дәуірде әдеби шығарма тудыратын тұлғалар, яғни жыраулар таза шығармашылық иесі болмаған. Олардың қоғамдағы мәртебесі – халықтың бірлігін сақтаумен, мемлекетті нығайтумен, ел билеушілеріне жөн айтумен тығыз байланысты болатын. Сондықтан олардың қоғамдағы орны, негізінен алғанда, жыраулығымен емес, қайраткерлігіне байланысты еді. Осы реттен келгенде, жырау – қазіргі көзқарастағы шығармашылық иесі, ақын, жазушы, көсемсөзші, суретші, сазгер сияқты мамандықтың болмаса кәсіптің емес, мемлекеттік мәселелерді шешуші орында болатын. Бұл кезеңде қаламгерлік кәсіп емес, мемлекетке, халыққа қызмет етуші болатын. Жыраудың осы қоғамдық мәртебесі оның өмірге, жалпы халыққа, жеке адамдарға деген қарым-қатынасын қалыптастырды. Осындай қатынас, әлбетте, олар тудырған әдеби туындылардан барынша көрініс тауып жатты. Біз жыраулар поэзиясының идеялық-тақырыптық мазмұны мен бағытын айтқанда, осы мәселеге мықтап көңіл бөлгеніміз абзал. Жыраулардың елшіл-мемлекетшіл тұлғасы әдебиеттің де этатикалық мазмұнын қалыптастырды. Сондықтан жыраулар поэзиясы тұсындағы әдеби дәуірдің ең басты, негізгі рухы – елдік-жауынгерлік рух болды. Осы елдік-жауынгерлік рух жыраулар поэзиясының әдеби-көркем лексикасын, стилін қалыптастырды. Осы кезде туған толғауларға көтеріңкі стиль тән.

	ХІХ ғасырдың бірінші жартысында қазақ қоғамының рухани келбеті өзгеріске түсе бастады. Хандық дәуірдің орнына отаршылдықтың келуі, одан өрбитін өзгерістер – қоғамдық санаға ерекше ықпал етіп, ол әдебиеттен соған сай көрінісін тауып жатты. Жыраулар тұсындағы елдік-жауынгерлік рухтың орнына отаршыл үкіметтің саясатына қарсы отаршылдыққа қарсылықты рух қалыптаса бастады. Оның басты үлгілері Дулат, Шортанбай, Мұрат т.б. өлең-толғауларында кеңінен көрінгені бұрыннан белгілі.

	Отаршылдықпен бірге орыстың, батыстың оқу-білімінің қазақ даласына келе бастауы ағартушылық идеяларды қалыптастырды. Орыстың оқу-білімін үлгі-өнеге еткен тұлғалар шыға бастады. Оның алғашқысы – оқымысты Шоқан болса, Ыбырай Алтынсарин орыстың білімін қазақ даласына таратушы алғашқы педагог-жазушы болғаны, ал, Абай заманның райын байқап, дәуірдің бет-бағдарын болжай келе орыс білімінің артықшылығы жөнінде ойлар айтқаны белгілі. Осы кезеңдегі әдебиетте ағартушылық рационализмнің нәтижесі ретінде сана рухы үстем бола бастады. Сондай-ақ сөз өнеріндегі сана рухын діни-ағартушылық әдебиеттің өкілдері де тереңдете түсті. Ақмолда Мұхамедиярұлы, Майлықожа Сұлтанқожаұлы, Мәделіқожа Жүсіпқожаұлы, Шәкәрім Құдайбердіұлы, Мәшһүр-Жүсіп Көпейұлы, Әбубәкір Кердері, Молда Мұса тағы басқалар шығармаларындағы діни-ағартушылық ойлар осы дәуір әдебиетінің басты тенденцияларының бірі болды.

	ХХ ғасырдың басы қазақ қоғамында ұлт-азаттық қозғалыс кезеңі болғаны белгілі. Біз бұл арада ұлт-азаттық қозғалыс ұғымының ауқымына тек саяси-қоғамдық мәселелерді ғана емес, сонымен бірге қозғалыстың мәдени-рухани құбылыс болғандығын да енгіземіз. Қазақ қоғамының ояну кезеңі болған бұл жылдарда азаттық идеялары, адам бостандығы мен құқығы, әйел теңдігі мәселелерінің алдыңғы қатарға шыққандығын білеміз. Ахмет Байтұрсынұлының, Ғұмар Қараштың, Мұхамеджан Сералиннің, Міржақып Дулатовтың, Спандияр Көбеевтің, Мағжан Жұмабаевтың, Сұлтанмахмұт Торайғыровтың т.б. шығармаларындағы азаттық идеялары дәуірдің әдеби келбетін айқындады. Алаш ұранды әдебиет сол заманның еркіндік рухынан бастау алып, өрістеп жатты.

	Төңкеріс нәтижесінде билік басына большевиктердің келуі, барлық салада қатал коммунистік режимнің орнауы – жалпы көркемөнерге, оның ішінде, әсіресе әдебиетке тікелей ықпал етті. Социалистік реализмнің совет әдебиетінің бірден бір көркемдік тәсілі ретінде танылуы мен таңылуы әдеби шығармаларды идеологияның нәтижесі, әрі осы нәтижеден туған саясаттың қаруы етті. Әдебиетті майдан, көркем шығарманы коммунистік идеялардың трафареті, жазушыны партия жауынгері ету белең алды. Барлық қоғам партияның уысына, коммунистік идеологияның құшағына енді. Сөйтіп, қоғамдық ойда коммунистік рух үстемдікке ие болды. Осы коммунистік рух советтік дәуірдегі қазақ әдебиетінің басты бағытын, негізгі жүрер жолын белгілеп берді.

	Қоғамдық сананың өзгеруі – әдеби дәуірлердің алмасу, пайда болу, алыптасу межелерін айқындайды. Әдеби дәуірлердің өзара алмасуы дегеніміз, түптеп келгенде көркемдік жүйелердің ауысуы. Сондықтан біз әдебиет тарихын дәуірлегенде осындай көркемдік жүйелердің сипатын тануымыз қажет. Ең алдымен көркемдік жүйеге қандай компоненттер енеді деген мәселені шешіп алу қажеттілігі туындайды. Біздің ойымызша, жүйе құраушы компоненттерге: дәуірдің рухани-философиялық таным-түсінігі, содан өрістейтін әдеби-көркем тенденциялар, сонымен бірге дәуірдің моральдік-этикалық климаты, басты әдеби кейіпкерлер жүйесі, әдеби тілдің сол дәуірдегі басты ерекшеліктері, жанрлар жүйесі, шығарма композициясы, көркем стиль сияқты ерекшеліктер жатады.

	Ешқандай жаңа дәуір бірден көркемдік жүйе жасап кете алмайды, бастапқыда барлығы да сол заманның көкейкесті мәселелерін жалаң, тіпті публицистикалық сипатта айтуға бейім тұрады. Бұл табиғи құбылыс. Сондықтан әрбір жаңа дәуір басталған тұста сол кезеңнің сипатын жасайтын шығармалар әсіре идеяшылдықпен ерекшеленеді. Бұл сол әдеби дәуірдің басында ерекше күшті тенденцияшылдықты қалыптастырады. Осы идеяшылдық бірден емес, біртіндеп барып қана көркемдікке бөленіп, бастапқы ұраншылдық бейнелі сипатқа ауыса бастайды да сол кезеңнің көркемдік жүйелерін қалыптастырып, соңынан дәстүрге айналады. Алғашқыда тікелей айту, жалаң білдіру бұдан былай бейнелілік бітімге ие болады да, соған орай кейіпкерлер жүйесі, жанрлық-құрылымдық, стильдік қырлар дәуірге сай даралана бастайды. Оны мазмұнның көркем пішінге айналуы десе де болғандай, осы үдеріс қашанда шынайы көркем әдебиетті қалыптастырады. Бастапқыдағы саяси, қоғамдық, тәрбиелік, яғни әдебиеттің идеяшылдығы шынайы көркемөнерлік сипатқа қарай ойысады. Сөз өнері ұраншыл емес, ой мен сезімге әсер етуші, әдебиет жұмсайтын саяси қару емес, сананы жаңғыртушы функцияға ие болады да, әуелгі көркемөнерлік мазмұнға көшіп, айқын бедерленген саяси, тәрбиелік міндетке емес, өзінің әуелгі табиғи мақсатына – ізгілікті гуманистік мақсатқа бұрылмақ.

	Дәуірдің мәдени санасында сол уақытқа тән сөз-бейнелер, образ-идеялар, ассоциациялар, кейіпкерлер, ұғымдар, символдар өмір сүреді. Олар алдыңғы дәуірлерден осы кезеңге ауысуы мүмкін, оларды дәстүрлі әдеби-рухани қабаттар дейік. Сонымен бірге сол кезеңнің тарихи-мәдени қалпы туғызған әдеби-рухани қабаттар болады. Бұларға қоса, осы кезеңде енді тамырын жайып, нышан-белгілерін көрсете бастаған, бірақ келесі дәуірде өркен жаятын әдеби-рухани қабаттың алғашқы жоба-нұсқалары болады. Осыларды өз шығармаларына пайдалану ретіне қарай біз шығармашылық иелерін дәстүрлі, жаңашыл деп ажыратамыз. Дәстүрлі ақындар оны толықтырады, жетілдіреді. Ал, жаңашыл суреткерлер өз кезеңінің мәдени-рухани қабатын жасайды, сондай-ақ бұлардың шығармаларында келесі кезеңнің өкілдері тұғыр етерлік тілдік-стильдік белгілер байқалады.

	Әдеби-тарихи дәуірді қалыптастыратын жүйеқұраушы компоненттердің бастысы, біздің түсінуімізше, ілгеріде айтылған дәуірдің рухани-философиялық танымы, дәуірдің рухы. Дәуірдің осы рухы жалпы қоғамдық сананың, оның бір бөлшегі болып табылатын әдеби-көркем сананың ұйытқысы болмақ. Сондықтан, біз дәуірлеу мәселесінде дәуірдің рухын жасайтын философиялық-танымдық концепциялардың табиғатын барлауымыз қажет. Дәуірдің рухында сол заманның рухани-философиялық, тарихи танымы жатады. Осы таным ағымдағы әдеби үдерісті қалыптастырады. Себебі, сол дәуірде өмір сүрген кез келген қаламгер сол рухты сезінеді, дәуірдің рухани-философиялық мәселелері оны толғандырып, шығармашылық тебіреніске түсіреді. Шығармашылық тебіреніс – қандай да болмасын шығармашылықтың бастауы, қаламгерді белсенді шығармашылық әрекетіне бастайтын қайнары. Бұл жөнінде кемеңгер Абай:



	Тәңірінің күні жарқырап,

	Ұйқыдан көңіл ашар көз.

	Қуатты ойдан бас құрап,

	Еркеленіп шығар сөз.



	Сонда ақын белін буынып,

	Алды-артына қаранар.

	Дүние кірін жуынып,

	Көрініп ойға сөз салар



	деп шығармашылық тебіреніс үстіндегі ақынның бейнесін дәл әрі көркем бейнелейді.

	Дәуірдің рухын ең алдымен сезінетін өнер адамдары, оның ішінде, әсіресе, сөз өнері иелері. Өнердің, әдебиеттің болмысында заманның райын жедел сезінетін, оған бірден реакция жасайтын, сөйтіп қалам иесін шығармашылық тебіреніске түсіретін қасиеттің бар екендігі жөнінде ғылымда айтылып келеді. Мәселен, орыс философы М.С.Каган көркем шығармашылық жөнінде: «дискурсивті емес, интуитивті таным болғандықтан ол көптеген материалдарды талдау мен жинақтауға құрылған ғылыми-теориялық ойлаудың қашанда алдында тұрады» – дейді /5, 396/. Өйткені суреткер адамға, қоғамға, әлеуметке бейжай емес, жанашыр жүрекпен, адами тілекпен қарайды. Ол қоғамдық-әлеуметтік құбылыстардың құпиясына, адамның пейіл-тілегіне, олардың қатпарлы тылсымдарына, сыр тұнған қойнауларына үңіледі. Сондай-ақ өткенді таразылайды, келешекке ой тастайды. Осыдан барып, суреткердің алғыр ойы, терең пікірі кеше-бүгін-ертең араларына көпір салып, жаратылыстың, заманның рухани дидарын сомдайды. Қоғам рухының ең алдымен сөз өнері иелері арқылы сезілуі, жарыққа шығуының көрнекті мысалдары қазақ әдебиетінің тарихында да баршылық. Мәселен, ХVІІІ ғасырда туған болжалдық өлеңдер жөнінде айтсақ та жеткілікті.

	Әдебиет тарихын толық тануда, оның дәуірлерін межелеуде замана рухы немесе дәуір рухы категориясының ерекше маңызды екендігіне ең алдымен адамға әлеуметтік немесе қоғамдық тип қана емес, сонымен бірге ой-санасы арқылы өзін қоршаған орта жөнінде түсінік жинақтаушы – белгілі идея ауқымында әрекет етуші тұлға ретінде қарайтын болсақ, онда адам, жай ғана адам емес, шығармашылық иесі сол қоғамның басты рухани танымын іске асырушы болып табылады. Сондықтан, бұл тұста біз қаламгердің қоғамдық ойларды безбендеуші, қорытушы рөліне ерекше мән беруіміз керек. Әдеби дәуір – белгілі бір шығармалардың жиынтығынан құралады десек, онда осы көркем дүниелерді тудырған қаламгер болмысы, оның философиялық аңсары, рухани танымы мәселесі, әсте шет қалмауы тиіс. Бір дәуірдің ауқымында өмір сүрген қаламгерлердің шығармашылығының басын қосатын ортақ желі – олардың заманының ортақтығы ғана емес, ең бастысы – дәуірдің ортақ рухында жатыр. Сол рухты өзара ұқсас таным арқылы қабылдауларында жатыр. Сол себепті, дәуірдің рухы, осы рух қазанында қайнап жатқан рухани-философиялық таным қырлары – сол дәуірде өмір сүрген ақын-жазушылардың шығармашылық бағытын, суреткерлік бетін айқындайды. Заман тынысын сезінудегі, танудағы үндестікті аңғартады. Ал олардың өзіндік ерекшелігіне келсек, онда дәуірдің ортақ рухын олардың дербес түсінуімен, оны қалай қабылдағанымен, қабылдай отырып, қалайша бейнелегенімен ұғындырылады. Мұнда суреткерлік позициядан өрістейтін әр қаламгердің көркемдік танымы, көзқарасы шешуші маңызға ие болады. Осы ойлардан өріс ала отырып, әдебиет тарихын дәуірлеу мәселесінде, жалпы әдебиет тарихын зерделегенде әдебиеттің мазмұны мен пішінін қалыптастыратын әрбір дәуірдің рухани-философиялық танымын, яғни замананың рухын тануды мақсат етуге тиіспіз.



	Әдебиеттер



	1. Байтұрсынұлы А. Әдебиет танытқыш. Зерттеу мен өлеңдер. Алматы: Атамұра, 2003.

	2. Хализев В.Е. Теория литературы. Москва: Высшая школа, 2004.

	3. «Алқа» айқындамасы // Д.Қамзабекұлы. Руханият. Алматы: Білім, 1997.

	4. Байтасов А., Ысқақов Д. Көркем әдебиет туралы //Алаш ақиықтары. Мақалалар. Құжаттар. Аудармалар. Алматы: Алаш, 2006.

	5. Каган М.С. Философия культуры. Санкт-Петербург, 1996.





Поэзия – қоғамдық сана айғағы




	Қазақ халқының өмір салтында ауызша туып, ауызша таралған авторы белгілі шығармаларды «Авторлық ауыз әдебиеті» деп атау әдебиеттану терминологиясына енуі тиіс. Бұл идеяны өз зерттеулерінде академик Қасқабасов негіздеп жүр. Көрнекті ғалымның бұл жөнінде: «Авторлық ауыз әдебиеті деп аталады. Бұл – жаңа ұстаным. Осы жайында алғаш өткен ғасырдың 70-ші жылдарында Мырзабек Дүйсенов жазған болатын. Бірақ ол кезде қабылданбады да, сол ұстанымды біз мына әдебиет тарихына ресми тұжырым ретінде кіргіздік. Әсіресе, Қазақ хандығы тұсындағы әдебиетті айтқан кезде пайдаланылды» – деп жазады /1,326/. Әдебиет тарихын зерттеу, әсіресе, оны дәуірлеу кезінде аталған терминнің маңызы айтарлықтай. Дегенмен, біз өз тарапымыздан «ауыз» дегеннің орнына «ауызша» деп атауды ұсынамыз. Себебі, «ауыз» деген сөз «халық ауыз әдебиеті» дегенді еске түсіретін сияқты. Сондықтан, біздің ойымызша, дұрысы «Авторлық ауызша әдебиет» деп атау.

	Қазақ халқы өзінің мемлекеттілігін ХV ғасырдың ортасында қалыптастыра бастады десек, ортақ ұжым, бір этнос ретінде тарих сахнасына шыққан елдің өзіндік мәдени-рухани қазынасы да қалыптасатындығы белгілі. Төлбастаулық сипаттағы осы қазынаның түрі мен тұрпатын, сыны мен сырын тану жаңа ел, өркениетті мемлекет құрып жатқан ұлт ұландарының еншісінде.

	Осындай тану мен бағалау үрдісінің негізінде сол рухани қазынаның жүрген жолын, өткерген сапарын таңбалау сияқты үлкен міндет, басты мақсат тұрмақ. Қазақтың халық ретінде қалыптасуынан бастап бүгінге дейін жүріп өткен рухани жолын бажайлағанда біздің ойымызға оның бай әдебиеті алдымен түсері хақ. Қазақ әдебиетінің осы ұзақ сапары бір ғана жолда, жалғыз ғана бетте болмағаны белгілі. Рухани құбылыстың даму, өрістеу, бір сатыдан келесі сатыға өту, өзгеру кезеңдері болатындығы ақиқат. Әрбірден соң рухани құбылыстардың кезеңдік өрістеуі – оны дамуға, жаңа үрдістерді қалыптастыруға, жетілуге алып келеді. Егер кезеңдік ауысулар болмаса, дамудың өзі болмас еді. Кезеңдік даму көркем әдебиетке де тән бола отырып, оны бір орында тұрып қалудан, тоқыраудан сақтайды. Кезеңдік даму дегеніміз – бардың асылы қалып, жасығының көмескіленуі, асылдың бойындағы озық қасиеттердің жаңалық тудыруы, осы жаңалықтың жаңаны қалыптастыруы, жаңаның игеріле келе өміршең дәстүрге айналуы. Асылы, сөз өнерінің жаңа кезеңге өтуі – ұлттың рухани әлеуетінің жаңа мүмкіндіктерді игеруі. Мұндай жаңа мүмкіндіктердің пайда болуының негізінде ұлттың көркем ойлау деңгейінің өрісі мен өресі жатады десек, ал оның тұғыры ұлт тілінің бай мүмкіндіктері, бейнелі байлығы. Ұлттың дүниені көркем қабылдау өрісінің кеңеюі сөз өнерінің жаңа кезеңге өтуін қамтамасыз етеді десек, онда әдеби дамудың осындай өзгерістерін зерделеуіміз қажет. Осыдан барып әдебиет тарихын дәуірлеу мәселесі туындайды. Бұл әдебиет тарихында шешімін табуға тиісті өзекті ғылыми тақырып. Өйткені, сөз өнерінің жүрген жолдарын, өткен соқпақтарын ғылыми тұрғыдан сараламай, оның шынайы шежіресін толық танып-білу де, түзу де мүмкін емес. Ал, әдебиет тарихын дәуірлеу барысы – әдеби үдерісті танумен бірге көркем шығарманың мазмұны мен пішінін, жанрлық ерекшеліктерін, көркемдік әдістерді, әдеби ағымдар мен бағыттарды зерттеуге, зерделеуге мүмкіндік береді. Сол себепті де әдебиет тарихын дәуірлеу мәселесіне айрықша ғылыми назар салып, жалпы әдебиет пен жеке көркем шығарманы барынша танып-білуге күш салғанымыз абзал. Дәуірлеу мәселесі шешілмей тұрып ұлт әдебиеті жөнінде толыққанды ғылыми-теориялық ой айту қиын. Біз бұл еңбекте қазақтың төл әдебиетінің алғашқы кезеңі болып табылатын ауызша дамыған әдебиет жөнінде ой қозғамақпыз.

	Көшпелі өмір салты, табиғат аясындағы еркін өмір, ұзақ уақыт бойы қалалық емес, далалық жағдайда тіршілік ету, соған орай шаруашылық, тұрмыс салттарының алуан емес, мейлінше негізгі бірнеше типте ғана болуы – қазақ әдебиетінің ауызша дамуына тиісті мүмкіндіктерді қалыптастырды. ХІV ғасырдан біздің заманымызға дейін сақталған осы авторлық ауызша әдебиет кешегі кеңес дәуіріндегі халық ақындарына дейін сақталғанымен, оның классикалық фазасы – ХХ ғасырдың басына дейін жалғасты деп санаймыз. Оның жарқын үлгілері – Қашаған Күржіманұлы, Базар жырау, Ақтан Керейұлы мұралары. Бұл алты ғасырға жуық мерзімді қамтыған қазақ әдебиетін жыраулық және ақындық поэзия деп бөліп жүрміз. Ал хронологиялық жағынан келгенде, ауызша дамыған авторлық поэзияны тек жылдар мен ғасырлар шегімен өлшеп-пішіп ХҮ-ХҮІІІ ғасырлардағы әдебиет, ХІХ ғасырдың І жартысындағы әдебиет, ХІХ ғасырдың ІІ жартысындағы әдебиет деген кезеңдерге бөліп келеміз. Бұл сөз өнерінің шынайы өрістеу жолдарынан шалғай жатқан, әдебиеттің ішкі даму заңдылықтары мүлде ескерілмеген, тек хронологияға ғана негізделген шала жіктеу. Рас, бұл жіктеуді сонау 1941 жылы «Қазақ әдебиеті тарихын дәуірлеу мәселесі туралы» мақаласы арқылы айтқан Бейсенбай Кенжебаевтың ұсынысы сол кезең үшін ілгерінді қадам болатын. Бейсекең мақаласы жарыққа шыққан жылдарда бұл қазақ әдебиеттануы үшін үлкен жаңалық болатын. Бірақ одан бері жарты ғасырдан астам уақыт өтті. Әдебиеттану ғылымымыз өсті. Ендігі жерде сол дәуірлеу үлгісін бүгінгі зерттеулерге тұғыр етіп ала берудің реті де, жөні де жоқ сияқты. Өйткені, Б.Кенжебаевтың дәуірлеу кестесі бүгінгі биіктен қарағанда қазақ әдебиетінің даму жолдарын толық көрсете алмайды. Б.Кенжебаев дәуірінде Қ.Жұмалиев ұсынысының ескіргені сияқты, әдебиет туралы ғылымның дамуы әдебиет дәуірлеу мәселесіне де өзгеріс енгізетіндігі табиғи құбылыс.

	Жыраулық поэзиядан басталатын қазақтың төл әдебиеті қоғамдық институттардағы ауысулар мен әлеумет тұрмысындағы өзгерістерге қарамастан аттай алты ғасырдай уақыт бойы ауызша дамып келді. Осы ұзақ мерзімде шығарылған шығармалардың мазмұнында заманына қарай ерекшеліктер бола тұрса да, ауызша әдебиеттің үлгілері болған себепті оларды ортақтастыратын қасиеттер айырмашылықтардан да көп еді. Біріншіден, бұл шығармалардың барлығы дерлік белгілі бір жағдайға байланысты ситуативті дүниелер. Бұл – ауызша дамыған, тараған әдебиеттің негізгі қасиеттерінің бірі. Себебі, жазба әдебиеті әлі дүниеге келмеген халықтың өкілдері (шығармашылық иелері) бүгінгідей алдын-ала материал жинап, жоспар құрып, шығармашылық ішкі ұзақ дайындық күйін бастан кешіре бермейді. Жыраудың немесе ақынның шығармалары белгілі бір оқиға, жағдаят үстінде туады. Екіншіден, импровизация жемісі мен қағазға түскен өңделген шығарма арасында айырма айтарлықтай. Әсіресе, мұнда ауызекі сөйлеу стилі мен жазба әдебиет стилін айғақтайтын аражіктер айқын аңғарылады. Дәлел қажет болса бұл бүгінгі жазба поэзия мен айтыс ақындары поэзиясының туындыларынан-ақ көзге түседі. Солардың төңірегіндегі қазіргі пікірталастың туу себептерінің дені табиғаты екі бөлек поэзияны өзара салыстырып, бірін артық, бірін кем деп жүрген әдебиетші ағайындардың жаңсақтығында. Үшіншіден, ауызша дамыған әдебиеттің объектісі – аса белгілі оқиғалар мен тұлғалар болып келеді. Төртіншіден, ішкі сыр, субъективті пікір ауызша дамыған әдебиетке аса тән емес. Сол себепті жазба әдебиеттің лирика сияқты тебіреніске құрылған жанрында кеңінен орын алған ана, бала, махаббат, табиғатқа тамсану, ішкі жан дүние, сағыныш, наз, мұң, т.с.с. тақырыптық-идеялық мазмұнның көрініс таппауы – Асан Қайғы мен Қазтуғанға қалай етене болмаса, Шортанбай мен Мұратқа да сондай тән емес. Бұл тақырыптар, идеялық сарындар Ыбырай Алтынсарин, Абай, Шәкәрімдер тұсында ене бастайды. Бесіншіден, ауызша шығарылған әдебиет – жанрлық жағынан аса бай емес. – ХІV ғасырдан бастап ХІХ ғасырдың соңғы ширегіне дейін ең басты жанрлар: толғау, арнау, терме және дастан. Прозаны айтпағанның өзінде поэзияда мысал, элегия, сонет, идиллия, эпиграмма, поэма, баллада т.б. жазба әдебиетке ғана тән жанрлар жыраулар мұрасында ұшыраспайды. Алтыншыдан, образдау саласында ізденістерден гөрі канондық үлгілерді пайдалану өзара ұқсас бейнелеу компоненттерін қолдану өте жиі кездеседі. Оны айқындау мен теңеулердің, метафора мен метонимияның, ирония мен сарказмның т.с.с. қолданылу аясын айқын аңғарамыз. Осы жағынан ол өзінен кейін қалыптасатын жазбаша әдебиетке қарағанда фольклорға жақын тұрады. Жетіншіден, өлең құрылысына келсек, тармақ, шумақ композициясынан да, ұйқас эволюциясынан да өте көптеген ортақтастықтар табуға боларлық. Өлең құрылысына реформа жасау Дулат шығармашылығынан байқалып, Абай поэзиясында кең түрде жүзеге асқаны белгілі. Сегізіншіден, ауызша дамыған поэзияда толғау немесе арнау шығарылған жағдаят айқын бейнеленеді де, сол мәселені кең түрде талдау, ішкі сырына терең үңілу бола бермейді. Содан барып оқу-білім, мәдениет, саяси-қоғамдық, әлеуметтік қатынастарды талдау, гуманистік идеалдың әдеби-эстетикалық моделін жасау да ұшыраспайды. Осы жайларды алғаш таныған М. Әуезовтің : «Абайдың өлеңінің ішіндегі мағынасы мен беттеген бағыты жағынан қарағанда, көшпелі дәуірдің өлеңдерінен айырылатын жері – мұнда сүлдері құрылған зар да, әлі құрыған уайым да жоқ, оның орнында қазақ өмірінің кем-кетігін түсінген көзі ашықтық бар, дәлелдеп ауруын тауып емін айтқан ширақтық бар. Бұрынғыдай әр нәрсені ем көрген далбасалықтың орнына, Абай қазақтың жасына білім жарығына ұмтыл дейді, кәрісіне малыңды дұрыстап бақ дейді, атқа мінген жақсыларына елді іріткіге салмай, адал еңбек қыл, қарызыңды атқар дейді. Қазақтың өміріндегі кемшіліктің қайсысына болса да, Абай өз емін айтып кеткен» – деуінде ауызша дамыған әдебиет пен жазба әдебиет арасындағы мәнді айырмашылықты байқаған, сонымен бірге кемеңгер ақын жаңашылығын анық аңғарған терең пікір, өрісті ой жатыр /3, 83 /.

	Қоғамдық сананы мейілінше жан-жақты көрсетудің біздің заманымызға жеткен ең негізгі үлгілері – әдебиет нұсқалары дедік. Музыкалық туындылар, билер сөзі, тарихи деректерге негізделген әңгімелер, аңыздар – әдеби туындыларда көрініс тапқан қоғамдық сананың мазмұнымен деңгейлесе алмайды. Қазақ даласы үшін әдебиет сөз өнері ғана емес, көптеген қоғамдық институттардың орнына жүріп келгені шындық. Әдебиеттің ел билеу ісіне араласуы Шалкиіз бен Бұқар заманында әрекет, тікелей атсалысу деңгейінде болса, Дулат, Махамбет заманында наразылық, Абай заманында сын, Міржақып, Мағжан заманында Алаштың азат күнін аңсау, Сәкен, Сәбит заманында ұлт жасаған мұраны ескіліктің қалдығы деп санау, төңкерісшіл өкіметті қолдау, тап теңдігін жырлау, одан беріде большевиктік партия мен кеңестік үкіметті насихаттау, қазіргі дәуірде, негізінен алғанда, тәуелсіздік мұраттары мен ұлт тағдырын бейнелеу – сөз өнерінің осы мазмұндарына сай бейнелеу тәсілдерінің де өзгеріске түскендігін де байқатады. Бейнелеу тәсілін өзгерткен – биліктің тікелей формасы болмағанымен, оны өзгерістерге түсірген қоғамның саяси бағыты, әлеуметтік мазмұны, оның рухани мәдениетінің өрістеуі, саяси-идеологиялық бастамалардың рухани құндылықтарға айналуы, соған орай, әдеби дамудың жаңа кезеңдерге өтуі, өзге көркемдік сатыларды меңгеруі. Бір дәуірде өмір сүрген Дулат пен Махамбеттің билікке наразылығындағы идеялық-көркемдік қатпарларға үңілсек, онда алғашқысында салыстыру, балау орын алып соған орай, эпитет, әсіресе, теңеу көбірек қолданылса, екінші ақында метафора, сарказм басым. Десек те, Дулатта да, Махамбетте де ауызша дамыған поэзияның өзге өкілдеріндегідей билік басындағыларға деген наразылықтарына бірбеткейлік, біржақтылық тән. Сол себепті де қоғамдық-әлеуметтік қарым-қатынастарды жинақтау мен көркем талдаудан да өлең, толғау арналып отырған билік иесін әшкерелеу үстем болып отырады. Сондай-ақ, ауызша поэзияда жыраулардан бері келе жатқан дәстүрлі тәсілдердің бірі – оның ата тегін қосақтап айту бар. Осы арада Бұқардың Абылайдың тегіне байланысты немесе Үмбетейдің Бекболат биге айтқандарын, Дулаттың Кеңесбайға, Жұмырбайдың Шәріп төреге айтқандарымен салыстыруға боларлық. Мұның себебі сол тұстағы қазақ қоғамындағы ата-бабаның, әулеттің, ру-тайпаның ерекше орын алуымен байланысты.

	ХІV-ХІХ ғасырлардағы ауызша әдебиетті ортақ дәуір шегінде қарастыруға мүмкіндік беретін идеялық әрі көркемдік ерекшеліктердің мол қабатын – осы дәуірге жасаған жыраулар мен ақындардың мұрасындағы дидактизмнен аңғара аламыз. Мораль, дидактизм қазіргі әдебиет үшін де жат емес. Көркемөнердің түрлі бұтақтары дамыған, сараланған бүгінгі ХХІ ғасыр биігінен: «әдебиет тәрбие құралы емес», «сөз өнері – педагогика емес» дейміз. Дұрысы дұрыс-ақ. Алайда, «Бір аллаға сиынып, Кел, балалар, оқылық», «Жасымнан ғылым бар деп ескермедім» деген жазба әдебиеттің ағартушылық идеяларына дейін бірді-екілі болмаса, мектебі, кітабы, мұғалімі болмаған тұтас халықтың, бүтін ұлттың өнеге айтушысы, ғибратшысы кім болған дейсіз, әлбетте, фольклордағы адамзаттық мұраттар, әлбетте ақын-жыраулардың поэзиясындағы дидактизмнің мол қабаты. Адалдық пен сатқындық, зұлымдық пен мейірбандық, жақсылық пен жамандық – т.с.с. ізгілік пен имандылық сабақтары сол тұстағы әдебиеттің негізгі тақырыптарының бірі болды. Әдебиеттің полифункционалды сипаты қазақ әдебиетінде, біздің ойымызша, ХХ ғасырдың ортасына дейін сақталып келді. Жаңа әдебиетте оның «өмірін» ғасырдың алғашқы ширегіндегі ағартушылар, одан бері де халық ақындары ұзарта түсті. Әдебиеттің полифункционалды сипаты дегенде өзінің негізгі эстетикалық функциясына қоса біз сөз өнерінің этикалық, этатикалық, педагогикалық, саяси, діни идеяларды насихаттап, солардың да қызметін атқарғанын жақсы білеміз.





Ер дана




	Ұлттың бүгінгі барына бойлау үшін өре мен қабілет қажет, ал халқының асылы мен жасығын ажыратуға, бағзысы мен болашағын салмақтауға кемел ойдың шалқар иесі болу шарт. Әсіресе, тұтас ұлтқа санаткер атану үшін айбынды пікір, батылдықтың көрігіне суарылған алдаспан ақыл керек-ақ. Асқан даналық пен алдаспан ақыл тұтасқан тұстан ұлтын өре мен өрге бастар көсем ұл тумақ.

	Алдаспан ақыл – Қазтуғаннан бастап Махамбетке дейінгі қазақ көркем сөзінің бейнесі мен бедерін нұсқалаған қасиет. Бұл – жойқын жорықтар мен кекті күрестерден, қарсылық пен қасарыстан туған алмас поэзия. Кернеген кектің, ақысын алуға арбасқан абыройдың тумасы. Оның жалындылығына күмән араластырмағаныңызбен, бұл дәстүрлі поэзия – көркемөнер үшін мұрат саналатын адам мен әлеуметтің ішкі, тысқы табиғатының тамыршысы болды деп және айта алмаспыз. Шешендік сөздің шыңына шыққан пәлсапалық қазақ ойы – кемелділігі көріктілігінде, көркемдігі тереңдігінде тұнған, ғибраты мен өсиетшілдігі өнерлі өлеңге оранған, сезімшіл ақын, бейнелі ой боп өрілген алаш сөзі – Абайдың өнерпаздығы жүзінде данышпандық пен ақындық тізе қосқанын алғаш айғақтады. Абай сөзі – ұлттың мұраты мен мұңын қалай бейнелеудің жаңа жолын, соны сапарын һәм өміршең өрісін нұсқады. Осы жол, осы сапар, осы өріс – оның өзінен соңғы өрелі ұландар шарлайтын өңір, шырқайтын биік болды. Бүгіндері әдеби мектеп деп ғұлама төңірегіне Шәкәрімді, Көкбайды, Әріпті, Әсетті, әдеби дәстүр деп Ахметті, Мағжанды, Сұлтанмахмұтты, Сәбит Дөнентаев пен Спандияр Көбеевті және бұлардан соңғы ақындарды атап жүргеніміз аян. Осы жолмен желдіртсек, онда атасының емес, Құнанбайдың емес, Алаштың Абайы әлденеше сырлы сөз иесіне жоралы жол, олжалы сапар боларлық бағыт сілтеді. Осы ыңғайдан келгенде, Абай – ескі мен жаңаны жалғастырушы. Оны кемеңгердің өзі де сезінген, бізден бұрын Абай кәусарының дәмін татқандар айтқан.

	Абайдың гуманизмі, ойшылдығы, қайраткерлігі айналып соққанда, бір арнада тоғысып, ортақ қайнардан бастау алады. Ол – жаратушы Алла тағалам кеудесіне құйған адамшылық ниет, ғаделет сезім. Әлбетте, алдымен Абай – ақын, ақын болғанда, музасы жанап өткен құбылыстың тереңі мен тылсымына, ауқымы мен айдынына еркін бойлаған суреткер ақын. Суреткердің өнернамасы – өзінің «Наданның көзін қойып, көңілін ашпақ» дегенінен де ауқымды. Сондығынан да оны тек ұстаздық, ағартушылық рөлінде ұстау үнемі дұрыстыққа шыға бермейді. Сондай-ақ, Абайды А.С.Пушкин, М.Ю.Лермонтов, И.Крылов т.б. орыс қаламгерлеріне шәкірт ету былай тұрсын, тіптен аталғандардың ешқайсысының қаламгерлік бағыт-бағдарына, шығармашылық бейне-тұлғасына жуықтастыру мүмкін емес. Өйткені, ілімі-білімі, қала-астанасы, мұражай-кітапханасы, патша-губернаторы, салтанатты Суздалі мен суық Сібірі бар орыс қаламгерлері алдында тұрған міндет пен қазақ ақыны алдындағы мұрат, әлбетте, бірдей емес, олай болуы еш мүмкін де емес еді. Алаштың кемеңгер ақыны атқарған ақындық, ойшылдық, хакімдік міндеттерді орыс ақын-жазушылары жұмыла көтерсе, тарих тәлкегінен өркениетке қара жаяу жүріп беттеген, аттыларға кегі кеткен қазақ сахарасында соның баршасын дана Абай атқарды. Пушкин тілінің байлығы мен оралымдылығы, Лермонтовтың заманына қарсылықты тәкаппар да бекзат поэзиясы, Некрасовтың әлеуметшілдігі, Крыловтың уытты кекесіні, Гогольдің ащы әжуасы – бәрі-баршасы Абай шығармашылығының пафосы мен мазмұнынан табылып жатты. Бірақ ол қазақ ақынының орыс әдебиетінен алған тәлімінен дарыған қасиет емес, Алаштың рухани табиғаты тудырған, дала шындығы шыңдаған төл қасиет. Бұған қоса, Л.Толстой жеткен асқан ойшылдық пен гуманистік асқар да – Абай бағындырған меже. Ал, төл әдебиетке қарата айтсақ, жыраулардағы ерлік пен елдік, Махамбеттегі батылдық пен бірбеткейлік, Дулат пен Мұраттағы отаршылдыққа қарсылықтан туған консервативті идея, Шортанбайдағы дін, сал-серілердегі махаббат пен сұлулыққа ынтызарлық, айтыс ақындарындағы елішілік құбылыстар – осылардың қай-қайсысы да Абайда кездеседі. Бірақ кездеседі деген сөз кемеңгер суреткер олардың барлығын түгендеп, ат қойып, айдар тағып адақтап шықты деген тұжырым емес. Абай – қазақ қоғамындағы жаңағы тарихи әлеуметтік құбылыстар мен адами қатынастардың тереңіне үңіліп, поэтикалық ұстанымына орай, бірін көбірек, енді бірін азырақ жыр етті һәм өз заманының көкжиегіне қарай отырып, тілек, болжал түрінде емес, нағызшылдық, көркемдік, саралаушылық сарында, түйіп айтқанда, өзінше, Абайша терең түйсікпен өрнектеді. Өзі бейнелеген далалық өмірдің заманауи жағдаяттарының ішіне еніп, өзегін танып, демімен тыныстап, қылышы мен қобызы, найзасы мен наркескені, дабылшысы мен дабырашысы болмай-ақ, данагөй тамыршысы болды да Алаш сөзінің сырлы сертіне жетті. Ол – өзінен кейінгі ұрпағы сүйсіне татар ата сөзінің құдыреті. Қазақ сөзінің құдыреті мен кереметін ендігі жерде ешкім де жете алмас тамсанарлық, талпынарлық асқарға оздырды. Абай биігі. Бұл биіктің қадір-қасиеті – мәңгілік байрақ болар баяндылығында ғана емес, оның мәні – есіңе ес, түйсігіне түйсік қосар, сөйтіп рухани дән боларлық мәңгілік құнарында. Жыры жасампаз, өлеңі өміршең тұлғаның өнерпаздық өнегесі, кісілік ғибраты – өзінен кейін іле-шала Шәкәрім, Ахаң, Сұлтанмахмұттар болып сәуле таратып еді, одан беріде Қасым, Мұқағали музасына дем бүркіп, енді міне, дүние дидарын еркін бағамдаған зерделі қазаққа нұрын шашуда.

	Қазақ поэзиясында, жалпы қазақтың дүниеауи танымында адам болмысы мейлінше жалпылық тұрғыда безбенделіп, осыған тартылып адам – батыр, адам – би, адам – жарлы, адам – хан, адам – пенде, адам – ақымақ, адам – көпшілік деген сияқты бейімде бейнеленді. Онда да адам әрекетінің қилы уәждері, ішкі сыры, кім екендігі, кім болмағы және қайда бармағы – жалпы қазақ баласының тұлабойлық қасиеттері өзінің тап басып танушысын күтуде еді. Адам болғанда – қазақ баласы. Абай осы қазақ баласының мінез бітімін айта отырып, оны жалпыадамзаттық ізгіліктің биігінде тұрып мәністеді. Әлгіндей шырқау биікке көтерілген суреткер, әлбетте, халқының күнделікті үйреншікті, талпынысы кем, бұлжымас қарекетіне, талапсыздау күйбең тіршілікке байланған майда мақсатына, одан өрістеген мінезіне оң ниет білдіре алмасы хақ еді. Абай шыққан кісілік мұнарасы – ақынды өлең шығарушы көп ақынның біріне емес, ой көгіне жеткен, шайырлығы адами тілектердің тілінде ғана сөйлейтін, ойы мен лебізі, сөзі мен кестесі келіскен дана суреткер етті. Ендігі тұста адамның би мен батыр болмағының, бай мен жарлы болмағының, талапсыз, жалқау болмағының мәнісі Абайдың рухани таразысына тартылады. Бұл безбеннің бұлжымас өлшемі – иман, хақиқат, шапқат, адамшылық, ғаделет сезім, ыстық қайрат, нұрлы ақыл, жылы жүрек, талап, ар мен ұят... Ал оның құтысы – сырлы, бейнелі, тапқыр сөз, үйлесімділік пен жарастыққа тартылған татымды лұғат.

	Қазақ сөз өнері, қажет десеңіз, жалпы қазақ ойы – Абай поэзиясы болып адамға бет бұрды. Адам болғанда жекелеген адам, болмаса белгілі бір әлеуметтік топ емес, тұтас халыққа бұрылды. Сөйте отырып, ол жалпы қоғамдық қарым-қатынастарды баян етуші кейпінде қалған жоқ, адам болмысының ішкі иірімдеріне бойлады. Нәтижесінде, жалқы мен жалпының, бөлшек пен бүтіннің даралығы мен ортақтастығын айыра отырып, жалғыз бен көптің мінезіндегі, харекетіндегі ниет пен пиғылдың сырын аңдады. Сөйтіп, ол жекені айтсын, көпті айтсын, айналып келгенде, адамның адам болмағының жолын меңзеді. Ақын үшін ел билеушіні сынау болмаса мадақтау, әйелдің қандай болмағын айту, бай мен кедейдің, ру мен рудың егесін, ағайынның бақастығын өлеңге қосу, сұлудың сымбатын жырлау, жалаң насихат тарату мақсат болмаған. Абай түйсінген өнер мұраты басқада. «Адамзаттың бәрін сүй, бауырым деп», адамсүйгіштіктің орасан зор ұранын тастаған ақын қасиет пен пенделік қайшылықтарының тұңғиығын шарлайды. Ақынның осындай суреткерлік ұстанымы – оны ренессанстық тұлға етеді. Сөз өнерінің болсын, қоғами ойдың болсын, адамға қарай бет бұруы – ұлттың есейе бастауының бұлтартпас нышаны. Мұндай рухани есею – сананың жаңғыруына бастайды. Жаңғыру тұтас ұлт өкілдерінің бір сәтте, бір мезгілде пәтуәласуымен емес, алдымен, дананың дәрменімен паш етілді. Данышпан суреткердің өнернамасының алтын өзегі болған адамсүйгіштік аңсарын – гуманистік идеалдың көркем мазмұнға айналуы дейміз. Батыс дүниесінде ол итальян Данте, испан Сервантес, француз Рабле сияқты ерен тұлғалардан тараған. Олар еуропалық Ренессанстың іргесін бекітіп, мұнарасын көтерді. Адамзат баласына солар соққан мұнара әлі көрініп тұр. Қазақ Ренессансының басы – Ибраһим Құнанбайұлы. Абай керегесін керіп, уығын шаншып, шаңырағын көтерген ақ боз үй Алаш жерінің қай қиырынан да менмұндалап тұр. Абайдың осы ақ ордасы – Алаш руханияты әлемдік өреге жақындаған сайын биіктей түспек, сонысымен қазақты дүниенің төрт бұрышына таныта түспек. Осы мәртебелі мұраттың іске асуы – бүгінгі ұрпақтың, келешек өреннің дарыны мен қарымына байланысты. Ақын ата, абыз ақсақал, кемеңгер хакім айтарын айтып кетті. Қалғаны жаңа ғасырлардағы қазақ баласының діні мен тіліне, беріктігіне байлаулы болмақ. Осы «алдыңғы екеу» болмаса, аспанға ұшумен, қала салумен, бәленбай тілде сөйлеумен бүгінгі темірді жүргізген, шынылы үйді тұрғызған, сымсыз сөйлестірген зымыран заманды таңқалдыра алмайсыз. Себебі, ұлттың шынайы ұлт екендігін – жер байлығы емес, өзгеге ысырылып төрін беруге бейім тұратын тым «сыпайыгершілігі» емес, сырттың мақсатты мақтауы емес, ең алдымен, басқа ешбір халыққа ұқсамайтын ерекше ділі айқындамақ. Ділге берік ұлт – азат ұлт. Ділі тәуелсіз ұлттың ғана ұрпағы – шын тәуелсіз. Өйткені, тәуелсіз діл – тәуелсіз сананың жемісі. Қазақ елі үшін шекараны арымен қорғар, шаруаны ұятымен атқарар саналы ұрпақ көбейген сайын тәуелсіздік нығаймақ. Өзгенің дағдысына әуес, аузынан бөтеннің сөзі шығар, атақонысы ауылға үрке қарар, Америкаға аңсары ауған ұрпақтың пиғылында күмән бар. Құдай бетін аулақ қылсын деп тілейік, біздікі бүгінгі ахуалдың жайы, бағыт оң болғай.

	Қазақ Ренессансының атасы Абай болса, абайлық жаңғырудың қайнар көзі – мұсылман діні, исламдық дүниетаным мен мәдениет. Олай деуіміздің басты әрі бұлжымас куәсі – ақынның шығармаларындағы иманға суарылған өрісті ойлар. Осыдан шығып адамды ардақтауда Абайды иманшыл мұсылман перзенті дейміз. Өзінің алдындағы өлең ұстағандардың еректігі де – хақиқат ілімін терең меңгере отырып, оны бейнелі сөздің асыл кестесімен көмкеруінде. Абай – сөз жоқ, діндар адам. Құнанбайдың Меккеге сапар шегуіне асып туған оқымысты баласының да үлкен, шешуші ықпал жасағаны – жалпы аға сұлтан әулетіндегі діндарлық, біздің болжауымызша, «Абай жолының» ызғарлы заман жазғызбаған беттерінен болса керек.

	Әр адам мінездің, әсіресе, шығармашылық тұлға – қазақ айтатын кесек мінездің құтысы. Майда мінез бен ақындық қабілет, қабілет болғанда орасан дарын – жарасым табуы бек неғайбыл. Шабыттай адуын, найзағайдай қуатты, бірде тастай берік, бірде гүлдей нәзік, жақсылыққа жайлау, жамандыққа қытымыр қаңтар, қатпары сан тарау, кесек мінез ақындықтың алғышарты болмаса да, өлеңнің өзгеден алабөтен өріміне өзек болар діңгек. Мінез – жігердің кескіні. Жігері – болат, еркі – құрыш адам ғана тұтас ұлтқа тұтқа болмақ. Абайды данышпан десек, ақын десек, ұлтқа рухани аталыққа жеткен Алаштың ең ардақты абызы десек, оның өнерпаздығы мен ақылпаздығының құнары болған осы қайратты мінезі жөнінде сөз бастап, ой қайыруымыз керек-ақ. Әсіресе, «Қалың елім, қазағым...» деп күрсіне күңіренген жырлар тумас та еді. Ол болмаса, тұрмысы бақуат, ағайыны мол, «жалғыздық көрер жері жоқ», атасы бек Абайдың ақын емес, шонжар болып, би болып қалуы әбден ықтимал еді. Ақын болған күннің өзінде ескі сүрлеуге елтіген жүз бен мыңның бірі, асып кетсе, өлеңшінің тәуірі ғана болар еді. Алайда, Алла тағалам Абайға зор дарынмен бірге қайратты ақыл, жігерлі мінез, нұрлы жүрек сыйлапты.

	Абайдың дарын қуатына серік те болған, тірек те болған табиғи мінезінің сырына үңілсек, әсіресе, оның үш қайнарын атап беру қажет болмақ. Біріншіден, ол өмір сүрген кең даланың көшпенді тірлігінің аясындағы, беделі зор әулеттің алақаны – болашағынан үміт күттірген тумысынан зерек ұлды бұла етіп өсіріп, батыл мінезін қалыптады; екіншіден, Абай заманында сан ғасырлардан бері желі тартып келе жатқан ұлы даланың шешендік өнері сарқылмаған еді. Болашақ ақын шешендердің тапқыр, келісімді сөз кестелерімен бірге, олардың батыл, турашыл мінездерін де көріп өсті және оған әкесінің баулуымен билікке араласқанын, өзінің болыс болғандығын, айтулы алқалы жиында төбе би болғандығын қосыңыз; үшіншіден, ол жыраулардан мирас болып қалған шыншыл, қаймықпас далалық поэзияның өкілдерін де көрді. Зерек ұлан осының барлығын ой таразысына салып, асылы мен батылын санасына сіңірді.

	Құнанбай сияқты апайтөс дала билеушісінің бел баласының жастайынан ел ішіндегі күнделікті болып жататын дау-дамайларға төрелік етуі, кесімді билік айтуы – шешендік лебізбен білдірілетін заманның зерделі өренінің бойына атадан да ерекше батыл мінез қондырды. Бұл мінез кітаптан емес, көшпенді ортаның дәстүрлі салтынан сіңген табиғи қасиет еді. Абай кейінгі қала ақындары сияқты қоғамдық ортаға я болмаса қызметке байлаулы емес болатын. Өзінің орыс замандастары сияқты Петербор мен Мәскеудің қалыпқа түскен, белгілі бір нормаларын сақтауға тиісті тіршілігінен де алыс еді. Сахараның еркін тұрмысын кешкен, ешкімге де, ештеңеге де тәуелді емес, ірі әулеттің өкілі Абайдың өлеңге шындап бет бұрғанынша еркін мінезі қалыптасты. Өжет сөздің ұстасы – Абайды ойшыл ақын дей отырып, басым жағдайда оның ерен мінездің, батыр ойдың иесі болғандығын елеп ескере бермейміз. Әлгіндей ерендік пен батылдыққа шалқар ақыл қосылғанда Ер дана тумақ. Алаштың Ер данасы. Ер дананың келбетін «Мақсұтым – тіл ұстартып, өнер шашпақ» – дегенімен бірге, суреткердің:



	Қыранша қарап қырымға,

	Мұң мен зарды қолға алар.

	Кектеніп надан зұлымға,

	Шиыршық атар, толғанар.



	Ызалы жүрек, долы қол,

	Улы сия, ащы тіл

	Не жазып кетсе жайы сол,

	Жек көрсеңдер, өзің біл –



	деп қайратқа мінген бейнесінен де танимыз. Абайдың өлеңдегі төл бейнесінен – сыншыл қарттың өткір жанарын, әділетсіздікті аяусыз әшкерелер айбынды дидарын, көзбен көріп, көңілмен таныған кем-кетікке кейіген кейпін аңғарамыз. Көшпенді өмірдің асқақтатыла мадақ етілетін батылдығы мен тапқырлығын, терең толғап, кесек бейнелі сөйлеу әдетін және Шығыс әлемінің өркениетін өсірген ислам дінінің имани мазмұнын санасында сабақтастырған Абай Алаштың асыл сөзінің қуатты, нәрлі қырларын тапты. Сонау балауса шағынан санасына сіңген, жүрегіне ұялатқан Абайдың туа бітті турашылдығы ғаделетті сезімге ұласып, оның шайырлығы мен хакімдігінің алтын өзегін құрады. Дала мінезді бұла ой өмірден өлеңге ауысты. Алайда, бұл толғауға түсіп жорта жөнелетін ағынды жыр да, ұйқасты қолай көретін, тақпақтата кететін шешендік те, жомартты мақтаған, сараңды даттаған арнау да емес еді. Абай өнері – адамға, әлеуметке жаңа көзбен, тың оймен қараған жаңаша поэтикалық көзқарас болатын. Абайдың «тәуекел мен батыр ойының» артында қашан да замана шындығына үкімші хакім тұрады. Сондықтан да біз Абайды ең дарынды ақын дейтін болсақ, онда басқа кез келген ақынға қона кетер бұл атақ – оған аздық етер еді. Өйткені, Абай – қазақ үшін ақындықтан да жоғары, өлеңге сыйып болмайтын дана ақылдың, кесек ер тұлғаның өзі. Ер дана.





Қазақ әдебиеті тарихын дәуірлеудің бастапқы кезеңі




	Тарихи-мәдени құбылыс ретінде ХХ ғасыр басындағы алаштық идея – сол тұстағы қазақ ойының қай саласында болмасын зор ықпал жасағаны баршаңызға белгілі болса керек. Бұл байлам, әсіресе, қазақ көркем ойының аталған кезеңдегі даму бағыты мен сипатына әбден қатысты. Алаштық идея дегеніміз – біздің ойымызша, Алаш қозғалысын, осы қозғалыстың негізінде ұлт зиялыларының басын қосқан, соңы партияның, Алашорда үкіметі мен автономияны дүниеге келтірген, соның нәтижесінде тарихымызда тұңғыш рет белгілі бір саяси бет-бағдары, мемлекеттік құрылымы айқындалған айрықша құбылыс.

	Халқымыздың жаңа тарихындағы осындай ірі құбылыс, әлбетте, қоғамдық ойымыздың ең үлкені һәм мейлінше жетілгені – көркем ой саласында соны бағыттың өрістеуіне алып келетіні сөзсіз еді. Сөйтіп, өткен ғасыр басындағы ұлттық алаштық идеядағы әдебиет – сан ғасырлық қазақ әдебиеті тарихындағы жаңа кезең болды. Сипаты жағынан бұл әдебиетте ағартушылық ой болғанымен, мұндағы ең басты идея – ұлт-азаттық идеясы еді. Өйткені Алаш қаламгерлері өздері өмір сүрген тарихи жағдаяттың шындығынан шыға отырып, туған халқының азаттығы мен білімді болуын берік бірлікте қарастырды. Сондықтан да аталған қос идея дәуірдің ең ірі идеялары болды. Осы кезең әдебиетін зерттеуде, мектепте, арнаулы және жоғары оқу орындарында әдебиет пәнін, әдебиет тарихын оқытуда бұл мәселе әрдайым назарда тұруы тиіс. Себебі, оның әдеби, мәдени мәні ғана емес, бүгінгі тәуелсіздіктің рухани ұстындарын бекіту дәуірінде оның азат сана қалыптастырудағы маңызы ерекше. Бұл бағытта істелген шаруадан да, атқарылмақ шаралар, тіпті басталуға тиісті жұмыстар әлі де жетіп артыларлық. Олардың баршасы, айналып келгенде, қоғамдық санамызда әлі де іздері сайрап жатқан, кешегі отаршылдықтан қалған кембағалдықтың кеселдерінен арылуды темірқазық етуі тиіс. Бұл күшті де, жұмысты да, нарық заманында қаржыны да қажет ететін істе үкімет қазақ ұлтының рухани дидарына алаңдаулы зиялыларға құлақ асқаны абзал деп ойлаймыз.

	Әдебиетіміздің тарихындағы іргелі зерттеулер күтіп тұрған күрмеуі көп күрделі кезеңдердің бірі – осы ХХ ғасыр басындағы әдебиет екендігін мамандар жақсы біледі. Абай заманынан бастау алатын жазба әдебиет жаңа ғасыр табалдырығын қалыптасудың алғашқы қадамдарымен аттады. Яғни, негізінен алғанда, поэзиялық әдебиетболып табылатын бұл сөз өнерінде ауызша дәстүр әлі де басым болатын. Оның идеялық мазмұнына келсек, ағартушылық, сыншылдық сарындар үстем бола бастаған шақ еді. Ағартушылық – адамның, әлеуметтік топтың мінезін түзеуге, сыншылдық – сол мінезді мінеуге, қоғамның ішкі қайшылықтарына сын айтуға құрылатын. Сондай-ақ, Дулат, Шортанбай, Мұраттардан басталған әлеуметтік консервативті идеядағы зар замандық бағыттың дәстүрі жалғасын тауып жатқан. Яғни, ғасыр басында әдебиетке араласқан ұлтжанды топтың алдында сан тарау дәстүр жолы жатты. Олар ешқайсысын жатсынған жоқ. Бірақ, байырғы сүрлеуде де қала алмады. Өйткені, көркемдік таным мен таңба шын дарындар көрігінде шыңдала түспек. Шыңдалу үстінде жаңа өрнек, соны кесте түзілмек. Бұлардың қай-қайсысы да қазақ ойының алыбы – Абайдың көркемдік өнегесіне, ақындық ғибратына қаныққандар болатын. Сондықтан да Ахаң, Ахмет Байтұрсынов бастаған дарынды шоғыр, халқын ерекше махаббатпен сүйген лек данышпан қазақтың мәңгілік мұраттарға суарылған көрікті ойларынан тағлым ала отырып, оны өз дәуірлерінің ең басты идеясы – азаттық идеясымен сабақтады. Сөйтіп, Алаш қалам қайраткерлері қазақ әдебиетінің ұлт-азаттық идеяны мұра тұтқан ояну дәуірінің жаңа беттерін ашты. Бұл мазмұны жағынан да, бейнелеу мүмкіндіктері жағынан да, түрлік-жанрлық жағынан да жаңа әдеби дәуір деген атауға лайықты кезеңдік әдебиет болатын. Оны «Алаш әдебиеті» деп атай бастадық. Алаш әдебиетінің басы – Ахмет Байтұрсыновтың «Масасы» мен Міржақып Дулатовтың «Оян қазағы» жинақтарына енген, алғашқылары 1904-05 жылдардан бастап жазылған жалынды жырлар. Соңы – большевиктердің диктатуралық саясаты қазақтың табиғи даму жолымен өркендеп келе жатқан төл мәдениеті мен әдебиетін тоқырауға ұшыратуға біржолата бет қойған кезеңде, коммунистік цензура күшіне енген жылдарда жазылған Мағжан Жұмабаевтың «Тоқсанның тобы», «Толғау», Жүсірбек Аймауытовтың «Ақбілек», Мұхтар Әуезовтің «Қилы заман» туындылары. Осы аралықта Ахмет пен Міржақыптың, Жүсіпбек пен Мағжанның, Сұлтанмахмұт пен Бернияздың, Сәбит Дөнентаев пен Ғұмар Қараштың барлық шығармалары жазылды.

	Ұлт-азаттық бағыттағы ірі әдебиет өкілдерінің шығармашылығы өз кезеңіндегі ақын-жазушылардың баршасына дерлік ықпал жасады. Ал, Жүсіпбек Аймауытов, Мағжан Жұмабаев, Мұхтар Әуезов сияқты көркем сөз алыптарының көркемдік ізденістері ерекше советшілдігімен танылған ақын-жазышылардың жазғандарынан да байқалып қалып жатты. Демек, Алаш әдебиеті өзіндік айрықша идеялық бағдары, айқын көркемдік қырлары қалыптасқан өміршең әдеби-көркем құбылыс болды. Қазақ әдебиетінің тарихын дәуірлеуде Алаш әдебиетінің орны мен маңызын естен шығармауымыз қажет. Бүгінгі таңда Алаш әдебиеті өкілдерінің шығармашылық өмірбаянын жекелей қарастырып жүрсек, ендігі жерде Мұхтар Әуезовтің, Сәбит Мұқановтың, Тұрсынбек Кәкішұлының, Серік Қирабаевтың, Өмірхан Әбдімановтың, Дихан Қамзабекұлының осы бағыттағы іргелі зерттеулерінің тәжірибелеріне сүйене отырып, оларды толықтыру арнасында ғылыми ізденістер жүргізу қажет деп ойлаймыз.

	Алаш әдебиетін әдебиет тарихын дәуірлеу мәселесімен сабақтастыруда және бір ғылыми ақиқатқа тоқталуымыз қажет-ақ. Ол Алаш қалам қайраткерлерінің, атап айтқанда, А.Байтұрсыновтың, Х. Досмұхамедұлының, М. Әуезовтің, Р.Марсековтің әдебиет тарихын дәуірлеуге тікелей қатысты әдеби-эстетикалық ой-пікірлері.

	Әдеби-тарихи һәм теориялық-әдіснамалық мәні айтарлықтай іргелі мәселені шешу үшін қазіргі кезде мүмкін боларлық қажетті жағдайдың баршасы жеткілікті. Айталық, біздің қолымызда сөз өнеріміздің дамуына ықпал еткен көрнекті тұлғалардың негізгі шығармаларының барлығы дерлік бар. Бастысы – әдеби дамудың ерекшеліктерін көрсетуге дерек боларлық әдеби материалдарға қазақ сөз өнері өте бай. Ал, мәселенің ғылыми шешілу жолына келсек, бұл тарапта да қажетті әлеует жеткілікті. Атап айтсақ, әдебиет тарихын зерттейтін, оны жүйелейтін ғалымдарымыз баршылық. Сондай-ақ, әдебитіміз жүріп өткен жолдарды, бел-белестерді айқындау, саралау – қазақ әдебиеттану ғылымы үшін жаңалық емес. Бұл саладағы ғылыми ізденістердің бір ғасырға жуық тәжірибесі бар. Мәселе соларды толықтыруда, жетілдіруде, тиянақтауда. Оның бержағында қазіргі қазақ ғалымдарының қолында шетел оқымыстыларының әдебиет тарихын дәуірлеудегі теориялық және әдіснамалық тәжірибесі және бар.

	Біздің бұл еңбекті жазудағы мақсатымыз – қазақ әдебиеті тарихын дәуірлеуге байланысты аз-кем ой қосу, өзіндік пікір білдіру. Айтқанымыздың бәрі жөн, шешуші сөз, кесімді пікір дей алмаймыз. Мақсат – қазақ әдебиеті тарихын дәуірлеудегі ғылыми тәжірибелерді саралай отырып, бұл мәселе жөнінде ой қозғау.

	Қазақ әдебиеттану ғылымында, біздің білуімізше, қазақ әдебиеті тарихын дәуірлеудің бірнеше үлгісі бар (бұл жерде біз белгілі бір дәуірлерді іштей жүйелеген еңбектерді қосып отырғанымыз жоқ). Жазылған уақыты жағынан алғанда дәуірлеудің тұңғыш үлгісін – Райымжан Мәрсековтің 1915 жылы «Қазақ» газетінде жарық көрген «Қазақ әдебиеті жайынан» мақаласынан көреміз. Мақала авторы: «Біздің қазақ әдебиетінің осы кезге шеінгісін үш дәуірге бөлуге болады: бірінші дәуірі – ескі замандағы қазақ арасына жазу таралмай тұрғандағы кез» – дейді де, әдебиеттің екінші дәурін ел арасына жазудың келуімен, исламдық, шығыстық кітаптардың таралуымен байланыстырады. Ал, үшінші дәуір жөнінде: «Абай марқұмнан бері қарай қазақ әдебиетінің үшінші дәуірі басталды» – деген қорытынды жасайды. Әрине, Р.Мәрсековтің әдебиетті дәуірлеуі тұңғыш тәжірибе, алғашқы амал болған себепті мұнда шарттылық көп. Дегенмен, әдеби-ғылыми дерек ретінде оның дәуірлеу үлгісін жадымызда ұстауға тиіспіз.

	Әдебиет тарихын дәуірлеудің келесі бір варианты Ахмет Байтұрсыновтың «Әдебиет танытқышынан» байқалады. Еңбектің «Жазу әдебиет» бөлімінде:

	«Қазаққа жазу дінмен бірге келген. Қазақ ішінде молдалық қылып, дін үйретушілер, бала оқытушы қожалар, ноғай молдалар себепті жазба сөзді шығарушылар да бастапқы уақытта солар болған. Қазақ ішінде олар көп тұрып, қазақтың тілін, мінезін жақсы білген. Қазақтың өлеңді, сөзді сүйетін мінезін біліп, дінді халыққа молдалар өлеңмен үйреткен. Шарттарын, шариғат бұйрықтарын өлеңді хикая, өлеңді әңгіме түрінде айтып, халықтың құлағына сіңіріп, көңілдеріне қондырған»-деп жазба әдебиеттің алғашқы дәуірі дінмен байланыстырылса, екінші дәуір жөнінде: «Сындар дәуір деп қазақ әдебиетінің сында болған, яғни сын арқылы шығып, әдеміленген мағыналы сөз, бір мағынасы сыны бар деген болады да, екінші мағынасы мінсіз, толғаулы, сипатты деген болады. Бұл сөздің екі мағынасының екеуі де қазақ әдебиетінің соңғы кездегі жаңа дәуірін сипаттайды» – дейді. Бұдан көретініміз – Ахаң әдебиетті діндар дәуір және сындар дәуір (бұл дәуірді ділмар дәуір деп те атайды) деп екіге бөлетіндігі. «Әдебиет танытқыш» – әдебиет тарихына емес, әдебиет теориясына арналған еңбек екені белгілі. Сондықтан да Ахаң үшін әдебиетті дәуірлеу басты мақсат болмаған сияқты. Ол дәуірдің қалыптасу, туу, даму ерекшеліктерін не болмаса олардың сипатын таратып айтпайды. Ғалым үшін маңыздысы – сол дәуірлердің шегінде туған әдеби жанрларды байқату. Әдебиет тарихының болашақтағы дәуірлеушілері үшін әрбір әдеби дәуірдің жанрлық жүйесін көрсетудегі Ахаң үлгісі өнеге болуы тиіс деп ойлаймыз. Себебі, әдебиет тарихы көркем формалардың да өзгеру, қалыптасу, алмасу тарихы екендігі күмәнсіз.

	Қазақ әдебиеті тарихын дәуірлеуде Мұхтар Әуезов зерттеулерінің орны алабөтен. Жалпы, қазақ әдебиеті тарихының алғашқы зерттеушілерінің қатарынан орын алатын Мұхаңның ғылыми еңбектері дәуірлеу мәселесінде де алғашқылардың бірі. Оның бұл мәселеге қатысты зерттеулері өткен ғасырдың жиырмасыншы жылдарының басынан басталады. «Зар заман ақындары», «Қазақ әдебиетінің қазіргі дәуірі», 1933 жылы жарық көрген оқулықтағы:

	«Өлкенің патша үкіметіне бағынып, отарлану дәуірінің әдебиеті» және «Бектік құлауға айналып, өндіріс капиталы дәуірлей бастаған кездің әдебиеті (1870 жылдар мен 1905 жылдар арасы)» мақалалары, 1927 жылғы «Әдебиет тарихы» кітабы және 1959 жылғы белгілі конференциядағы қорытынды сөзі – әдебиет тарихын дәуірлеуге тікелей қатысты ғылыми еңбектер. Осылардың ішінде Мұхаңның 1933 жылғы оқулыққа енген екі зерттеу мақаласының ғылыми тұжырымдары әдебиет тарихынан еңбек жазушылар тарапынан ескеріле бермейді. Бірақ, XIX ғасыр мен XX ғасыр басындағы әдеби процесті саралауда бұл еңбектердің маңызы ерекше. «Өлкенің патша үкіметіне бағынып, отарлану дәуірінің әдебиеті» мақаласында автор: «Шығарушысы белгілі, уақыты сақталған, байланысты уақиғасы белгілі әдебиет жұрнақтарын біз XVIIІ ғасырдың аяғынан бастап қана көре бастаймыз. Бұлай болуының себебі сол мезгілден бастап қазақ халқының экономикалық, әлеуметтік өміріне мәдениеті жоғары, жазба әдебиеті бар Ресейдің отаршыл патша үкіметі арласа бастады. Қазақ халқының XVIIІ ғасырдың аяғындағы, XIX ғасырдың ұзын бойындағы әдебиеті негізінде бір жағынан осы патша үкіметінің отарлау саясатына қарсылық тартысын суреттейді» – дейді. Осы пікірден М.Әуезовтің әдебиет тарихын XVIIІ ғасырдан бастауға бейім екендігін және соны қолдайтынын аңғаруға болады. Оны Мұхаңның 1959 жылғы әдеби мұраға байланысты өткізілген конференциядағы кейбір ойларынан да аңғару қиын емес. Бұл жерде біз үшін басты мәселе – М.Әуезовтің әдебиет тарихын қай кезеңнен бастауында болып тұрған жоқ. Қажеттісі – оның әдеби дәуірлерді қалайша жіктегенінде. Мұхаңның еңбектерінен ғалымның әдебиеттің үш дәуірін айрықша бөліп қарастырғанын байқаймыз. Олар: 1. XIX ғасырдың жетпісінші жылдарына дейінгі әдебиет, өзінің айтуы бойынша «Отарлану дәуірінің әдебиеті»; 2. 1870-1905 жылдар аралығындағы әдебиет («Бектік құлауға айналып, өндіріс капиталы дәуірлей бастаған кездің әдебиеті»);

	3. Қазақ әдебиетінің қазіргі дәуірі.

	М.Әуезов отаршылдық дәуірдегі әдебиеттің бірқатар белгілерін тарихи-әлеуметтік жағдайлармен байланысты түсіндіре келе, Кенесары, Исатай-Махамбет бастаған көтерілістерге байланысты туған әдебиетке тоқталады. Қазақ әдебиетінің келесі дәуіріне келгенде автор қазақ жеріне капиталистік қарым-қатынастардың енуін жан-жақты сипаттап, Ыбырай Алтынсарин, Абай, Әбубәкір Кердері, Шәңгерей, Мәшһүр Жүсіп есімдерін атап, олардың ағартушылық-діни еңбектерін алға тартады. Бұл мақаласында отаршылдыққа қарсылықты туған әдебиет, айтыс ақындары, сал-серілер поэзиясы жөнінде, олар сол кездегі әдебиетте айрықша көрінгенімен, ешнәрсе айта қоймайды. Бұлар жөнінде ол осы еңбегінің алдында бірнеше жыл бұрын жазылған «Зар заман ақындары» мақаласында толымды пікірлерін жеткізгендіктен және кеңес саясатының беті 1930 жылдардан бастап сұстана түскен тұста саналы түрде ол тақырыпқа соқпай кеткен деп топшылаймыз. Бірақ, Ы.Алтынсарин мен Абай жөнінде айта келіп, біз қазіргі кезде себебін анықтауға құлықсыз болып жүрген немесе аталған екі ақынды, оған қоса Шоқан Уәлихановты отаршылдыққа қарсы болды деген ыңғайдағы пікірлеріміздің дәлелсіз екенін айқындайтын мынадай объективті тұжырым жасайды: «Бірақ бұлардың тобы саяси-әлеуметтік құрылыста патша үкіметінен қысым көрмейді. Қайта содан сыбаға алып, соның өзіне қоңсы қонған тап. Сондықтан ол тап ақындары төңкерісшіл қарсылық тақырыбы мен төңкерісшіл сарын сияқтының ешбіріне де жоламайды. Қазақ өлкесінің олар кезінде отар боп жатуы да бұлардың сана-сезіміне әсер етпегендей болады». М.Әуезовтің әдебиет тарихының білгір тамыршысы екендігі келесі әдеби дәуірдің өкілдерін сипаттап беруінен де айқын аңғарылады: «Бесінші жыл төңкерісінің артынан шыққан жаңа үлгідегі ақын-жазушы бұлар тобынан шықпайды. Оларды майданға әкеп шығарған қоғамдық, шаруашылық, саяси күйлердің басқаша боп жаңғырып өзгеруі. Сондықтан олардың өздері де қыр үлгісіндегі қазақ емес, оқыған, еуропаланған қызмет иесі боп жүрген қала туындысы болады. Олардың байшыл-ұлтшыл оқығандар боп қалыптануларында таптық досы,тұстасы да сол қала туындысы, қала ықпалындағы жергілікті буржуалар болады». Ал енді М.Әуезов айқындаған үшінші дәуірге келсек, автор оны «Қазақ әдебиетінің қазіргі дәуірі» деп атаған. Абайдан соңғы дәуірді автор «Қазақ» газетінде көтерілген ұлтшылдық сарындармен байланыстырады. Бірақ артынша бұл дәуірдің әдеби-көркем сипатына келгенде ол аса білгірлікпен былай деп жазады: «Ол жаңалық – жаңа басталып келе жатқан сезімшілдік, сыршылдық (романтизм) дәуірі. Бұрынғы ауызша әдебиеттен, одан бергі Абай заманынан бері қарай келе жатқан реализм сарыны көбінесе құрғақ ой, жағадай сөз күйі осы күнде ішкі терең сезім, нәзік сыр күйіне айналып келеді…Қазақ әдебиетінің бұл дәуірі буыны бекіп, қатарға кірерлік әдебиет болғандығын көрсететін сыршылдық – романтизм дәуірі болады». М.Әуезов атап отырған сыршылдық романтизм әдебиеті сол тұстағы Шәңгерей Бөкееев, Нарманбет Орманбетұлы, Міржақып Дулатов, Мағжан Жұмабаев, Бернияз Күлеев шығармаларынан көрініс тауып жатты.

	Дәуірлеу секілді аса күрделі мәселеде ең алдымен оның критерийлері жасалуы тиіс деп ойлаймыз. Мұндай критерийлер, негізінен, әдебиеттің табиғи даму жолымен берік байланыста болуы міндетті. Әдебиет – халық деген сияқты жалпы ұғым. Халықтың көзге көрінер, қолға ұстар заттық, материалдық болмысы болмайтыны, халық дегенміз адамдар тобы екендігі сияқты, әдебиет дегеніміз де көркем шығармалардың болмысынан түзілетін рухани әлем. Қай-қайсымызға да мәлім осы аксиомалық жайды мықтап ескерсек, әдебиет тарихының даму ерекшеліктері әр дәуірде дүниеге келген көркем шығармалардың төл табиғатынан өрістеуі шарт. Бұл арада сол көркем шығармалардың ортақ қасиеттері сараланып, әдеби кезеңнің, дәуірдің дидарын айқындай алатын белгілер жинақталуы тиіс. Сол себепті де көркем мәтін, біз әдетке айналдырып алғандай, поэтиканың ғана емес, әдебиет тарихының да басты мәселесі болуға тиісті деп ойлаймыз.

	Әдеби туындының мәтінінің екі қыры – мазмұны мен пішіні болатыны аян. Пішінді мазмұн қалыптастыратын дегенімізбен, қандай да болмасын мазмұнды қабылдау пішінді тану арқылы жүзеге асады. Соған қарап өзге ғылымдарда да, әдебиеттануда да мазмұн мен пішін жөнінде сөз бола қалса, олардың берік ажырамас бірлікте екендігі үнемі айтылады. Мәтіннің барлық компоненттерін бойына жинаған мазмұн мен пішін категорияларының түсуі – теориялық тұрғыдан поэтиканың нысаны болғанымен, сол дәрежеде тарихи әдебиеттанудың да зерттеу аясына енеді. Сол себепті де бұл екі категория бөлінбейтін табиғи күйінде әдебиет тарихын дәуірлеу мәселесінде де назардан тыс қалмауы тиіс. Көркем шығармаларды бағалаудағы әдебиет тарихшысының міндеті – мазмұн мен пішіннің өзгеру жүйесін зерттеу деп білесіз.

	Мазмұн мен пішін жөніндегі зерттеулердің критерийлеріне сүйенер болсақ, онда алғашқысына шығарманың тақырыптық-идеялық бағдары, ал соңғысына құрылысы (сюжеті мен композициясы, құрылымы (жанры) және тілі (бейнелеу құралдары, стилі) енетіндігін айта кетуге болады. Енді мазмұндық және пішіндік компоненттердің қазақ әдебиетінің тарихындағы өзгеру, түрлену ерекшеліктеріне келейік. Әлбетте, бұл – аса ауқымды міндет. Біз оны толық шешіп беруге негізсіз тәуекел жасай алмаймыз. Біз бұл мақалада оның өзіміз білетін, біліміміз жеткен, өзімізше осылай болуға тиісті деген мәселелерін қамтымақшымыз. Оларды толықтырудан немесе мәселеге басқаша қараудан тіпті біздің жеке тұжырымдамамызды жоққа шығарудан – жеке адам емес, жалпы әдебиет тарихы ұтады. Біздің мақсатымыз – әдебиет тарихының дұрыс, шынайы саралануы жағында. Ең болмаса мысалдай болса ой қоса алсақ, бұған ғылыми қызығушылық тудырған ғалымдармен тізе қосып, мәселені орнынан жылжытуға ой қоссақ – мақсаттың ақталғаны деп білер едік.

	Әдебиетті дәуірлеудегі бастапқы критерий – белгілі бір кезеңде шығарылған, жазылған шығармалардың мазмұны мен пішінінің барлық ерекшеліктерін айқындау болса, ендігі басты мәселе дәуірлеудің әдіснамалық негізін анықтау болып табылады. Қазақ әдебиеті тарихын дәуірлеудің ғылыми тәжірибелеріне зер салатын болсақ, онда бізде үш принцип бар екендігін байқар еді. Алғашқысы – М.Әуезов, М. Мырзахметұлы еңбектеріне негіз болған, әдебиет тарихын халықтың азаматтық тарихымен байланыстыратын дәуірлеудің гетерогенді принципі. Екіншісі – А. Байтұрсынов қолданған жанрлық принцип. Үшіншісі – Р. Марсеков, С. Сейфуллин, Б. Кенжебаев, Қ. Жұмалиевтер еңбектеріне негіз еткен хронологиялық принцип. Дегенмен, ең алдымен біз ненің тарихын жасауды міндет етіп отырғанымызды, қандай деректер мен материалдарға сүйеніп отырғанымызды ұмытпауымыз қажет. Әдебиеттің тарихын көркем шығармаларға сүйеніп дәуірлейміз десек (ол басқаша болуы мүмкін емес), онда біз халықтың шыны тарихын емес, сол әдебиеттің өзіне негіз алуға тиістіміз. Сондықтан да әдеби шығармашылықтың өзіндік ерекшеліктері сараланып, дәуірлеу мәселесі – саяси, қоғамдық, әлеуметтік, тарихи мәселелердің шежіресіне емес, әдебиеттің өзінен өрістегені абзал. Себебі, әдебиет қоғамдық өмірдегі құбылыстарды, оқиғаларды суреттейді дегенімізбен ол объективті тарихи дамудың жылнамашысы емес, оның белгілі бір көркемдік танымнан өткен, образдар арқылы жасалған әдеби-көркем моделі. Сол себепті де суреткер санасында қорытылған көркем шындық пен тарихи шешім арасына теңдік белгісін қоя алмасымыз белгілі.





«Әдебиет танытқыш» және жанрлар теориясы




	Ахмет Байтұрсынұлының қазақ әдебиетіндегі, ұлт руханиятындағы, қала берді азаматтық тарихымыздағы орны жөнінде сан айтылып та, сан жазылып та жүргені баршамызға мәлім. Мұндай еңбектерде қайраткердің ағартушылығы,

	«Қазақ» газетін шығарудағы басты рөлі, Алаш көсемдерінің бірі екендігі жөнінде орайлы сөздер, лайықты пікірлер ортаға салынып та жүр. Ұлы қайраткердің халқы үшін атқарған ісін, өз дәуірі үшін жасаған ілгерінді қадамдарын ұрпақ санасына сіңіру, мұсылмандық жолымен келгенде аруақтың рухы ырза болуы үшін – сауап іс. Десек те Ахаңның сан салалы мұрасы жайынан сөз қозғағанда, біз мұнымен шектеле алмаймыз. Себебі, Ахаң біздің қолға алып әуелете көтерер туымыз ғана емес, ой-санамыз, ғылыми зердеміз өсіп-өнер құнарлы топырағымыз да.



	Тән көмілер, көмілмес еткен ісім,

	Ойлайтындар мен емес – бір күнгісін.

	Жұрт ұқпаса, ұқпасын жабықпаймын,

	Ел – бүгіншіл, менікі – ертеңгі үшін



	деп өзі жазғанындай Ахаң сынды алыптың мұрасы өз заманының ғана жоғын түгендеуші емес, қазақтың көрер жарық күні қанша болса, сонша жасар мәңгілік игілігіміз. Сол себепті, оның ақындығынан болсын, саяси-қоғамдық көзқарасынан болсын, ғылыми, ғылыми-әдістемелік еңбектерінен болсын, кемел азамат, сұңғыла санаткерлігінен болсын, кісілігінен болсын жоралы жол, айтулы із тауып, ерен тағылым іздеу – бүгінгі қазақ азаматының парызынан саналмақ.

	Қаламгер-қайраткердің мол мұрасын саралауға жылдар жұмсалар, бәлкім ғасырлар керек шығар. Бүгінгі біздің айтпағымыз – қазақ руханиятының туы мен топырағы, яғни мақтанышы мен мекбеті болған және бола да беретін Ахмет Байтұрсынұлы еңбектерін бүгінгі дамыды деп жүрген ғылым, білімімізбен ұштастыру, қазіргінің қажетіне жараты. Біздің ойымызша, саралы болар бұл бағытта әдебиетшілер, тарихшылар, саясаттанушылар мен мәдениеттанушылардан гөрі қазақтың тілтанушы ғалымдары Ахаң еңбектерін игілікке жарату ісінде ілгерілеп кеткен секілді. Ал, әдебиетшілер бұл тарапта Ахаңның көркем әдебиет, әдеби аударма саласындағы туындыларын мектеп, колледж, жоғары оқу орындарында оқытып жүрсек те оның әдеби-теориялық құнарлы ойға, бағалы ғылыми байламдарға толы «Әдебиет танытқышын» қажетке жаратпай жүргендей әсер қалдырады. «Әдебиеттануға кіріспе», «Әдебиет теориясы мен эстетика» пәндерінде көркемөнер, сөз өнері, шығарманың сюжеті мен композициясы, өлең құрылысы, шығарма тілі, жанры сияқты мәселелерде А.Байтұрсынұлының «Әдебиет танытқышынан» алар тәлім әлі көп.

	Біз бүгін осы шағын еңбегімізде «Әдебиет танытқыштың» бірер бөлігіне, атап айтсақ, автордың әдебиеттің тегі мен түріне арналған бөліміне ғана тоқталып, ой сабақтамақпыз. Әдебиеттегі идеяны жеткізуші, көркем образды таңбалаушы шығарма тілінің тұтас жүйесін қалыптастыратын, мөлшері мен түрін айқындайтын жанр туралы сонау көне заманғы Платон мен Аристотельдерден бастап Ахаңның замандастары Потебня мен Веселовскийге дейін ондаған, бәлкім жүздеген үлкенді-кішілі, маңызды-маңызсыз дүниелер жазылғаны ғылым тарихында хаттаулы. Бұлардың қай-қайсысы да әдебиеттің түрлері жөнінде өздері білетін, өз дәуірлерінде танымал болған шығармаларды жүйелесе, ал әдеби текке келгенде лирика, эпос, драма деп жіктейді. «Әдебиет танытқыш» авторы да «Ақындықтан шыққан сөзді, яғни лебізді шығармаларды, үлгілі жұрттар айтылуына қарай үшке бөледі: 1. Әуезеленіп айтылуына қарай.

	2. Толғанып айтылуына қарай. 3. Ғамалдап айтылуына қарай» – деп әдебиеттің үш тегін көрсетеді /1, 103/.

	Әдебиетті текке бөлудің осы күнге дейін ең аз дегенде негізгі үш принципі белгілі болып отыр. Жанрлық тек мәселесінде ғалымдар негізінен осыларға сүйеніп келеді. Біріншісі – Аристотельдің «Поэтикасынан» бастау алады да әдеби тек автордың қатысына қарай сараланады. Көне грек философы:

	«... оқиғаны өзіне қатыссыз түрде әңгімелей отырып, бір нәрсеге тек бір тұрғыда ғана еліктеуге болады немесе еліктеуші өз болмысын жасырмай, өзімен-өзі жеке қалады, не болмаса суреттеп отырған адамдарды қимыл-әрекет үстінде көрсетеді» – дейді /2, 160/. Яғни, грек ойшылының айтуынша, автор өзі бейнелеп отырған жайттарға тікелей қатысты болады немесе қатыссыз болады, болмаса оларды әрекет арқылы көрсетіп береді. Содан барып эпос, лирика және драма жеке-жеке сараланады. Біздің заманымызға дейінгі ІҮ ғасырда әдебиеттің көптеген терминдері қалыптаспаған себепті Аристотель мынау эпос, мынау лирика, мынау драма демеген. А. Байтұрсынұлы: «Ақын әуезе түрінде сөйлегенде, уақиғаның ішінде өзі болып, басынан кешірген адамша сөйлемейді. Тек сыртта тұрып бақылап, уақиғаға көз салған адамша, біреуден естіген адамша айтады... Толғаушы ақын әуелі көңілінің күйін, мұңын, мүддесін, зарын, күйінішін, сүйінішін айтып, шер тарқату үшін толғайды... Айтыс-тартыста ақын өз басындағы емес, басқаның басындағы уақиғаны көрсетіп, өз басынан, көңілінің күйінен еш нәрсе қатыстырмайды» – деп әуезеге, толғауға, айтыс-тартысқа қысқаша анықтамалар береді /1/. Осылардан Аристотельдің жанрды автордың қатысына қарай бөлуінің ой сілемдерін аңғару аса қиын емес. Қазақ оқымыстысы әдебиетті текке бөлуде Аристотельдің бейнелеу тәсіліне негізделген принципін негізге алғанмен де жанрға бөлу тәжірибесінде оны бірден-бір принцип ретінде қабылдамаған.

	Көне грек дәуірінің оқымыстылары Платон, Аристотельдерден басталған өнерді өмірге, табиғатқа еліктеу деген концепция, одан берідегі классицизмнің нормативті поэтикасы, ХҮІІІ-ХІХ ғасырлар шегінде, әсіресе, классикалық неміс философиясы өкілдерінің тарапынан өзгеріске түсті. Канттың, Гегельдің эстетикалық көзқарастарында өнерді жеке тұлғаның субъективті шығармашылық қабілеті дүниеге әкеледі деген тұжырым кең етек алды. Мұндай көзқарастар эволюциясы А. Байтұрсынұлының әдеби-теориялық танымына да тән болған еді.

	Әдебиеттің тектерін көрсете отырып оларға сипаттама беруде А.Байтұрсынұлы Аристотельдің бейнелеу тәсіліне, яғни автордың қатысына негізделген принципінде қалып қоймайды. Сөйтіп, «Әдебиет танытқыш» авторы ары қарай ішкі ғалым, тысқы деген ұғымдарды қолдана отырып әуезе, толғау және айтыс-тартыс жөніндегі ойларын тиянақтай түседі. Ахаңның осындай ой жосығынан Гегельдің «Эстетика» еңбегінің әсері байқалады. Әйгілі еңбегінде неміс философы эпос жөнінде: «рухани әлемнің сыртқы болмысын кең түрде көрсетеді» десе, лириканы, оның мазмұны – барлық субъективті нәрсе, ішкі әлем деп анықтаса, драмаға келгенде «алдыңғы объективті дүниені әкеледі» – дейді /3, 419-420/. Гегельдің лириканы – ішкі әлемнің, эпосты сыртқы әлемнің, ал драманы осы екеуінің нәтижесі деу – жоғарыда айтылған оның көркемөнерді субъективті шығармалық акт дейтін жалпы философиялық көзқарастарынан туындап жатты. Гегельдің «Эстетикасындағы» мұндай жалпылық мәндегі тұжырымдар әрі әдеби жанрға қатысты нақты байламдар орыс сыншысы В.Г. Белинскийдің «Поэзияны тегі мен түріне қарай бөлу» еңбегінде кеңінен пайдаланылды /4/. Оны бүгінгі орыс әдебиеттанушылары да жоққа шығармайды. Айталық, В.Е.Хализев: «Поэзияны тегі мен түріне қарай бөлу» мақаласының авторы В.Г. Белинскийдің арқасында гегельдік тұжырымдама (соған сәйкес терминология) отандық әдебиеттануда орнықты» – дейді /5, 295/. А.Байтұрсынұлының Гегельді оқығаны мен білгенін жоққа шығармастан, оның «Әдебиет танытқышында» орыс оқымыстысының «Поэзияны тегі мен түріне қарай бөлу» еңбегімен сабақтаса келіп жататын тұстары баршылық екенін айтуға тиіспіз. «Әдебиет танытқыш» пен Белинский еңбектерінің өнер түрлерін саралап, оларға сипаттама беретін ең алғашқы беттерінен-ақ осыған көз жеткізу қиынға соқпас еді. Мәселен, орыс сыншысы эпос жөнінде: «Мұнда бүкіл ішкі сезім сыртқа терең жайылады, сөйтіп бұл екі жақтың екеуі де – ішкі және сыртқы – бір-бірінен жекеленіп көрінбейді» десе, лирикаға келгенде: «Мұнда поэзия ішкі элементте, шарқ ұрған, сезгіш ойда қалады» – дейді /4, 26/. Бұл шағын үзінді мен «Әдебиет танытқыш» араларында бірқатар ұқсастық, ең бастысы – мәселені аңғарту барысындағы концептуальды сабақтастықты бірден байқауға болар еді. Айталық, «Әдебиет танытқыштағы»: ... сезіліп тұрған тысқарғы ғаламмен, сезіп тұрған ішкергі ғаламның екі арасы санаға келіп түйіскен жерде жыртылып айрылғысыз болып беріледі» – деген сөйлеммен осының алдында ғана келтірілген Белинский пікірі арасындағы тікелей ұқсастықты аңғару қиындыққа соқпайды. Мәселенің шешуші тұсы мұндай жеке сөйлем, ұғым-түсініктердің, сөз тіркестерінің, кейбір сөздердің, орайласуында емес. Мәселе, қазақ ғылымының іргелі теориялық мәселені түсіндірудегі жан-жақтылығы. Жалпы, ғылымның дамуы – өзіне дейінгілердің ілгерінді, келешек қажетін өтейтін ұстанымдарын өз дәуірінің қажетіне жаратып, одан ары дамыта түсу десек, Ахаң есімі бұл тарапта да асқақ тұруға тиісті. Осындай деуіміздің түп-төркінінде әдеби жанр мәселесі төңірегін алғанның өзінде екі мәселе жатқанын ескертеміз. Біріншіден, А. Байтұрсынұлы бейнелеу тәсіліне негізделген Аристотель принципін де, бейнелеу объектісіне негізделген Гегель, Белинский принципін де табысты қолданған. Екіншіден, жанрлық түрлерді жүйелеудегі ұлттық танымының тереңдігі. Гегельдегі ішкі әлем, тысқы әлем, Белинскийдің ішкі сезім, сыртқы құбылыс деп жазғандарымен Ахаңның ішкі ғалам, тысқы ғалам дегендерін параллельдер ретінде көрсетуге боларлық. Қазақ теоретигі лирика жөнінде:

	«Әуезелеуші ... өзінен тысқары ғаламда болған істі әңгіме қылады... Толғағанда айтатын нәрсесін толғаушы тысқарғы ғаламнан алмай, ішкергі ғаламнан алады» – дейді. Бір қызығы – А.Байтұрсынұлының әдеби тектер жайындағы теориялық қисындары – оларды жеке-жеке саралау барысында ғана емес, олардың кейбір ұқсас тұстарын аңғартуда да көзге шалынады. Гегельдің «Эстетикасында» драманы эпос пен лириканың синтезі ретінде қарастыру ұшырасады. Осы ізбен келіп Белинский де осындай тұжырымды қолдайды. Бұл концепция ХХ ғасырдың екінші жартысындағы орыс әдебиеттануында қолдау таппай отыр. «Әдебиет танытқыш» авторы: «Айтыс-тартыста ақын өз басындағы емес, басқаның басындағы уақиғаны көрсетіп, өз басынан көңілінің күйінен еш нәрсе қатыстырмайды. Бұл жағынан айтыс-тартыс әуезеге (әңгімеге) жақын» дейді де драманы екі жанрдың қосындысы түрінде емес, объективті жанр ретінде ғана көрсетеді. Әлбетте, қазақ ғылымы Гегель мен В.Г.Белинский теорияларынан ұзап шыға алмады деген ұғым тумаса керек. Бұл Ахаңның әдеби тек жайында айтқандарынан да, сондай-ақ ішкі жанрлық түрлер жөнінде айтқандарынан да аңғарылады. Айталық, Белинский: «Эпикалық және лирикалық поэзия, біріне-бірі тікелей қарама-қарсы жатқан дүние шындығының дерексіз екі қиыр шеті...» десе /4, 27/, «Әдебиет танытқышта»:

	«Ертек (әуезе орнына қолданып отыр – Т.Е.) тысқарғы ғаламның жыры деп, толғау ішкергі ғаламның күйі деп екі бөлгенімізде, тіпті сорпасы қосылмайтын бөлектік бар деп ұқпаса керек» – делініпті. Әдеби тектердің құрылымдық жүйесінде бір-бірінен ауысып, түйісіп жататын белгілер бар екендігі, кейбір жанрлық түрлерде осындай синкреттілік басым сипаттардың бірі болатыны мұндай құбылыс, әсіресе, роман жанрында болатыны да «Әдебиет танытқышта» сол тұста-ақ айтылған екен. Мысалы: «Ұлы әңгімеде жазушы көркем сөздің әуезе, толғау, айтыс – барша түрін де жұмсайды» – деп жазады.

	Жанр саласында ізденістер жасаған ғалымдардың өзіндік ғылыми беті, зерттеу бағдары әдебиеттің тектерін қарастырудан гөрі әдебиеттің жанрлық түрлерін қарастырудан байқалады. Әдебиеттің басты үш тегі: эпос, лирика, драмадан өзге жаңа сипаттағы дербес төртінші немесе бесінші, алтыншы және одан да көп тектерді табу ешкімнің қолынан келмеді. Әдебиетті текке бөлуде тақырыптық, идеялық принциптер немесе көркемдік әдіске негізделген жүйелеулер өз жемісін бере алмады. ХХ ғасырда төртінші тек ретінде лиро-эпикалық жанр аталынып жүр. Ондай қосынды сипаттан туған жанрлық құрылымдарды негіз еткен жанрлар бар. Мәселен, лиро-эпикалық поэма, қара сөзбен жазылған әңгіме, баллада, мысал. Дегенмен, бұлар жаңа жанрлық тек емес, эпос пен лириканың кейбір басты немесе жанама белгілеріне құрылған – аралық тектің түрлері. Реті келгенде айта кетсек, бұлар өздері қазақ әдебиеттану ғылымында арнайы зерттелмей отыр. Арнайы тақырып. Тың ғылыми нысана. Ал жанрлық түрлердің жөні басқа. Ол текке қарағанда мейлінше ұлттық. Сол себепті мұндай жанрлар жүйесіне келгенде жалпы өлшеммен келуге болмайды. Мұнда ұлттық поэтикаға сүйену керек.

	«Әдебиет танытқышта» жанрлық классификациясының үш түрін көруге болады. біріншісі – ауыз әдебиетінің жанрлары, екіншісі діндар дәуір әдебиетінің жанрлары, үшіншісі сындар дәуір әдебиетінің жанрлары. Жанрларды былайша жеке-жеке топтап қарастыру Гегель мен В.Г.Белинский еңбектерінде мүлде ұшыраспайды. Бұл қазақ ғалымының дара тәжірибесі.

	«Қазаққа жазу дінмен бірге келген. Қазақ ішінде молдалық қылып, дін үйретушілер, бала оқытушы қожалар, ноғай молдалар болған себепті жазба сөзді шығарушылар да бастапқы уақытта солар болған» – дейді А.Байтұрсынұлы. Жазба әдебиетін кеңестік кезеңде біресе Абайдан бастап, біресе Абай алдындағы дәуірінен бастап, оны жазбаша таралған шығармалардан бастап келгенбіз, алайда Ахаң сияқты тап басып тану, себебін саралау жағы мүлде болмаған еді. Тіпті тілтанушы ғалымдар әдеби тіл тарихына байланысты көкейкесті мәселелер көтеріп, өз ойларын білдіріп жатқанда әдебиетшілер қазақтың жазба әдебиетінің туу, қалыптасу кезеңдерін әлі межелемегенін еске түсірсек, бұл мәселенің де дереу зерттеу нысанасына айналуы қажеттігі бәрімізді де мықтап ойландыруы тиіс. Діндар әдебиет қазақ әдебиетінде жүз жылдай уақытқа созылды. Ол зар заман, ағартушылық, сыншыл реализм әдебиеттерімен, ХХ ғасыр басындағы романтизм, символизм, сентиментализм сынды әртүрлі ағымдармен, бағыттармен қатар өмір сүрді. Діндар дәуір идеялық ағым болуымен бірге өзіндік поэтикасын түзген арналы ағым. Жанр, стиль, көркем тіл, бейнелеу тәсілі, образдар жүйесі сияқты басты әдеби категорияларын да қалыптастырды. Бұл мәселелер У. Қалижан, А. Жақсылықов еңбектерінде тек тақырыптық-идеялық және жеке ақын-жазушылар шығармалары төңірегінде айтылды, діндар дәуір поэтикасы А. Байтұрсынұлы бастаған және аяқтаған жерінен әлі ұзап шығып, біздің заманымызда лайықты ізбасар зерттеушісін таба қойды деу қиын. Қисса, хикаят, насихат, мінажат, мақтау, даттау, айтыс, толғау, намыс толғауы, марқайыс, терме – міне, Ахаң белгілеген діндар дәуір әдебиетінің жанрлары. Алғашқы екі жанрды қазіргі кезде эпостың құрамында қарастырудың жөні бар. Оқиғаға құрылған объективті әдеби тек – эпос құрамында бұлар көрсетілмей келеді. Мақтау мен даттауды жанрлық түр ретінде қарастыру қиын, себеп – олар әдеби жанрды емес, шығарма пафосын ғана көрсетуге жарайды, ал жеке жанрлық құрылымды құрау үшін мазмұн мен пішіннің соған сай дербес тұтастығы қажет. Ал, айтысты фольклор шегінде қарастыратынымыз белгілі, Ахаңның өзі де солай еткен, мұнда, асылы, автор діни айтысты меңзеген болар. Ал, автор толғауларға келгенде қайталаушылыққа барады, оларды термеге қоса лирикада қарастырған абзал.

	Әуезенің түрлерін А. Байтұрсынұлы ертегі жыр, ұлы әңгіме яки роман, әуезе жыр, тарихи жыр, ұзақ әңгіме, аңыз өлең, әңгіме, көңілді сөз, мысал деп аңғартады. Бүгінгі күнде бұларды роман, повесть, поэма, новелла деп жүрміз. Ғалымның жанрлық түрлерді жіктеуінен ол ұстанған үшінші принципті аңғаруға болады. Мәселен, қазіргі әдебиеттануда поэма делініп жүрген жанрды А. Байтұрсынұлы ертегі жыр, тарихи жыр, әуезе жыр, аңыз өлең дейді, яғни мұнда ең алдымен идеялық мазмұн және шығарма пафосы бірінші қатарға шығарылады, осындай ұстанымды толғауды ішкі түрлерге таратуынан да байқаймыз. Бұл, ХХ ғасырдағы әдебиеттануда бар принцип. Әдеби жанрды осындай мазмұны мен пафосына қарай бөлу, мәселен, Г.Н.Поспеловтың белгілі еңбегінен көрініс берген болатын /6/. Ахаңның әуезенің түрлерін таратудағы еңбегін жоғары оқу орындарында оқытылып жүрген «Әдебиеттануға кіріспе», «Әдебиет теориясы» пәндерінде жанрлық түрлерді түсіндіру барысында қолдануға әбден болады.

	Толғауды ішкі түрлерге ажыратуда «Әдебиет танытқыш» авторы тағы да идеялық мазмұн мен шығарма пафосын негізгі арқау етеді. Мұнда айта кететін мәселе қазақ лирикасын еуропалық қалыпқа салып элегия, идиллия, ода, дума дей бермей ұлттық ұғымға лайықты әрі атауынан мазмұны бірден аңғарылатын марқайыс, налыс, ойламалдау, күліс деген сияқты сөздерді термин етіп енгізу жағын қарастырудың еш сөкеттігі жоқ сияқты. Әрине, Ахаңнан бұрын Белинскийді, Тимофеевті, Жирмунскийді т.б. оқыған біз үшін ол сөздердің тосын естілуі әбден мүмкін, дегенмен ол бірте-бірте санамызға орнығары сөзсіз деп білеміз. Драманы жанрлық түрлерге бөле отырып, оларға ғалым қазақша атаулар береді. Жалпы, драма жанры Ахаңның өзі айтқандай бізге басқа әдебиеттерден келген жанрлар болған себепті оларды трагедия, комедия және драма деп қалдыра берген дұрыс сияқты. Дегенмен, бұл тарапта «Әдебиет танытқыштағы» драма жөніндегі құнарлы ойларды негізге алудың артықтығы жоқ деп ойлаймыз.

	Біздің ойымызша, ендігі жерде «Әдебиет теориясы» немесе жанрларға байланысты оқулық не зерттеу жазам деген қазақ «Әдебиет танытқышты» айналып өтпеуі тиіс, себебі мұнда осы еңбекте бірі айтылған, жүзі айтылмаған қаншама пайдалы, бүгінгі ұлттың әдебиеттану үшін өзекті қабат-қабат теориялық қисындар жатыр. Тек соны көре білейік, жай көріп тамсанып қоймай қажетімізге жарата білейік, ағайын!



	Әдебиеттер



	1. Байтұрсынұлы А. Шығармалары. Алматы, 1989

	2. Аристотель. Об искусстве поэзии. Москва, 1957

	3. Гегель Г.В.Ф. Эстетика. В 4-х томах. Т.3. Москва, 1971

	4. Белинский В.Г. Шығармалары. Алматы, 1987

	5. Хализев Е. Теория литературы. Москва, 1999

	6. Поспелов Г.Н. Проблемы исторического развития литературы. Москва, 1972





Мағжанның жаңашылдығы




	Ғасырлар қойнауынан тартқан бай тарихы, сан-салалы дәстүрі, алуан стильдік тармағы бар әдебиеттің даму жолына тыңнан соқпақ қосу – кез-келген дарынды деген қаламгерлердің де оңтайына келе бермес зор іс. Ақын-жазушының баршасы дарынды бола бермейтіні секілді, әр дарын халықтың сөз өнеріне айтарлықтай соны сүрлеу қоса алмасы хақ. Әдебиеттегі жаңашылдық – жаңа тақырыпқа қалам тарту, болмаса 1920-30 жылдардағы қазақ ақындарының еліктеп сатылай өлең жаза бастайтын талабымен емес, сол ұлт әдебиетінің табиғи қасиетіне сіңісіп, мазмұн мен пішіннің өзара үндестігімен өлшеніп, өзінен кейінгі әдебиет өкілдеріне үлгі боларлық дәрежеден табылып жатса, ұлттық болмысты таныта алса ғана сол ұлттың рухани қазынасына қосылған өміршең жаңалық болмақ. Талапты шынайы талаптан айыруға құлықсыздау әдетімізге салып, төрт аяғын тең басқан нағыз өнер туындысынан гөрі идеясы бетінде қалқып тұратын шығармаларды асыра бағалаңқырап, осындай кейбір шығармалардың авторларына жаңашыл деген атақты бере салғанымыз жасырын емес. Кімнің жаңашыл, кімнің жалған жаңашыл екендігін заман айғақтап жатыр. Жаңашылдық өміршең болмайтын ба еді, халықтың ой-санасы дамып, көркемөнері жаңа белеске көтерілгенде жазылған кезеңі өресінен аса алмай қалатын шығарманы кезеңдік туынды демеуші ме еді деген ой келеді. Соңына ізбаса ертіп, өнеге бола алмаған, дәстүр жалғастығын таппаған идеяшылық пен түрікшілдік жаңашылдық бола алмасы белгілі. Ал, жалпы көркемөнердегі, оның ішінде әдебиеттегі жаңашылдық, біздіңше, өмір шындығын молынан қамтуы мен қоғамдық сананың бұрын-соңды көрсетілмеген жақтарын ашу мүмкіншілігін арттырумен, игі иманды идеяларды аса көркем, кестелі тәсілдермен жеткізумен, жаңа мазмұнға сай жаңа формалар қалыптастырумен, соның нәтижесінде жаңаша әдеби дәстүрді, стильдік арнаны қалыптастырумен, сондай-ақ ұлттық тілдің бейнелеу мүмкіндіктерін байытумен тығыз байланысты болса қажетті. Осындай сипатты Абайдан тауып, данышпан қаламгердің қазақ әдебиетіне әкелген жаңалықтарын сөз етіп жүрміз. Абайдан кейін қазақ өлеңіне, жалпы ұлт әдебиетіне жаңалық әкелген Мағжан Жұмабаев екендігі ұлы ақынның көзі тірісінде оны жақтаушылар тарапынан да, идеясын желеу етіп даттаушылар тарапынан да айтылған. Мағжанның әдеби мұрасына тиым салынып, халқынан ажыратылмағанда, шығармалары ең болмаса 1950 жылдар ішінде болған ақтау тұсында оқырманға жол ашылғанда қазақ поэзиясына оның ықпалы айтарлықтай болып, бүгінгі таңда ақын дәстүрі жайында келелі сөз айтар едік. Өкінішке орай, әдебиетіміздің даму процесі Шәкәрімнен, Ахметтен, Міржақыптан, Жүсіпбектен, т.б. көптеген дарындардан қол үзіп қалғаны сияқты тамаша ақыннан да көз жазып қалдық. Әдетте, бұл әдебиетіміздің даму деңгейіне кері әсер еткені күмән тудырмайды. Сол себепті М. Жұмабаевтың әдеби дәстүрі турасындағы мейлінше толымды боларлық әңгімені кейінге қалдырып, бұл мақаламызда «аяулы ақын» әкелген жаңалықтарды Мағжанның өз шығармалары негізінде көрсетуді ниет етті. Алайда, ақынның кеңес құрсауына түскен мұрасы айналысына өркен жаюға үлгере алмай кетті деуден аулақпыз. Ж.Аймауытовтың: «Осы өлеңшілердің көбі Мағжан өлеңінің не сыртқы түріне, не ішкі мазмұнына еліктемей жаза алмайды» /1, 427/ дегенін және Р.Нұрғалидың: «Қанша қиямет туғанымен, бір керемет нәрсе, Мағжан өлеңдері, поэмалары ел арасына фольклор шығармалары секілді тез тарап, халық жүрегіне, жұрттың ой-санасына, елдің ақыл зердесінде қалып қойған еді... Сондықтан Мағжанмен қатар жасасқан аға буын, оның алдын көріп сабақ алған шәкірттерін былай қойғанда, кейінгі ұрпақ қаламгерлерде ақын мұрасынан хабардар еді» – деген пікірін /2, 105/ жадымыздан шығармай Мағжан шығармаларының жаңашыл сипатын алдымен оның өзінен іздегенді жөн санадық.

	Жаңашыл қаламгерді туғызатын, алдымен, қоғамдық орта. Қоғамдағы алуан саяси, әлеуметтік өзгерістер, әдебиетке жаңа идеялар, тың тақырыптар әкелді, яғни жаңаша мазмұн дарытты. Осы тұрғыдан шамалағанда, Жұмабаев шығармашылығындағы мазмұн жаңалығы жайлы бастапқы сөз болуға лайық. Ақынның алғашқы шығармалары, шамамен 1915-16 жылдарға дейінгі жазғандары мазмұн жағынан келгенде сыншыл, ағартушылық реализм арнасында болды. Ыбырай, Абайдан басталатын кең арнадан табылып жататын мұндай шығармалардан автордың өзіндік даралығынан гөрі, сол тұстағы әдеби ортаның шығармашылық принциптерін берік ұстанған жас ақынды көреміз.

	Алайда ерен поэтикалық дарын, субъективті ақындық тұлға шәкірттік кезеңде қалып қоя алмайды. Қаламы төселіп, дүниетанымы қалыптасқан ақын көп кешікпей пікір жүзінде де, бейнелеу әдісі тұрғысынан да ешкімді қайталамайтын жаңа жол табады. Өзіне дейінгі ақындар, өз тұстары қоғамды бейнелеуде, негізінен, ағартушылық, сыншылдық реализмді ұстанса, Мағжан жоғарыда аталған жылдардан бастап романтизмге түседі. Бұл оның жұрттан өзгеше бола қояйын деп тапқан жолы емес, замана шындығын қабылдаудағы дүниетанымын, ақынның субъективті мінезімен байланысты, солар айқындаған жол. Ақынның осындай ерекшелігі өмірді бейнелеу, бағалаудың өзіндік сипатын қалыптастырады. Мағжанға дейінгі қазақ поэзиясына қоғамдық құбылыстарды оймен бағалау, ел мұңын айтқанда елді оқу-білімге, өнер үйренуге, еңбек етуге шақыру, моральдік-эстетикалық мәселелерді көбірек қозғау тән болып келсе, Мағжан өлеңдерінде автордан тыс дамитын оқиғалардың өзі ақынның өз сырындай айтылып, мазмұн автордың субъективті ой-пікірінің мазмұнынан туындап жатты. Қазақ өлеңіне Мағжан әкелген сыршылдық жөнінде, жалпы оның поэзиясының басты ерекшелігі сыршылдығында екендігін әйгілі мақаласында Ж. Аймауытов білгірлікпен айтып кеткені аян.

	М. Жұмабаевтың әдебиетімізге әкелген ең басты, ең күрделі жаңалығы бұрыннан бар романтизмді орнықтырды. Өзіне дейін әртүрлі қырда, азды-көпті көріп келген әдеби бағытта бар бояуымен әдебиетімізге әкеліп, оны әрлендіре түсті, байыта түсті. Реализмнен өзгені мойындай қоймай, оны керітартпа деп, ғылыми таным елегінен өткізгеннен гөрі жылы жауып қойып, үрке қарайтын әдетімізден арылып, өмірді бейнелеудің романтикалық әдісі әдебиеттің ішкі мазмұнына бірсыпыра ілгерінді ерекшеліктер әкелгенін саралауымыз қажет. Мағжан романтизмі әдебиетке адамның ішкі әлемінің алуан қырлары терең бейнелеуді әкелді. Әсіресе, ол эмоционалды, сезімі ұшқыр адамның жан дүниесін алғаш болып көркем кестеледі. Әрине, бұл арада Абай тәжірибесінен зерде көкжиегінен тысқары қалдырып отырғанымыз жоқ. Абайдың сыршылдығы оның ұлы мұрасының бір арнасы іспетті еді. Енді осындай сипат Жұмабаев шығармашылығының жалпы бет-бағдарына айналды. Реализм негізінен, өмірдің сараланған шынайы болмысын қамтыса, романтизм әдебиеті адамның ішкі жан-дүниесіне, сезім сырларына үңілді. Осы жағынан келгенде романтизм толыққанды реализмді әзірледі. Осыған орай толықтырсақ, ол адамның ішкі әлемін барша иірімдерімен, жүрегін аттай тулатқан қуанышымен, мұң жеңіп, шер басқан сәттерімен көрсетіп романтикалық кейіпкер бейнесін жасады. Мағжан романтизмнің алғашқы бетінде оның кейіпкері – мейлінше жігерлі, өр тұлғалы ұлттың тәуелсіздігі үшін күресті, ерлікті аңсаушы және ол қасиетті парызды абыроймен орындауға сенімі мол күрескер кейпінде болушы еді:



	Жер жүзіне ар атағым жайылған,

	Жан емеспін оттан, судан тайынған.

	Қайраты мол қандыбалақ қыранмен

	Күн болған жоқ жаудан жүрек шайылған



	немесе:



	Тірілтейін алып атам аруағын

	Тазартайын Сарыарқаның топырағын

	Жан-жағына тегіс билік жүргізіп,

	Кемеліне келсін кейінгі ұрпағым.



	Мұндай күшті кейіпкер, отаршылдыққа қарсы ең екпінді оққа татитын пәрменді сөз бұрын-соңды әдебиетте айтылмап еді. Бірінші дүниежүзілік соғыс тұсында жазылған асқақ пафостағы өлеңдер мазмұны жағынан алғанда поэзиямыздың мазмұн ауқымын кеңейтк түскен дүниелер. «От», «Пайғамбар», «Күншығыс», «Тез барам», «Жер жүзіне» өлеңдеріндегі романтикалық пафос, ерлікті аңсаушы лирикалық кейіпкер, зор сенім – ХІХ ғасырда отаршылдықты сынаған, ел мұңын жеткізген зар заман ақындарының да, одан кейінгі ағартушы реализм дәстүрі өкілдерінің де поэзиясында болмаған тың серпіліс. Оның романтизмнің алғашқы тауарларындағы оптимистік мазмұн-отаршылдыққа қарсы күрес дәуірі болған ояну жылдарының жалынды жыры. Қазақ қоғамы Кенесары сияқты жауға шапқан ерді көрген еді, қазақ қоғамы «кәпір бұзған» елдің сиқын өлеңге қосқан Дулатты, Шортанбайды, Мұратты көрген еді, қазақ қоғамы халықтың іргелі ел болуын өнер-білім, мәдениетпен байланыстырылған Ыбырайды, Абайды, Шәкәрімді де көрген еді, алайда елдің азаттығ үшін күресті саясат жүзіне көшірген «Қазақ» секілді газет ашқан, «Алаш» сияқты партия құрған зиялы қауымды көрмеген еді. М. жұмабаев сенімі – қиялшыл тұлғаның көктегі арманы емес, бас көтерер азаматтардың осы игі іс-әрекеттерден қуат алған, содан барып бостандық таңына асыққан ақындық сөзі. Жаңа заманның рухын жүрегімен қабылдаған Мағжан сияқты аса ірі табиғи дарын жаңа дәуір кескінін жаңа поэтикалық мазмұнға айналдырды. Ендігі жерде ағартушылықтан гөрі халық санасын ояту үшін жалынды сөз, күрескерлік рухтағы жыр мейілінше қоғам қажетін өтуге тиіс болды.

	Мағжан жолы төл әдебиетімізде арналы бағытқа айналуы тиіс еді. Басты бағыт болмаса да, реализммен селбесіп әдебиетіміздің қоғам өмірін адамның жан-дүниесін жан-жақты бейнелеу мүмкіншілігін арттыруға елеулі үлес қосар еді. Алайда, кеңес диктатурасының нұсқаумен, межелеумен жүретін әдебиетті өкімет пен партияның пәрменді қолымен жаңа әдебиеттің барша кеңістігін жайлап алды. Жиырмасыншы жылдардың ортасына дейін көрінген романтизм /М.Жұмабаев, М. Әуезовтің алғашқы әңгімелері, Б. Күллев т.б. /ҚазАПП-тың құрылуымен. 1926-27 жылдардағы әдеби айтыста кеңесшіл ақын-жазушылардың «жеңіске»/ әрине, ресми идеологияның ойынан шыққаны үшін/жетуімен, ұлттық санадағы қаламгерлердің қудалануымен, кейінірек соцреализмнің бірден-бір бағыты ретінде қалыптасуымен әдеби процестен ысырылып тасталды. Соцреализмнің М. Горький, А.В. Луначарский секілді беделді теоретиктері тарапынан романтизм тек төңкерілісшіл, әрі социализммен, пролетариат өмірімен тығыз байланыста болуы қажет деп түсінідіріліп, бұл әдеби бағыттың өзге ағымдарын, өзге формаларын реакциялық, жеке басты күйттейтін дарашылдық дегендерімен ұштасып кеңестік әдебиетшілердің бұлжымас ережесіне айналды. Әлгіндей, әдебиетке жасалған тұрпайы әлеуметшілік науқандардың бірқатарын бастан кешірген М. Жұмабаев шығармашылығы негізінен романтизмнен айныған жоқ. Алдымен, оптимистік, кейіннен элегиялық, пессимистік, индивидуалистік, концервативті сарынды жат көрмеген ұлы ақын романтизмін – әдеби дамудың қол жеткен үлкен жетістігі өмірді шынайы, бар бояуымен көрсететін реализмнен арашалау немесе асыра дәріптеу ниетімен мақсатымыз орайласпайды, бұл арадағы біздің міндетке алғанымыз – бір ғана таптың тілегіне жұмсалуға міндетті болған, өмірді тек партияға ұнайтын қырынан ғана көрсетуге мүдделі болған реализм социалистік тәрбиеге қызмет етпей, шығармашылық еркіндігін, табиғатын сақтап, соның нәтижесінде үгіт-насихаттық емес, нағыз көркемөнер туындысын тудырған қаламгердің сол тұстағы қазақ әдебиеті үшін бағытты ұстануын, оған өз тарапынан жаңаша мазмұн, тың сипаттағы түр әкелгендігін баяндауда. Ал, оның қаншалықты жемісті, әрі дұрыс болғанын кешелі-бүгін танып жатқан Жұмабаев поэзиясының асыра мақтауға тіптен мұқтаж емес асыл да, айшықты беттері айғақтап отыр. Енді Мағжан романтизмінің жаңашыл сипаты неде? Көркемөнер тап құралы, партия құралы, партия қаруына айналған кезеңде қандай құнды сипатымен әдебиет ауасына тың самал желпіді деген сауал төңірегіне жетейік. Біздіңше, ақын романтизмінің кеңес тұсындағы бағалығы, әрі өзгелерге ұқсамайтын сонылығы – қарумен, дүрліктірумен, аштықпен бүтін ұлттарды бір қоғамдық формациядан, екінші бір қоғамдық бір сатыға төңкеріс арқылы өткізіп «жасанды бақыт» жасамақ болған әміршіл өкіметке өз идеясын ғана дұрыс деп санайтын демократиядан жұрдай партияға іштарта қоймауы, ұлттық тамырды жүрегіне мықтап ұстанып, тілегіне, арманына, тіпті кейде шындық болмыспен санаспай қиялына айналдыруы.



	Құрбының көбі тез түлеп,

	Топырлап топқа шапқанда,

	Жапанда жалғыз күңіреніп

	Мен ойыма ергемін, -



	деуі жоғарыдағы пікірімізге дәлел бола алса керек. Міне, осындай ұлттық дүниетанымынан туған романтизм – бұл әдеби бағыт ұлт санасының өсуімен, бостандық идеясымен тікелей байланысты – ақын әкелген бірнеше үлкен жаңалыққа меңзейді. Біріншіден, сөз өнерімізде бұл әдеби бағытты аяқтандырады. Бұл ұғымға осы бағытты жан-жақты және өзіне дейін болған тәжірибелерді мейлінше толымды түрде орнықтырды деген мәселе сыйса қажет-ті. Өмір шындығын бейнелеудің осы тәсілін жетілдіру, жаңа суреттер салу, жаңа бейнелер сомдау көркемдік саладағы аз олжа болмасы хақ. Екіншіден, поэзиямыздың идеялық-тақырыптық көкжиегін кеңейтті. Бұрындары да бар махаббат, көңіл-күй, саяси-әлеуметтік, тарихи т.б. – өмірлік жайттарды жаңа мазмұнмен байтты. Соның барысында қазақ поэзиясы Мағжан арқылы қазақ қоғамының бұрын айтылса да терең көріне бермеген тұстарына барлау жасады, кейбір жалпылама айтылғандарды көркем кестемен нақтылай түсті. Үшіншіден, ақын романтизмі өзіне етене жақын элегия, лиро-эпикалық поэма, мифтік-фольклорлық мазмұндағы поэма, интимдік лирика, баллада секілді жанрларды жаңаша қырынан танытты немесе тыңнан қосты, яғни жаңа мазмұн жаңа түрді қажет етті, әрі тапты да.

	Әдебиетіміздегі романтизм тарихына көз жіберсек жазылған мекені мен мерзімі есте қалмаған фольклор үлгілеріне барып тірелді, ал, әдебиетіміздің тарихында оның көрінуі – ХІХ ғ. алғашқы жартысы. Махамбет, зар заман ақындары, одан бері де Ақылбай ме Мағауия шығармалары. Осы аталған ақындардың романтизмнінің түрін /ағымын/ ажыратар болсақ, онда Махамбеттің шаруалар көтерілісіне дейінгі оптимистік – төңкерісшіл және көтерілістен соңғы элегиялық романтизмі, Дулаттың, Шортанбайдың, Мұраттың, Әбубәкір Кердерінің өткенді идеяландыру сарынындағы консервативті, отаршылдыққа қарсылыққа толы романтизмі, кемеңгер ақын ұлдарының адамның жеке басының мүмкіншіліктерін көрсету үшін әдеттегіден тыс оқиға алып жеке адамдар мінездерінің айрықша қасиеттерін бейнелейтін / «Медғат-Қасым», «Дағытан» /индивидуалистік романтизмі деп жалпылай сипаттама жасауға болар еді. Оған ХХ ғ. басындағы Шәңгерейде кездесетін элегиялық күйлерді, Б.Күлеевтің интимдік әуендерін қосайық. Осы аталған мазмұндағы романтизм ағымдарын М. Жұмабаевтан молынан ұшыратамыз. Бұл Мағжан поэзиясында қазақ романтизміне тән барлық белгілер көрінді деген түсінікті қалыптастырады. Жоғарыда айтылған ішкі ағымдарға қоса ол романтизмге, мифтік-фольклорлық, демократтық, субьективтік белгілерді дарытты.

	Көркемөнердегі, оның ішіндегі әдебиеттегі жаңа мазмұн қаламгер өмір сүрген дәуірдің тарихы, қоғамдық-әлеуметтік шарттарынан барып туады десек жаңа сөз айтқан болмаймыз. Тек айтылған заңдылықты өз мақсатымызға орайластырған боамыз. Төңкеріс қарсаңындағы Жұмабаев поэзиясы отаршылдыққа қарсылық идеясына толы болды. Зерделі оқырман: «Мұның несі жаңалық, ХІХ ғ. поэзиясында бұл идея молынан көрініс берді» – дер. Мәселе, Мағжанның әдебиетіміге әлгіндей идеяны әкелуінде емес, оны өз дәуірінің сұранысына орай жаңаша мазмұнда жырлауында. Оның жыры Шортанбайдың:



	Ағашты тауға үй салып,

	Алды кәпір ақылдап.

	Елді еркіне қоймады,

	Буыршындай тақымдап

	немесе Дулаттың:

	Еркінше өскен қайран ел,

	Дәулеттің бейне шалқар көл,

	Айдынның бейне асқар бел

	Ботадай бұла өскен тел,

	Енді келіп қамалдың

	Орыс салған қу тамға...



	дегендеріндей өз еркіндігінен айырылған бодан елдің шарасыз хәлі емес, Алаш жерінің жылдан-жылға Ресей уысына кіріп бара жатқанын, ел басқарып отырған «игі жақсылардың» оқалы түймелі орыстарға жалтақтап отырғанын, Кенесары сияқты азаттық ұранын салғандардың жеңілгенін көрген Шортанбай, Дулат заманында әлгіндей жолдардың жазылуы, әрине, заңды құбылыс. Орыс әбден жайлаған, оңды-солды қанқұйлы саясат жүргізе бастаған тұста, қазақтың болашағынан оқу-білім, мәдениет өрінен көріп, ағартушылық ойды дамытқан Ыбырай, Абай, Шәкәрім де өз дәуірлері үшін қисынды сөз. Мағжанның отаршылдыққа қарсылығы мейілінше жігерлі. Бұл ХІХ ғасырдан түбірлі айырмасы бар, қоғамда зиялы қауым қалыптасып, оның саяси, мәдени іс-әрекеттері елге отаршылықтың езгісін көрсетіп берумен ғана, халықты оқу-білімге шақырумен шектелмейтін жаңа дәуірдің М. Жұмабаев сияқты жаңа ақыны қазақ өлеңіне жаңа саяси-қоғамдық мазмұн әкелді. Ол алғашқы шығармаларында дәстүрлі ағартушылық-демократтық арнада болып келгенімен, аса зор ақындық табиғат оған ХІХ ғасырдан да, тіпті ХХ ғасырдың алғашқы жылдарынан да айырмашылығы бар қоғамның жырын айтқызды. Ендігі жерде зар замандық сарын, ағартушылық жолдағы үгіт-насихат емес, халықтың ойын саяси жайттарға аудару, еңсесі түскен елді еркіндікке үндеу ерлігі ересен, дәулеті шалқыған алаштың өткенін бейнелеу мейлінше тиімді еді. Ұлы ұрыстарда дарынды қолбасшы, жаужүрек батыр туатыны секілді, тарихи қажеттілік Мағжан сияқты ақынды берді. Батыр тудырған заман – ақынды да тудырды. Басылған елдің еңсесін көтеруде, мәдениет, оқу-білім қалай қажет болса, жігерлі жыр да соншалық қажет болды. Осы орайда, Мағжанның «Тез барам», «Жер жүзінде», «Күншығыс», «Пайғамбар», «От»,жырлары өз замандастары арасында жаңа мазмұндағы поэзияның алғашқы, соны үлгілері болды. Төңкерісшіл, асқақ пафостағы жырлар Махамбет поэзиясында да болатын. Оның лирикалық кейіпкерлері шаруалар көтерілісін көрсететін де соның мақсат-мүдессінен туып жататын. Махамбет романтизмін Исатай Тайманов бастаған белгілі көтеріліс дүниеге әкелсе, Мағжан романтизмін жалпыұлттық азаттық идеясы тудырды. Міне, осы жоғарыда айтылған жайттарды сараптай келгенде, ақын романтизмінің жаңашылдығы турасында сөз етуге әбден болады. Ілгеріде келтірілген өлеңдер, оларға қоса жаңа мазмұндағы тағы да бірсыпыра туындылары қазақ саяси-әлеуметтік лирикасын идеялық жағынан да, көркемдік шарты жағынан да едәуір байтқан, оған тыңнан тыныс әкелген дүниелер. Жұмабаев жаңашылдығының әрі бедерлі, әрі бейнелі тарауы-сыршылдығымен сабақтас. Оның әдеби мұрасында молынан кездесетін мұндай өлеңдерде өзіндік сырға толы, тез жараланғыш, тез жұбанғыш ақын жүрегі, көңілін де толқытса, соның қуанышы жан мұңына берілгіш ақын жаны поэзия тіліне кемел де келісті көркемдікпен көшіріліп, қазақ поэзиясында сезім жырының жаңа бетін ашты. «Өмірді өлеңмен ғана емес, өзінің өмірімен суреттей білу ірі жанды адамның ғана қолынан келмек» – дейді ақын Ақан Сері өміріне сүйсіне отырып /1,340/. Осы ықыласты сөздерді автордың өзіне арнауға боларлдық. Махамбетте, Абайда, Шәкәрімде, Сұлтанмахмұтта жүректерін билеп, жандарын толқытқан идеяны ғана поэтикалық идеяға, яғни шығармаларының пафосына айналдырмап па еді. Асылы, шынайы дарындарға тән бұл қасиет олардың поэзиясының өміршең сипаты болса керек. Субъективтітілігі басым, лирика жанрының ақын психологиясымен, биографиялық жақтарымен тығыз байланыста болатынын білгенімізбен , осы ақиқат тұнған қарапайым аксиоманы кейде қаперімізге алмай ақынның өмірі мен өлеңінің арасында қоғамдық, әлеуметтік жайттарды желеу етіп, поэзия туындысын бағалау, тану үстінде оның қаншалықты шынайы ақын сөзі бола алатынан гөрі, оның идеялық жағына, қоғамдық маңызына, саяси номаларымызға сәйкестік тұрғысына соншалықты мән беріп көркемөнерге өлшеусіз зиян келтірдік. Дүниенің объективтіқұбылыстарын жүрегінен өткізіп барып ғана өлең тудыратын кемеңгер Абай үлгісі Мағжаннан ізбасар, дарынды шәкірт тапты. Сөйтіп, Мағжан тұсында қазақ өлеңінде де субъективтілік тереңдей түсті. Ішкі сырдың молдығы, поэзияның сезім күйіне айналуы, өмірге жүрек мұнарасынан баға беру – романтизмнің белгілері. Бұл белгілер ең шыншыл көркемдік әдіс реализмге де қатысты. Алайда, бұл оның романтизмдегі сияқты басты қасиеті емес, сан алуан қырларының бір тарауы ғана. Міне, Мағжан поэзиямызда осы қырды ұштап дамытты. Ақынның көңіл-күй, махаббат лирикасы тіпті саяси-әлеуметтік бағдардағы лирикасының өзі оның елгезек сезімімен өріліп жатады. Көңілі құлаған нәрсеге барынша беріліп, оны сыршыл өлеңге түсірді. Өлеңге түсіргенде де шебер суреткер сезімнің өзіндей нәзік үніне, әуезді ырғағына түсірді. Ақын сыршылдығы өлеңге екі үлкен ілгерінді ықпал әкелді. Біріншіден, қазақ өлеңі ол арқылы адам жанының терең қатпарына барды, яғни өлеңнің адамтанудағы шекарасын кеңейтті. Адам сезімінің тереңдігі мен адам ойының шексіздігін көрсетудегі Мағжан еңбегінің бағалануы тиісті жақтары мол. Екіншіден, сол терең сырларды беруде ақынның шебер тілі тіліміздің бейнелеу – стилистикалық мүмкіндіктерін арттыруда табысты жетістіктеріне жетті, яғни әдебиетіміздің мәдени деңгейінің өсуіне үлес қосты.

	Жалпы, әдеби-тарихи дамуда ірі суреткерлер шығармаларында бедерлене байқалатын жаңашылдық қырларының түп-төркіні олардың заманынан да ілгері кезеңдерде жасаған ақын-жазушылардың туындыларынан аңғарыла бастайды. Бұл бір жағынан – тарихи-әлеуметтік қатынастардың орнығу эволюциясымен, соған сәйкес қоғамдық пікірдің қалыптаса бастауымен байланысты болса, екінші жағынан әдеби дәстүр жалғастығымен де түсіндірілсе керекті. Қоғмдық сананың бір түрі болып табылатын көркемдік сананың осындай заңдылығы сөз өнеріміздің сан ғасырлық тарихында бірнеше тұста мейілінше ерекшелене көзге түседі.

	Қазақ хандығы тұсындағы деп аталынып жүрген төрт ғасырлық тарихы бар жыраулар поэзиясында жауынгерлік пафостың орны айрықша. Дегенмен, Ақтамберді, Үмбетей, Мағасқа толғауларындағы әлгіндей идеяны бұл дәуір поэзиясының ең басты мазмұны дей алмаймыз, оған қоса ел бірлігі, өсиеттік-ғибраттық мазмұндағы толғауларды да атауға болады. Ал, жауынгерлік-күрескерлік поэзия дегенде санамызға Исатай бастаған көтеріліс, Кенесары бастаған ұлт-азаттық қозғалыс төңірегенде туған әдебиет еске түседі. Осы тараптағы ақындардың бейнелеу арсеналында жыраулар дәстүрінің бірқатар көркемдік компоненттерін көруге болардық. Сыншылдық, сынай отырып өнеге айту дәстүрі Абайға дейінгі дәуірде арысы-жыраулар поэзиясында, берісі – Дулет пен Шортанбай замандарында молынан көрінгені мәлім. Алайда, қоғамдық қарым-қатынастардағы келеңсіздіктерді сынау, жеке адам болмысындағы кемшіліктерді мінеу, олардан қорытынды шығара отырып, игі, ізгі, иманды қасиеттерге қарай бейімдеу, бағыттау қазақ әдебиетінде Абай шығармашылығында толымды сипатқа айналғаны белгілі. Сондай-ақ, қазақ поэзиясында ертеден келе жатқан философиялық сарындар өзінің ұлы қорытындысын Абайдан тапты. Асылы, бастапқыда әдебиетке енген идея болсын, тақырып болсын пікір, алдымен, ойтүрткі ретінде туады да, өзіндік көркемдік қорытындысын келесі дәуірлерде тапса керек. Бұл әлгі идеялардың қоға өміріне кең орын алуымен және көркем түрдің жетілуімен байланысты болады деп ойлаймыз. Міне, осындай заңдылықты Мағжан Жұмабаевтың шығармаларынан да көреміз. Отаршылдыққа қарсылық сонау Бұхар жырау заманынан одан, беріде зар заман ақындарынан құнарлы орта тауып, ХІХ ғасырдың бірінші жартысында Дулат, Мұрат, Шортанбай т.б. ақындардың шығармаларында кеңінен айтылды. Дулат пен Мұраттағы, Шортанбай мен Нұрманбеттегі отаршылдыққа дегенге сын – дәстүрдің бұзылуы, жердің таруы, діннің әлсіреуі сияқты кері өзгерістерді бейнелеу арқылы, бүгінге өткенді қарама-қарсылықты көрсету арқылы көрінсе, ғасыр соңында мұндай қарсылық ағартушылық идеялармен сабақтастырыла бастады. ХХ ғасыр басындағы ұлтты ояту, рухани жаңғыруға үндеу бағытындағы А. Байтұрсынов, М. Дулатов өлеңдеріндегі ағартушылық пен сыншылдықта Абайдың дәстүрі сезіліп тұратын. Дегенмен ол қазақ қоғамындағы Абай заманынан түбегейлі айрмашылығы бар жаңа кезең еді. Жаңа кезеңнің жаңа сөзін дәстүр салтындағы қолтаңбасы қалыптасқан қаламген емес, жаңа кезеңнің тарихи – қоғамдық жағдайында тәрбиеленген, қалыптасқан қаламген айтуы тиіс еді. Ұлт-азаттық қозғалыстың идеялары Ахмет, Міржақып, Ғұмар т.б. шығармаларынан көрініс тапқанымен, оның көркемдігі кемел көрінісі Мағжан шығармашылығына тән. А. Байтұрсынов пен М. Дулатов саналы ғұмырларын ағартушылық, қайреткерлік жолға арнады. Ғ. қараштың ақындық бетінде жырауларды үлгі тұтқан консервативті бағыт басым боды. Оны кезінде М. Әуезов пен Ж. Аймауытов жазған еді /3/. Ал, М. Жұмабаевтың ақындық қабілеті ұлт-азаттық идеяны көркем кестелеуге бейім тұратын. Оның бірнеше себебі бар. Біріншіден, Мағжанның табиғи дарынында ағартушылық рационализмнен гөрі, сезімшілдік, ағымдағы оғиғаны жылдам қабылдайтын ұшқырлық басым жататын. Екіншіден, ақын өлеңді үгіт-насихат құралы деп түсінбеген, оған қаламгер шығармаларындағы әдеби-эстетикалық танымның тереңдігі дәлел. Үшіншіден, оның болмысында өмірді романтикалық тұрғыдан бейнелеу қабілеті өзгелерден де терең болатын. Жалпы әлемдік әдебиет тарихының тәжірибесі дәлелдеп отырғанындай ұлт-азаттық қозғалыс, ұлттық сананың ояну дәуірінде, әдетте романтизм өркен жаятынын белгілі. Төртіншіден, жаңа дәуір өзінің жаңа идеяларын ала келсе, көркем әдебиет оларды табиғатына сай соны формада бейнелеуі заңдылық. Осы орайдан келгенде Мағжан шығармашылығының жанрлық болсын, тілдік-стильдік болсын қырларындағы жаңалықты аңғармау мүмкін емес. Бесіншіден, Мағжанның ұлт-ахзаттық тақырыбындағы шығармалары уақыт жағынан, кеңстік жағынан алғанда қазақтың қай ақынының болса да шығармаларынан кең. Рухани бостандық, ұлт бостандығы сонау Қорқыт, одан берідегі Абылай, Кенесары замандарынан өз дәуіріне дейін желі тартып жатыр. Алтыншыдан, жалпы бостандық, ерік азаттық мәселелері – Мағжан шығармашылығының алтын арқауы. Осынша көлемде осындай іргелі тақырыптарды жырлаған ақын оған дейін де, оның заманында да болған емес.

	Ілгеріде айтылған жайлардан шығатын түйін – әдебиеттегі тақырып пен идея бір кезеңнің ғана жемісі емес, үлкен әдеби процестің өнебойында байқалатын, ауқымды, бай дәстүрлі құбылыс. Алайда, өмір шындығының әдебиетке көшуі, автордың оған берген эстетикалық тұжырымы уақыт өте келе басқа авторлар тарапынан өзгере, өңделе, дамытыла береді. Мұндай процесс идеяның пікір жұзінде тууынан бастап көркемдікке қарай жетіле түседі. Кезінде тікелей айтылған ойлар бейнелі байламдарға айналады. Міне, осындай көркемдік сапаның артуы кезінде Бұхардан, Дулаттан бір байқалса, Абайда ірі көркемдік деңгейде көрінді. Ал, ХХ ғасыр әдебиетінде Мағжан Жұмабаевтың шығармашылығы әлгіндей көркемдік өсудің алғашқы толыққанды үлгісі болды. Бұл жалпы алғанда қазақ әдебиетінің соны көркемдік олжасы еді.

	Жалпы, көркемөнердегі сияқты, сөз өнеріндегі жаңа бастаманың орнығуы адамды, адам мен қоғам арасындағы күрделі де, әрқилы қарым-қатынасты жаңа қырынан бейнелеумен байланысты. Міне, осы бір арналы тұстан өмір шындығын көркемдік шындыққа айналдыру, қоғамдық ортада болып жатқан өзгерістерді таныту, автордың суреттеп отырған объектісіне қатысты, адамгершілік, ізгілік көзқарастары, суреткерлік шеберлігі мен дүниетанымы айқындала көрінеді. Жыраулар поэзиясында олар өмір сүрген тарихи дәуірдің ең көрнекі өкілдері, негізінен хандар, батырлар бейнелесе, одан берідегі зар заман ақындарында да батырлар, билеуші тап өкілдері көрініс тапты. Оны Дулаттың, Шортанбайдың, Мұраттың тағы басқалардың шығармаларынан көруге болады. ХІХ ғасырдың бірінші жартысындағы дәстүрлі поэзия өкілдерінен де осыны көруге болады. Яғни, жазба әдебиетке дейінгі қазақтың дәстүрлі сөз өнерінде халыққа белгілі деген адамдардың бейнесі жасалды. Мұндай шығармаларда бірде сын, бірде мадақ араласып қаһарман жасауда дәстүрлі поэзия өкілдері жазба әдебиеттегідей толыққанды образ жасау биігіне жете қойған жоқ-ты. Бұл әдебиеттің әлі де халық өмірін жан-жақты игермегенін, сол кездегі сөз өнері алдында мұндай міндеттің тұра қоймағандығын аңғартады. Сөйтіп, қарастырылып отырған кезеңдегі әдебиетке демократиялық және гуманистік идеялардың тереңдей қоймағанын аңғарамыз.

	Абай шығармаларындағы адамның әдеби-эстетикалық және қоғмдық-әлеуметтік, философиялық болмысы өзіне дейінгі әдебиетке қарағанда едәуір жан-жақты болды. Абай арқылы қазақ өлеңі өмірдегі адамға, оның реалды тіршілік аясына бойлады. Ұлы ақын көрнекті тұлғалардан гөрі қатардағы адамға жуық тұрып, өлеңдерінде оны барша қарама-қайшылығымен бейнеледі. Ойшыл ақынның сынында, ағартушылығында, олардан туындайтын жоғары талаптарында адам сүйгіштік, адамға деген жанашырлық, ізгілікке үндеу басым түсіп жатады, сонысымен де ол әдебиетімізде демократиялық сипат пен гуманистік мазмұнды тереңдетті. Ақын адам бойындағы қайшылықтардың сырына бойлай отырып, өзінің бай ішкі әлемі арқылы ізгілік мұраттарды насихаттады және мұндай насихат кешегі дидактикалық поэзиядағыдай тікелей емес, образ арқылы, адамның жанды бейнесі арқылы беріліп, әдеби-эстетикалық аңғарда көрінді. Сөйтіп, Абай арқылы қазақ өлеңі жалаң сөзден адамның сезімін баурайтын жанды сөзге, асыл сөзге ауысты. Сол себепті де М. Әуезов: «Абай қазақ оқушысының ойымен қатар сезімін де тәрбиелеген» – десе /4,350/, Қ. Жұбанов: «Оның сезімі ойшыл сезім. Оның ойы да сезімшіл ой» – дейді /5, 36/. Бұл Абай шығармашылығына дәл айтылған терең сөздерден ақынның насихатшы емес, гуманист суреткер болғанын аңғарамыз. Абай өмір сүрген уақыт – отаршылдықтың ең бір асықынған тұсы, ел ішінің соның зардаптарынан рухани ыдырауға түскен кезі десек, онда Абайдың ащы сынын, қатал талабын ұғынуға болады. Десек те, Абай жасаған әдеби бейнелер сол дәуірдің шындығымен орайласып, ақынның ағартушылығын, сыншылдығын көрсететін де, жеке-жеке билеуге түсіп, отаршылдар мүддесінен басы бірікпей отырған халықтың рухани ой-аңсарын, қоғамдық-әлеуметтік әлеуетін бейнелей алмайтын еді. Бұл өз заманының реалды болмысынан шығып отырған суреткер үшін үлкен кемшілік емес те шығар. Алайда, Абай назарынан отаршылдық сияқты зор нәубәттің тыс қалуы бір жағынан таңқаларлық, екінші жағынан түсіндіруге де боларлық жайт. Бұл мәселе абайтануда саналы түрде қарастырылмай жүргенімен, Мұхтар Әуезов оның себебін өзіне тән тереңдікпен көрсетіп берген. Ы. Алтынсарин мен Абай шығармаларының сипаты туралы ой қорыта отырып ол: «Бірақ бұлардың тобы саяси-әлеуметтік құрылыста патша үкіметінен қысым көрмейді. Қайта содан сыбаға алып, соның өзіне қоңсы қонған тап. Сондықтан ол тап ақындары төңкерісшіл қарсылық тақырыбы мен төңкерісшіл сарын сияқтының ешбіріне жоламайды. Қазақ өлкесінің олар кезінде отар боп жатуы да бұлардың сана-сезіміне әсер етпегендей болады» – дейді /6, 278-279/.

	Бұған қоса Абай заманында отаршылдық саясат бұрынғыдай ашық жойқын түрде емес жымысқы реңк алып, жоспарлы түрге көшкен. Халық бұрынғыдай күшпен емес, әртүрлі формадағы жарлықтар мен реформалар арқылы жүзеге асырылып халықтың тұрмысы отаршылар тарапынан таңылған өзгерістерге бірте-бірте бейімделе бастаған. Сондай-ақ отаршылдық өкіметтің ондай шараларына қарсы болғандар жазаланып халық санасын үрейде ұстап отырған. ХІХ ғасырдың алғашқы жартысындағы ірілі-ұсақты көтерілістер басылып, жаншылып ендігі жерде елдің ұйымдасып бас көтеруге амалы қалмағанда еді. Ал, ғасырдың екінші жартысындағы көтерілістер жалпыхалықтық, тіпті жалпыаймақтық сипатқа ие бола алмады. Халық арасындағы отаршылдар тарапынан ыдырауға ұшыраған бірлік, соның нәтижесінде қалыптасқан бытыраңқылық Абай поэзиясынан көрініс тапты. МАғжан «алтын хакім» ізіндегі гуманизмді арқау ете отырып, ағартушылық арнада «Қарағым», «Өнер-білім қайтсе табылар», «Мен сорлы», сыншылдық арнада «Сорлы қазақ», «Жатыр», «Қазағым» т.б өлеңдер жазғанымен бұл бағытта көп аялдаған жоқ. «Шолпан» жинағынан да жаңа өңірлерді барлады. Абайдан кейінгі әдеби дәуірде Ахмет, Міржақып, Спандияр, Сұлтанмахмұт, Мұхаметжан тараптарынан біраз шиырланған теңдіктен айырылған қазақ қызының бейнесін жасаған Мағжанның сентименталистік образдарын айтпағанда, ақын қазақ әдебиетіне жаңа идеялық-эстетикалық сападағы тың бейнелер әкелді. А.Байтұрсынұлы мен М. Дулатов шығармаларында ағартушылық, публицистикалық сарында көрінген азаттыққа асыққан қаһарман Мағжан поэзиясында мейлінше көркем бейнеге айналды. Тұтас кезеңнің рухани көсемі болған қайраткер, ақын ағаларының бастамасын Мағжан көркемдік кестемен әдіптеп асыл сөзге айналдырды. Оның ақындық «менінен» туындап халқы мен ақынның аңсарынан сомдалған бұл бейне көркемдік деңгейі жоғары болған себепті – ұлт-азаттық кезеңнің шынайы қаһарманы болды. Сөйтіп, Мағжан өз заманының ең ілгерінді идеясын бейнеледі. Дәл осы тұста Ахмет Байтұрсынұлының: «...елде жоқ рух ақын сөзінде де болмайды. Елде бар рухты ақын ықтимал дәріптеп, күшейтіп, көпіртіп, көркейтіп айтады. Бірақ жұртта жоқ рухты өзінен шығарып айта алмайды. Ақын сөзіне жұрт рухының сәулесі түспей тұрмайды» – деген сөздерін еске түсірген абзал /7, 238/.

	Ақынның мұндай қаһарманында жекелеп алғанда Махамбеттің кегі, Дулат пен Мұраттың наласы, Абайдың талапшылдығы мен даналығы ерекшеленіп көзге шалынбағанымен, мұнда солардың барлығы аңсаған, солардың барлығының жоқшысы, халқының азаттығына сенген күрескердің тұтас тұлғасы бар. Бұл ақын кешкен ояну дәуірінің өзіне дейінгілерден уақыт артықшылығы, бұл өзіне дейінгілердің деңгейінде қалмаған ақынның дарын артықшылығы. Бұл пікірдің дәлелі мен дәйегі – «Жер жүзіне», «Тез барам», «Есімде... тек таң атсын», «От», «Пайғамбар», «Күншығыс», «Алыстағы бауырыма» т.б. жырларында. Соның нәтижесінде дәуірдің ең жетекші идеясы Мағжан лирикасында көркем образға айналып, өзінің әдеби қорытындысын тапты. Ақынның кемел дарыны бір мәселенің өзін әр түрлі идеялық және көркемдік қырларынан көрсете алу қабілетімен де байланысты десек, онда Мағжанның тұтас лирикалық мұрасын айтпағанның өзінде бір ортақ тақырып төңірегіндегі өлеңдерінен суреткерлік көркем ойдың алуан жақтарын игергеніне куә боламыз. Бұл үлкен ақындарға тән ішкі поэтикалық әлеуеттің қуаттылығы, сонымен бірге қаламгердің дүниетанымының кеңдігі. Айталық, «От» өлеңдерінің өзінде, оларда бейнелі сипат тапқан мәселелердің сан қырлылығы бірден көзге түседі. Мұнда Мағжанның ақындық әлемінің шексіздігі, сондай-ақ терең білімдарлығы, логикасының мығымдылығы таңқалдырмай қоймайды. Сөйтіп, қазақ өлеңінің бір Мағжан шығармашылығында жедел өсу жолын айғақтайды.

	Айтулы жаңалық ретінде ақынның төл әдебиетімізге түркі, шығыс тақырыптарын алып келгені де айтылып жүр. Ол Мағжанның сан қатпарлы, терең тарихымызды тұтас түсінуімен, суреткерлік танымының ұшқырлығымен түсіндірілсе қажетті. Мұндағы мәселенің сыры – ақынның ғаламдық ойлауымен де байланысты қаралуы тиіс. Суреткердің көне мен жаңаны, бағзы мен бүгінгіні қосатын, сөйтіп адамзаттың өткен-кеткенін көркемдік көріктен өткізер ерен тұлға екенін ақынның өзі де жүрегімен сезінген. Мағжанның көкейінен шығып, қолымен жазылған «Алқа» айқындамасындағы мына кең толғам соған куәлік етеді: «ақынның алдында өткен, бүгін, келешек – үшеуі де тұруға тиісті. Ақын осы үшеуінің арасында көпір салуға міндетті» /8,269/. Бүгінгі мен кешегінің, Шығыс пен Батыстың, мәңгілік пен өткіншіліктің көкейтесті, өміршең қырларын жырлау-ақынның өзін де әлемдік деңгейге көтерді. Әлемдік деңгей деу, әсте, Мағжанды дүниежүзі көркем ойының алыптары жанына қойп жасанды деңгейлестіру емес, ақиқаты солай. Неге десеңіз – Мағжан сияқты үлкен суреткерді бүгінгі күнмен өлшеу қиянат. Мәселе – ақын шығармаларының ағылшын, француз, неміс болмаса қытай, үнді т.б. кең таралаған тілдерге аударылған-аударылмағандығымен байланысты қарастырылмауы тиіс. Әлемдік көркемөнердің қалыбын еуропалық, орыстық үлгілерге шақтап құю – жалпы өнер адамының еркін қиялы мен көркем танымының жемісі екендігіне, табиғи дарынның даралық тұрпатына, әрбір ұлтқа тән ерекше ойлау қабілетіне күмән келтірумен барабар. Қазақ мәдениетінің өз бетімен таныла бастауы кешелі, бүгін ғана дербес қадам енді ғана жасалып жатыр. Негізгі өлшем ақын көтерген мәселелердің ауқымдылығында, соларды көркем кестелеуінде. Осы басты бағдарлардан келгенде, Мағжан қандай ақынмен болса да өрелес, деңгейлес. Әлемдік мәдениет пен көркемөнерді жасайтын жүздеген халықтардың мәдениеті мен көркемөнері десек, онда ол дәстүрге бай қазақтың көркем ойы арқылы тек қана ұтады, жаңа қырымен толығады. Бұл тарапта Мағжан сынды тұтас ұлттың ұлы суреткерлерінің маңызы алабөтен.

	Түр, поэтикалық пішін сонылығы тұрғысынан келгенде Мағжан өлеңінің өзегінде қазақ тілінің мол мүмкіншіліктері өркендетіле дамытылады. Жаңашылдықтың баяндылығы мен өміршеңдігі соны тақырыптық-идеялық мазмұнның соған сай көркемдік түрге бөлінуінде десек, оған орайлы мысалдарды Мағжан өлеңдерінен молынан табуға да, оларды көрсетуге де әбден боларлық. Ақынның көркемдік түр саласындағы жеміс ізденістері – арнайы әңгіменің арқауы.

	Бұл әдеби бағыт тұсында қандай елдің болмасын сөз өнерінде лириканың қатты дамығаны – ілгеріде айтылған бейнелеу әдісінің ерекшеліктеріне байлаулы. Лирикалық жанр үшін аса табысты болған романтизмнің мұндай қырлары, романтикалық эпосқа келгенде, повесть пен романға қарағанда поэма үшін аса оңтайлы болды. Поэма жанрындағы романтизм үлгілері дәстүрлі эпикалық поэмадан гөрі лирика мен эпостың синтезін түзілген лиро-эпикалық поэманың қалыптасуына әкелді. Сол себепті де Еуропа, орыс әдебиетінде классизм мен ағартушылық әдебиеттегі поэмалардан кейін, қазақ әдебиеті үшін дастандардан соң лиро-эпикалық поэма жаңалық ретінде қарастырылды. Батыс әдебиеттеріндегідей қазақтың әдеби ортасында ескі мен жаңаның арасындағы идеялық күрес қарқынды жүрмегенімен, әдеби сынның әдеби процеске араласып ықпал жасамағанымен, ұлттық мазмұндағы қазақ лиро-эпикалық поэмасының өмірге келуі сол кездегі қалам иелерін бей-жай қалдырған жоқ. М. Әуезов романтизмнің сыршыл-субъективті сипатына ерекше тоқталып: «Жазба әдебиетінің Абайдан бергі дәуірін алғанда, жолын өзгертетін жаңалық соңғы жылдарда туып келеді. Ол жаңалық жаңа басталып келе жатқан сезімшілдік, сыршылдық романтизм дәуірі. Бұрынғы ауызша әдебиеттен, одан бергі Абай заманынан бері реализм сарыны көбінесе құрғақ ой, жадағай сөз күйі осы күнде ішкі терең сезім, нәзік сыр күйінде айналып келеді. Бұның: М. Жұмабаевтың соңғы «Ертегі», «Қорқыт» сияқты өлеңдерінде бар» – деп жазса/4/, Ж. Аймауытов: «Баян» – қазақ әдебиетінде бола бермеген табыс. Әсіресе, «Баянның» басқы бөлімінде сурет, шешендік толғау, күй төгіліп кеткен» – дейді / 1,427/.

	Лирикалық бастау мен эпикалық құлаш мұндай поэмалардың ерекше баяндау мәнерін қалыптастырды. Автордың кейіпкерлер әрекетін, оқиға барысын субъективті мәнде бейнелеуі, содан өріс алатын терең сыршылдық, эмоционалды реңк, сезім тасқыны, кейіпкерлердің ішкі әлемінің айқарыла, ашыла суреттелуі – ерекше эстетикалық жағдай тудырып, оқырман қабылдауындағы белсенділікті үдетті. Лиро-эпикалық поэмада дастандарға, өзінің алдындағы поэма түрлеріне қарағанда табиғат көріністері де айтарлықтай орын алды. Мағжан поэмаларындағы Көкше, Бурабай, Жетісу суреттері шығарманың идеялық мазмұнының аса көркем шешімге ие болуына аз әсер еткен жоқ. Пейзаждық суреттер оқиғаға фон ғана болмай, жалпы суреткердің айтпақ ойын, мұратын да білдіреді.



	Мен де ойды ағытамын қаламыма,

	Арқаның көз жіберсем алабына:

	Сарыарқа-сары дария, қиыры жоқ

	Көз болсын, қандай қыран, талады да.

	Ішінде сары дария көз тоқтатар

	Көкшетау – Сарыарқаның аралы да.

	Көкшеде күні кеше қойдай өрген

	Түрлі аң: бөрі, бұғы, маралы да.

	Айрылып асау, ерке аңдарынан

	Көкшенің тас жүрегі жаралы да!



	деген жолдар романтикалық идеал мен романтикалық наразылықтың түптөркіні ишара жасайды.

	Шығарманың сезім байлығы мен алуандығына құрылған мазмұны – тілдік бояуының қанық болуын қамтамасыз етеді. Романтикалық таным троптың әлденеше түрлерінің мәтінінде орайлы, әрі талғампаздықпен жұмсауына жол ашқан. Метафоралық, метонимиялық, синекдохалық тіркестер құбылысты, образды бейнелеуде, сонымен қатар табиғат көркін құбылта кестелейтін кейіптеулер лиро-эпикалық поэманың стильдік қабатын көркем кемелдендірді. Мәселе, айшықты сөз немесе сөз тіркестерін молынан қолдануда да емес, оларды оқиғаның, құбылыстың сырын ашатындай орайымен жұмсауда болса керек. Сөзге мағына жүктеуде және осы бағытта өзінің айқын көркемдік қолтаңбасын түсіруде болса керек. Жалпы, шығарма стилі дегеніміз – кейбір зерттеушілер тарапынан әдетке айналдырып жүргендей бейнелі сөздердің тізбегі емес, қаламгердің сөз таңдауы, өзінің сөздік әлемін қалыптастыруы, сөздерді тіркестіру дағдысы мен сөйлем құру ерекшелігі мен шеберлігі. Осындай мақсатты жақтан келгенде, қазақ тілінің бай мүмкіндіктерін ашуда, ана тіліміздің жаңа қабаттарын игеруде Мағжанның тапқаны мол.

	Автордың кейіпкерлеріне, олардың әрекетіне субъективті ыңғай білдіруі – лиро-эпикалық поэманың новеллалық сипаиын қалыптастырды. Оқиғаның ширақ баяндалуы, баяндаудың байырғы жырлары мен дастандардағыдай бір ізбен бірте-бірте дамытылмай бірнеше сюжеттік бөліктер арқылы мөлшерлі берілуі, содан барып фрагментарлы сипат алуы, лирикалық шегіністердің өнімдік қолданыстары – романтикалық поэманың композициялық бітімінің жинақы да, шымыр болуын, артық тұрмауын қамтамасыз етті. Бұл жаңа пішінді құрылым автордың шеберлікті қажет ете отырып, жалпы поэма жанрының пішінді көркемдік ыңғайда күрделі сатыға көтерілгенін, шығарманың эстетикалық мәдениетінің өскенін байқатады. Сөйтіп, ақынның да эпик суреткер ретінде қалыптасқанын да танытты. «Ертегі» мен «Оқжетпестің қиясында» поэмаларынан басталған лиро-эпикалық жанрды игеруі «Қорқыт» пен «Батыр Баян» тұсында өзінің апогейіне жетті. Осы арада Макғжанның эпос жанрына лирик ақын ақын ретінде есейіп келгенін, ендігі жолда ол Абайдың да, өзгелердің де ықпалынан шыққанын, өзінің сара бағытын тапқанын, оны жемісті игергенін атап өтеміз. Бұл тұстағы Мағжанның жайы Пушкин мен Лермонтовтан бөлек болатын. Орыс ақындарының Байронды ұстаз тұтуы – олардың сол кезде үлкен әдебиетке жас дарын болып енді аттаған себепті үйрену кезеңінде болғанын нақтылап кетудің артықтығы жоқ. Сонымен бірге, 1820 жылдары Еуропа әдебиеті үшін Байрон есімі аса танымал, тіпті еркіндік пен бостандықтың символындай қабылданғанын, ал ,мұның өзі сол тұстағы жас қалам иелеріне зор тұлғалық әсер еткенін да қоса айтамыз. Ал, бір ғасырға жуық кейінгі қазақ әдебиетінің даму процесі үшін оның аса көктейтесті бола қоюы қиын. Лиро-эпикалық жанрдағы нәтижелі идеялық-көркемдік ізденістері дегенде қазақ романтигінің және бір жаңалықты бастамасын ойдан шығаруға болмайды. Оғанға дейін қазақ поэмалары, романдары және бірді-екілі болса да жазылып қалған драмалық шығармаларда әлі көтеріле қоймаған өз елінің өткеніне бойлады.

	Дарыны кемел әрбір қаламгердің нақты туындыларымен қоса, оның жалпы шығармашылығы арқылы тағы да бір ірі мақсат жүзеге асырылып жатады. Ол суреткердің жеке үлгісі, яғни ол өмір шындығының бұрын көркем игерілмеген алуан қырларына бара отырып, ізбасар қаламгерлерге жаңа өңірлерді нұсқайды. Сондай-ақ, сөз өнерінің еркіндігі мен шексіз мүмкіндіктерін байқатады. Бұған суреткердің ұлт тілінің көркемдік-стильдік әлеуеті мен байлығының үлгісін көрсеткенін қоссақ, онда дарыны зор қаламгерлер шығармашылық жолының маңыздылығы еселене түседі. Асылы, ақын-жазушы әдеби сыннан гөрі, осындай көркем үлгілерден үлкен сабақ алса керек. Мағжанның өнегесі кешегі әдебиетіміздің бойына шығармашалақ қан мен иман болып құтылмағанымен, бүгінгі болашақта әдебиет әлемінің өкілдеріне жұғысты болары хақ. Бір науқаншылықтан келесі науқаншылыққа соқтығып жүргендерді көре тұра, соған иланғымыз келеді.

	Әдебиеттің есеюінің бір парасы – әдеби сынның қалыптасуынан байқалады. ХХ ғасырдың екінші онжылдығында туған қазақтың әдеби сыншыл ойы келесі онжылдықта өзінің таныстырушылық – шолушылық сипатынан арылып, сөз өнерінің қандай болмағы сияқты ересек ойларға бара бастады. Әдебиеттің, еркін шығармашылық сапаның үздік үлгісін көркемдік сапа жүзінде дәлелдеуге Мағжан әдебиттің пікір саласында да қазақ қаламгерлерінің ішінде алғашқылардың бірі болып әдебиеттің табиғи болмысы турасында салиқалы ой, кең пішілген пікір айтты. Оның Ақан сері, Базар жырау, Б. Күлеев туралы жазған мақалалары «Мағжан сыншы да болған» деген деректік мәннен де жоғары дүниелер. Ақын-жыраулар жайында айта отырып, жазылған шағы тұрмақ, әдебиеттің бүгінгі тарихшыларының қапетіне келмеген қаншама ой тудырарлық өрісті пікірлер сабақтағанына таң болмасқа лажың қалмайды. Мұнда ұшқыр ой мен терең тіл қиыса, өрелесе келіп, оқулықтардың сірескен стилінен санамызды аршып, ойымызды үйіре жөнелді. Сыншылдықтың ойы мен қырын игергені, проблемаға келуі мен оны шешуі табиғи ұлттық танымның артықшылықтарын паш етеді. Әсіресе, «Алқа» айқындамасындағы әдебиет пен қоғам, әдеби дарын, әдебиеттің ішкі заңдылықтары хақындағы өрелі ойларының бағдарламалық сипаты алабөтен. Сөз өнерінің табиғи болмысының шығармашылық процестегі баспатқылығы, ақын қиялының даралығы мен еркіндігі туралы айтқан қадау-қадау пікірлерінен алар ғибрат, сіңірер өнеге жетерлік. «... Сұлу, терең суреттер арқылы, қандай болса ондай болсын, әйтеуір терең сезім оята алса – ақын. Оята алмаса – ақын емес» немесе «Ақынның міндеті – білім беру емес, терең сезім, асқар пікір ояту» – дегендері мәңгілік қағидалар /8,264-265/. Сүйсінерлілігі – Мағжанның көп дарыннан биік тұрғандағы осы айтқандары мен өнерінің бір жолдың бойынан табылатындығы. Мағжан Жұмабаевтың қазақ сөз өнеріне орнықтырған тақырыптық-идеялық және көркемдік арнадағы жаңалықты ізденістері – суреткердің әдебиет тарихындағы маңызын ғана айқындап қоймайды, сондай-ақ, ең бастысы ұлттың көркемдік ойлау жүйесінің үлкен сатыға көтерілгенін паш етеді.



	Әдебиеттер



	1. Ж.Аймауытов Мағжанның ақындығы туралы // М. Жұмабаев шығармалары. Алматы, 1989

	2. Р. Нұрғали Әуезов және алаш. Әдебиеттегі ұлттық рух. Алматы, 1997

	3. Ж. Аймауытов М. Әуезов Абайдан соңғы ақындар // «Абай» журналы, № 2, 1992

	4. М. Әуезов Таңдамалы. Алматы, 1997

	5. Қ. Жұбанов Қазақ әдебиетінің классигі // Абай тағлымы, Алматы, 1986

	6. М. Әуезов 20 томдық шығ. Жинаға, 15 том. Алматы, 1984

	7. А. Байтұрсынов Шығармалары. Алматы, 1989

	8. Алқа // Д. Қамзабекұлы Руханият. Алматы, 1997

	9. П.Н: Сакулин Филология и культурология. Москва, 1990.





Азаттықтың көркем моделі




	Жазба әдебиетіміздің қалыптасуы – сөз өнерінің алуан ізденістерге баруына үлкен мүмкіндіктер ашты. Оның ілгерілеу үрдістерін зерттеушілер, негізінен, проза және драма жанрларының дүниеге келгендігімен байланыстырады. Әлбетте, бұл дұрыс. Дегенмен, жазба әдебиетінің жаңалықты өрістерді бағындыруы – поэзия, оның ішінде, лирика жанрының іштей түрленуімен де түсіндірілмегі қажетті. Қазақ өлеңі Абай өнернамасында соны соқпақтарды еркін барласа, кемеңгер суреткерден кейінгі әдеби дәуірде ізденіс арналары сан тарапты, көп қырлы бола түсті. Оның нәтижелі тәжірибелерін XX ғасырдың басындағы әдеби үдерістен айқын аңғарамыз.

	Қазақ өлеңінің жаңа идеялық және көркемдік ізденістері аталған кезеңде байқалды дегенде, ең алдымен, Мағжан Жұмабаев поэзиясы ойға оралады. Мағжанның «Есімде... тек таң атсын» өлеңі ХХ ғасыр басындағы әдеби дамудың бірқатар ерекшеліктерін танытуға мысал боларлық туынды. Оның лирикасы – тақырыптық, идеялық тұрғыдан ғана емес, уақыт пен кеңістіктің көркем игерілуі, стильдік, бейнелілік қырлары жағынан да қазақ өлеңінің соны биіктерге көтерілгендігін айғақтады. «Шолпан» жинағында, негізінен алғанда, дәстүр ауқымында көрінген жас ақын – көп ұзамай-ақ дара суреткерлік деңгейге бет ала бастайды. Мағжанның ақындығы «Шолпан» жинағындағы, «Жазғы таң», «Бұлбұл», «Толған ай» өлеңдерінен байқалса, нағыз суреткерлігін таныта аларлық алғашқы шығармаларының бірі – «Есімде… тек таң атсын» өлеңі. Бұл көркем туындыға асындай көзбен қарауға төрт түрлі себебі бар. Біріншіден, автор мұнда ақындық «меннің» жаңа типін жасады; екіншіден, осы шығарма арқылы қазақ өлеңіндегі уақыт пен кеңістіктің көкжиегі кеңейді; үшіншіден, шығарма тың көркемдік-стильдік құрылым жасады; төртіншіден, туынды жалпы ақын шығармашылығындағы белесті дүние болды.

	«Есімде… тек таң атсын» «Қазақ» газетінің 1915 жылғы 25 маусымдағы санында жарияланған. Көлемі он төрт шумақтан немесе елу алты тармақтан тұрады. Өлеңді мазмұнына қарай бірнеше бөлікке бөлуге боларлық. Экспозициясында автор ойындағы абстракциялы өткен шақты идиллиялық сарында, романтикалық идеалдандыру тәсілі арқылы суреттеген:



	Ол күнді ұмытқам жоқ, әлі есімде,

	Таянып келгенінде күн бесінге,

	Кең дала ұсап тұрды қол тимеген

	Керілген кербез сұлу ақ төсіне.



	Құйылып тұрды көктен жұмақ нұры

	Құбылып хор даусындай құстар жыры,

	Таласып аспан-көкке алтын тауы,

	Арқанның суы күміс, жібек қыры.



	Ақынның осы шығармаға жалғас жазылған отаршылдыққа қарсылықты бір циклға енетін «Жер жүзіне», «Тез барам өлеңдеріне, «Орал», «От» «Түркістан» циклдарына, сондай-ақ барлық дерлік поэмаларына тән өткенді осылайша айрықша ықыласпен жырлау сарыны, жалпы алғанда, Мағжан Жұмабаевтың тұтас шығармашылығына тән құбылыс. Оның күшті авторлық жады азаттық идеясымен терең тамырласып, ілгеріде аталған өлеңдері мен «Қорқыт», «Ертегі», «Батыр Баян» т.б. поэмаларының тууына және олардың идеялық жағынан берік, көркемдігі кемел болуындағы ең басты алғышарттардың бірегейі болды. Көптеген өз тұтастарына қарағанда Мағжанның ақындық жадының беріктігі – кеңестік заманда қалың топқа, нөпір шуға еріп кетпеуіне адами, ұлттық ізгілікті құндылықтарға негізделген ішкі суреткерлік ұстанымының тұрлаулы болуына ықпал етті («Құрбының көбі тез түлеп, // Топырлап топқа шапқанда,// Жапанда жалғыз күңіреніп,// Мен ойыма ергенмін»//). Авторлық жадтың көріністері Мағжанға дейінгі поэзияда жырауларға барсақ, Қазтуғанның әйгілі «Алаң да алаң жұрт» толғауында, одан бері де XIX ғасыр әдебиетінде, әсіресе, зар заманның аса ірі өкілдері Дулат, Шортанбай, Мұрат, Нарманбетте көрінген еді. Авторлық жадтың үлкен көрінісі Дулат Бабатайұлының «Ақжайлау мен Сандықтас», «Аягөз» толғауларында жатыр. Егер Мағжан Жұмабаев шығармашылығының негізгі идеялық қырларын оның алдындағы поэзиямен сабақтастырмақ ниетте болсақ, онда оны отаршылдыққа қарсылықтағы сарындардан іздегеніміз жөн. Мұнда әдеби дәстүр де, халықтың тарихи объективті жағдайы да бар. Екеуін бөле-жара қарастырудың реті жоқ. Жоғарыда келтірілген екі шумақтан да, өлеңнің одан соңғы бөліктерінен де зар заманның немесе өзге ақындардың көркемдік әсерін таба алмайсыз. Көркемдік кесте, стильдік реңк, тілдік таңба – «Есімде... тек таң атсында» мүлдем жаңа. Егер Мағжаннан ілгеріде аталған дәстүрдің табы мен дәнін тапқыңыз келсе, Орал қаласынан шығып тұрған «Қазақстан» газетінде 1913 жылы алғашқы нұсқасы жарияланған «Өткен күн» өлеңіне назар салған абзал. Өлеңнің алғашқы нұсқасы деп отырған себебіміз – бұл туынды ақынның 1922 жылы Қазан қаласында жарық көрген жинағына өңделіп енгізілген.

	«Есімде... тек таң атсын» өлеңі зар заман ақындарымен салыстырғанда консервативті мазмұндағы толғау дәстүрі шеңберінен тыс жатыр. Шығарманың экспозициясындағы консервативті сарындар бұл өлеңнің тұтас мазмұнына айнала алмайды. Оның идеялық сонылығы да осында. Лирикалық қаһарман өршіл рухта, оптимистік кейіпте, әрекет үстінде, мінезі жігерлі, сенімі күшті. Оны өлеңнің екінші мазмұндық бөлігін құрайтын үшінші-алтыншы шумақтардан табамыз.



	Сайланып сол мезгілде шықтық жонға

	Қыранша көз жүгіртіп оң мен солға.

	Ақ найза алты құлаш белге байлап,

	Айнымас алдаспанды алып қолға.



	Қанатты, қажымайтын тұлпар міндік,

	Жібектен жетпіс қабат белді будық.

	Құрсанып қылыш өтпес мұздай темір,

	Қиядан қыран құсша жауға ұмтылдық.



	Аспаннан сорғаласа суға сұңқар,

	Сүңгімей үйрек сорлы неғып тұрар!

	Ақырған арыстанның айбатына

	Шыдар ма қоян жүрек қорқақ құлдар?!



	Жау қашты құр қарадан быт-шыт болып,

	Қайратқа дене, отқа жүрек толып,

	Ауыздан «а» дегенде жалын шығып,

	Арқада жаттық сайран, сауық құрып.



	Бұл шумақтарда ақындық қиялға ерік беріліп, ол ерлік пен қаһармандықтың үлгісін көрсетеді. Мұнда уақыт пен кеңістік тым шартты. Метафора мен аллегория сол шарттылықты берік ете түседі. Барлығы да автордың қалауынша өрістейді. Біз шығарманың алғашқы бөлігі деп айдарлаған қос шумақта уақыт мерзімін белгілеп алған автор келесі бөлікте сол уақыт шегіндегі әрекетті бейнелейді. Бұл өлеңде кейіпкерді дара немесе көп деп кесіп айту қиын. Өйткені, шын мәнінде туындыдағы ең белсенді кейіпкер автордың өзі, дұрысы – оның суреткерлік жадынан өрістеген қиял әлеміндегі бейнесі. Дегенмен, оқиғадағы (мейлі ол шағын, дерексіз, абстракциялы-ақ болсын) әрекетті бейнелеуде автор көпше түрге ден қояды (шықтық, міндік, белді будық, ұмтылдық, жаттық). Мәселе, автордың жеке басында емес, оның романтикалық шарттылық аумағында үлкен ұлттық идеяға, тұспалдап халық тарихына баруында. Мағжан кешегі шежірелі күндерге бара отырып, тарихтың толық келбетін бейнелеп, тарихи дүние жасауды мақсат етпейді. Анығында, мұнда тарихтың өзі емес, оған деген поэтикалық көзқарас ғана бар. Өз дәуірінің ақиқатынан бұлқынып шыққан ақын қаһарман кейпіне еніп, ерлік тұғырына өрлеп, рухани медет табады. Бұл көркемөнердегі қаһармандық катарсис. Осы арада ақындық қиялдың, авторлық жадтың, ерлік пен қаһармандықтың шартты бейнесін түзуші поэтикалық құбылысқа аялдауымыз қажет. Ол – өлеңдегі ақындық «меннің» еркіндігі мен тегеурінділігі. Қазақ поэзиясында ақындық «меннің» бедерлене байқалуы, біздің болжауымызша, Махамбет, Дулат өлеңдерінен бастау алса, оның тереңдеуі, сөз жоқ, Абай лирикасымен байланысты. Махамбеттегі ақындық «меннің» өрісі мен бағыты белгілі тарихи оқиға төңірегінде болса, Дулатта ол әлеуметтік консерваторлық сарында байқалса, Абайда ол жалпыхалықтық деңгейге көтерілді. Кемеңгер суреткер өнернамасында ақындық «меннің» мазмұны – автордың көзқарасынан құралып жатты. Оның мұндай сипаты ақынның терең ойшылдығымен, өткір сыншылдығымен сабақтаса отырып, айналып келгенде, кемеңгер тұлғаның дүниеауи көзқарасының жиынтығынан құралады да, біздің көкейімізге ақынның ғана емес, көсемнің, ақылгөй дананың бейнесін орнықтырады. Абайдың ақындық «менінің» ерекшелігі жөнінде көрнекті абайтанушы Зәки Ахметов: «Абай шығармаларында алдымен мейлінше мол, әр қырынан көрінетін, әрине, ақынның өз бейнесі, өз тұлғасы. Лирик ақын қоғам өмірінің шындығын өз көңіл-күйін білдіру арқылы, өз сезім толқыныстары, ой-толғамдары арқылы танытады. Ақынның өз тұлға-бейнесі оны тебіренткен ой-сезімдерден, айтылып, баяндалып отырған өмірдегі алуан түрлі жағдайларға, қоғамдық мәселелерге, әртүрлі адамдардың іс-әрекеттеріне оның қатынасынан, берген бағасынан айқындала түсіп, жан-жақты толық көрінісін табады» – деп жазған еді. /1,11/. Абайдың көркем мұрасына тән осы ерекшеліктің негізінде көркемдік әдістің ықпалы бар. Сол себепті оны біз Абай реализмінің жемісі деп қараймыз. Ал, ақындық «меннің» сипаты Мағжан Жұмабаев лирикасында өзгеше идеялық-көркемдік танымға ие. Мұнда ол ой қорытушылық, баға берушілік сапада емес, яғни тек көзқарас шегінде емес, шартты поэтикалық әрекет үстінде кеңінен көрініс табады. Бұл – Абай мен Мағжанның лирикалық туындылары арасындағы түбірлі айырма. Абайдың ақындық «менінде» суреткерлік көзқарас үстем келсе, Мағжанның ақындық «менінде» автордың өзі көзге түседі. Сондықтан да Абайдың «мені» ойшыл тұлға, сыншыл, баға беруші санаткер болып, онда негізінен, халықтың сол заманғы моральдық болмысы, мінез қайшылықтары кең көрініс тапса, Мағжан «менінде» сезімшіл тұлға, сынаушыдан гөрі жаны ашушы, бүгінге қанағаттанбай осылай болса екен деген әлемін үнемі алдыға оздырып ұстаушы, осы шартты мақсатын суреткерлік максимализмге ұластырған, романтикалық әлемін қалыптастырушы қаламгер тұлғасын танимыз. Осы романтикалық әлемнің басты мазмұнын азаттық идеясы қалыптастырған.

	Осы ойлардан өрістетіп екі ақын лирикасындағы уақыт пен кеңістіктің де сипатын ажыратуға боларлық. Абай өзі өмір сүрген орта, әлеуметтік қарым-қатынастардың жемісі ретіндегі адамды көрсетті. Талап, әділет, шапқат т.с.с. мінез қасиеттерін айта отырып, еңбек, білім, кәсіп игеруді поэзия тілінде сөйлетті. «Өз қолынан ырқы кеткен» елдің басында болмай қоймайтын моральдық жағынан ыдырау дәуірі тудырған ақын, сол елішлік, тұтас халықты шарпыған қайшылықтарды күрсіне көрсетіп, күңірене бейнелеп өтті. Сөйтіп өз заманының тамыршысы мен данагөйіне айналды. Ал, әрекетшіл, арманшыл, сыршыл ақындық «меннің» иесі Мағжанда уақыт пен кеңістікті бейнелеу мейлінше еркін. Өйткені, оның дәуірі – өзгерістер мен төңкерістер дәуірі. Мұндай кезеңдерде тарих тамыры бүлкілдеп тұрады. Тарихи сезім – тарихи жадқа ұласты. Қазақ қоғамын алашшыл идея кернеп тұрған дәуірдің ақынының музасы тегеурінді, батыл мінез танытады. Ондай тегеурінділік пен батылдық, мейлі ол шартты-ақ болсын, сол дәуірдің шындығынан өріс ала отырып, қазақ поэзиясында жаңа поэтиканың орныға бастағандығын айғақтады. Ұлттық сөз өнеріміздің осындай жаңа бетінің ашылуында біз сөз етіп отырған «Есімде... тек таң атсынның» орны алабөтен. Шығарманың алабөтендігі, ілгеріде айтып өткеніміздей белесті дүние болатындығының бір парасы – ақындық «меннің» туындының идеялық мазмұнын бейнелеудегі айрықша белсенділігінде. Ол ақынның шығарма контексінде әрі автор, әрі басты қаһарман, дұрысында автор мен қаһарманның тұтасып кетуіне, біртұтас поэтикалық бейнеге, ортақ лирикалық кейіпкерге айналуында. Бұл романтизм эстетикасының басты белгілерінің бірі, тіпті бірегейі. Кезінде Гегель аңғарған осы ерекшелікті XX ғасыр әдебиеттануында бірқатар ғалымдар тарапынан зерделенді. Жаңа жүзжылдық бастауында теоретиктер романтизмнің осы бедерлі белгісін атап өтуде. Айтарлық, 2004 жылы жарық көрген «Әдебиет теориясы» еңбегінің авторлары романтикалық бейнелеу тәсілінің аталған қыры жөнінде: «Романтика алғаш рет образ характерді емес, образ-тұлғаны жасады, (шынтуайтында, ол шығарманың бас кейіпкері болды). Бұл жаңалық – жаңа поэтика үшін принципті мәселе, өйткені оның әрі қарай өрістеу тарихы осы сапада жүріп отырды» /2, 237/. Шынында да, романтизм әдебиетінде, оның ішінде, романтикалық лирикада автор бейнесі көркем туындының ең басты тұлғасы деңгейіне көтерілді. Ол лирика сияқты жанрдың төл табиғатымен тез әрі табиғи табысып, көркемдігі кемел жанрлардың тууына кеңінен жол ашты. Қазақ әдебиетінде оны көрнекті үлгісінің нақты мысалын М.Жұмабаевтың «Есімде... тек таң атсын» осыған жалғас жазылған «Тез барам», «Жер жүзіне», «Алыстағы бауырыма», «От», «Күншығыс», «Пайғамбар» өлеңдерінен анық аңғарамыз. Аталған өлеңдердің қай-қайсысында болмасын ақындық меннің« қуаттылығынан өріс алған ауқымды идеяның (ұлт азаттығы идеясы) шартты түрде жүзеге асырылған әрекет ретінде бейнеленеді. Мұнда автор тұтас ұлт атынан сөз алып, ұлт үшін ең қасиетті миссия – оның тәуелсіздігін орнына келтіруші тұлға бейнесінде немесе сол жолдағы күрескер рөлінде көрінеді. Мәселен:



	Тірілтейін алып атам аруағын,

	Тазартайын Сарыарқамның топырағын.

	«Тез барам»



	Талмай, қайтпай қамал бұзған кемеңгер,

	Арыстанға қарсы ұмтылған мендей ер.

	«Жер жүзіне»



	Ақынның осыншалық батыл пікірлерінің астарында отаршылдыққа қарсылықты сарын жатыр. Өз заманында тәуелсіздікті күреспен, жауынгерлік жорықпен, соғыспен жеңіп алу мүмкін емес екенін Мағжан жақсы білсе де, тарихи шындықтың реалды болмысынан осылай болса екен деген тілекті оздырып жіберетін «елестеген ерікті жан атып жырлаған» , «тәңір бар – бір ғана қиял атты» деп толғаған ақын үшін табиғи поэтикалық тебіреніс еді.

	Ерік пен қиялды тұғыр еткен ақындық «мен» уақыт пен кеңістіктің де сипатын мәністейді дегенбіз. Өз ойындағы өзекті идеяны таныту үшін романтик қаламгер өмірлік материалды еркін пайдаланып, көркемдік шындықтың шартты нұсқасын жасайды. Сол себепті де мұнда уақыт пен кеңістіктің де жалпы шартты нобайы ғана бар. Уақыт – өткен күн, кеңістік – Арқа. Арқаны бүгін біз білетін географиялық аймақ деп қана қабылдасақ, онда үстіртін қарағанымыз. Мағжанның поэтикалық трактовкасында Арқа – жалпы Алаш елі мен жерінің төл бейнесі. Сол себепті Мағжан поэзиясында кеңістікті нұсқалайтын «Арқа» сөзі оның ұлттық мұраттарын суреттеуде мейлінше жиі қолданыс табады. «Көркем мәтінде кеңістік координаттарын ойламалдау белгілі бір эстетикалық идеалдар позициясынан көрінеді» – дейді мәтінтанушы Л.Г.Бабенко /3,170/. Уақытты белгілі жылдар, ғасырлар немесе тарихи оқиғалар мен өзгерістер аясына сыйғызудың да қажеті шамалы. Мұндағы уақыт тарихи немесе күнтізбелік уақыт емес, ақын өзінің суреткерлік мұратын бейнелеу үшін таңдаған көркемдік уақыт. Осындай көркемдік уақыт аясында өрістеген оқиғалық желінің белгілерін байқаймыз. Уақыттың шарттылығы көркем мәтіннің үшінші, төртінші мазмұндық бөліктерінен де айқын аңғарылады. Әсіресе, көркемдік уақыттың осындай ерекшелігі мына шумақтардан анығырақ көрінген:



	Бақ шіркін бір қонып, бауырыңа еніп,

	Кетпек қой ертеңіне-ақ алдап, күліп.

	Алтын Күн аспандағы қайдан білсін,

	Қаптарын қапылыста қара бұлт!



	Жолбарыс жүргенінде маң-маң басып,

	Жүрегі, қайратына көңілі тасып,

	Ойлай ма қу қаңбақты таса қылып,

	Жатқанын жасырынып мерген пасық!



	Еріктің еркетайы, ардақтысы,

	Алтайдың ақиығы – алғыр құсы,

	Алаштың Арқада еркін ойнақтаған,

	Жол тосқан жауыз жауда болды ма ісі.



	Мас болып күш пен қайрат, қалың буға,

	Алданып, ойын-күлкі, сауық-шуға,

	Сергімей жата беріп сезбей қаппыз,

	Жақындап барып қапты күн батуға.



	Күн алтын жан-жағына сәуле шашты,

	Жарық пен қараңғылық араласты.

	Сәулесі қызыл алтын – сәлемі еді,

	«Көргенше қош, алаш!» деп амандасты.



	Ай туып, Күн орнына көкте қалқып,

	Гүлдерден мас қыларлық иіс аңқып.

	Төңірек тыныш ұйқыға батқан шақта,

	Кетіппіз біраз ғана біз де қалғып.



	Сужүрек мана қашқан жасырынып,

	Жақындап келген бопты аңдып тұрып –

	Қорқақ құл ұрлықты да ерлік санап,

	Қуанып алласына басын ұрып.



	Осы үшінші бөлікте көркемдік уақыт екі қырынан ерекшеленеді. Біріншісі, оны бөліктің жалпы объективті уақыты деп белгілейік, яғни авторлық идеяны уақытпен сабақтастыра баяндасақ, ол «Алаштың Арқада еркін ойнақтаған» шағы. Екіншісі, субъективті уақыт, мұнда – алаштың «еркін» шағын автор бір күннің аясына енгізеді («Күн алтын, жан-жағына сәуле шашты...»). Мұнда уақыт барынша сығымдалған, автор азаттық пен бодандықтың образын күн мен түнге шендестіре көрсетеді. Уақыт романтизмге тән антитеза тәсілімен берілген. Уақыттың көркем шығармада осылайша берілетіні туралы М.М.Бахтинның: «Уақыт мұнда сығымдалады, тарылады,көркемдік жағынан көзге көрінетіндей болады, ал кеңістік интенсивті күйге көшіп уақыттың қозғалысына, сюжетіне, тарихына тартылады. Уақыттың ерекшеліктері кеңістікте ашылады, кеңістік уақыт арқылы зерделеніп, уақытпен өлшенеді»/4, 235/ – дегені Мағжанның осы өлеңіндегі көркемдік уақыттың ерекшелігін түсініп-тануға мүмкіндік береді. Орыс оқымыстысының уақытты «көркемдік жағынан көзге көрінетіндей» деуі «Есімде.. тек таң атысындағы» жалпы уақыттың нақтыланып суреткердің күн мен түннің аттарын атап, түстерін түстеуімен сәйкесіп жатыр.

	Көркем мәтіндегі уақыт пен кеңістіктің ажырағысыз бірлігін көрсету үшін әдебиеттануға М.М.Бахтин «хронотоп» терминін енгізді. Мағжан өлеңін М.М.Бахтин термині аясында қарайтын болсақ, онда бұл шығарманың хронотоптық көрсеткішінде тұтас халықтық отаршылдық езгіге түсер алдындағы кезеңі мен бодандықтағы жағдайын түйсінер едік. Көркем мәтіннің финалында автордың өз дәуірінің идеялық мұраты көрініс тапқан:



	Мезгілше, мейлі келсін, тісі батсын,

	Сұр жылан, өзі оятар, қатты шақсын.

	Жаңадан жолбарыстай ұмтылармыз,

	Көрелік төңіректі, тек таң атсын!



	Мұндай оптимистік рухтың, негізінде Мағжан заманының ең алдыңғы қатарлы идеялары жатыр. Авторлық идеяның түп-төркінінде не жекелік, не жалпы дәуірдің, қоғамның мұраттары жататыны белгілі. Осы құбылысты мәтінмен байланыстырған Ю.М.Лотман: «... Мәтін өз бетінше томаға – тұйық өмір сүрмейді, ол міндетті түрде қандай да болмасын контекстен (тарихи реалды немесе шартты) шығады», – дейді /5, 204/.

	Үш уақыттық деңгейде (отаршылдыққа дейінгі кезең – кеше, отаршылдық кезеңі – бүгін және еркіндікке кәміл сенім кезеңі – ертең) бейнеленген шығарма Мағжанға дейінгі төл әдебиетте ұшыраса қоймайды. Зар заман әдебиетіндегі кеше мен бүгіннің моделіне бұл әдеби ағымның идеялық мәніне сәйкес уайым мен мұң үстем келсе, Абай поэзиясында өз дәуірі дидарын өте терең зерделеген кемеңгерлікпен бірге сол үлкен ойшылдықтың ащы сынынан туған кейіс басым. Ал, Мағжан өзге дәуірдің, азаттық жолындағы ояну дәуірінің ұланы. Ол Дулат та емес, Мұрат та емес, Абай да емес, басқа да емес. Мағжан – қазақтың ойы мен жігеріне үміттің үкісі тағылған шақтың ұлт атынан сөйлеуге дарыны мен махаббаты, ойы мен арманы, жігері мен сенімі жететін ұлт ақыны, дәуірдің талабын бұлжытпай таныған санаткер суреткер, Алаш қозғалысының толқыны щирықтырған ұлтшыл ақын.

	Автордың кеше-бүгін-ертең араларына шартты болса да жанды байланыс орнатуы – лирикалық шығармада белгілі бір ауқымда сюжеттің бедерлі болуын қамтамасыз еткен. Бұл арада ақынды біз автор позициясында ғана емес, шығарма қаһарманы рөлінде де көреміз. Мұндағы ақындық «меннің» сипаты жайында бастапқы беттерде баян еткенбіз. Сюжетпен сабақтастырып, оған қосарымыз автор өзі бейнелеген оқиғалардың ішінде жүріп басты кейіпкерге айналатындығы, яғни автор оқиғаны әрі баяндаушы, әрі оған қатысушы. Бұл лириканың жанрлық ерекшелігіне қабыса беретін көркемдік құбылыс дей тұрып, оның әрі лирикалық, әрі оқиғалық мазмұны, соған сәйкес лиро-эпикалық сюжет жасауға мүмкіндік туғызатынын айрықша атап өтпекпіз. Лирика жанрында лиро-эпикалық сюжеттің алғашқы нышандарын жазба әдебиетімізде Абайдың «Бір сұлу қыз тұрыпты хан қолында» және «Асқа, тойға баратұғын...» деп басталатын туындыларынан кездестіргенбіз. Лиро-эпикалық сипат данышпан ақынның «Ескендірі» мен «Масғұтында» да баршылық. Алайда, бұл поэмаларда дидактикалық сарын үстем болғандықтан да ішкі субъективті ішкі әлемді көбірек суреттеуге биім тұратын лиро-эпикалық мазмұн жөнінде толыққанды әңгіме қозғаудың мүмкіндігі мен қажеттілігі шамалы. Лиро-эпикалық туынды реализм әдебиетіне қарағанда романтик ақындардың шығармаларына тән.

	Оған романтизм кезеңінде қай халықтың әдебиетінде болсын, балладаның, лирикалық, лиро-эпикалық поэмалардың, лирикалық прозаның ерекше дамығандығы айғақ. Қазақ сөз өнеріндегі романтикалық бейнелеу тәсілінің ең көрнекті тұлғасы Мағжан Жұмабаев шығармашылығы да дәл сондай көркемдік заңдылықтан тыс тұра алмайды. Біздің ойымызша, ақын шығармашылығында лиро-эпикалық мазмұнның алғашқы тәжірибесі осы «Есімде.... тек таң атсын» өлеңі. Әлбетте, бұл шығарма әлі таза лиро-эпикалық туынды емес, соның бастауы ғана. Мағжандағы лиро-эпиканың таза үлгілерін осы шығармадан кейін төрт-бес жыл ауқымында жазылған поэмалары «Ертегі» «Оқжетпестің қиясында» «Қойлыбайдың қобызынан» аңғарамыз. Біз төменде сол алғашқы тәжірибе іспетті лиро-эпикалық сюжеттің жалпы барысын ұсынамыз.



	Сюжеттің экспозициясы

	Ол күнді ұмытқам жоқ әлі есемде

	Таянып келгенінде күн бесінге.



	Сюжеттік байланыс

	Сайланып сол мезгілде шықтық жонға

	Қыранша көз жүгіртіп оң мен солға.



	Сюжеттің дамуы

	Жау қашты құр қарадан быт-шыт болып



	Сюжеттің кульминациясы

	Төңірек тыныш ұйқыға батқан шақта,

	Кетіппіз біраз ғана біз де қалғып.



	Шешімі

	Жаңадан жолбарыстай ұмтылармыз,

	Көрелік төңіректі тек таң атсын!



	Әрине, эпос пен драмаға қарағанда мұнда сюжет қарапайым және шағын. Лирикада оқиғалық желінің жалпы нобайы ғана бар. Лирикалық туындыда оқиғалардың себептері, оның өрістеуі мен өзгеруіндегі дәлелдеме детальдар бола бермейді. Сондықтан да бұл жанрды зерттеушілер оның фрагментарлы сипатта болатындығын айтады. Автор лирикалық туындыда идеяның қадау-қадау ең басты тұстарын ғана қамтиды. Осыдан шығып, лиро-эпикалық сюжеттің эпостағыдай табиғи толық түрдегі дамуын емес ақын-авторды не толғандырады, қаһарман қандай тебіреніске түсті, – соны ғана көреміз. Сондықтан лирикаға фрагментарлық сығымдалған композициялық компоненттері толық бола бермейтін сюжет тән.

	Сюжет компоненттерінің мәтіндегі пропорциясы да бірдей емес. Олай болуы мүмкін емес те. Мұнда авторлық идея шешушілік орында. Мағжан өз дәуірінің шындығынан шыға отырып кеше-бүгін-ертең күйіндегі уақыт тізбегінің ортаңғысына көбірек аялдайды. Өйткені, бүгін – оның өз заманы. Ал реалды жағдай тәуелді елдің ұлтшыл ақынын мүлдем қанағаттандыра алмасы түсінікті. Автор ұғымында тәуелсіздік – бақ, алаш – кең даланың жолбарысы. Әрине, мұның баршасы – автор трактовкасы бойынша, олар объективті тарихи шындықпен үйлесе бермейді. Ол үшін ақынды жазғырмасақ керек. Автор романтикалық идеал мұнарасынан сөйлеп тұр, мұнда барлығы да аңсарлы арманнан өріс алады. Осы шығарманы жазар тұста ақын өз шығармашылығының екінші жемісті кезеңінің қарсаңында тұрған еді. Біздің ойымызша, дәл осы өлең Мағжан Жұмабаев шығармашылығының жаңа кезеңін бастады. Сондықтан да ол белесті дүние. «Есімде.. тек таң атсыннан» соң ол жаңа шығармашылық тәсілге көшеді. Ағартушылық, сыншыл реализм, сентиментализмнен шығып өзі үшін тың әрі табиғи тәсілмен табысты. Қазақ әдебиетінде Махамбет, Дулат, Мұрат, Нарманбет поэзиясында, Абайдың кейбір өлеңдері мен поэмаларында көрінген романтизм қырлары Мағжан поэзиясында қорытындыланды. Сөйтіп, қазақ романтизмі ақынның лирикалық туындылары мен «Батыр Баян», «Қорқыт», «Ертегі», «Оқжетпестің қиясында», «Қойлыбайдың қобызы» поэмаларында жан-жақты дамытыла көрініс тапты.

	«Есімде... тек таң атсын» – М.Жұмабаев романтизмінің басы бола отырып, ақын шығармашылығындағы, қала берді, бүкіл қазақ сөз өнеріндегі жаңа идеялық – көркемдік құбылыстың төлбасы болды. Ол Мағжанның қазақ әдебиетінде тұңғыш рет циклды шығармалар жазуы еді. Отаршылдыққа қарсылықты бұл циклға «Есімде... тек таң атсынға» жалғас «Жер жүзіне», «Тез барам» өлеңдері енеді. Осылай деуге бұл лирикалық туындылардағы идеялық мазмұн, авторлық «меннің» ортақ пафосы, ұқсас стиль, жазылған уақыты – толық мүмкіндік береді. Бұл шығармаларды бір цикл аясында қарастыруға болатын көркемдік ерекшеліктердің бастысы – оларға тән ортақ стильдік ерекшеліктер. Бұл арада біз «Есімде... тек таң атсынның» стилі жөнінде ой қорытып, қажетті тұстарда ғана өзге екі шығарманың стилі туралы да айтатын боламыз. Автордың қиялы мен жады, уақыт пен кеңістік азаттық идеясынан өріс ала отырып, нағыз көркем дүниеге айналуы үшін бейнелі тілдің негізінде мәтін түзетіндігі аян. Бұл аксиомалық қағида кез келген шығарманы бағалауға тән, олай болмайынша, тіпті сол көркем дүниенің өзі бола алмайды десек, шығарманың дербестігі танылатын тілдік бірліктердің жиынтығы мен жүйелілігі, автордың дара қолтаңбасы стиль жөніндегі әңгіме – әдебиеттануда, тіл білімінде және өнертану ғылымдарындағы пікір қайшылықтары көп тақырыптардың бірі. Әсіресе, стиль түзуші компоненттерді саралау барысында әдебиеттанушылар мен тілтанушылар арасында орныққан пікір болмай отыр. Біздің ойымызша, стильді танытатын тілдік факторлардың қатарына фонетикалық, лексикалық, грамматикалық категориялардың қолданылу ерекшеліктері енсе, әдеби шығарманың стилін тануда көркемдік туғызатын тілдік тәсілдер мен құбылыстардың көркем мәтіндегі белсенділік позициясы мен қолданылу жиілігі, автордың сөз таңдауы шығарма, композицияның ерекше тұстары ескерілуі тиісті. Бұлардың негізінде тілдік амалдар жататыны түсінікті. Міне осы жіктен барып, поэтика мен лингвистикадағы стильдердің табиғи ортақтастықтан барып, жаңсақтық туады. Бұл жаңсақтықты орнымен шешуде бірқатар ғалымдар әдебиет пен тілдің төл табиғатын ескере бермейді. Мұнда ең алдымен, сөз өнерінің ең басты ерекшелігі – образдылық, көркемдік жасайтын категориялар қаперге алынуы тиіс. Әдеби туындыда бейнелілік тудыра алуға дәрменді көркем компоненттер ғана стиль тудыруға бейім тұрады. Сол себепті де лингвистикалық стилистикаға қарағанда, поэтикалық стилистикадағы стиль мәселесі қашанда көркемдікпен өзектесіп барып қана бейнелі құралдар мен амалдар деңгейінде қарастырылуы тиіс. Сонда стильді тану дегеніміз – стиль түзуші компоненттердің көркемдік жүйесін тану болмақ. Тіл біліміндегі стилистиканың басты нысаны функциональды стильдер болады да, ол тілдік әрекеттер мен қолданыстардың барлық салаларын қамтиды. Егер белгілі бір көркемдік жүйенің бірлестігі бола алмаса, жеке автордың немесе шығарманың стилі туралы әңгіме қозғаудың да жөні бола қоймас. «Есімде... тек таң атсын» өлеңінің стилі жөнінде айтқанда, осы тұжырымды негізге алмақпыз. Әдебиеттану мен лингвистикадағы стильдің өзіндік ерекшеліктерін айтқанда кейбір зерттеушілер әдеби стиль ауқымына шығарма мазмұнын да енгізеді. Айталық, В.М.Жирмунский: «Шығарманың көркем стилі ұғымына тілдік құралдар ғана емес, (тура мағынасындағы стилистиканы құрайтын) сонымен бірге сөз құралдары арқылы берілген, бірақ сөзбен түгесілмейтін шығарманың тақырыптары, образдары, композициясы оның көркем мазмұны да енеді», – деп жазады. /6. 29/. Біздің ойымызша, шығарма мазмұны, оны құрайтын тақырып идея сияқты категориялар – оның стилін емес, автордың дүниетанымын, көзқарасын көрсетсе керек. Сондықтан да шығарма мазмұны – шығарманың стиліне енетін композицияны, жанрды, образ сомдаудың алуан түрлерін, тілдік-көркемдік қолданыстарды ұйымдастыруы мүмкін, алайда оларды стиль ауқымына енгізудің өзі ең алдымен стиль ұғымын тым кеңейтіп ұғымның нақтылығы мен шынайылығына нұқсан келтіреді. Шығарманың мазмұны онда қолданылатын тілдік бірліктерді, көркемдік құбылыстарды айқындайды. Сондықтан мазмұн стиль емес, сол стильді қалыптастыратын бастапқылық рөлдегі автордың өмір шындығын таңдауының, оған деген суреткерлік бағасының ерекшелігі. Яғни, қашанда мазмұн стиль түзуші орында болады.

	Біз қарастырып отырған Мағжан өлеңінің стиліне жоғарыда жазғанымыздай, авторлық «мен» едәуір ықпал жасаған. «Меннің» үстемдігі өлеңдегі эмоционалды көңіл-күйді де, әрекетті де айқын таңбалап бірқатар стильдік реңк тудырады. Олар:

	а) шығарманың метафоралы-аллегориялық сипаты;

	ә) уақыт пен кеңістіктің шартты бейнеленуі;

	б) өлеңнің үдемелі динамикалық күйі;

	в) эмоционалды-экспрессивті сарынның басымдылығы;

	г) романтикалық тәсілдің кең қолданылуы;

	д) фольклоризм элементтерінің ұшырасуы.

	Стиль түзуші көркемдік тәсіл ретінде өлең мәтінінде троптардың метафора мен аллегория түрлері кең көрініс табады. Бұл арадағы әңгіме – тек троптардың бейнелі қолданысы ғана емес, белсенді және жиі жұмсалып, тұтас көркемдік жүйе жасауы жөнінде болғандықтан да, оларға арнайы түрде тоқталмақпыз. Ал, оқиғалық желі, әрекет осы шығарманың басты ерекшелігін айқындаушы көркемдік тәсілдердің бірі – аллегория арқылы берілген. Мысалы:



	Аспаннан сорғаласа суға сұңқар,

	Сүңгімей үйрек сорлы неғып тұрар.

	Ақырған арыстанның айбатына,

	Шыдар ма қоян жүрек қорқақ құлдар?



	деген аллегориялық шумақ, бұған қоса шығарманың 8, 9, 14 шумақтарындағы аллегориялық қолданыстарда стильдік реңк байқалады.Шығармадағы уақыт пен кеңістіктің шарттылығы – суреттеудің де шарттылығын қалыптастырған. Мұндай аллегориялық суреттеу үрдісі XV-XIX ғасырлардағы ауызша авторлық әдебиетте баршылық. Алайда, дәл Мағжанның осы өлеңіндегідей шартты әрекетті уақыт пен кеңістіктің осыншама кең көлемінде бейнелеу аталған кезеңде болған емес. Өлеңдегі метафора мен аллегорияның стильдік бояуы – олардың жаңалықты қырларымен де байланысты. Троптар арқылы көркем мәтінде тың ұғым жасалып, олар мәтіннің түйінді сөздері немесе доминантты бірліктеріне айналады. Мәтінде ұғымдық ассоциация беретін осындай лейтмотив сөздер шығарманың көркемдігіне үлкен ықпал жасайды. Әдетте, түйінді сөздер стиль түзушілік функция атқарады да туындының композициясын құрастыруға да қатысады.

	Өлеңдегі әрекет қарқыны – уақыттың тым шартты, жедел жүруімен байланысты. Динамизм – үдемелі сипат жасап, соған орай стильдік реңк туғызуда экспрессия үлкен маңызға ие болады.



	Қанатты қажымайтын тұлпар міндік,

	Жібектен жетпіс қабат белді будық,

	Құрсанып қылыш өтпес мұздай темір,

	Қиядан қыран құсша жауға ұмтылдық.



	деген шумақтағы сөздердің баршасы дерлік туындының көркемдік әлеуетін жасап тұрған стилемалар. Олар заттық әлемді білдіретін ұғымдарды белгілі бір эмоционалды күй тудыратын бейнелі сөздермен берсе (асты сызылған сөздер), ал қимыл тудыратын сөздер (курсивпен терілген) етістіктің бір формасында тұрып, динамикалық әрекет жасайды. Мұндай динамизмде автор образының рөлі өте күшті. Жалпы көркем өнер сияқты, сөз өнері де өмірді танып қана қоймайды, оған өзінің жанды көзқарасын да білдіреді. Жанды көзқарастың негізінде тебіреністі қарым-қатынас жатады десек, лирика сияқты субъективті жанрда тебіреніс қалыптастыратын көңіл-күй жатады. Біздің ойымызша, әрбір көркем лирикалық туынды өзінше бір көңіл-күй әлемі. Ортақ бір көңіл-күйден, поэтикалық тебіреністен туған ақындық пікір көркем мәтіннен соған орай тілдік шешім таба отырып, көркемдік жүйе де қалыптастырады. Ол мынадан бастау алмақ. Әрбір шығарма қандай да болсын идеялық мақсатты жүзеге асыруда мағына берудің қисынды өзіндік жүйесін қалыптастырады. Оны өлеңмен байланыстыра айтсақ, тармақтан тармаққа, одан тұтас шумаққа, келесі шумақтарға жайылып бүкіл шығарманың мазмұнын құрайды. Логикаға негізделген осы мазмұн жүйесінің негізінде шығарманың пішіндік жүйесі жатады. Осы көркемдік тізбекті, пішіндік жүйені жасаудағы тілдік бірліктердің жиынтығын шығарманың стилі дегеніміз жөн. Осы поэтикалық жүйенің ішкі көркемдік заңдылықтарын таба алсақ, онда әдеби туындының стильдік қабатына сипаттама беруге толық мүмкіндік аламыз. Стильдік талдауға осылайша келу, қазіргі кезде белең алып қажетті-қажетсіз дағдыға айналған шығармадағы айшықтаулар мен құбылтулардың тізбесін жасау, мәтіннен жекеленген сөздерді теріп алып, оларға жөнді-жөнсіз тамсану әдеттерінен арылар едік.

	«Есімде... тек таң атсын» өлеңінің стилін қалыптастыруда көркемдік әдістің орны ерекше екендігін тағы да баса айта отырып, мынадай жайттарға көңіл бөлгенді жөн деп таптық. Уақыт пен кеңістік шарттылығы, троптардың жиі қолданылуы, өте шартты сюжет, фольклорға тән суреттеулер – романтикалық, көркемдік тәсілден өрістеп отыр. «Әрбір көркемдік әдіс жазушының стилін айқындайды» дегенді басшылыққа алсақ /7,240/, романтикалық бейнелеу әдісі де өзіне сай стилді қалыптастырады. Авторлық идеяның тым шартты берілуі, тілдік бояуының қанықтығы, көркем ойдың ауыспалы мағынада көрінуі, сөз жоқ, бұл лирикалық туындының романтикалық стильде жазылғандығын айғақтап тұр.

	Әрбір көркем шығарма автордың өмірді тануын аңғартады деген қағиданы ұстансақ, онда М.Жұмабаевтың «Есімде.. тек таң атсын» өлеңінде ақын ұлт тағдырының кешегісі мен бүгінгісін шығармашылық қиял, уақыт пен кеңістік шарттылығы негізінде бейнелеген. Мұндай шарттылық туындының романтикалық стилін қалыптастырған. Бұл таза мәтінге байланысты байлам. Ал, жалпы Мағжан шығармашылығындағы осы туындының маңызына келсек, онда бұл шығарманың орны айрықша. Олай болатынының себебі: біріншіден, «Есімде... тек таң атсыннан» бастап, Мағжанның музасында ұлт тағдырына деген сенім күшейеді. Осы шығармадан соң ақын жырында отаршылдыққа қарсылық төңкерісшілдік, оптимистік сипат ала бастайды; екіншіден, суреткер стилінде бейнелілік сипат тереңдеп, романтикалық шарттылық басты орынға шығады. Осындай идеялық және көркемдік факторлар Мағжанның үлкен ақындық жолға бетбұрыс жасағаны аңғартады. Шамамен осы тұстан бастап қаламгер шығармашылығының екінші аса жемісті кезеңі басталады.

	«Есімде... тек таң атсын» өлеңі М.Жұмабаев шығармашылығының жаңа екінші кезеңінің басы болды дегенде, ең алдымен, әлбетте, қаламгердің тың көркемдік өңірлерге бастағанын айтамыз. Қандай да болсын қаламгер шығармашылығындағы жаңа көркемдік жүйеге ауысу дегенде, сол көркемдік жүйенің ерекше стиль түзетінін баса айтуымыз қажет. Сондықтан көркемдік пен стиль өзара берік бірлікте алынуы тиіс. «Есімде... тек таң атсын» туындысының жаңалықтың басы болуында – оның стиліндегі әлгіндей ерекшеліктер жатыр. Айталық, біріншіден, өлеңде стиль тудырушы стилемалық бірліктердің сабақтастығы; екіншіден, белгілі бір ойды суреттеудегі бейнелі сөздердің өзара жуықтастығы, бір ыңғайда жұмсалуы; үшіншіден, осы шығармадағы стиль түзуші компоненттер автордың өзге шығармаларындағы осындай бірліктерге ұқсас болып, автордың жалпы шығармашылығына тән ортақ стиль төңірегінде әңгіме қозғауға мүмкіндік береді.

	Әрбір бейнелі сөз мәтіндегі жалпы мағынаның ұғымдық –образдық бір бөлшегі. Егер күнделікті ауызекі тілде немесе өзге функционалды стильдердегі мәтіндерде заттың, құбылыстың атауы белгілі бір сөз арқылы ұғым жасаса, сөз өнерінде онда тізбекті былайша көрсетуге еді: сөз-ұғым-образ – құбылыс. Міне, осыдан барып тіл білімі зерттеуге тиісті лингвистикалық стилистика мен әдебиеттану қарастырған поэтикалық стилистиканың аражігі, зерттеу нысандары көрінбек. Поэтикалық стилистикада сөздердің грамматикалық мәні емес, болмаса грамматикалық тұлғалардың қолданылу барысы емес бейнелі сөздердің образ жасаудағы ішкі заңдылықтары мен мүмкіндіктері негізге алынуы тиіс. Сол себепті ондай бейнелі сөздер – әдеби туынды жасаудың басты шарты болуымен бірге, жалпы әдебиеттің түрленуінің, дамуының, жалпы алғанда, біз білетін сөз өнері байлығының қуаты мен сарқылмас қайнары. Егер шығармада қолданылған сөздер эстетикалық мән тудыра алмаса, яғни, ең алдымен көркем шығарма деген критерилерге толық жауап бере алмаса, бұл шығарманың танымдық мәні жөнінде әңгіме қозғаудың өзі артық болар еді. Сол себепті де біз әрбір көркем шығарманы ерекше көркемдік әлемге балай отырып, оның образдық өрісі, эстетикалық мазмұны жөнінде әр кезеңде жаңа сөз, тың пікір айтуға мүмкіндік аламыз. Біздің ойымызша, осындай әр шығармаға тән эстетикалық мазмұн жасауда автор сол идеялық мазмұнды ашуға тиісті белгілі бір сөздік қорды көркемдік-образдық деңгейде қолданады. Осыдан барып әр қаламгерге тән стильдік ерекшелік мәселесі туындайды.

	Стильге байланысты сөз барысында, оның шығармадағы сөздер тізбегі немесе троптар мен фигуралардың қолданылу ерекшеліктері емес, автордың сөз таңдау бейімі екендігін ескерткіміз келеді. Ондай сөз таңдау бейімін автордың образды ойлау жүйесі дүниеге әкеледі. Бұл әрі филологиялық, әрі философиялық, әрі психологиялық, қажет болса тарихи және географиялық мәні мен сыры бар мәселе. Әрине, мәтіндегі сөздердің баршасы да стилема бола бермейтіні түсінікті. Біз төменде стиль тудырушы тілдік көркем бірліктердің басты дегендерін ғана бердік





	Өлеңдегі бейнелі сөздердің стильге қатысы дегенде, автор қолданған метафора, аллегория, кейіптеу сияқты троптардың белсенділігін айтамыз. Автор бұл арада романтикалық стильге тән мифтік үғымдарға жуық сөздерді, метафораланған тіркестерді, жансыз заттар мен құбылыстарды жандандыра суреттеу тәсілін ыңғайлы көреді. Мәселен, жұмақ нұры, алтын тауы, ақ найза алты құлаш, қызыл алтын, ауыздан "а " дегенде жалын шығып, жібекпен жетпіс қабат белді будық деп келетін фольклорлық-мифтік поэтизмдер, суы – күміс, жібек – қыры, отқа жүрек толып дегендегі метафоралық сыңарлар, сүңқар, үйрек, арыстан, жолбарыс, алғыр құсы, сұр жылан деген аллегориялық мәндегі сөздер, хор даусындай, қыранша, қыран құсша, жолбарыстай деп берілген теңеулер, сөз жоқ, Мағжан стилін жасаушы поэтизмдер. Бір оқығанда бұлардың бірқатары ХІҮ-ХІХ ғасырлардағы қазақ әдебиетінен, қала берді, халық ауыз әдебиетінен таныс, оқырман санасына әбден жақын сөздер болып көрінуі ықтимал. Ақиқаты да солай. Күштілікті арыстанға, жолбарысқа балау, қорқақтықты – қоян, аярлықты – сұр жылан кейпінде суреттеу аса жаңалық та емес шығар. Дегенмен, автордың аталған белгілі көркемдік құралдарды жаңа мазмұн, тың образ күйінде қолдана алғандығын ескертеміз. Ал, мәтіндегі фольклорлық дәстүрді еске түсіретін сөздер мен сөз тіркестеріне келсек, онда екі түрлі табиғи көркем ерекшелікті арнайы айтып кетудің ыңғайы бар сияқты. Біріншіден, бұл шығарма өткен ғасырдың басында жазылғанын ойға түсірсек, онда қазақ сөз өнерінің ауызшадан жазбашаға өту дәуірінің ерекшелігін ұғынар едік. Осы тұста әлі де авторлық ауызша әдебиет пен енді қалыптасып келе жатқан жазба әдебиет арасындағы байланыс әлі де күшті болатын. Жазба әдебиетінің жаңа кестелі эстетикасы халықтық шығармалардан нәр алатындығы, ал Мағжан дәуірінде оның қуатты қайнар болғандығы күмән тудырмайды. Екіншіден, "Есімде...тек таң атсын" романтикалық туынды болған себепті, мәтінде фольклоризмдердің белгілі бір көркемдік қабатты құрауы да заңды. Өйткені романтикалық бейнелеу тәсілінің тілдік арсеналында қай кезде де қай халықтың сөз өнерінде де фольклорлық тәсілдер мейлінше еркін әрі өнімді қолданылған.

	Бұл өлеңді М. Жұмабаев шығармашылығындағы белесті дүние дегенбіз. Оны шығармашылығының екінші, романтикалық кезеңінің басы болған соң солай дегенбіз. Ол "Есімде... тек таң атсынның" ақынның жалпы әдеби мұрасындағы орнын айқындайды. Бұл бір. Екіншіден, ортақтастық қырынан алғанда, бұл туындының стилі ақынның тұтас шығармашылығындағы кейбір стильдік ізденістерді көрсете алуға әбден жарайтын туынды. Суреткер стилінен айрықша орын алатын белсенді сөздердің белгілі бір контингенті бір мәтін емес, бірнеше, тіпті, ондаған мәтіндер стилін таныта алатын осындай бірліктердің бірқатары алғаш рет осы өлеңде қолданылған. Мұндай сөздер мен сөз тіркестері автордың түпқазық ойларын білдіреді. Олар әрқашан автор санасында тұрып белгілі тақырыптық, идеялық ыңғайдағы шығармаларда қолданылып отырады да, көркем сөз иесінің сөздік қорындағы жиі қолданылатын белсенді лексиканы құрайды. Асылы, ақын-жазушылардың стилін, көркемдік жаңалықтарын қарастыру барысында түйінді сөздердің тізбесі, сондай-ақ олардың әр түрлі әдеби-көркем нұсқалары жасалса көркем мәтінді тану, зерттеу ісіндегі деректілік пен нақтылыққа қосылған үлес болар еді. "Есімде... тек таң атсын" өлеңіндегі түйінді сөздер мен ақынның өзге шығармаларындағы осындай сөздердің тізбесін көрсетейік. Қарайтылып терілгендер осы өлеңде қолданылған сөздер болса, курсивпен терілгендер ақынның өзге шығармаларында да кездесетін сөздер.

	1. Кең дала – Кең дала, ("Жазды күні қалада"), кең дала ("Өткен күн"), кең дала ("Айга"), кең далаңда ("Туган жер"), кең дала ("Сен сұлу"), кең далага ("Өмір" 2), кең даламды, Кең далам ("Бала мен құс").

	2. жұмақ нұры – жұмақ нұры ("Бостандық"), жұмақ нұры, жұмақ нұрын ("Гүлсімге").

	3. ақ төсіне ақ төсін ("Өзеннің суын жел тербеп"), ақ төсінен ("Алатау ").

	4. таласып аспан-көкке – таласқан аспанменен ("Орал тауы"), көкпен талас ("Алатау"), аспан-көкте ("Зар"), көк аспан ("Мен жастарға сенемін"), аспан-көкпен, көк аспан ("Батыр Баян"), аспан-көкке ("Жатыр"), аспан-көк ("Күздікүні"), көк аспанын ("Қайғылы сұлуга"), көк аспан ("Жүсіп хан ")

	5. суы – күміс — күмістей таза суы ("Жаралы жан "), күміс кәусар суымен ("Толқын "), күмістей ақ көбігін ("Туган жерім — Сасьқкөл "), күміс кәусар суынан ("Әйел").

	6. қажымайтын тұлпар міндік – тұлпар мініп ("Тез барам"), тұлпарга мініп ("Жаралы жан"), мініп тұлпар ("Бесік жыры"), қажымас, талмас тұлпарым ("Өткен күн"), мініп ап... тұлпарды ("Батыр Баян");

	7. Ақырған арыстанның айбатына шыдар ма – Арыстанмын, айбатыма кім шыдар ("Мен кім?"), Арыстандай айбатты ("Мен жастарга сенемін"), арыстанды айбыны зор ("Дін үйреткенге"), Айбынды арыстандай ("Батыр Баян"), ақырып ұмтылган, Арыстанның ("Күн шыгады да, батады" М.Горъкийден).

	8. қорқақ құлдар – қорқақ құл, қорқақ құлдың ("Дін үйреткенге"), қорқақ құлдар ("Тез барам "), қорқақ құл ("Алыстагы бауырыма ").

	9. алтын күн – алтын Күн ("Жауға түскен жанға "), Алтын күн ("Зар"), Алтын Күн ("Н...га), Алтын күнді ("Сагындым"), алтын күні ("Алыстағы бауырыма "), алтын күннен ("Қазақ тілі"), Алтын күн ("Батқан күн, атқан таңның жыры"), алтын Күн ("Сен сұлу"), алтын Күн ("Тірілдім"), Алтын күн ("Батыр Баян "), алтын күн ("Жогалган алтын ") алтын күнін ("Бесік жыры "), алтын күнім ("Тілегім ").

	10. қара бұлт – қара бүлт ("Ғазизаға"), қара бұлт ("Өмір"2), қара бұлт ("Орамал"), қара бұлтты ("Ж....га"), қара бұлтты ("Жазгытұры"), қара бұлт ("Күншығыс"), қара бұлттар ("Қараңғы, дауылды түн"), қара бұлттай ("Батыр Баян"), қара бұлттар, қап-қара бұлттармен ("Оқжетпестің қиясында"), қап-қара бұлтқа ("Қойлыбайдың қобызы"), қара бұлт ("Зар"), қара бұлттар ("Ертегі"), қара бұлт ("Ана"), қара көк бұлт ("Көкшетау"), қара бұлт ("Ф..га"), қара бұлттың ("Сәлем хат"), қара бұлттан ("Күннің батуы " Г. Гейнеден).

	11. Еріктің еркетайы, ардақтысы – Еркін дала ардақтысы, еркесі ("Тез барам"), еркетай ("Жаз келеді"), еркетайы ("Ф...га"), еркетайым ("Ғазизаға"), еркетайым ("М...альбомына"), еркетайым ("Жұлдызды жүзік, айды – алқа ғып берейін"), еркетайым ("Ұлан"), еркетай ("Батқан күннің, атқан таңның жыры "), еркетай ("Сел ").

	12. Алтайдың – Алтай ("Тез барам"), Алтай ("Қазақ тілі"), Алтай, Алтайдың, Алтайға, Алтайды, Алтайдай ("Алыстағы бауырыма") Алтайға ("Жер жүзіне"), Алтай ("Орал тауы"), Алтайдан ("От"), Алтай, Алтайға, Алтайдың, Алтайынан, Алтайына, Алтайды ("Қорқыт"), Алтайдың ("Балапан қанат қақты ").

	13. күн алтын – Күн алтын ("Жазғытұры"), күніңмен алтын ("Г...ге").

	14. Ай қалқып – ай қалқыды ("Тұранның бір бауында ").

	15. жолбарыстай ұмтылармыз – жолбарыстай ("Алыстағы бауырыма"), жас жолбарыс ұмтылса ("Тез барам "), жолбарыстай ("Батыр Баян ").

	16. таң атсын -Таң атсын, Таң атқанда, таң атты ("Жазгы таң"), Таң атқанша ("Адастым"), таң атқанша ("N...80."), Таң да атты, Таң атқанша ("Ескендірдің мүйізі"), атса да таң ("З..га), таң атқанда, таң атқан, таң ата, атқан таңдай ("Батыр Баян"), таң атты ("Ертегі"), таң атқанда ("Қорқыт"), Таң атты ("Өтірік ертек"), таң атты ("Жан сөзі"), таң атпайтын ("Тұтқын"), таңы атпаған ("Пайғамбар"), таң атпай ("Зарлы сүлу"), таң атпай ("Айда атыңды, Сәрсенбай"), атқан таңды ("Сағындым"), атты таң ("Жылқышының үйінде"), таң атса ("Құр қалыппын "), таң атты ("Жүсіп хан "), таң атып ("Қаныш бай қиссасы "), атпадың ғой таңың ("Жел"), атып алтын таң ("Мені де, өлім, әлдиле"), атпаса екен таңы да ("Сүй, жан сәулем"), атар таң ("Бір күні), таңы атпаған ("Тоқсанның тобы").

	17. жауыз жау – Жауыз жау ("Алыстағы бауырыма"), жауыз жаудың ("...га").

	18. жібек – жібек ("К..ға"), жібектей ("Жазғытұры"), жібектей ("Айға"), жібек ("Сен сұлу "), жібектей ("Алыстағы бауырыма "), жібек ("Гүлсімге "), жібек, жібектей ("Батыр Баян"), жібек ("Батқан күннің, атқан таңның жыры"), жібек ("Г..ге"), жібек ("Бостандық"), жібек ("Сүй, жан сәулем"), жібек, жібегім ("Күміс нұрлы Ай"), жібек ("Біраз Фетше"), жібек ("Қарындасқа"), жібек, жібегім, жібекті (Р..га), жібек ("Анама"), жібек ("М... алъбомына"), жібек ("Берниязга"), жібек ("Ертегі"), жібектей ("З..га"), жібек, жібектей ("Сағындым"), жібектер ("М.Д. абақтыдан шыққанда"), жібектей ("Еділде"), жібекке ("Жазгытұрым"), жібектей ("Жазғы жолда"), жібектей ("Жұлдызды — жүзік, айды алқа қып берейін"), жібек ("Жүсіп хан"), жібек ("Өткен күн"), жібек ("Ж..ға"), жібек ("Әйел"), жібек ("Ф..ға"), жібегім ("Орамал"), жібегің, жібекпен, жібек пе, жібек ("Батқан күн, атқан таңның жыры"), жібек ("Мені де, өлім, әлдиле"), жібектей ("Ертеңгі сәулелер" орысшадан).

	19. сұңқарым – сұңқарым ("Өткен күн"), сұңқар ("Бесік жыры"), сұңқар ("Төбет"), сұңқардай, сұңқардайын ("Батыр Баян"), сұңқарға ("Мен жастарға сенемін"), сүңқарды ("Еслам қазасына көңіл айту"), сұңқардай ("Шалдың үміті" Колъцовтан).

	20. сұр жылан – сұр жылан ("Жатыр"), сұр жыландай ("Батыр Баян ").

	21. Арқада, Арқаның – Арқа ("Мен жастарға сенемін"), Арқада ("Еділде"), Арқамды ("Сәлем хат"), Арқамды ("Сүйемін"), Арқадағы ("Сағындым"), Арқа, Арқаның ("Қырғыз-қазаққа"), Арқаның, Арқа, Арқага, Арқамдай ("Батыр Баян"), Арқада, Арқа ("Оқжетпестің қиясында"), Арқада ("Ертегі"), Арқаның ("Өтірік ертек"), Арқаның ("Түркістан").

	22. ойын-күлкі – ойын-күлкі ("Қорқыт"), ойнап-күліп ("Құр қалыппын"), ойнап-күлдім (З...га), ойнап-күліп ("Туган жерім – Сасықкөл"), күлкі-ойын ("Қазағым"), күліп-ойнар ("¥лан"), ойнап күлмейсің ("Жәмилә").

	23. сәулесі қызыл алтын — алтын сәуле ("Жарыма"), алтын сәуле ("Зар"), алтын сәуле ("Түн еді"), сәулесі алтын ("Дін үйреткенге"), сәулелі аспанда алтын ("Қараңғы, даулы түн"), Алтын сәулем ("....га"), алтын сәулем ("Жан жарымды бір сүйейін түсімде"), алтын сәуле ("Жаз келеді"), Сәулеге алтын ("Сәуле"), сәулесінен от алтын ("Пайгамбар"), сәулелі аспанды алтын ("Қараңғы, дауылды түн"), алтын сәуле ("Ертеңгі сәулелер" орысшадан), сәулесіне алтын ("Күннің батуы" Г.Гейнеден), қызыл алтын ("Ф...га").

	24. Күн батуға – Күн батып ("Батқан күн, атқан таңның жыры"), күн батып ("N...альбомына"), күн батып ("Пайгамбар"), Күн батып ("Айга"), Күн батцанда ("Қорқыт "), күн батқанда ("Туган жерім — Сасықкөл "), Күн батқан, күн батқанда ("Ф..ға"), күн батты ("Өтірік ертек"), күні батқан, күн де батып ("Батыр Баян"), Күн батқан ("Жаз келеді"), күн батқанмен ("Тұтқын "), Күн де батты ("Жүсіп хан "), батқан күніменен ("Күншыгыс "), батса күнім ("Нүржәмиләға"), батпас Күнінен ("Әйел"), батқан күннің ("Гүлсімге "), күн бата ("Еділдің сағасында "), күн батар, Батқан Күн, Күнді батырад ("Күннің батуы " Г.Гейнеден).

	25. еркін ойнақтаған — еркін шауып ойнақтап ("Өткен күн"), салады ойнақ ("Түркістан"), ойнақ салган ("Жылқышы"), ойнақ салып ("Туған жерім – Сасықкөл") салып ойнақ ("Алыстағы бауырыма"), салар ойнақ ("Алатау"), ойнақ салып, ойнақ салады ("Қорқыт"), ойнақ салып ("Қойлыбайдың қобызы"), ойнақтаған ("Еділде");

	26. сайран, сауық құрып – сауық-сайран құра ("Жаралы жан "), сауық пен сайран құрады ("Ләззат қайда? ").

	27. оң мен солға – оң мен солға ("Ата"), оңға, солға ("Жаралы жан"), оң-солға, оңды-солды ("Батыр Баян"), оң менен сол ("Анама"), оң мен солда ("Жарыма"), оңды-солды ("Нағашыларға"), оңға-солға ("Мен сорлы").

	28. Бақ шіркін бір күн қонып – қонып еді ол уақыт бақ, ұшқан басымыздан бақыт құсы ("Айға"), бақыт құсы бастарында ("Орал тауы"), бақ құсы ұшып ("...га"), бақыт құсы қонып ("Жатыр").

	29. Есімде... —Есімде... ("М...га"), Есімде ("Жан сөзі").

	30. құрсанып қылыш өтпес мұздай темір – мұз көк темір киініп ("Жазғы жолда ")

	31. ұсап түрды — ұсадым (Р..га).

	32. сұлу – сұлу ("Сен сұлу"), сұлу ("Берниязга"), сұлу ("Ертегі"), сұлу, сұлудай ("Жазғытұры"), сұлу ("Күз"), сұлу ("Құр қалыппын"), сұлу ("Сұр құлын"), сұлу ("Сүйгенім анық"), сұлу ("Өміріме өкпем"), сұлу ("Қорқыт"), сұлу ("Хор сипатты қарындас"), сұлу, сұлулыққа ("Зухра"), сұлу, сұлудың ("Тұранның бір бауында"), сұлу ("Жұлдызды жүзік, айды алқа қып берейін"), сұлу ("Жас сұлуга"), сұлуга, сұлудың, сұлу, сұлуды ("К..га"), сұлулардың ("Толған Ай"), сұлу, сұлудыц ("Гүлсімге" ), сұлу ("Сәуле"), сұлуга ("Қайғылы сұлуға"), сұлу ("Қазақ қызына әзіл"), сұлу ("Ертегі"), сұлу-ай, сұлудың, сұлу, сұлуға, сұлуды, сұлуы, сұлулық, сұлуым ("Батыр Баян "), сұлулықтың ("Жан сөзі"), сұлу ("Жазғытұрым "), сұлу ("Бүгінгі күн өмір, өлім менікі"), сұлу (З..га"), сұлу ("Күз"), сұлу ("Бесік жыры "), сұлулар ("¥лан"), сұлу ("Батқан күн, атқан таңның жыры"), сұлу ("Домбыра"), сұлу ("Жел"), сұлу ("Нұржәмиләға"), сұлу, сұлуларды, сұлумен ("Мені де өлім әлдиле"), сұлу ("Еңбек – өлім жан қанатын қиятын"), сұлуларын, сұлулар ("Орман патшасы" Гетеден), сұлу ("Екі бетің, сұлу қыз.." Г.Гейнеден), сұлудай ("Күзді күні"), сұлу ("Сал-сал білек, сал білек"), сұлуды ("Тұтқын " М.Лермонтовтан).

	33. ол күнді – ол күндер ("Қорқыт ").

	34. хор – хорлар ("Өнер-білім қайтсе табылар?"), хор ("Г...ге"), хор ("Ф..га"), хор ("Хор сипатты қарындас"), хор ("Домбыра"), хор ("Өткен күн"), хор ("Көңілді ашар"), хорлар ("Әйел"), хор ("Қайғылы сұлуға"), хордан ("Арабтан").

	З5. жонға – жонда ("Жаралы жан "), жонды ("Қойлыбайдың қобызы").

	36. сорлы – сорлы, сорлының ("Жаралы жан"), сорлы ("Жарлы қазақ"), сорлы ("Бұлбұл"), сорлыларды ("Тілегім"), сорлы, сорлыға ("Жауға түскен жанға"), сорлы ("Батқан күннің, атқан таңның жыры"), сорлы ("Жұлдыздарға"), сорлы ("Сүйгеніме"), сорлы, сорлының ("Түн еді"), сорлының ("Шойын жол"), сорлы ("Өмір "), сорлы ("Жылқышыныц үйінде "), сорлы, сорлыны ("Тәңірі"), сорлы ("Жатыр"), сорлы ("Қазақ азаматы"), сорлы ("Ескендірдің.."), сорлы ("Ғазизаға"), сорлы ("Сағындым"), сорлы ("Туған жер"), сорлы ("Айырылғанда"), сорлы ("Өткен күн"), сорлы ("Алдамшы өмір"), сорлы ("Тұтқын"), сорлы ("Сорлы қазақ"), сорлыларға ("Бір күні"), сорлы ("Жазғы түнде"), сорлы ("Сағат"), сорлы ("Жан сөзі"), сорлыңнан ("Орамал"), сорлы ("Пайғамбар"), сорлы, сорлыны ("Көбелек"), сорлы ("Жәмилә"), сорлы ("З..ға"), сорлы ("Батыр Баян"), сорлы ("Қазағым"), сорлы ("Шын сорлы"), сорлы ("Мағарри сөздер"), сорлы ("Арабтан"), сорлы ("Тоқсанның тобы"), сорлы ("Күзді күні"), сорлы ("Оқжетпестің циясында"), сорлы, сорлының ("Жүсіп хан"), сорлы ("Тұтқын" М.Лермонтовтан), сорлы ("Күн шыгады да, батады" М. Горъкийден), сорлы ("Күннің батуы " Г.Гейнеден).

	37. көрелік төңіректі – қарашы төңірекке ("Орал тауы ").

	З8. қыранша, қыран – қыран ("Қазақ тілі"), қыранмын ("Жер жүзіне"), қырандай, қырандар ("Мен жастарға сенемін "), қыранымын ("Тез барам "), қыран, қыранда, қыранға, қырандар, қыранды ("Батыр Баян"), қырандай ("Қаламыма ").

	39. Алаштың, алаш — Алаш, Алаштың ("Мен жастарға сенемін"), алаш, алашқа, Алашта ("Өткен күн"), алаш ("...ға"), алаш, Алаштың, Алашқа ("Түркістан"), алаш ("Дін үйреткенге"), алаш ("Еділде"), алаш, Алаштың, Алашқа ("Тәңірі"), Алаш ("Сүйемін"), алаш, алашым ("Сағындым"), алаш, алашқа ("Сырдағы алашқа"), Алаштың, Алашқа ("Алатау"), Алашпын ("Жолдасқа"), Алашта, Алашқа, алашқа, Алаш, Алаштың, Алашымдай, Алашым ("Батыр Баян"), Алаш, Алашта ("Қорқыт"), Алашта, Алашты, Алаштың, алашыңды, Алаштан («Оқжетпестің қиясында»), алаштың, алаш, алаштан, Алаш, алашым, алашқа («Ертегі»), алашқа («Толғау»).

	40. Жарық пен қараңғылық араласты –сәуле мен қараңғылық араласты («Батыр Баян»), қараңғылық («Айға»), қараңғылық («Толған Ай»), қараңғылық («От»), қараңғылық («Пайғамбар»), қараңғылық («Қараңғылық қоюланып келеді»), қараңғылық («Батқан күн, атқан таңның жыры»).

	41. маң-маң басып –маң-маң басып (Оқжетпестің қиясында»), маң-маң басып(«Ертегі»).

	42 . қоян жүрек қорқақ – қорқақ қоян («Батыр Баян»).

	43. жүрегі, қайратына – жүрек, қайрат («Жер жүзіне»).

	44. тыныш ұйқыға – тыныш ұйықта («Атақты ақын сөзі алтын хакім Абайға»).

	45. күш пен қайрат – қайрат, күшті («Дін үйреткенге»), қалын қайрат, есіл күш («Түс»).

	46. амандасты – амандас («Сүйгеніме»), амандасып («Толған Ай»).

	47. құйылып тұрды –құйылып тұр («Сырық мойын, біз мұрын»).

	48. сәуле шашты – сәуле шашты («Батыр Баян»).

	49. алдаспанды – алдаспан, алдаспанды («Батыр Баян»).

	50. алласына – Алла, Алласыз («Тәңірі»), аллаға («Мағарри сөздер»), алла («Түн еді»), алладан («Еңбек – өлім жан қанатын қиятын» ), аллаға («Жазғытұры»), Аллашыл («Еділдің сағасында»), Алла («Эпиграммалар», алланың («Өміріме өкпем»).

	51. белді будық –белді буып («Жарыма»).

	52. мезгілде, мезгілше – мезгілде («Жаздыкүні қалада»), мезгілде («Берниязға»).

	53. қөргенше қош –көріскенше қош («Айырылғанда»).

	54. Мас болып –мас боласың («Ой»).

	55. батқан шақта – батқан шақ («Оразада»).

	56. Жаңадан – Жаңадан («Жарыма»).

	57. айнымас –айнымасқа («Жарыма»)..



	Жоғарыдағы тізбеден «Есімде ... тек таң атсында» қолданылған сөздер мен сөз тіркестері ақынның бұдан өзге жүзден астам өлеңінде және «Ертегі», «Қойлыбайдың қобызы», «Оқжетпестің қиясында», «Қорқыт», «Батыр Баян» поэмаларында, лирикалық әңгімелерінде кездесетінін байқадық. Мұның өзі, «Есімде ...тек таң атсын» өлеңінің ақын поэзиясының тілдік – көркемдік жүйесіндегі айрықша орнын аңғартып, Мағжан Жұмабаевтың жалпы шығармашылығының да стилін көрсете алатын туынды деуге толық ерік береді. Сондай-ақ, мәселен, жұмақ нұры, ақ төсі, күміс су, ай, күн, қызыл алтын, сұр жылан, қара бұлт, сұлу т.с.с. сөздер мен сөз тіркестерінің мәтіндегі қолданыстары романтикалық стильдің бейнелеу арсеналын танытады.

	Осылардың ішінде ай, күн, алтын, сұлу сөздері ақын поэзиясында өте жиі қолданылады. Бұл сөздердің қолданыстарын талдап – тексерудің тиімді нәтиже беретіндігін ескерте отырып, ақын шығармашылығында осы атаулармен берілген тұтас шығармалар да бар екендігін де еске сала кетпекпіз. Мысалы: «Толған ай», «Айға», «Күміс нұрлы ай», «Жұлдызды – жүзік, айды алқа ғып берейін», «Жоғалған алтын », «Батқан күн, атқан таңның жыры», «Қайғылы сұлуға», «Сен сұлу», «Зарлы сұлу», «Жас сұлуға » «Алданған сұлу». Ақын поэзиясында жиі қолданылатын мекендік атаулар Алтай мен арқа. «Алтай» сөзі ең алғаш рет «Орал тауы» мен осы өлеңде қолданылған. Автор онда Алтай тауы түркілердің бесігі, ата-бабаларымыздың киелі мекені («Япырмай, емес пе еді алтын Алтай, Анамыз бізді тапқан, асау тайдай...», «Өсірген алтын анам Алтайды да...», «Алтайға, ата мирас алтын таққа...») ретінде айрықша жырлаған. Алтай ақын трактовкасында, осындай аяулы ұғым, өткен күндердің қасиетті мекені болса, Арқа туған жердің, атамекеннің символы. «Арқа» сөзі ақынның осы туындысында тұнғыш рет қолданылғаны белгілі болып отыр. Ақынның осы өлеңінде және өзге де көптеген шығармаларында ұшырасып, эмоциональды –экспрессивті мәнде қолданылып стильдік реңк тудыратын сөздердің бірі – «Алаш» сөзі. Мағжан ұғымында «Алаш» сөзі – «қазақ» сөзінің жай синонимі, баламасы ғана емес, ол ұлттың кешегі шежірелі күндерінің қаһармандық бейнесі («Айбынды Алаш»), сондай–ақ ұлт тұтастығының да («Алты Алаш») белгісі. Сол себепті «Алаш» сөзі суреткердің тарихи тақырыптағы және ел мен жердің азаттығын аңсаудан туған шығармаларында жиі қолданылған. Сонымен бірге, «Алаш» сөзі ақынның қай шығармасында кездеспесін экспрессивті мәнде қолданылып, соған орай стильдік реңк тудырады.

	Ілгерідегі сөздер тізбесінен және бір байқағанымыз –«Есімде... тек таң атсынның» сөздік қорына «Тез барам», «Өткен күн», «Алыстағы бауырыма», «Мен жастарға сенемін», «Жер жүзіне», «Батыр Баян» секілді өзге шығармалары тілінің жуықтастығы. Айталық, стильдік реңк тудырып, туындының образдық жүйесін жасауға белсенді түрде қатысатын арыстанның айбатына – Арыстандай айбатты, айбынды арыстандай, қорқақ құлдар – қорқақ құлдар, қорқақ құл. Еріктің еркетайы, ардақтысы – Еркін дала ардақтысы, еркесі; жолбарыстай ұмтылармыз-жас жолбарыс ұмтылса, жолбарыстай; еркін ойнақтаған –салып ойнақ; қажымайтын тұлпар мініп – қажымас талмас тұлпарым; сұңқарым – сұңқарым, сұңқардай, сұңқардайын, сұңқарға т.с.с. Мұндай мәтіндік ұқсастықтар, әрине, кездейсоқ емес. Мазмұн пішінді қалыптастырады деген қағиданы ұстансақ, онда аталған алты шығарма мен «Есімде... тек таң атсын» араларында тапқырыптық –идеялық, түрлік-жанрлык, тілдік –стильдік сабақтастықтар бар. Олар: а) олардың баршасы романтикалық бейнелеу әдісімен жазылған дүниелер; ә) қай –қайсысы да ұлт азаттығы идеясын мақсат етіп, тарихи мазмұнға құрылған: б) баяндалған жайттар мен оқиғаларға автордың қатынасы ерекше, содан барып субъективті стиль қалыптасқан.

	Мағжанның осы өлеңі кезінде оның өзінің шығармашылығында емес, өзінен соңғы қазақ поэзиясында да белгілі бір дәстүр қалыптастыра бастады. Оның нақты әрі жарқын көрінісі – Бернияз Күлеевтың поэзиясы. Жас дарынның «Жорық» поэмасы идеялық мазмұны, оқиғалық желісі, стилі жағынан алғанда «Есімде... тек таң атсынға» және үлкен қаламгердің өзге де шығармаларына еліктеуден туған лиро-эпикалық дүние. Мағжан Жұмабаевтың әдеби көркем мұрасында айрықша орындардың біріне ие болатын «Есімде... тек таң атсын» өлеңін қарастыру барысында – оның бірқатар аса елеулі жаңалықты қырларын танып-білдік. Айталық:

	– өлеңде қазақ поэзиясында субъективті романтикалық мазмұндағы дарашыл ақындық «меннің» жаңа типі қалыптасып жатқандығы аңғарылды;

	– ақындық «меннің» субьективті және обьективті әлемді еркін меңгеруі осы өлеңде ерекше байқалды;

	– шығармаға лиро-эпикалық өң беріп, қазақ өлеңіне жаңа мазмұн мен пішіндегі оқиғалы лирикалық туындының келгендігін айғақтады;

	– бұл туындыда қаламгердің шығармаларында, сондай-ақ ең бастысы – қазақ лирикасында автор үш уақыттық кезеңді (кеше – бүгін – ертең) алғаш рет бейнеледі, осыған орай, лирикалық шығармалардағы уақыт пен кеңістікті бейнелеудің тың көркем моделін жасады;

	– шығарманың идеялық мазмұны мен көркемдік, стильдік қырлары ақынның өнернамасында жаңа шығармашылық кезеңнің басталғанын көрсетті;

	– идеялық және көркемдік-стильдік белгілер бұл туындының отаршылдыққа қарсылықты («Есімде... тек таң атсын», «Тез барам», «Жер жүзіне») циклдың тұңғыш үлгісі екендігін дәлелдейді және бұл шығарма ақынның да, жалпы қазақ әдебиетінің де цикл түзуші ең алғашқы туындысы болды;

	– «Есімде... тек таң атсын» өлеңінің мәтінінде кейінірек ақынның лирикалық және эпикалық жүзден астам шығармаларында кездесетін көркемдік-тілдік бірліктер қолданылып, бұл туындының жалпы ақын шығармашылығының стилін қалыптастырудағы айрықша орны бар екендігін аңғартты.

	Әдеби шығарманың негізі – көркем мәтін десек, онда көркем мәтін – әдеби дәуірдің тақырыптық-идеялық, көркемдік, тілдік-стильдік ерекшеліктері жинақталған мейлінше нақты, шынайы фокусы іспетті.



	Әдебиеттер:



	1. Ахметов З. Кемел ақын, кемеңгер ойшыл //Абай. Шығармаларының екі томдық жинағы. Бірінші том. Алматы: Жазушы, 2003.

	2. Тамарченко Н.Д., Тюпа В.И., Бройтман С.Н. Теория литературы (Теория художественного дискурса. Теоретическая поэтика). Москва: Academia, 2004.

	3. Бабенко Л.Г. Филологический анализ текста. Основы теории, принципа и аспекты анализа. Москва: Академический проект, 2004; Екатеринбург: Деловая книга, 2004.

	4. Бахтин М.М. Эстетика словесного творчества. Москва: Искусство,1979.

	5. Лотман Ю.М. Структура художественного текста. Москва: Высшая школа, 2001.

	6. Жирмунский В.М. Введение в литературоведение. Курс лекций.Санкт –Петербург: Издательство Санкт-Петербургского университета, 2000.

	7. Поляков М. Вопросы поэтики и художественной семантики. Москва: Советский писатель,1978.





Мұхтар Әуезовтің әдебиет тарихын дәуірлеудегі көзқарасы




	Жалпы қазақтың саяси-қоғамдық һәм рухани дүниесінің ояну кезеңі болған ХХ ғасырдың алғашқы ширегі Алаш Ренессансын қалыптастырып, ұлт санасын жаңа деңгейге көтергені белгілі. Осы ұлы үдерістің ауқымында Абай кезеңінде дүниеге келген жазба әдебиеті көркемдік жағынан да, жанрлық жағынан да қалыптасты. Мұндай әдеби дамудың айтылу көрсеткіші ретінде ұлттық әдебиеттану туып қалыптаса бастады. Алғаш «Айқап» журналы, «Қазақ» газеті беттерінде көріне бастаған әдеби сын, кейінірек «Абай», «Шолпан», «Таң» журналдарында, «Жас Алаш», «Еңбекші қазақ» газеттерінде жалғасын тауып жатты. Бұл басылымдарда жарияланған әдеби мақалалар өзінің сипаты жағынан сын жанрындағы дүниелер ғана емес, сондай-ақ, оларда әдебиет тарихының, әдебиет теориясының келелі мәселелері көтерілді. Ұлттық әдебиеттану ғылымының керегесін керіп, уығын шаншып, шаңырағын көтерген дарынды лектің бел ортасында ғажайып дарыны жігіт шағынан-ақ байқалған Мұхтар Әуезов жүрді. Оның «Абайдың өнері һәм қызметі» («Абай» журналы, 1918), «Абайдан соңғы ақындар» («Абай» журналы, 1918), «Зар заман ақындары», «Қазақ әдебиетінің қазіргі дәуірі» («Шолпан» журналы, 1922), «Өлкенің патша үкіметіне бағынып, отарлану дәуірінің әдебиеті» (1933), «Бектік құлауға айналып, өндіріс капиталы дәуірлей бастаған кездің әдебиеті» (1870 жылдар мен 1905 жылдар арасы), (1933 ) атты еңбектері және «Әдебиет тарихы» (1927) кітабы қазақ әдебиетінің тарихына, оның ішінде, оны дәуірлеуге тікелей қатысы бар еңбектер. Мұхтар Әуезовтың осы еңбектері одан кейін әдебиет тарихы бойынша жазылған зерттеулерге өз ықпалын тигізді десек, қазақ әдебиеті тарихын дәуірлеуде оның зерттеулерінің орны қазіргі кезде де алабөтен. Жалпы, қазақ әдебиеті тарихының алғашқы зерттеушілерінің қатарынан орын алатын Мұхаңның ғылыми еңбектері – дәуірлеу мәселесінде де алғашқылардың бірі.

	Қазақ әдебиеті тарихын дәуірлеу мәселесінде М.Әуезовтың 1933 жылы жарық көрген «ХІХ ғасыр мен ХХ ғасыр басындағы қазақ әдебиеті» оқулығына енген «Өлкенің патша үкіметіне бағынып, отарлану дәуірінің әдебиеті» және «Бектік құлауға айналып, өндіріс капиталы дәуірлей бастаған кездің әдебиеті (1870 жылдар мен 1905 жылдар арасы)», «Ұлтшылдық әдебиеттің бас кезі» зерттеулерінің мәні айрықша. Мұхаңның осы үш еңбегінде ХҮІІІ ғасыр мен 1918 жылдарға дейінгі қазақ әдебиеті тарихының ең негізгі сарындары мейлінше жан жақты қарастырылады. Автор бұл кезеңді үшке бөлген. Біріншісін, «Өлкенің патша үкіметіне бағынып, отарлау дәуірінің әдебиеті» деп атаған. Бұл шамамен ХҮІІІ ғасырдың соңынан бастап, 1870 жылдарға дейін созылады. Екінші дәуірді «Бектік құлауға айналып, өндіріс капиталы дәуірлей бастаған кездің әдебиеті (1870 жылдар мен 1905 жылдар арасы)» деп атайды. Үшінші дәуір – «Ұлтшылдық әдебиеттің бас кезі». Бұл 1905-1918 жылдар.

	«Өлкенің патша үкіметіне бағынып, отарлану дәуірінің әдебиеті» еңбегінде автор: «Шығарушысы белгілі, уақыты сақталған, байланысты уақиғасы белгілі әдебиет жұрнақтарын біз XVIII ғасырдың аяғынан бастап қана көре бастаймыз. Бұлай болуының себебі, сол мезгілден бастап қазақ халқының экономикалық, әлеуметтік өміріне мәдениеті жоғары, жазба әдебиеті бар Ресейдің отаршыл патша үкіметі араласа бастады. Қазақ халқының XVIII ғасырдың аяғындағы, XIX ғасырдың ұзына бойындағы әдебиеті негізінде бір жағынан осы патша үкіметінің отарлау саясатына қарсылық тартысын суреттейді» – дейді /1, 248/. Осы пікірден М.Әуезовтің әдебиет тарихын XVIII ғасырдан бастауға бейім екендігін және соны қолдайтынын аңғаруға болады. Оны Мұхаңның 1959 жылғы әдеби мұраға байланысты өткізілген конференциядағы кейбір ойларынан да аңғару қиын емес. Бұл жерде біз үшін басты мәселе – М.Әуезовтің әдебиет тарихын қай кезеңнен бастауында болып тұрған жоқ. Қажеттісі – оның әдеби дәуірлерді қалайша жіктегенінде. Бұл дәуірдің әдебиетін сипаттай отырып, автор негізінен алғанда, отаршылдыққа қарсылықты көтеріліс төңірегінде туған поэзияға көбірек тоқталады. Оның ішінде Исатай көтерілісі төңірегінде туған Махамбет поэзиясына, Кенесары көтерілісін жырлаған Нысанбай жырау шығармалары көбірек айтылады. Осы дәуір ауқымында Бұқар жыраудың, Махамбеттің, Нысанбай жыраудың шығармашылығы арнайы бөлімдерде сөз етіледі. Бұл арада Мұхаңның жыраулық поэзияға, жырау тұлғасына алғаш рет толымды һәм шынайы баға бергеніне куә боламыз. Ол Бұқар жыраудың өмірі мен шығармаларын айта келіп: «Бұл жырау деп аталады. Жырау демек, ақын деу емес. Жыраудың ақын атаулыдан, жыршыдан бөлек, өз жанры бар. Бұның сөз үлгісі, шығармасы – толғау. Жыраудың мақсаты, міндеті – «не болса сол көңіл ашар», «әлдене» дерлік сөз айту емес. Ол заман сыны, мезгіл, дәуір болжалын, тарихи уақиғаның мазмұн-бағасын сөз қылады. Көбінесе әрі жырау, әрі би болады. Олжа, табыс, абыройды ханмен қатар үлеседі... Бұқар сонда үлкен, қырағы саясатты толғаушысы боп, әрбір сөзін ірі-ірі уақиғалардың, ірі мәселенің тұсында ғана айтады» /1,265/. Қазақ әдебиеттануында жырау тұлғасы жөнінде айтылып жүрген көп ойлар Мұхаңның жырауға берген осы анықтамасы төңірегінен өрістеп келеді. Бұқар жыраудың өмірі мен шығармаларын арнайы сөз ету арқылы ғұлама ғалым ХҮІІІ ғасыр әдебиетінің сипатын толық танытқандай болады. М.Әуезовтың қазақ әдебиетінің тарихын сонау 1930 жылдардың басында ХҮІІІ ғасырдан бастауы кейінірек академик Қажым Жұмалиев дәуірлеуіне негіз болды. Дегенмен, Мұхтар Әуезов тұсында қазақ хандығы тұсындағы әдебиетті «Жыраулар поэзиясы» немесе «Жыраулық әдебиет» деп атау әлі де ғылыми айналымға түспеген болатын. Қаламгер-ғалым айқындаған ХҮІІІ ғасырдан бастап 1870 жылдарға дейін созылатын «отарлану дәуірінің әдебиеті» шын мәнінде, егер әдеби-көркем дамудың өз табиғатымен қарасақ, ауызша дамыған авторлық поэзия болатын. Мұхаң аталған еңбегін жазған 1930 жылдардың ғылыми әлеуеті, әдеби материалдардың жинақталу деңгейі, сол тұстағы кеңестік саясаттың салқыны, кеңестік ғылымдағы әсіре саясатшылдық әдебиеттің тарихын саяси-әлеуметтік оқиғалардың ізінен адаспай, жолынан шықпай жүйелеуге міндеттеді. әдебиеттану ғылымының, жалпы қоғамдық ғылымдардың қазіргі даму деңгейі әдебиет тарихына жаңаша көркемдік, эстетикалық таныммен қарауды жүктейді. Сондықтан ендігі жерде ұлттық сөз өнерінің тарихына оның табиғи даму табиғатынан шыға отырып қарауға тиіспіз. Егер М.Әуезов айтқан отарлану дәуірінің әдебиеті дегенді қалтықсыз ұстансақ, онда біздің әдебиетіміздің екі жарым ғасырдай уақыты «Отарлану дәуірінің әдебиетінің тарихы» деген айдармен кетпек. Егер саясатпен, әлеуметшілдікпен бұлай атасақ, ең бастысы, ең әділетсізі – өнер ретіндегі әдебиеттің өзіндік, төл дамуы мүлде ескерусіз қалмақ. Сол себепті біз әдебиеттану ғылымымыз дамыған, «ақтаңдақтар» ашылған, ғылыми кадрларымыз жеткілікті заманда әдебиетті саяси-қоғамдық құбылыстардың көшірмесіндей қарайтын болсақ, онда әлі талай сауатсыздықтарға жол бермекпіз.

	Осы «Өлкенің патша үкіметіне бағынып, отарлану дәуірінің әдебиеті» еңбегінде Махамбет пен Нысанбайдың шығармаларын отаршылдық саясаттың ауқымында саралайды. Мұхаң осы тұста өмір сүріп, шығармашылық еткен әдебиеттің өзге жіктеріне соқпайды. Сондықтан оның еңбегінде айталық, айтыс ақындарының, зар заман ақындарының шығармашылығы айтыла қоймайды. Автор үшін маңыздысы – отаршылдыққа қарсылықты көтеріліс жырларын айту болса керек. Сондықтан ол аталгған еңбегінде Махамбет пен Нысанбайды таңдайды. Махамбет жөнінде: «Салт-сана жүзінде жоғары үстем таптың көптен дайындаған қарсылығын бұл қолма-қол іске асырушы ақын болған. Бұнікі сөз ғана емес, ұлы дүбір іс, аласапыран тартыс. Жырының бәрі тұтасқан қимыл. Қан майдан үстінде көпті екілендіре сөйлеген: шабуыл, атой, ұран жыры. Ылғи сезімге соғып, қанға шабатын қыздырма жыр» деп отыздың үстіндегі аса қабілетті жас зерттеуші алдаспан ақынның поэзиясына өте дәл, өте терең баға береді. Ал Нысанбай жөнінде: «Хан, төренің қасындағы қошеметшіл ақындар Кіші жүз хандарының қасында болған Жанұзақ сияқты бірнеше адам. Негізгі қалып солар сияқты болумен қатар, Нысанбайдың дәл сарай ішінде отырған ақыннан басқашалығы бұл: хандарын мақтай отырып, көпке әсерлі болған ұлы жорық, ірі тарихи уақиғаны баян етеді. Осы жағынан қарағанда орыс ауызша әдебиетінің ескі кездерінен сақталып қалған княздар қасындағы жортуыл ақындары (поэт дружинник) дегендерге көбірек ұқсайды» деп жазады /1,281 /. Автор аталған екі шығармашылық тұлғаны бір дәуірдің ауқымында қарастыра келе, олардың әрқайсысына тән ерекшеліктерді:

	«Өзі болған жорықты, өзі көрген тарихи үлкен қимылды жыр қылушы қазақ әдебиетінде екі-ақ ақын. Бұның бірі Махамбет, екіншісі осы Нысанбай. Бірақ бұл екеуінің жыр, толғауларында екі алуан басқашалық бар. Махамбет қозғалыстың басшысы, ұраншысы, найза басы батыры. Оның сөзі де, сол көпті жетектеп, сүйреп, майданға айдап салып отырған сөз. Ал мынау жорықтың басшысы да, батыры да емес, Көбінесе Кенесарыдай ханның көңілашар ермегі» – деп жазады /1, 281/.

	М.Әуезов отаршылдық дәуірдегі әдебиеттің бірқатар белгілерін тарихи-әлеуметтік жағдайлармен байланысты түсіндіре келе, Кенесары, Исатай – Махамбет бастаған көтерілістерге байланысты туған әдебиетке тоқталады. Қазақ әдебиетінің келесі дәуіріне келгенде автор қазақ жеріне капиталистік қарым-қатынастардың енуін жан-жақты сипаттап, Ыбырай Алтынсарин, Абай, Әбубәкір, Шәңгерей, Мәшһүр Жүсіп есімдерін атап, олардың ағартушылық-діни еңбектерін алға тартады. Бұл мақаласында отаршылдыққа қарсылықты туған әдебиет, айтыс ақындары, сал-серілер поэзиясы жөнінде, олар сол кездегі әдебиетке айрықша көрінгенімен, ешнәрсе айта қоймайды. Бұлар жөнінде ол осы еңбегінің алдында бірнеше жыл бұрын жазылған «Зар заман ақындары» мақаласында толымды пікірлерін жеткізгендіктен және кеңес саясатының беті 1930 жылдардан бастап сұстана түскен тұста саналы түрде ол тақырыпқа соқпай кеткен деп топшылаймыз.

	«Өлкенің патша үкіметіне бағынып, отарлану дәуірінің әдебиеті» атты Мұхаңның бұл еңбегі қазақ әдебиеті тарихының осы кезеңін арнайы қарастырған ең алғашқы еңбек екендігін ерекше бөліп айтқымыз келеді.

	Мұхтар Әуезовтың «ХІХ ғасыр мен ХХ ғасыр басындағы қазақ әдебиетінің оқу кітабына» енген келесі тарау – «Бектік құлауға айналып, өндіріс капиталы дәуірлей бастаған кездің әдебиеті (1870 жылдар мен 1905 жылдар арасы)» деп аталатын зерттеу. Бұл зерттеудің қазақ әдебиет тарихын дәуірлеуде алатын орны айрықша. Мұхаңның бұл әдеби дәуірді 1870 жылдар мен 1905 жылдар арасында алуы кездейсоқ емес. Осы уақытта Ыбырай Алтынсарин, Абай, Мәшһүр-Жүсіп Көпейұлы, Шәкәрім Құдайбердіұлы, Нарманбет Орманбетұлы шығармашылығының өрістеген кезеңі. Осы жылдар аралығында Дулаттың, Шортанбайдың, тағы да басқа қазақ ақындарының шығармалары баспа бетін көрді. Сондай-ақ, осы мерзім ауқымында әдебиетіміздің бірқатар үлгілері жарық көрген «Дала уалаятының газеті» шығып тұрды. Сондықтан бұл жылдарды ұлттық жазба әдебиеттің қалыптасу кезеңі деп батыл әрі сенімді түрде айта аламыз. Мұхаңның осы еңбегінің ғылыми қорытындылары мен тұжырымдары кешегі-бүгінгі әдебиеттанушылар тарапынан ескерусіз қалып келеді. Олай дейтініміз, біз жарты ғасырдан астам уақыт бойы ешқандай ғылыми тұжырымсыз, дәлелсіз «ХІХ ғасырдың әдебиетін бірінші, екінші жартысындағы әдебиет» деп бөліп келеміз. Біздің бұл бөлінісімізге келсек, онда 1850 жылдардан бастап өзінің алдындағы әдебиетке қарағанда сапалық ерекшелігі бар жаңа әдебиет басталмақ. Іс жүзінде ондай сапалық өзгеріс болған жоқ. Сондықтан ХІХ ғасыр әдебиетін бірінші, екінші жартысы деп бөлуіміздің жөні де жоқ. Бұған не әдеби-көркем, не тарихи-қоғамдық себеп жоқ. Ал Мұхаңның келесі әдеби дәуірді 1870 жылдан бастауының әдеби себептерін жоғарыда айтып өттік. Ал тарихи-әлеуметтік себептеріне келсек, онда бұл арада 1867-68 жылғы Ережені айтсақ, отаршыл өкіметтің осы Ережесінен соң қазақ жерінде бірқатар қоғамдық-әлеуметтік себептердің өріс алғандығын ойға саламыз. Сондықтан әдебиет тарихын дәуірлеуде «ХІХ ғасырдың әдебиетін бірінші, екінші жартысындағы әдебиет» деген қате түсініктен арылып, жаңа әдеби дәуірді 1870 жылдардан бастаған абзал. Мұндай тәжірибе қазақ ғылымында бар. Мәселен, көрнекті тілтанушы ғалым Рабиға Сыздықова ХІХ ғасырдағы қазақ әдеби тілінің тарихын 1870 жылдарға дейін және кейін деп екіге бөліп қарастырады /2 , 173/. Біздің ойымызша, осы әдеби кезеңді жазба әдебиетінің туу кезеңі деп атаған жөн. Бұл кезең әдебиеттегі Алаш заманына дейін ұласып, ширек ғасырдай уақытты қамтиды. Бұл дәуірде жазба әдебиеттің туу шағын қалыптастырған Ыбырай Алтынсарин, Абай, Мәшһүр-Жүсіп Көпейұлы, Шәкәрім мен Нарманбеттің алғашқы шығармаларын, сондай-ақ «Дала уалаятының газетінде» жарияланған авторлық әдеби туындыларды атауға боларлық.

	Мұхаң осы дәуір әдебиетінің сипатын қоғамдық-әлеуметтік өмірмен терең байланыстыра келе, Ы.Алтынсарин мен Абай жөнінде айта келіп, біз қазіргі кезде себебін анықтауға құлықсыз болып жүрген немесе аталған екі ақынды, оған қоса Шоқан Уәлихановты отаршылдыққа қарсы болды деген ыңғайдағы пікірлеріміздің дәлелсіз екенін айқындайтын мынадай объективті тұжырым жасайды: «Бірақ бұлардың тобы саяси-әлеуметтік құрылыста патша үкіметінен қысым көрмейді. Қайта содан сыбаға алып, соның өзіне қоңсы қонған тап. Сондықтан ол тап ақындары төңкерісшіл қарсылық тақырыбы мен төңкерісшіл сарын сияқтының ешбіріне де жоламайды. Қазақ өлкесінің олар кезінде отар боп жатуы да бұлардың сана-сезіміне әсер етпегендей болады» /1, 315/. Шынында да Ыбырай мен Абай шығармашылығында орыс отаршылдығына қарсылық мүлдем көрінбейді десе де болады. Себебі, бұл екі тұлға да отаршылдықпен бірге келген орыстың білімі мен ғылымын жақтаған соған шақырған ақындар. Ыбырай Алтынсарин өлеңдерінде, әңгімелерінде ағартушылық тақырыбы үстем болса, Абайда Мұхаңның сөзімен айтсақ «мінез пәлсапасы» басым болып келеді.

	Мұхаңның «ХІХ ғасыр мен ХХ ғасыр басындағы қазақ әдебиетінің оқу кітабының» үшінші бөлімі «Ұлтшылдық әдебиеттің бас кезі» деп аталады. Бұл 1905 жылдан бастап кеңес үкіметі орнағанға дейінгі аралықтағы әдебиет жөніндегі еңбек. Бұл әдебиеттің басты сипатын автор: «Әдебиеттің арнаулы қызметі: қазақ жұртын патша отаршылдығына қарсы ұлт бостандығына шақыру, мәдениетке жетелеу, солай ұйымдастыру жолына түсті» – дейді/ ,409/. Мұхаңның бұл еңбегінде әдебиеттен гөрі саяси-әлеуметтік мәселелер көбірек сөз болады. Мәселен, Алаш қозғалысының бастауы жөнінде: «Алаш» партиясының құрылуы февраль төңкерісінен кейін болса да, шу баста жанданып шыға бастауы 1905 жылдан кейінгі ұлт бостандық қозғалысына барып сабақтасады» – дейді / 1,414/. «Ұлтшылдық әдебиеттің» Ахмет Байтұрсынұлы, Міржақып Дулатов, Жүсіпбек Аймауытов, Мағжан Жұмабаев сияқты ірі тұлғалары мүлде айтылмайды. Асылы, Мұхаң сонау Алаш қозғалысы күндерінде өзі бірге жүрген аяулы ағаларына тіл тигізгісі келмеген болар. Кеңестік саясаттың идеологиясын амалсыз бетперде еткенімен, кейбір тұстастары сияқты олардың шығармаларына шүйлікпей өтеді. Олардың шығармаларындағы кейбір ерекшеліктерді айыптауға емес, түсіндіруге тырысқаны да байқалады. Айталық, Алаш әдебиетіндегі өткенді жырлау, қазақтың шежірелі күндерін ерекше ықыласпен бейнелеу сияқты ерекшеліктерін атай келе, оны: «Ескіні жырлау көптің ұлттық сезімін оятып, бірлікке жетелейтін үлгі болды» – деп қана түсіндіріп өтеді /1, 420/. Жалпы алғанда, М.Әуезовтың «Ұлтшылдық әдебиеттің бас кезі» еңбегі – ХХ ғасыр басындағы әдебиетті жан жақты саралай қоймаған еңбек. Бұл автордың кемшілігі емес, кеңестік саясаттың салқыны. Мұхаңның осы кезең әдебиетін саралаған зерттеуі – «Қазақ әдебиетінің қазіргі дәуірі» мақаласы. Бұл еңбек 1922-23 жылдары «Шолпан» журналында жарияланған. Бұл классикалық деуге тұрарлық еңбекте ауыз әдебиетінің, Абай дәуірінің кейбір әдеби-эстетикалық мәселелері тереңінен сөз бола келе, Алаш қозғалысы тұсындағы әдебиеттің мәселелері талданады. Осы еңбегінде автор Абайдың алдындағы әдебиетті «Көшпелі дәуірдің әдебиеті» дей келе: «Көшпелі деп ауызшадан жазбаға қарай көшкенін айтамыз. Мана сол замандағы ой ойлаған адамдардың ойында болған өзгерісті, сөздерінен туған жаңа күйді айтамыз. Әдебиеттегі бұл көшпелі дәуір қазақтың жалпы тұрмысындағы, тарихындағы көшпелі дәуірмен жалғасып келеді. Қол ұстасып қатар келді, егіз болып туды деуге болады. Қазақта патша саясаты билеп алған, қол-аяғын байлап бағындырып алған, жерін алып, өзінің төрелерін қазаққа ұлық қыла бастаған, отаршылдық әрекетін күшейте бастаған, дінінен айыра бастаған уақытына келеді» деп жазады /3, 80/. Көшпелі дәуірдің ақындары ретінде Шортанбай, Алтынсарин, Мәшһүр-Жүсіп, Нарманбеттерді атап, бұларды жазба әдебиеттің басы деп қарастырады. Ал, ХХ гғасырдың басындағы әдебиетке келгенде, Мұхаң:

	«Жазба әдебиетте Абайдан соң аты аталатын – «Қазақ» газеті. «Қазақ» газетінің мезгілі әдебиетке ұлтшылдық туын көтерген мезгілмен тұстас» дейді /3, 84/. Осы кезеңнің сипаты жөнінде әдебиет жанрлық жағынан түрленгенін айта келе: «Жазба әдебиеттің Абайдан бергі дәуірін алғанда, жолын өзгертетін жаңалық соңғы жылдарда туып келеді. Ол жаңалық – жаңа басталып келе жатқан сезімшілдік, сыршылдық (романтизм) дәуірі... Қазақ әдебиетінің бұл дәуірі буыны берік, қатарға кірерлік әдебиет болғандығын көрсететін сыршылдық-романтизм дәуірі болады. Бұл арада біздің әдебиеттің өткен күні туралы айтылатын бір сөз: Абайдан бергі дәуірді орыстың реализм дәуіріндей толық реализм дәуірі деп айтпаймыз. Ол уақыт қазақ әдебиетінің аяғын апыл-тапыл басып келе жатқан кезі болғандықтан, толық реализм шартын көрсеткен жоқ» – деп жазады /3, 85/. М.Әуезов атап отырған сыршылдық романтизм әдебиеті сол тұстағы Шәңгерей Бөкеев, Нарманбет Орманбетұлы, Міржақып Дулатов, Мағжан Жұмабаев, Бернияз Күлеев шығармаларынан көрініс тауып жатты. Осы ақындар шығармашылығы арқылы қазақ әдебиетінде романтизм сияқты арналы бағыттың бірқатар ағымдары қалыптасты. Мұхаңның жоғарыдағы пікірі көп нәрсені аңғартады. Атап айтқанда, ХХ ғасырдың басындағы әдебиетте жанрлық сараланды, әдеби бағыттар қалыптаса бастады. Ұлы қаламгердің осы ойлары әдебиетіміздің тарихын дәуірлеу мәселесінде басшылыққа алынуы тиісті.

	Мұхтар Әуезовтың «ХІХ ғасыр мен ХХ ғасыр басындағы қазақ әдебиетінің оқу кітабы» еңбегі – әдебиет тарихының үлкен-үлкен дәуірлерін тереңдікпен зерделеген сол кезеңдегі үздік еңбек. Кеңестік саясаттың салқыны Мұхаңа көп нәрсені айтқызбағанымен, бұл еңбекте арғы-бергі дәуірдегі сөз өнеріміздің басты мәселелері аңғартылған. Мұхаңның осы еңбегі жөнінде Қ.Жұмалиев: «Мұны біз көлемі шағын, жеті жылдық мектеп оқушыларына арналған әдебиет оқулығы ғана еді десек те, ол ХҮІІІ – ХІХ ғасырлар әдебиет тарихын жүйеге салудағы алғашқы қадам еді. Бұл оқулықтағы ғылыми өзек ХҮІІІ ғасырдың екінші жартысынан бері қарай әдебиетіміздің үзілмей келе жатқан желісі барлығын аңғартып, бағыт сілтеді» десе /4, 9/, ұлы қаламгердің осы зерттеуіндегі негізгі қағидаттар М.Мырзахметұлының «Қазақ әдебиеті тарихын дәуірлеу жайында» еңбегіне белгілі дәрежеде ықпал еткенін байқауға болады / 5, 62-86/.

	Еңбектің маңызды қырларының бірі – оның әдебиет тарихын дәуірлеу мәселесінде жолбасшылық қызмет атқаратындығында. Әдебиетті үш дәуірге бөліп, олардың әр қайсысына ғылыми сипаттамалар беруі, сөйтіп, әр дәуірдің ерекшеліктерін орайымен көрсетуінде терең ғылыми таным жатыр.



	Әдебиеттер



	1. Әуезов М. Шығармаларының елу томдық толық жинағы. 7 том. Алматы: Ғылым, 2002.

	2. Сыздықова Р. Қазақ әдеби тілінің тарихы (ХҮ-ХІХ ғасырлар). Алматы: Ана тілі, 1993.

	3. Әуезов М. Шығармаларының елу томдық толық жинағы. 2 том. Алматы: Ғылым, 1998.

	4. Жұмалиев Қ. ХҮІІІ-ХІХ ғасырлардағы қазақ әдебиеті. Алматы: Мектеп, 1967.

	5. Мырзахметұлы М. Қазақ әдебиеті тарихын дәуірлеу жайында // Түркістанда туған ойлар. Алматы: Санат, 1998.





Қасымның ақындық миссиясы




	Жаратқан иеміз жарық дүниеге әкелген әрбір адамның бұл өмірде өзіндік жолы, мақсаты мен міндеті, арманы мен аңсары болатыны баршамызға белгілі. Ал, халықтың ойын бейнелейтін, сөзін айтатын табиғатынан ақын болып жаратылған адамның миссиясы тіптен ерекше. Қасым сияқты ерекше дарын иесінің миссиясы оның жеке шығармашылығынан да асып түсіп, өзгелерге ықпал етіп, дәстүр қалыптастыруымен де аса бағалы. Сондықтан біз Қасым Аманжолов сияқты ірі ақынның, дәуір суреткерінің шығармашылық жолын ұлттық сөз өнеріміздің тарихындағы үлкен миссия ретінде қараймыз.

	Қасым Аманжолов әдебиетке келген кезеңге шағын шолу жасар болсақ, онда мынадай тарихи-әдеби үдерісті ойымызға оралтар едік. Ақынның оң мен солын тануға шындап бет қойып, саналы түрде өлең өңіріне келетін шағы 20-25 жастың шамасы дейтін болсақ, онда жас Қасым ақындық сапарын бастаған шақ 1930 жылдардың орта шеніне келеді екен. Бұл ашаршылық енді тоқтап, бірақ саяси қуғын-сүргіннің жақындап қалған кезі болатын. Бәрін төңкеріске, соғысқа, жеңіске балайтын коммунистік идеология бейбіт шығармашылықты майданға балап, тіпті әдеби басылымның атын «Әдебиет майданы» қойған заман еді. Сонау бабалардан келе жатқан «Алаш» деген қасиетті сөз, киелі ұғым сол халықтың ұрпағына түрпідей түсіндіріліп, шынайы көркемдік жалаң ұранға айырбасталған, белсенді білгішке айналып, билік айтқан, ұлтын сүйген Әлекеңдер, Ахаңдар өз халқына жау етіп көрсетілген дөкір, дөрекі дәуірде Қасым поэзия табалдырығын шындап аттап еді. Ә дегенде табиғи дарын иесі жас Қасым да саяси тақырыптар шиырлады. Оның алғашқы сәтті дүниелері «Ақын», «Сұңқар жыры», «Ақын» өлеңдері Пушкинге, Горькийге, Маяковскийге арналды. Абайдай алыптың өзіне көзқарас екіұдай болып тұрған жылдарда, Алаш әдебиетін ауызға алуға болмайтын дәуірде Қасымның орыс классиктеріне шығарма арнауы түсінуге болатын, түсіндіруге болатын жағдаят. Бірақ бұл кездегі өлеңдері арқылы Қасымның табиғи дарынын толық безбендеу қиын.

	Жырына дауыл мен желді, от пен жалынды, батырлық пен өрлікті өзек еткен тәкаппар ақынның шығармашылық болмысы да от пен өртке оранған соғыс шындығында ақ алмастай жарқылдады. 1943 жылы жазылған «Ақын өлімі туралы аңыз» атты лирикалық тебіреніс пен эпикалық серпіліс селбескен поэмасы, біздің топшылауымызша, Аманжолов шығармашылығының жаңа, мейлінше жемісті кезеңі басталды. Осы жылдардан бастап, Қасымның ақындық ойы мен сөзі өзінің жаңа көркемдік әлемін, соны стильдік жолын тапты деуге боларлық.



	Құдірет күші, жер жаһанның

	Қанатын бер қыран құстың,

	Ашуын бер арыстанның,

	Жүрегін бер жолбарыстың!

	Күллі әлемнің ашу-кегі

	Орна менің кеудеме кеп!

	Жау жолына атам сені,

	Бомба бол да жарыл, жүрек!



	деген асқақ шабыттан туған поэма шумақтарында қазақ өлеңінің жаңа кезеңін бастаған ірі тұлғаның ақындық «мені», шығармашылық әлеуеті, суреткерлік стилі бедерлене байқалады. Бұл жолдарда дұшпанға деген ыза мен кек қана емес, әділетсіздік пен жауыздыққа есе жібермес ерлік қана емес, дүниені жамандықтан тазартуға бел шешкен, ымырасыз күреске түскен үлкен адами серт пен ізгі гуманизм де жатыр. Бұл кез келген өнердің, оның ішінде, әлбетте, әдебиеттің тірегі мен тілегі болар шығармашылық гуманизмнің дәл өзі, нақ көрінісі. Сол қайшылықты дәуірдің білгірі һәм куәгері Жайық Бектұровтың Қасым туралы жазғандарына ден қойсақ, өзінің поэмасы жөнінде автор:

	«Адамды ардақтағаным, Адамға өмір қымбат, күресіп өлу үлгі, бәрі де өмір үшін, жеңіс үшін емес пе? Поэзия да өмір үшін. Отанның ар-намысы, тәуелсіздігі жолында шыбындай жанын пида ғып қаза тапқан совет жастарының даңқты ерлігін, мейірбандық, ізгі жан сезімін жырлағым келді. Ақын өмірі жырға арқау болды. Өлең – өмір қанаты» депті. «Адамды ардақтағаным, адамға өмір қымбат» деп терең адами ілтипатпен ойын сабақтаған Қасым поэзияны гуманизм, адамға деген ізгі тілек, иманды көзқарас деп түсінді. Өнерді нағыз өнер ететін, көркемдікті берік бекемдейтін, бейнелілікті әсерлі ететін, оқырманның жанына шуақ, санасына сәуле, жүрегіне шұғыла құятын адамға деген ардақ ой, мадақ сезім Қасымның ақындық миссиясының күретамыры, табиғи өзегі. Ақындықты «Көкірегі сезімді, тілі орамды, // Жаздым үлгі жастарға бермек үшін...» деген Абайдың хакімдігі, «Алаш деген елім бар, // Неге екенін білмеймін, // Сол елімді сүйемін!..» деген Мағжанның ұлтына деген ұлы махаббаты сол дәуірлердегі ақындық миссияны, суреткерлік кредоны көрсетсе, Қасым заманында өлең ішкі жан-дүниенің, адам болмысының тереңіне бойлады, адамға ақылшы, ұлтқа ұраншы болмай, ендігі жерде жұмырбасты пенденің тең сөйлесер сырласына айналды. Бұл өнердің дейсіз бе, өлеңнің дейсіз бе бүгінгі сөзбен айтқанда демократиялануы еді, адамға етене жақындауы болатын. Міне, қазақ әдебиетіндегі осындай үрдісті Қасым бастады деп батыл айта аламыз. Кейінірек, Мұқағали, Төлеген болып ішкі дүниесін бүкпесін жайып тастау, шыны мен сырын оқырманмен бөлісу – осы, Қасым бастаған арналы үдерістің аса көркем дәстүр-үлгілері болатын. Асылы, Мұқағали мен Төлегеннің замандастары үшін, тіпті Сырбай сияқты Қасымның өз тұстастары үшін де Қасым жай дарынды ақын ғана емес, тағдырлы ақын, тұлғалы суреткер. Сондықтан да әдебиеттегі Қасым Аманжолов дәстүрі көркемдік дәстүр, эстетикалық ықпал ғана емес, тұлғалық ықпал, Қасым – тағдырдың әсері. Сол себепті де Қасымның тұсындағы поэзия өкілдері де, одан соңғы әдебиет табалдырығын аттағандар да Қасымның өлеңіне де, мінезіне де, тағдырына да қызықты. Қасым – адамның тағдыры, Қасым – ақынның тағдыры нағыз ақынның тағдырындай көрінді оларға. Осыдан болу керек, Қасым – қазақ тарихындағы ең көп өлең арналған тұлғалардың бірі. Қасым – Махамбет, Абай, Бауыржан сияқты өр тағдырдың, батыл өнерпаздықтың бейнесі. Осылай болғандықтан да Қасымнан кейінгі қазақ поэзиясының келесі бедерлі кезеңін бастаған ұлы Мұқағали:



	Қасым деген – қалғыған жанартау ғой,

	Жанартау ғой, жанды да кетті өртеніп.

	«Бір күй бар домбырамда...» (иесі Қасым)

	Қасым солай болмаса, несі Қасым?!

	Жыр бәйгеге аттанған адам болса,

	Сөредегі Қасымын есіне алсын...



	деп өзінің алдындағы ізашар ақынның бейне-болмысын қапысыз сомдаған, соған сүйсінген болатын.

	Сонымен Қасым жыры адамға бет бұрды, ақындық қуаттың барша болмысы мен бүкіл қабілеті қазақ өлеңіне қуанышы мен сүйініші, арманы, аңсары, үміті бар кәдімгі адамды алып келді. Адамның сыры барша шынайылығымен, барша тереңдігімен ашылды. Әлемге бүкіл сырыңды ашып тастау үшін сол адамның өзінің де ішкі әлемі таза, мейірбан болу керек қой. Қасым осындай тұлға болғандықтан да өзінің гуманистік жырларын тудырды, оған қалың оқырманын елітті, сендірді. Мұндай гуманизм ақын өлеңдеріндегі басты қаһарманды автордың өзі етті. Сондықтан біз Қасымды Қасым поэзиясының авторы ғана емес, сол поэзияның басты қаһарманы деп те қабылдаймыз. Бұл Қасымның ақындық мұратын, суреткерлік миссиясын тануға апаратын басты жолдардың бірі. Сөйтіп, ұлы ақынның суреткерлік мақсатын адамсүйгіштік дей отырып, оны ақынның өзі де терең сезінген деп айта аламыз. Оған мына жолдар айғақ:



	Ақын ұлан арыстандай айбатпен

	Ар, намыстың майданына енеді.

	Қалам найза, қалқан болып қағазы,

	Сөздері – оқ, алмас қылыш – өлеңі...

	Зұлымдыққа нажағай боп атылып,

	Әділдікке көңіл нұрын себеді.

	Дабыл қағып, таң жолына шақырып,

	Таң атады, күн шығад деп сенеді.



	Қасым Аманжолов өзінің осындай гуманизмімен ғана қалса, онда ол біз білетін ұлы ақын биігіне көтеріле алмас еді. Ол – өзіне дейінгі әдебиетті жалғастырып, сонымен бірге ең бастысы соңына ізбасар ерткен, дәстүр ашқан ақын. Қасым – Абай бастаған классикалық әдебиеттің, Мағжан бастаған ХХ ғасырдың алғашқы ширегіндегі жаңа әдебиеттің мирасқоры болды. Біз бұл арада «мирасқоры болды» деген ойды алдындағы ұлы ақындардың дәстүрін жалғастырушы деген мағынасында ғана қолданып тұрғанымыз жоқ. Егер осы мағынасында ғана алатын болсақ, онда Қасым Аманжолов шығармашылығының тағы да басқа бірқатар ақындардың поэзиясымен бағасы мен бәсі бірдей болар еді. Әңгіме бұл арада Қасымның өз заманындағы Абай, өз дәуіріндегі Мағжан сияқты қазақ өлеңіне жаңа бет пен бағдар, соны мазмұн мен түр дарытуында. Бұл шын мәнінде Қасымның шығармашылық тағдырына жазылған ірі ақындық миссия болатын. Әлбетте, Қасым Абай мен Мағжан сияқты қанатын кеңге жайып, айтарының бәрін ашып айта алмады. Отаршылдық дәуірде өмір сүргенімен Абайдың еркін шығармашылығына ешкім бөгет болған жоқ, ал кеңестік цензура қатайған 1920 жылдардың ортасына дейін Мағжанның барлық негізгі шығармалары жазылып қойған болатын. Мағжан енді жазған шығармалары үшін емес, әлдеқашан жазылып қойылған шығармалары үшін 1930 жылдары айыпталды. Сондықтан Қасымның алдындағы екі ұлы тұлға да мейлінше еркін шығармашылықта болды. Бұл арада Қасымды ұлтшыл етейін деп отырғанымыз жоқ. Советтік тәрбие көрген, әділетсіз жауға қарсы соғыс жүргізген Совет одағының азаматы, Совет армиясының солдаты Қасымның орыс отаршылдығына қарсы күрескен Алаш қаламгерлері сияқты айрықша ұлтшылға айналуы табиғи болмас та еді. Қасымның ақындық миссиясына өзі өмір сүрген қоғамға сену, сол қоғамды мадақ ету де енетін. Мұндай шығармалары арқылы да айрықша дарын иесі Аманжолов қазақ өлеңіне айтарлықтай жаңалық та әкелді. Айталық:



	Жүрегімді ұстап қолыма,

	Жүрегімді емес, – билетті,

	Қосылдым жастар тобына

	Ақ көңіл, адал ниетті.

	Сүйсінттім досты, ержеттім,

	Өртедім жаудың өзегін;

	Қуатын бердің жер-көктің,

	Советтік менің өз елім! –



	деген жолдар сол тұстағы әдебиетіміздің өзіндік олжасы болатын.

	Совет үкіметін, советтік құрылысты мақтағандардың баршасын әдебиет тарихынан сызып тастай алмаймыз. Олай етсек, жетпіс жылдық совет дәуіріндегі қазақ әдебиетінен саусақпен санарлық қана тұлға қалар еді. Совет дәуіріндегі әдебиет те біздің рухани шежіреміздің ажырамас бөлігі, дүниені көркем тануымыздың бөлінбес бөлшегі. Сондықтан бұл арада, біздің ойымызша, совет дәуірінде жазылған шығармалар көркемдік құндылығы жағынан саралануы тиіс. Өйткені, «әдебиет» деген өнердің асыл тарауына біз сол «әдебиет» деген ұғымға қандай шығарма жауап береді деген тұрғыдан қарағанымыз абзал. Совет дәуірінде де қазақ баласы талай жетістіктерге жетті. Өмір сүрді, қуанды, еңбек етті. Сол тұста жазылған көркем шығармалар сол қазақ баласының рухани қажеттілігін қанағаттандырды, ойын өсірді, сезімін тереңдетті – осыларды ұмытпаған жөн деп ойлаймыз. Бейімбеттің, Ғабиттің таптық мазмұндағы дүниелері, 1960-70 жылдардағы советтік тақырыптардағы шығармалар, қаншама қаламгерлердің идеология салқыны байқалатын бірақ көркемдігі кемел дүниелері қазақтың көркемдік танымын, ұлттың ойлау бейімін айғақтайтын туындылар екендігі сыналғаннан гөрі талданғаны дұрыс деген пікірдеміз. Рас, Қасым Аманжолов өмір сүрген дәуір бір саясаттың, бір идеологияның дәуірі болды десек те, ақын алдымен ұлтының ұланы, халқының үні. «Алаш» сөзін айтуға мүлде болмайтын, «қазақ» деген сөзді абайлап айтатын, айтсаң да советтік идеологиялық мазмұндағы оймен сабақтастырып айтатын заманда Қасым:



	Ей, тәкаппар дүние,

	Маған да бір қарашы!

	Танисың ба сен мені,

	Мен – қазақтың баласы!



	деп әлемге жар салды. Бұл сонау Сұлтанмахмұт, Мағжандардан кейінгі дәуірде қазақ поэзиясында айтылмай келе жатқан ұлтқа арналған үлкен сөз болатын. Алаштың ұрпағы ретіндегі Қасым ақынның дүниеге осылайша жар салуы – оның ақындық миссиясының бір тарауы іспетті еді.

	Қасым Аманжоловтың ақындық мұрат-мақсатын, суреткерлік миссиясын анық таңбалаған, көркем бейнелеген туынды, әлбетте, оның «Өзім туралы» атты әйгілі өлеңі. Бұл Қасым – тағдырды бейнелеген көлемді де күрделі лирикалық баян Абайдың «Өлсем орным қара жер», Мағжанның «Жан сөзі» сияқты классикалық туындыларымен мазмұндас, бәлкім деңгейлес дүние. Мұнда өмірге ақын болып келген адамның барша күдігі мен үміті, мынау жарық дүниеге айтар назы мен мұңы, өзегінен шыққан өлең-өнерге деген махаббаты мен құштарлығы соншалықты терең, соншалықты әсерлі айтылған. Бұл ғажайып туындыда ақын өмір сүрген аласапыран, аумалы-төкпелі дәуірдегі адам тағдыры (Арпалыс алақұйын заманалар, // Арбасып тұрып алды, мен нетемін), пенденің бұл өмірден көрген жақсылығы мен жамандығы (Кең жайдым құлашымды дүниеге, // Білдім мен қайғыра да, сүйіне де), адамның таусылмас арманы (Өмір жоқ түскен жерде бір арнаға, // Көп күттім, көп тіледім құмарлана. Қайтейін жетер емес қысқа өмірім, // Алыстан көрінгенмен мұнарлана) оқырманын бейжай қалдырмайды. Бұл жырдың басты идеялық өзегі ақын мен муза, өлеңнің мәңгілік сапары дер едік.



	Гүрілдеп жалын атқан кеудем-көрік,

	Сөз соғам құлашымды еркін керіп.

	Суарып шынықтырам күйге малып,

	Болсын деп әрі әдемі, әрі берік.



	Құя алман үгітілген балшық өлең,

	Көңілімде көл жасаман тамшыменен.

	Серінің семсеріндей сертке таққан,

	Өлеңнің өткірін бір алшы менен –



	деген Қасым ақын болып туған адамның асқақ бейнесін де, көңіл-күйін де, музаға адалдығын да шынайы жырмен шабыттана суреттеді. Қазақ поэзиясы тарихында өзінің жыры жөнінде осыншама тебіренген, осыншама өлеңін өбектеген алғашқы ақын, тегінде, Қасым болар. Бұл Қасым болып музаның құпиясына үңілген жалпы қазақ өлеңінің үлкен жаңалығы еді, ұлттық сөз өнеріміздің өлең қасиетін, сөз киесін тануға, бағалауға бетбұрыс жасауы да болатын-ды. Әлбетте, «Алты өлеңмен білдірдім әннің жайын» деген Абайдың «Мен жазбаймын өлеңді ермек үшін», «Өлсем орным қара жер сыз болмай ма», «Өлең – сөздің патшасы, сөз сарасы» өлеңдері жадымызда, бірақ хакім Абайдың аталған лирикалық шығармаларынан ұстаз ақынның өлеңге қояр биік талабы мен талғампаздығы байқалар еді, ал Қасымның бұл өлеңінде ақынның ішкі сыры, өзі тудырған өлмес сапары, музасының мәңгілігі жөнінде сыр ақтарылған, сонысымен де ХХ ғасыр ақыны бұл тақырыпта соны соқпақ, жаңа жолдың бастамашысы болды. Бұл идеялық жағынан да, эстетикалық жағынан да тұтас бағдарламалық сипаттағы өлеңде Қасымның ақындық миссиясы айқын аңғарылады. Барша өмірінің мәнін өлеңмен өзектестірген ақын:



	Өкінбен мен де бір күн өлемін деп,

	Өкінем ұқсата алмай келемін деп.

	Күніне жүз ойланып, мың толғанам,

	Өзіммен бірге өлмесін өлеңім деп...



	деп ақын-тағдырдың өлең-тағдырға күдігі мен үмітін білдіреді. Қандай да болсын саналы адам өзі таңдаған жолдың дұрыс-бұрыстығын ойламақ, сараламақ, бірде күдіктенбек, бірде үміттенбек. Ал аса үлкен ақындық қуат берген адам сол күдік пен үмітті өлеңге айналдырады. Біздің ойымызша, автордың осы ғажайып жырдағы негізгі айтпағы да осыған саяды. Мұнда ақын – өлең – өмір өзара селбесіп, сабақтасып Қасымның шығармашылық миссиясын барынша безбендейді:



	Барым да, бақытым да осы өлеңім,

	Жақыным, жүрегімнің досы өлеңі.

	Өмірге келгенім жоқ бостан-босқа,

	Мен қайтіп, босқа жасап, босқа өлемін.



	Міне, бұл бір ақынның, жалғыз Қасымның ғана жүрекжарды сыры емес, біздің ойымызша, өнер қонған барша адамның арманы, барлық ақынның мұраты. Осыны алғаш өлеңмен өрнектеген Қасым ақын. Бастауында Қасым тұрған осы сарын Мұқағалида, Төлегенде, Жұмекенде, Жұматайда, Есенғалида тағы басқа қаншама ақындарда бар. Өнердің мұраты – ізгілікті ұлықтау, ұлттың ойын тереңдету, сезімін ұштау, адамның жанына жылу, санасына шуақ төгу, халқының рухани көшін ілгерілету десек, осы қастерлі мақсат Қасымды айрықша толғандырған, ерекше ойландырған.

	Қасымның тұтас шығармашылығы, суреткерлік сапары – өлеңге қалтқысыз, адал, беріле қызмет еткен ақынның өнегелі тағдыры. Өлең өлкесіндегі, шамамен жиырма жылдай шығармашылық ғұмырында Қасым Аманжолов қазақ әдебиетіндегі өзінің қайталанбас тұлғасын жасады. Бұл оның ақындық миссиясын терең түсінген әрі орындап шыққан зор тұлғасы еді.



	Дүниеге келер әлі талай Қасым,

	Олар да бұл Қасымды бір байқасын,

	Өртке тиген дауылдай өлеңімді,

	Қасымның өзі емес деп кім айта алсын!



	деп жасын жырларымен өзіне мәңгілік ескерткіш соққан шайырдың «Шарлаған жолым жатыр жер бетінде...» деуі осы ақындық сапар – миссиясын терең ұғынуы болатын. Жалынды жүрек пен шынайы тілектен құйылған осы жырда Қасым – ақын да, Қасым – тағдыр да бар. Қасым есімін қазақ әдебиетінің, жалпы ұлттық мәдениетіміздің тарихында мәңгілік таңбалаған оның осы тұлғалық қасиеті, осы ақындық болмысы еді. Біз Қасым жөнінде сөз айтпақ болып, ақынның ғажайып жырларына оралып, оларды оқығанда оның ақындық тұлғасы өршіл өлеңінен асқақтап алдымыздан шығады. Заман тынысын, адам болмысын бейнелеген зор табиғи дарынның, бүгіндері аңызға айналған суреткердің мұрасы – Алаш сөзінің құдіреті жеткен аласармас биіктердің бірегейі. Қайшылығы мол, күрмеуі көп, қатал да қайырымды ХХ ғасыр қазақ деген халыққа алапат та әкелді, абырой да берді, азаттық та сыйлады. Қасым поэзиясы – ұлт тарихындағы осындай қайшылықты ғасырдың ең қиын шағының көркем куәсі, бедерлі бейнесі. Өмірде адамның рухани азаттығына, өнерде суреткерлік еркіндікке ұмтылған, нағыз ақындық тағдыр кешкен, сырлы сөздің мұраты мен сертіне жеткен «Аманжол – Рахымжанның Қасымының» асыл мұрасы бүгінгі азат елдің, тәуелсіз Алаш баласының бағалы да байтақ қазынасы. Қасым – халық пен өнер алдындағы өзінің миссиясын толығымен орындаған суреткер. Ал ұлы ақынды тану – бүгінгі және келер ұрпақтың парызы һәм миссиясы.





Ұлт күресі





«Алаштың» жолы





	Алаштың баласы бұл жолы

	болмаса, жақын арада өз тізгіні

	өзінде бөлек мемлекет болар.

	Әлихан Бөкейхан



	Қазақтың сан ғасырлық тарихының ең жарқын беттерін жазған Алаш қозғалысы – тарихи-саяси, айрықша құбылыс ретінде ұлтымыздың мәдени-рухани даму жолын жаңа арнаға бұрғаны сөзсіз. Өйткені, ол қазақ баласының саясат, мәдениет сатысына көтерілгендігін айғақтай отырып, ендігі жерде ұлт ретінде дербес өмір сүруге, өзге елдермен терезесі тең халық ретінде азат күн кешуге болатындығына әлеуметті сендіре алған жаңашыл қозғалыс еді. Қозғалыстың қарқындылығы мен жаңашылдығы – қазақ қоғамы үшін қиын-қыстау сол бір дүбірлі шақта азаттық ұранын салып, іс жүзінде бытыраңқылық пен мемлекеттік институттар қалыптаспаған сахара төсінде дербес мемлекет идеясын құруға бел шешіп кірісуінде еді. Алмағайып кезеңде амал тауып, халқының басын қосып, ертеңіне сендірген осындай ұлы топ бұғанға дейін болмағаны тарихтан белгілі. Олар сол тұста кездескен қиындықтардың барлығын жеңе білді, түпкі мақсатқа жету үшін, қандай да болмасын, замана сауалының оңтайлы шешімдерін таба білді. Алаш қозғалысы совет өкіметі тарапынан терістелгенімен, оның идеялары ұлтжанды азаматтардың жүрегі мен санасында өмір сүріп келді. Оның жарқын әрі бұлтартпас мысалы – тәуелсіздіктің қарсаңында Алаш идеясының қайтадан жаңа күшпен жаңғыруы. Ес жиып, етек жапқан бүгінгі күнде алаштық идея саналы қазақ баласын, елжанды қазақ азаматын қайтадан баурап алу үстінде. Мұның басты себебі, Алаш қозғалысының ең ұлы мақсаты – ұлттық тәуелсіз мемлекет құру идеясымен сабақтасып жатқанында еді. ХХ ғасырдың басында ұлтының теңдігі үшін қауымдасумен де, қаламмен де, қарумен де күреске түскен Алаш қайраткерлерінің пәрменді еңбегі Алаш баласының есінен еш кетпек емес. Оның дәлелі – тәуелсіз Қазақстанның барлық түкпіріндегі қазақ зиялы қауымының ісіндегі, ойындағы алашшылдық сана. Бұл алашшылдық сана уақыт жылжыған сайын қазіргі қазақ қоғамында тереңдей түссе, халқымыздың ұлттық өресі де биіктей бермек. Алаш зиялыларының қазақ даласында ұлттық идеяны негіздегені жөнінде Елбасы Н.Назарбаев өзінің «Тарих толқынында» кітабының «Алаш мұрасы және осы заман» атты тарауында: «ХХ ғасырдың басында ұлттық бірлікті нығайту идеясын алға тартқан рухани-зерделі игі жақсылар қазақтың ұлттық идеясын жасау міндетін өз мойнына алды. Олар қоғамның түрлі тарабынан шыққандар, әрі ең алдымен дәстүрлі дала ақсүйектерінің өкілдері еді. ХХ ғасырдың басындағы қазақ қоғамында зиялы қауым қалыптасуының ұрпақтар эстафетасы сияқты сипаты болғанын атап айтқан абзал» – деп көрсеткен болатын /1, 156/. Тәуелсіздік алған жылдардан бері қазақ қоғамында ұлттық идея жөнінде әңгіме басталып, ол толастар емес. Бұл заңды да. Заңды болатын себебі, ұзақ уақыт отарлық құрсауында қамалған, егемендігін енді орнықтырған, жаһандану алдында тұрған халықтың есті ұрпағы ұлтын ұйыстырар идея іздемек. Бұл жөнінде қазіргі қоғамда әрқилы көзқарастар өріс алып отырғаны мәлім. Осы орайда бұл мәселеге қатысты көрнекті алаштанушы М.Қойгелдиевтің мына бір пікірін келтіре кеткен жөн. Ғалым былай деп жазады: «Бізге бүгін жалпыұлттық деңгейде қорытындылап, жалпыұлттық деңгейде игерілген, яғни ұлттық дүниетаным мен ұстанымның іргетасы міндетін атқара алатын тарих қажет. Ал Алаш қозғалысы сол дүниетанымдық тарихтың өзегі. Өйткені Алаш – халқымызды бесігінде тербетіп, есейіп ат жалын тартып мінгенде бойына күш-қуат және сенім берген ұлттық идея. Алаш – ұлттың өзін бөлінбес тұтас жер, яғни территория ретінде сезінуі. Алаш – ұлттың аспан асты, жер үстінде өз орны бар ел ретінде өз еншісі мен үлесін анықтау харакеті»/2, /. Әлбетте, Алаш қозғалысы кезеңі мен бүгінгі кезеңнің өзіндік ерекшеліктері бар екендігін жақсы түсінеміз. Айтпағымыз, Алаш қайраткерлері ту еткен ұлттық сананы көтеру, одан туындайтын қазақтың тілі мен тарихын, өнері мен мәдениетін қазақ ұрпағының бойына сіңіру сияқты іргелі мәселеде Алаш зиялыларының сан-салалы мұрасынан, олардың ерен іс-қимылдарынан алар тағылым мол. Сондықтан да Алаш қозғалысына өткен дәуірдің тарихы ретінде ғана қарамай, оны бүгінгі заманымызбен үндес өміршең көзқарастар жиынтығы ретінде бағалап, яғни бүгінгі тәуелсіздік мұраттарымен сабақтасып жатқандығына мән беріп, одан өрісті өнеге, ғұмырлы ғибрат алғанымыз ләзім. Бұған мемлекеттік деңгейде де, зиялы қауым тарапынан да ерекше көңіл бөлінуі тиіс деп ойлаймыз. Сондай-ақ, Алаш қозғалысының қарқынды жүруіне ерекше еңбек сіңірген, тіпті оның дүниеге келуіне атсалысқан бірқатар тұлғалардың есімдері арагідік болмаса, өз деңгейінде айтылмай да, бағаланбай да келе жатқанына назар аударуымыз қажет.Өйткені, Алаш қозғалысы дегенде, көбінесе, біздің есімізге бірнеше белгілі қайраткерлерғана түседі. Алаш қозғалысымен бірге, мәселен, оның көрнекті қайраткерлері Уәлитхан Танашевтың, Жанша Сейдалиннің, Айдархан Тұрлыбаевтың, Ыбырайым Жайнақовтың, Асылбек Сейітовтің, Тел Жаманмұрыновтың, Аспандияр Кенжиннің, Базарбай Мәметовтің, Иман Әлімбековтің, Әлжан Байғориннің, Садық Аманжоловтың, Мұқыш Боштаевтың, Дәулетше Күсепқалиевтің, Ережеп Итбаевтың, Хамит Тоқтамышевтың, Сейілбек Жанайдаровтың, Нұрғали Ипмағамбетовтың, Әзімхан Кенесариннің, Сейдәзім Қадырбаевтардың да ұлт пен тарих алдындағы еңбектеріне лайықты баға беру, құрмет көрсету – біздің тарихи жадымыздың беріктігі мен азаматтық адалдығымыздың айғағы болмақ.Есімдері аталмаған қаншама азаматтар ХХ ғасыр басындағы отаршылдық қамытындағы халқы үшін бастарын бәйгеге тікті. Олар сол ерен істеріне марапат алмақ түгілі, жеке бастарына қауіп төндіріп алды. Советтің зымиян саясаты бастапқыдаыдырату мақсатында Алаш қайраткерлерін бауырына тартқан болып, диктатурасы күшейгенде оларды қуғын-сүргінге ұшыратты. Алаштың атымен ұлы іс бастаған оның қай тұлғасы да құрмет пен марапатқа әбден лайық. Біздің құрметіміз бен марапатымыздың белгісі – олардың ұлт алдындағы еңбектерін бағалау, оны ұрпақтың рухани уызына айналдыру. Бұл, түптеп келгенде, өзіміздің ұлттық санамызды қалыптастыру, ел алдындағы перзенттік парызымызды орындау, ұрпағымызға ұлағат дарыту болмақ.

	Еліміздің тәуелсіздігі тарихымызды түгендеуге, рухани болмысымызды бүтіндеуге кең мүмкіндік ашып отырған қазіргі кезеңде ұлт ретінде қалыптасу жолында бедерлене байқалған тарихи белестердің сыр-сипатын зерделеу барынша терең ғылыми ізденістерді қажет етуде. Әлбетте, бұл Алаш қозғалысын зерттеуге де тікелей қатысты. Айтулы қозғалысқа тек саяси-қоғамдық тұрғыдан ғана баға беру тарлық етеді. Қозғалыстың өз дәуіріндегі тарихи мәні айқындалып келеді дей отырып, оның рухани жаңғырығының дәйектей түсер тұстары мол. Мәселен, оны аса ірі рухани-мәдени құбылыс ретінде кешенді түрде қарастырып, осы құбылыстың әлеуметке, жеке тұлғаға ықпалын анықтаудың концептуальды жолдарын қарастырғанымыз абзал. Ең алдымен, Алаш қозғалысының қазақ баласына, адамға, тұлғаға, содан шығып, әлеуметке деген көзқарасын дәйектеуіміз керек. Алаш қайраткерлерінің, қаламгерлерінің еңбектерімен танысқанда, олардың ой-пікірлеріндегі гуманистік аңсарды аңғармау мүмкін емес. Әрбірден соң, қозғалыстың өзі – адамға, ұлтқа деген жанашырлықтан туған гуманистік әрекет. Ұлттың еркіндігі мен азаттығы, оны құрайтын жеке адамдардың бақыты мен теңдігі ұранын көтерген қозғалыс – білімі кемел, ой-өрісі кең, мәдениеті жоғары, адам мен қоғамның мәселелерін жетік білетін ұлтшыл ғана емес, гуманист азаматтардың белсенділігінен туғанына күмән келтірмесек, онда бұл тарихи-саяси құбылыстың діңгегі – елжандылық пен адамсүйгіштік екендігіне шүбә келтірмегеніміз жөн. Алаш қаламгерлері шығармашылығында қазақ әдебиетінде толымды түрде ана тақырыбы,әйел теңдігі мәселесі – басты тақырыптардың біріне айналды. Ізгілік пен адамгершілікке құрылған осы туындыларда гуманистік идеал, гуманистік ой алдыңғы қатарға шығып, ұлттың адамсүйгіштік қасиеттері бейнеленді.

	Қандай да болмасын халықтың ұзына бойғы тарихында гуманизм идеялары бір кезеңде алдыңғы қатарға шығып, ұлттың жаңғыру дәуірін жасайды. Бұл – батыстық ғылымда әлдеқашан дәйектелген, мойындалған құбылыс. Оны Еуропада «Ренессанс» деп атап, азаматтық тарихта да, әдебиет, өнер, мәдениет тарихында да арнайы тарау ретінде зерттеудің тұрақты нысанына айналған. ХІҮ ғасырда Италияда, ХҮ-ХҮІ ғасырларда Испанияда, Францияда, Голландияда, Португалияда т.б. Еуропа елдерінде кең қанат жайған Ренессанс Батысты жарық пен шуаққа қарай тартты.

	Қазақ ғылымында «Ренессанс» мәселесі жүйелі түрде зерттелінген емес. Бұл Жаңғыру немесе Қайта өрлеу құбылысының қазақ топырағындағы болмысы жөніндегі пікірлерде, біздің пайымдауымызша, осы құбылыстың туу негіздері, өрістеу арналары, дәстүрлері мәселелерін жіліктеуден гөрі, ренессанстық сыбағаны жекелеген тұлғаларға сыйлау жағы басым болып отыр. Ренессанс жеке бір адам шығармашылығының жемісі емес, ол – тұтас шоғыр еңбегінің табысты нәтижесі. Қазақ Ренессансының басы Абай екендігі академик С.Қасқабасовтың «Абай поэзиясының ренессанстық сипаты» атты мақаласында ғылыми тереңдікпен дәлелденген. Ең данышпан қазақ бастауында тұрған ұлы гуманистік аңсарды дамытқан, нағыз ренессанстық деңгейге жеткізген – Алаш қайраткерлері. Қазақ баласына Абайды ең алғаш таныстырған да Алаш зиялылары, Алаштың Әлиханы, Ахметі, Міржақыбы. Елі мен жерінің тәуелсіздігі жолында іздене отырып, сол күрес жолында Алаш зиялылары өздерін де, өз замандастарын да, өзінен кейінгілерді де қайраткерлік жағынан да, қаламгерлік жағынан да дайындады, жетілдірді деуге болады. Алаштың ренессанстық сипаты Ұлы ұлтшылдық дәуір ғана туғыза алатын Әлихан, Ахмет, Міржақып, Мұстафа, Халел, Мұхаметжан, Жанша, Ғалел, Әлімхан т.б. қайраткерлерді, Жүсіпбек, Мағжан, Сұлтанмахмұт, Мұхтар сияқты алып талант иелерін қалыптастырды. Бұл ұлтшылдық адамсүйгіштік, отансүйгіштік сезімдерінен ой мен іске айналған табиғи талпыныс болатын. Яғни, Алаш қайраткерлерінің ұлтшылдығы өз дәуірі туғызған, қазақ ұлтының алдына сол дәуірдің өзі қойған сауалдарға пікір жүзінде де, әрекет барысында да берген жауабы еді. Бұл жөнінде Мәннан Тұрғанбайұлы былай деп осы құбылыстың сырын толық жеткізе алған: «Қазақ қатарға кіріп жұрт болсын деген кісі тәрбиенің жолынан айрылмасқа керек, әуелі қазаққа өзінің кім екенін, адамшылық құқығын білдіруге, онан соң жақын ағайын, туғандарын сүйгізіп, міндетсіз қызмет қылдыруға, онан соң Отанын танытып, жақсы көргізуге, ұлт жұмысы, жұрт намысы деген сөзді тоқып көңіліне кіргізуге, сонан соң дүниедегі барлық адам баласы бауыр екенін білдіріп, көпшіл адамды сүйгіш қылуға тырысу керек. Ұлтшылдық(ты), кісішілдікті айыра білмеген, бас пайдасынан басқаны ойына алмаған, дін хұқымі шариғатқа бас иіп іске асырмаған, әдебиеттен жырақ жатқан қазақ секілді жұртты салғаннан көпшіл қылам демей, әуелі ұлтшыл қылу керек». Осы тұста жазылған көркемдік бағыты жағынан ағартушылық, сыншыл реализм, сентиментализм, романтизм шегінде туған өлеңдер мен поэмалар, әңгімелер, алғашқы қазақ романдары Абайдың «Адамзаттың бәрін сүй бауырым деп...»/3,58/ деген ұлы гуманистік декларациясын жалғастырған, оны жаңа ұлт-азаттық мазмұнмен өрістеткен көркем дүниелер болды. Олардың негізгі арқауында адамның ішкі жан дүниесі бейнеле отырып, оның күйзелісіне рақыммен қараған шынайы адамсүйгіштік пафос жатты. Алаш зиялыларының гуманизмі – олардың қайраткерлік әрекеттерінің де өзегі еді. Мұндай гуманизм болмаса, олар ұлт тағдыры жолындағы жанкештілік әрекеттерге де бармас еді. Алаш қайраткерлерінің осы тұстағы ұлт мүддесі жолындағы әрекеті мен мақсатына беріктігін шынайы әрі терең көрсеткен «Қалам қайраткерлері жайынан» мақаласында А.Байтұрсынұлы дәуір куәгерінің көзімен былай деп жазады:

	«...қазақ қалам қайраткерлері қаламын ұлтының ауырын жеңілту, ауырын азайту жолына жұмсамасқа мүмкін емес: кемшілік көрген жұрттан туып, кемшіліктен құтқаруды мақсат етіп, ылғи сол жолда жұмыс қылған қазақ қалам қайраткерлері жұртшыл, ұлтшыл, яғни халқына жаны ашитын, халқының жаны ауырғанда жаны бірге күйзелетін, бауырмал болмасқа тағы мүмкін емес» /4, / Ахаңның айтып отырғаны адам баласының өз ұлтының тағдырына деген табиғи жанашырлығы, адамгершілігі. Осыны советтің оспадар саясаты бейнебір адамға тән емес теріс әрекет ретінде бағалады. Ар білімін насихаттаған Шәкәрім қажының, «Адамдық диқаншысы» болған Ахаңдар тобының ұлы гуманизмін көруге советтік саяз саясаттың өресі де жетпеді, бағыты да келіспеді.

	Алаш қозғалысының – қазақтың Жаңғыру дәуірі болғандығын, оның елім деген, жұртым деген азаматтардың басын қосқандығымен де дәлелдеуге болады. Абылай заманында сыртқы жаудың қауіп-қатерінен басы қосылған қазақ, Кенесары, Махамбет, Абай дәуірінде «Бас-басына би болған» қазақ Алаш тұсында бас біріктірді, ой біріктірді, қимыл біріктірді. Оның негізінде Отанына, сол Отанының ұрпағына деген ұлы жанашырлық жатты. Бұл нағыз Ренессанстың тамыры боларлық гуманизм еді. Алаш қозғалысының қазақ Ренессансы болғандығына бұл құбылыстың мәнінен бейхабар адам ғана келіспейді. Алаш қозғалысын Ренессанс ету – біздің қалауымыз бен еркіміз емес. Ақиқаты солай. Алаш қозғалысын ренессанстық құбылыс ретінде профессор Д.Қамзабекұлы «Алаш және әдебиет» монографиясында қарастырған болатын. Қазіргі кезеңде Алаш қозғалысының ренессанстық сипаты қазақ ғылымы шұғылданатын іргелі мәселеге айналуы тиіс деп ойлаймыз.

	Алаш қозғалысына, одан туындаған Алаш партиясына, Алашорда үкіметіне баға бергенде біз мына мәселеге де көңіл аударуымыз керек сияқты. Патшалық Ресейдің үш генерал-губернаторлығына, қазақтың үш жүзіне бөлініп өмір сүріп жатқан алып даланың оқыған азаматтары ұлт тарихында тұңғыш рет тізе қосып, бір жағадан бас, бір жеңнен қол шығарып, туған жұртының азаттығы үшін саяси жолда бас біріктірді. Батысы Бөкей Ордасынан шығысы Жайсаңға дейінгі, солтүстігі Омбыдан оңтүстігі Ташкенге дейінгі аралықтағы ұлтын ерекше сүйетін, оған шын жаны ашитын қазақтар Алаш ұранының астынан табылды. Мұндай саяси-қоғамдық мәндегі ұлы істе ұйысу – ілгерідегі ғасырларды қоспағанда, тіпті берідегі Шоқан мен Абай заманында да болған емес. Яғни, Алаш қозғалысы дәуірі – қазақтың ұлт ретінде бірігу, тұтасу, етене араласу дәуірі болды. Бұл – ерекше бағаға ие боларлық айрықша жағдай. Оған Қазақстанның төрт түкпірінің барлығын қамтыған облыстық, уездік, болыстық қазақ сиездері, Алаш бағытын қолдаған ірілі-ұсақты басқосулар, жер-жерде құрылған қазақ комитеттері мен бөлімдері куә.

	Бұл біріктіру, тұтастыру үдерісі қиындықпен жүрді. Алаш қозғалысы тарих сахнасына шыққанда 1867-1868 жылдардағы жаңа низамнан кейін бүкіл қазақ даласында отаршылдардың бөліп алып билеу саясатының әбден күш алған кезеңі еді. Оған жергілікті аймақтардағы орыс шенеуніктері мен әскерилерінің бір қазақты ру-руға бөліп, болыстыққа таластыруы, ең шұрайлы жерлерге келімсектерді орналастыруы сияқты ұлттың ұйысуына кедергі келтірер отаршылдардың жоспарланған саяси-әлеуметтік шараларын қосыңыз. Міне, осы отарлық саясат, бір жағынан, Алаш қозғалысының өзін соған қарсылық ретінде дүниеге әкелсе, екінші жағынан, оның кеңінен өрістеуіне де үлкен бөгесін болып келді. Бұл Алаш қозғалысының басында тұрған азаматтардан жан-жақты білімді, ерен ерікті, мұқалмас қайратты талап етті. Алаш қайраткерлері осы үлкен сынды абыроймен орындай алды. Өз заманының мүмкіндіктері ауқымында олар ұлттық мұратты ту етіп, қазақ даласын Алаш рухына бөледі. Кешегі Кенесары заманында басылған кеуде мен еңсені көтерді. Отаршылдардың арбауындағы ұйқылы елді оятты. Сөйтіп, елді бірлікке шақырды, халықты еркіндікке сендіре алды. Бұл нағыз ұлттық жаңғыруды туғызған ұлы істер толқыны еді.

	Алаш жетекшілерінің ұлт-азаттық ұрандары сол дәуірдің оқыған талапты, талантты жастарын баурап алды. Туған халқының халін сезіп, біліп өскен өрелі жас буын өкілдері ұлт-азаттық қозғалысы қайраткерлерінің идеяларын қолдап, солармен бірге қимыл жасады. Қозғалысқа қатысты құжаттардан Алаш қайраткерлерінің оларды іске жұмылдырып, қажет жерінде тиісті тапсырмалар беріп отырғандығын байқауға болады. Алаш қозғалысына қатысқан 17-25 жас аралығындағы жастардың ішінен кейін көптеген мемлекет, қоғам қайраткерлері, ақын-жазушылар, ғалымдар шыққаны белгілі. Айталық, М.Жұмабаев, С.Торайғыров, М.Әуезов, С.Қожанов, С.Сәдуақасов, Қ.Сәтпаев сияқты аса көрнекті есімдердің азаматтық, шығармашылықтұлғасы Алаш қозғалысы тұсында қалыптасқаны белгілі.

	Алаш қозғалысы – бір жылдың немесе екі-үш жылдың жемісі емес, өзінің бастау көздерін 1917 жылдан әлдеқайда бұрын алатын ішкі эволюциялық жолы бар дайындалған, пісіп-жетілген ұлы қозғалыс еді.Оны Алаш тарихын зерттеген зиялы қауым өкілдері айтып жүр. Алаш қозғалысының басталу кезеңі жөнінде әңгіме болғанда, көбінесе, 1905 жылы Қоянды жәрмеңкесінде дүниеге келген Қарқаралы құзырхаты айтылады. Біздің ойымызша да, Алаш қозғалысының өріс алуы осы тұстан басталады. Оның саяси-тарихи себептері ретінде, ең алдымен, осы тарихи кезеңде ұлт мәселесін көтере алатын, оны қалың бұқараға жеткізе алатын ұлттық зиялы қауымның қалыптаса бастағандығын айтамыз. Сондай-ақ оған Ресейдегі буржуазиялық төңкерісті, патша манифесін қосып айтуға болады. Ал жалпы қазақтың басын қосу, сол үшін сиез ашу, белгілі бір ұйым құру мәселесіне келсек, онда бұл мәселеде қазақ өкілдері қатысқан 1905-1906 жылдардағы Бүкілресейлік бірінші-үшінші мұсылман сиездерін, 1906-1907 жылдары Ресейдің бірінші-екінші мемлекеттік думаларына Ә.Бөкейханның, А.Бірімжановтың, А.Қалменовтың, Б.Қаратаевтың, М.Тынышбаевтың, Б.Құлмановтың, Ш.Қосшығұлұлының т.б. қазақтардың сайланғандығын айтуға болады. Міне, осы топ және оған қосылған алдыңғы қатарлы қазақ оқығандары қауымдасып, ортақ мүдде төңірегіне шоғырланды. Осы арада 1905 жылдың желтоқсан айында Орал қаласында Ә.Бөкейхан, Ж.Сейдалин, Б.Қаратаев, Б.Сыртанов, Х.Досмұхамедұлы, М.Тынышбаевтардың қатысуымен болған бес облыс қазақтарының сиезін айтып өткен жөн. Әрине, бұл сиез, кейінірек өткен сиездер сияқты, іргелі мәселелер көтермесе де, қазақ зиялыларының топтаса алатын мүмкіндігін көрсете алған ең алғашқы басқосу болатын. Ал елдің басын қосып, халықтың мұң-мұқтажын айтуға тиісті және оны шешудің жолдарын айқындамақ сиез ашу мәселесі, әсіресе, 1913 жылдан бастап жүйелі түрде көтеріле бастағандығын байқаймыз. Тарихи деректерге сүйенсек, патша жандармериясының ақпарат хаттарында сиез өткізудің бастамашылары ретінде Жанша Сейдалин, Райымжан Марсеков, Бақытжан Қаратаев, Барлыбек Сыртанов көрсетіледі. Осындай бірнеше құжатта сиезді ұйымдастырушы ретінде Жанша Сейдалиннің есімі жиі кездеседі. 1913 жылы «Айқап» журналында сиез шақыру жөнінде Ж.Сейдалин «Азып-тозып кетпеске не амал бар?» атты үндеу іспетті хатын жариялайды. Бұл хатта сиез шақыру мәселесінде Б.Қаратаевтан, Б.Құлмановтан, Ә.Бөкейханнан, А.Байтұрсынұлынан, Р.Марсековтен, М.Тынышбаевтан, С.Лапиннен, Х.Досмұхамедұлынан, Ә.Алдияровтан, М.Сералиннен, Жанайдаровтан, М.Дулатовтан, Б.Есмахановтан, З.Сейдалиннен, Б.Сыртановтан, Ж.Ақпаевтан хат күтетінін жазады. Ж.Сейдалиннің бұл хатына Ә.Бөкейхан ашық хат түрінде жауап жазады. Ол хатын: ««Айқапқа» Жиһанша мырза хат жазып отыр. Қазақ баласы бас қосса, қазақ жұмысы жақсы орынға барар еді дейді. Қазақ баласы бас қосып, шаруа, жұрт пайдасын сөйлеп, іс қылып тырбанса, бірте-бірте қазақ баласы ілгері басуға басқыш табылар еді деп біз де ойлаймыз» – деп бастап, сиездің қажеттілігін дәлелдей келе: «Тірі болсам, хан баласында қазақтың хақысы бар еді, қазаққа қызмет қылмай қоймаймын» деген сертті сөздерімен хатын аяқтайды. Міне, осы жылдан бастап пікір жүзінде көтеріле бастаған жалпықазақ сиезін ашу мәселесі 1917 жылға дейін жалғасты. Өйткені, патшалық Ресейдің отаршылдық қатал саясаты қазақ зиялыларының бұл мақсатын іске асырмай келді. Оны жүзеге асырудың сәті Ақпан төңкерісінен кейін ғана мүмкін болды. Орыс патшасы тағынан түскен төңкерістен кейін Қазақстанның әр түкпірінде қазақ азаматтық комитеттері құрыла бастады. Оның жұмыс істеуіне Уақытша үкімет комиссарларының оң ықпалы тиді. Мәселен, Ә.Бөкейханның Уақытша үкіметтің Торғай облыстық комиссары болуы, М.Тынышбаевтың Уақытша үкіметтің Түркістан комитетінің мүшесі болуы. Аталған жылдың сәуір-мамыр айларында Торғай, Жетісу, Орал, Омбы, Семей қалаларында облыстық қазақ сиездері өтті. Бұл облыстық сиездер ұлт-азаттық қозғалыстың қарқын алуына ықпал ете отырып, шілде айында өткен бірінші жалпықазақ сиезін дайындады. 1917 жылдың 21-26 шілдесі аралығында өткен бұл сиез мемлекеттік құрылыс, саяси партия, Құрылтай жиналысына, Мұсылмандар кеңесіне депутаттар сайлау, партия бағдарламасын дайындау мәселелерін көтерді. Біздің ойымызша, сиездің басты маңыздылығы – хандық дәуірден кейін барша қазақтың бас көтерер көрнекті тұлғаларын біріктіріп, ірі елдік мәселелерді шешуде олардың бірлік жолынан табылатындығын дәлелдеген сенім шарасы болуында да еді.

	1917 жылдың 5-13 желтоқсанында өткен екінші сиез қазақ автономиясын жариялады, халық кеңесін сайлады, Алашорда үкіметінің төрағалығына демократиялық, баламалы жолмен Әлихан Бөкейхан сайланды. Алаш қозғалысы, ендігі жерде саяси күшке, қолында билігі бар үкіметке айналды. Бұл аз уақыт болса да империя құрсауынан шыққан халықтың өз мемлекеттілігін қалыптастыруға жасаған тарихи қадамы болатын. Осы кезеңдегі тарихи құжаттардан, баспасөз материалдарынан жалпы қазақ қоғамының Алаш идеясына тартылғанын, Алаш үкіметін қолдағанын аңғаруға болады.

	Қозғалыстың өрістеуіне ислам дінінің маңызы ерекше болғандығын ұмытпауымыз қажет. Алаш қайраткерлерінің имандылығы мен кісілік қасиеттері – олардың ең алдымен мұсылманша тәрбие, білім алғанынан дарыған табиғи қасиет. Ұлт-азаттық күрестің ішінде ислам дінінің көптеген ірі өкілдері болды. Сондай-ақ, қозғалыстың қарқынды жүруіне, зиялылардың бас біріктіруіне Мұсылман сиездерінің, Мұсылман фракциясының, «Шура-и-ислам» сияқты қоғамдық-саяси ұйымның рөлдері айрықша байқалды. Бірінші, екінші жалпықазақ сиездерінде дін мәселесі күн тәртібіндегі басты мәселелердің бірі болды. «Алаш» партиясы бағдарламасына дін ісі жеке тарау ретінде енгізілген болатын. Сонымен бірге, дін бірлігі сол тұста қазақ, татар, башқұрт, қырғыз, әзірбайжан т.б. ұлттардан шыққан елшіл қайраткерлердің ортақ мүдде тұрғысынан серіктесіп, өзара байланыста болуларына, ұлт тәуелсіздігі мәселесі төңірегінде ұйымдасуларына айтулы ықпал жасады.

	Алаш құбылысы – сол тұстағы қазақ қоғамының барлық жағын қамтыған салалы, саралы құбылыс. Бұл құбылыс, сондай-ақ, қазақ өмірінің өткенін безбендеуге ден қойған, бүгінгісін таразыға салған және болашаққа бағыт айқындаған, тәуелсіздікті ғана мұрат еткен қасиетті құбылыс. Алаш қозғалысы сол тұстағы қазақтың саясат, әдебиет, өнер қайраткерлерін, дінбасыларын, оқымыстыларын, бақуатты азаматтарын медицина, техника, ауыл шаруашылығы, экономика, заң, әскери салалардағы мамандарынтоптастыра отырып, өздері өмір сүрген тарихи-қоғамдық болмысқа реформа жасауды мықтап қолға алған, жігері мен сенімі жеткілікті, бағдарламасы айқын, мақсаты зор қозғалыс болатын.

	Қоғамдық һәм саяси құбылыс ретінде қазақ ұлтшылдығы осы Алаш қозғалысының тұсында туып қалыптасты. Қазақ ұлтшылдығының дүниеге келуіне біріншіден, орыс отаршылдығы қозғаушы күш болса, екіншіден, ұлт оқығандарының ұлттық сана-сезімдерінің оянуы мен қалыптасуы басты себептер болғаны баршамызға белгілі. Арыда жыраулар кезеңінен Абай дәуіріне дейін жалғасқан елшілдік, халықшылдық ұрандары ХХ ғасыр басында жаңа мазмұнға ие болды. Сөйтіп, ғасыр басындағы қазақ тағдырына байланысты барлық рухани, саяси мазмұндағы ұрандар, шаралар ең басты бір мұратқа – ұлт мұратына негізделді. Қазақ ұлтшылдығының басында оның көсемдері Әлихан Нұрмұхамедұлы Бөкейхан мен Ахмет Байтұрсынұлы тұрды. Әлекең – қазақ ұлтшылдығының саяси көсемі болса, Ахаң – қазақ ұлтшылдығының рухани көсемі болды. Алаштың осы басты екі тұлғасына Міржақып Дулатұлы серік болса, кейінірек Мұхамеджан Тынышбайұлы, Ғұмар Қараш, Жанша Досмұхамедұлы, Халел Досмұхамедұлы, Мұстафа Шоқай, Бақтыгерей Құлманов, Айдархан Тұрлыбаев, Уәлитхан Танашев, Мәннән Тұрғанбайұлы және тағы да басқа қаншама оқыған азаматтар қосылды. Соның нәтижесінде, ХХ ғасыр басындағы ұлттық тарихымыз отаршылдыққа қарсылықты ұлтшылдық ұранымен өтті.

	Алаш қозғалысының көпжылдық тарихында және облыстық, жалпықазақ сиездерінде Алашорда үкіметінің жұмысында үнемі басты назарда болған мәселенің бірі – жер мәселесі. Оны Алаш көсемдері өте жақсы түсінген болатын. Айталық, сол дәуірде Ә.Бөкейхан: «Жер мәселесі – өмір сүру мәселесінің ең зоры» деген болатын. Бірінші жалпықазақ сиезінің қаулысында:

	«Қазақ халқы өзіне еншілі жерге орнығып болғанша қазақ жері ешкімге берілмесін» делінсе,бұл «Алаш» партиясының бағдарламасында:

	«Учредительное собрание негізгі закон жасағанда жер сыбағасы алдымен жергілікті жұртқа берілсін деу; қазақ жер сыбағасын отырған жерлерден алып орнасқанша, қазақ жеріне ауған мұжық келмеу» делініп бекітіле түсті. Ашашорда үкіметі автономия жариялай отырып, оның бірінші бабында: «Бөкей елі, Орал, Торғай, Ақмола, Семей, Жетісу, Сырдария облыстары, Ферғана, Самарқанд облыстарындағы һәм Әмудария бөлімдеріндегі қазақ уездері, Закаспий облысындағы һәм Алтай губерниясындағы іргелес облыстардың жері бірыңғай, іргелі халқы қазақ-қырғыз қаны, тұрмысы, тілі бір болғандықтан, өз алдына ұлттық, жерлі автономия құруға...» деп жер тұтастығын басты мәселе ретінде бекітті /5, 477 / Алашорда үкіметі 1918 жылы 24 маусымда «Алаш автономиясының жерінде жер пайдалану туралы Уақытша Ереже» өзінің мазмұны мен пәрмені жағынан маңызды құжаттардың бірі болды. 11 баптан тұратын бұл Ережеде жерді пайдаланудың негізгі тәртібі көрсетілді. Алаш қозғалысының, Алашорда жетекшілерінің аса ірі тарихи еңбегі қазақ жерін сақтап қалуымен байланысты. Осы күнгі Қазақстан Республикасы жерінің тұтастығы мен сақталып қалуында Алаш қайраткерлерінің орасан зор еңбегі жатыр. Олардың кеңес үкіметінің басшыларымен келіссөздері, әсіресе, А.Байтұрсынұлының осы бағыттағы қажырлы еңбегі кейін, Қазақ автономиялық советтік социалистік республикасын құру кезінде осы автономияның аумағын белгілеуде шешуші маңызға ие болды.

	Қозғалыстың өрістеуіне ақын-жазушылардың қаламгерлік те, қайраткерлік те үлестері айрықша болды. Біздің ойымызша, Алаш қозғалысы дәуірі – ұлттық жазба әдебиетінің тарихындағы ерекше жылдар. Қазақтың жазба әдебиетінің өмірге келуінің бастапқы кезеңі Абай заманымен байланысты болғанымен, оның буыны бекіп, бұғанасы қатуы ХХ ғасырдың алғашқы онжылдықтарына келеді. ХІХ ғасырдың екінші жартысындағы жазба әдебиетке Ыбырай Алтынсарин, Абай, Шәкәрім, Мәшһүр-Жүсіп Көпейұлы, Нарманбет Орманбетұлы т.б. кейбір жекеленген әдебиет өкілдерінің шығармашылығы мысал бола алса, келесі ғасырдың басында жазба әдебиет өкілдерінің саны еселеп артты. Жазба әдебиеттің жарық көретін қалыптары – баспасөз, кітап басу ісінің дамуыжазба әдебиетті өркендете түсті. Ендігі жерде әдебиет оқырманға арнала бастады. «Айқап» журналы, «Қазақ» т.б. газеттер көркем ойды мыңдаған оқырманға жеткізушіге айналды. Үшіншіден, көркем проза, драма, әдеби сын үлгілері туып қалыптасты. Әдеби сынның қалыптасуы, оның шығармаға, әдеби мұраға, әдеби процеске баға беруі – жазба әдебиеттің есейе бастағандығының айғағы болды. Абай шығармаларының тұңғыш жинағының жарық көруі – жазба әдебиеттің қалыптасуына игі ықпал етсе, Міржақыптың «Оян, қазағы!», Ахаңның «Масасы» әдебиеттегі ұлтшылдық, елшілдік ұрандарды күшейтті. Сөйтіп, бұл жаңашыл дәстүрді Жүсіпбек, Мағжан, Сұлтанмахмұт, Мұхтар, Бейімбет секілді жас дарындар соны көркемдік сапада, тың қырынан жалғастырып әкетті. Соның нәтижесінде, Алаштың қалам қайраткерлері қазақтың тұңғыш романдары мен драмалық шығармаларын, алғашқы әдеби-сын мақалаларын дүниеге келтірді. Қазақтың сөз өнерін жанрлық жағынан да, идеялық-көркемдік жағынан да байытып, жазба әдебиетін қалыптастырды. Шамасы он-он бес жылдың ішінде Алаш қаламгерлерінің ерен қабілеті, ұлтына деген ерекше махаббаты, туған жұртының бүгінгісіне көңілі толмаған күдігі мен азат болашағына сенген үміті кейінгілерге үлгі боларлық әдеби туындыларды өмірге әкелді. Алаш ұранды әдебиеттің беті мен екпіні, бағыты мен мазмұны Ахаң бастаған қазақ ақын-жазушыларының ұсталып кеткен кезеңіне дейін, яғни 1920 жылдардың соңына дейін жалғасты. Сол екпін, сол бет, сол бағыт қашанда ұлтына перзенттік сүйіспеншілігі мен адалдығын сақтаған қаламгерлердің шығармашылығында баяу болса да қан тамырындай бүлк-бүлк соғып жатты. Алаштық саралы жолдан ауытқыған советтік әдебиет әсіре қызылдың тез оңатынын сезбестен, адамға емес, саясатқа қолбалалық, құлдық сапарын айғай-шумен, беттен алумен бастап, бір кісінің ғұмырындай ғана өмір кешті.Әуелден таза, әуелден көркем, әуелден адамға, ұлтқа деген жанашырлық пен ізгілікке, шуақ пен мейірімге толы «Алаш әдебиеті» аталатын алып бәйтерек қайта жаңғырып, ізгілік тұқымдарын шаша бастады. Ендігі жерде қазақ баласы жасағанынша жасайтын оның байтақ та баянды мәңгілік өнегелі сапары басталды.

	Қандай ұлттың болмасын мәдени деңгейін көрсететін факторлардың бірі – театр өнерімен байланысты екендігі мәлім. Бұл жолда да Алаш зиялылары «тұңғыш деген» атаққа ие. Айталық, Б.Серкебаев, М.Әуезов, Ж.Аймауытов қазақтың алғашқы драмалық шығармаларын жазса, М.Әуезовтің «Еңлік-Кебегі» тұңғыш театрлық қойылым болғаны белгілі. Ал, Қ.Кемеңгерұлының «Алтын сақина» пьесасымен мемлекеттік ұлт театры тұңғыш шымылдығын ашқан болатын. Жалпы өз заманында Алаш өкілдері ұлт мәдениетін, өнерін танытуға, насихаттауға қатысты бірқатар тағылымды шаралар атқарды.

	Алаш қайраткерлерінің тіл саласындағы тағылымын биік бір асқарға теңесе болғандай. Сол асудың төңірегінде Алаш зиялыларының қазақ тілін дамытудағы еңбектерін ерекше бөле-жара айтуға болады. Алаш зиялыларының дербес мемлекеттілікке ұмтылыстарында қазақ тілінің мәртебесі туралы да ойлар менмұндалап тұрды. Оны олардың сол тұста жазған мақалаларынан және А.Байтұрсынұлының, С.Сәдуақасұлының Оқу комиссариатында басшылық еткен кезіндегі іс-қимылдарынан аңғаруға болады. Тіл – ұлт руханиятының негізгі өзегі екендігі де Алаш зиялыларының қоғамдық ойларынан және көркем шығармашылығынан көрініп жатты. Тілдің қоғамдағы орны мен рөлі жөніндегі қисынды пікірлер Ахаң бастаған алашшылдардың мақалаларынан көрініп жатты. Сондай-ақ, туған тіл тақырыбы ұлтты ұйыстырушы, халықтың төл болмысын айқындаушы фактор ретінде қазақ поэзиясында, әсіресе, М.Жұмабаев, С.Торайғыров өлеңдерінде ерекше леппен жырлана бастады.

	Абай заманында өмірге келіп, өркен жая бастаған жазба әдебиеттің нағыз бағбаншылары Алаш ұранды әдебиет өкілдері болды. А.Байтұрсынұлы, М.Дулатов, Ғ.Қараш, Ж.Аймауытов, М.Жұмабаев, С.Торайғыров, М.Әуезов, Қ.Кемеңгерұлы, Б.Күлеев т.б. Алаш қозғалысының белді, белсенді мүшелері қазақтың жазба әдебиетін тақырыптық-идеялық, жанрлық, көркемдік тұрғыдан байытты, кеңітті. Яғни, негізінен ауызша айтылып, тыңдалып жүрген көркем сөз үлгілері хатқа түсіп, жазу түрінде газет, кітап беттеріне көше бастады. Бұл әдебиеттің өмір сүру, таралу типін ғана өзгертіп қоймай, ең бастысы, жазудың мәдениетін арттырды. Көркем ойды жеткізудің тілдегі стилистикалық мүмкіндіктерін еселеді. Соған орай жаңа көркем түрлер пайда болды, тың сөз тіркестері мен сөйлемдер жасалды. Жазба әдебиет үлгілері дайындықпен, қажетті материалдар жинаумен, ұзақ толғанумен жазылатын дүниелер болғандықтан, мұнда ұлт тілінің барлық байлығы мен бейнелілігін сарқа пайдалануға зор мүмкіншіліктер туды. Туған тілінің осы мүмкіншіліктерін тумысынан талантты, ұлтына ұлы махаббаттары табиғи Алаш ұландары ұтымды пайдалана алды. Сөйтіп, қандай да бір қасаңдықтан ада, адами құндылықтарды ту еткен, халқының халіне, ұлтының ұйысуына зерек ой, адал ниетпен көмкерілген көркем туындылар дүниеге келді. Бұл «Алаш әдебиеті» деп аталатын жаңа әдеби дәуірдің бастапқы кезеңдерінде ұраншылдық, насихатшылдық басым болғанымен, шамамен жас дарындар Ж.Аймауытов, М.Жұмабаев, М.Әуезовтердің шығармалары жазыла, жарық көре бастаған тұстан бері қарай көркемдігі кемел дүниелер бой көрсете бастады. Осы эволюциялық жол – Алаш әдебиетінің тез өсіп, жедел жылдамдықтармен ілгерілегенін көрсетеді. Оның мысалы, «Оян, қазақ!» пен «Батыр Баян», «Қорғансыздың күні», «Ақбілек» аралықтары.

	Қазақтың жазба әдеби тіліндегі публицистикалық стильдің қалыптасуы 1905-1918 жылдар аралығында баспасөз құралдарының көбейе түсуімен түсіндірілетіндігі белгілі. Осы тұстағы баспасөз беттерінен тіліміздегі публицистикалық стильдің қалыптаса бастағанын көреміз. «Қазақ», «Сарыарқа», «Бірлік туы», «Алаш», «Жас азамат» газеттерінен және «Айқап» журналынан т.б. баспасөз құралдарынан қазақ сөзінің қоғамдық-әлеуметтік саланың әртүрін көрсететін лексиканың стильдік реңктерге ие бола бастағанын байқаймыз. Осы баспасөз беттерінде саяси-қоғамдық лексикамен бірге, мәселен, жаңа мазмұндағы салтанатты стильдің де ерекше үлгілерін аңғарамыз.

	Алаш қозғалысы қазақтың жазба тіліндегі құжат тілінің де белгілі бір қалыптарын түзді. Айталық, уездік, облыстық, жалпықазақ сиездерінің хаттамалары, қаулылары, «Алаш» партиясының бағдарламасы, қатынас хаттары құжат тілінің жаңа бағыттағы лексикасын қалыптастырды. Бұған қоса, Алаш қозғалысы дәуірінде эпистолярлық жанрдың қауырт дамығанын әбден аңғаруға болады. Ә.Бөкейханның, А.Байтұрсынұлының, М.Шоқайдың, М.Тынышбаевтың, Ж.Сейдалиннің, Х.Досмұхамедұлының, М.Дулатовтың т.б. хаттары осы жанрдың тарихындағы үздік үлгілер.

	Жазба әдебиетіміздің тарихындағы алаштық кезеңді зерттеуде қазақ лексикасының зор мүмкіндіктерін айқындайтын мысалдар жеткілікті. Сөз қолдану, ұғымды беру, тың сөз тіркестерін жасау – олардың ұлттық ойлау жүйесін, сондай-ақ Батыс пен Шығыс ілімін ізденгіштікпен зерделегенін байқатады. Алаш қайраткерлері мен қаламгерлерінің бұл жоралы жолы із-түссіз кеткен жоқ. Оның тамаша дәстүрлері өзінен соңғы сырты советшіл әдебиеттен көрініс тауып жатты. Бұл да зерттелуін қалап тұрған үлкен тақырыптың бірі.

	Алаш қозғалысын қазақ руханиятындағы тағылымды орасан құбылыс болды десек, соның бір парасы – қазақ әдеби тілінің жаңа сатыға көтерілуімен сабақтас.

	Қазақ қоғамының оянуына, сілкінуіне сол кезеңдегі қазақ баспасөзі өлшеусіз үлес қосты. Бұл қатарда ұлттық қозғалыстың серпінді болуына, қарқынды өрістеуіне зор ықпал жасаған «Қазақ» газеті алдымен аталады. Ахаң басында тұрған бұл ұлы басылым Алаш идеясын қазақ сахарасына тарата отырып, өзінің зор миссиясын абыроймен орындады. «Қазақтан» кейінгі алаштық идеяны Х.Ғаббасов пен Р.Марсеков шығарушылары болған «Сарыарқа» газеті және М.Шоқай шығарған «Бірлік туы» газеті өрістетіп отырды. Бұл газеттер қазақ баласының бойына ұлттық сезімді, ұлттық ождан мен абыройды сіңірді.

	Қазақ ғылымының тууына Алаш зиялыларының тікелей ықпалы тигені бәрімізге белгілі. Қазақ тіл білімі мен әдебиеттануының басында Ахаң, Ахмет Байтұрсынұлы тұрса, медицина, биология, табиғаттану салаларынан Х.Досмұхамедұлы, математикадан М.Дулатов пен Ә.Ермеков, психологиядан Ж.Аймауытов, педагогикадан М.Жұмабаев, ауыл шаруашылығынан Т.Шонанұлы, Қ.Кемеңгерұлы арнайы еңбектер жазды. Қазақ жазуының, ұлт грамматикасының дүниеге келуіндегі Ахаңның еңбегі айрықша аталады. М.Әуезовтің сөзімен айтсақ: «...Ахаң ашқан қазақ мектебі, Ахаң түрлеген ана тілі, Ахаң салған әдебиеттегі елшілдік ұраны – «Қырық мысал», «Маса», «Қазақ» газетінің 1916 жылдағы қан жылаған қазақ баласына істеген еңбегін, өнер-білім, саясат жолындағы қажымаған қайратын біз ұмытсақ та, тарих ұмытпайтын істер болатын»/6,355/. Алаш зиялылары қазақ ғылымын қалыптастыра отырып, оның терминологиясын да жасағанын және оның өміршең болғанын да атап өткеніміз дұрыс.

	Алаш қозғалысы қазақтың тарих ғылымын дүниеге әкелді. Өткенді аршу, бағзы өмірдің даму тұстарын санадан өткізу сияқты еңбектер – ұлттың есейе бастағандығының белгісі. Өткенге көз салу, оны бүгінмен, болашақпен байланыстыру – оқуы мен мәдениеті өскен елдің белгісі. Міне осындай ұлттық рухани жаңғырудың басында Алаш қайраткерлері тұрды. Бұған Шәкәрімнің, Ә.Бөкейханның, М.Тынышбаевтың, Х.Досмұхамедұлының, Қ.Кемеңгерұлының, С.Асфендияровтың жазғандары куә. Халқымыздың өткен тарихына үңілгенде олар ең алдымен Абылай, Шоқан, Абайдың есімдерін ұлықтады. Ал өз заманының тұлғаларын бағалауға келсек, мәдениет көзімен қарағанда Әлиханды Семей жұртшылығының қарсы алуы, Ахаңның елу жылдығын зиялы қауым болып арнайы атап өтуі – Алаш қайраткерлерінің жаңа өркениеттік жолға бет алғандығын көрсетеді. Осының барлығы Алаш қозғалысы дәуірінің – қазақтың өткенін бағалаудың, өз заманын зерделеудің ұлт тарихындағы алғашқы кезеңі болды деп тұжырым жасауға мүмкіндік береді.

	«Алаш» партиясының, Алашорда үкіметінің құрылуы мемлекет үшін қажетті саяси, әлеуметтік, экономикалық және құқықтық атрибуттарды қалыптастыруды қажет етті. Алаш қайраткерлері бұл салада да өнімді еңбек етті. Олардың қазақ ұлтын ұйыстырудағы, оятудағы бірнеше жылдық пәрменді әрекеттерінде жоғарыда аталған қажеттіліктер көрініп жатты. Мемлекеттің іргесін қалау мәселелері Ә.Бөкейханның, М.Шоқайдың, Ж.Досмұхамедұлының, М.Дулатовтың, Б.Құлмановтың, Ғ.Бірімжановтың, Ж.Ақбаевтың, М.Тынышбаевтың, Ж.Сейдалиннің, У.Танашевтың, Х.Ғаббасовтың, А.Тұрлыбаевтың, Ы.Жайнақовтың т.б. жазған еңбектері мен атқарған істерінен айқын аңғарылып жатты. Алаш қайраткерлерінің облыстық, уездік сиездер мен комитеттерді, жалпықазақ сиездерін ұйымдастыруы, сол тұстағы Уақытша үкіметпен келіссөздері, бағдарлама дайындауы, қаулы-қарарлар қабылдауы – олардың қаншалықты дәрежеде саяси өте сауатты қайраткер болғандықтарын көрсетеді. Алаштықтар Қазақстанның сол тұстағы шаруашылық жайын саралай отырып, соған орай экономикалық дамудың бірқатар жолдарын да мегзеді. Бір қызығы, сол кезеңде олар Қазақстанның астанасы жөнінде де орынды мәселе көтерді. Айталық, 1917 жылы Семейді «Алаш астанасы» деп жариялап, оған «Алаш» деген атау берді.

	Алашорда мен Түркістан мұхтарияты жетекшілері арасындағы мәселеде олардың арасында бірлік болмады немесе әрқайсысы өздерінше дербес мемлекет ретінде өмір сүргілері келді деудің реті келіңкіремейді.Өйткені біріншіден, олар қазақ елінің тәуелсіздігі жолында бір бағыт ұстанды, екіншіден, олар ортақ мүдде төңірегінде ұйыса алды. Оған М.Шоқай, М.Тынышбаев т.б. Түркістан қайраткерлерінің Алаш сиездеріне қатысуы, М.Дулатов, Т.Құнанбаев сияқты Алаш өкілдерінің Сырдария қазақтарының сиезіне арнайы баруы, бірлікке шақыруы, ақпан төңкерісінен соң Ә.Бөкейхан, М.Шоқай, М.Дулатов бірлесіп үндеу жариялауы т.б. ірілі-ұсақты байланыстар тарихы бізге Алаш пен Түркістанның мызғымас бірлігін айғақтайды. Үшіншіден, егер кеңестік билік қазақ даласында орнамағанда, Ә.Бөкейхан, М.Шоқай бастаған ұлт-азаттық қозғалыс жетекшілері қалайда бірігіп, туған елінің тәуелсіздігін ту етіп, Қазақ мемлекетін құрар еді. Бұлайша ой қорытуымызға пікірімізге сол дәуірдегі сыртқы саяси жағдайлар да, қазақ тұрмысының ішкі қоғамдық қажеттіліктері мүмкіндік береді. Сондықтан да тарих жүзінде оларды дербес нысан ретінде қарағанымызбен, өткен ғасырдың басында ең ұлы идея – ұлт бостандығын көтерген екі ірі қозғалысты, Алашорда мен Түркістан мұхтариятын бөлуге әсте болмайды.

	Ұлт тағдырына қатысты кез-келген өміршең идеяның із-түзсіз жоғалып кетпейтіні сияқты алаштық идея да ұлтжанды азаматтардың ойында жүрді. М.Шоқайдың эммиграцияда жүргендегі еңбектері, М.Әуезовтің шығармашылығы, тарихшы Е.Бекмахановтың зерттеулері, І.Есенберлиннің, М.Мақатаевтың, Ж.Нәжімеденовтің, Қ.Мырзалиевтің, О.Сүлейменовтің, Ә.Кекілбаевтың, М.Мағауинның, Қ.Жұмаділовтің т.б. ақын-жазушылардың көркем туындылары, Қытайдағы, Еуропадағы қазақ диаспорасының санасындағы ұлттық идеялар, Желтоқсан көтерілісі сияқты көрнекті мысалдар Алаш идеясының, азаттық идеясының тәуелсіздікке дейін үзілмей келе жатқандығын аңғартады.

	Алаш қозғалысының тарихы – отандық ғылым үшін қазақпен бірге жасайтын мәңгілік тарих. Ұлтының мәңгілігін ойлаған ұлы азаматтардың жүріп өткен жолын, ерлікке татырлық еңбектерін бағалау – есі бар ұрпақтың жадынан шықпайтын қастерлі борышы деп білеміз. Бұл бағытта осы уақытқа дейін бірқатар үлкенді-кішілі ізденістер жасалды. Әсіресе, К.Нұрпейісовтің, Ғ.Ахмедовтің, Р.Нұрғалидың, М.Қойгелдиевтің, Т.Омарбековтің, Ү.Субханбердинаның, Т.Жұртбайдың, М.Әбдешевтің, М.Құл-Мұхамедтің, Ө.Әбдиманұлының, Ғ.Әнестің, Д.Қамзабекұлының, М.Тәж-Мұраттың, А.Ісмақованың, Ә.Қараның, Д.Аманжолованың, А.Махаеваның, Д.Сүлейменованың, К.Ілиясованың, Қ.Сақтың т.б. еңбектері – алаштануға қосылған қомақты үлес. Алаш тарихы, әлбетте, сан тарапты зерттеулерді қажет етеді десек те, біздің ойымызша, қазіргі кезеңде Алаш қозғалысының мәнін, идеяларын халық санасына сіңіру – қазақ қоғамы үшін аса көкейкесті мәселелердің бірі. Өйткені, Алаш қозғалысының идеялары – ұлтымыз үшін ең қасиетті, ең қымбатты құндылық – тәуелсіздігімізді нығайтумен сабақтасып жатыр.

	Ата-бабаларымыздың қазақ елінің тәуелсіздігі мен азаттығы жолындағы күрестері, істері, ұрандары – бүгінгі ұрпаққа үлгі һәм аманат. Қазіргі қол жеткен еркін шағымызды баянды ету үшін біз азаттық жолы арман болған ата ұрпақтың аманатына берік болуды борышқа айналдыруымыз қажет. Ал бүкіл қазақ даласын осыдан бір ғасырдай уақыт бұрын Алаш рухына бөлеген ұлы қазақтар аманатының жөні бөлек. Біздің ата рухы алдындағы адалдығымыз бен перзенттік парызымыз Алаштың аманатын санамызға сіңіру, соған лайық еңбек ету, өткенге құрмет көрсету. Ал құрметтің көкесі – Алаш идеясын ұрпақ бойына сіңіру. Алаш идеясы – ұлтты біріктіруші, тұтастырушы идея ретінде қашан да қазақпен бірге жасайды десек, онда сол орасан мақсатты орындау үшін қазақтың тілі мен мәдениеті, өнері мен әдебиеті, тарихы мен салт-дәстүрі, айналып келгенде, қазақты ел ететін, мемлекет ететін рухани олжасы Қазақстанда айрықша орынға ие болу керек. Сонда ғана ұлттығымызды әлемге әйгілейтін, жасампаздығымызды жаһанға жариялайтын тұрпатымыз бен тұлғамыз айқын көрінбек. Тағылымды істі аманат ретінде қабылдау – алаш баласының әуелгі қасиеті, дәстүрлі жоралғысы десек, Алаштың жолы, Алаш қайраткерлері қалыптастырған ұлттық санамызды жаңғырту сапары – бүгінгі тәуелсіздігімізді тұғырлы етер берік ұстындардың бірегейі болатынын естен шығармағанымыз абзал.



	Әдебиеттер:



	1. Назарбаев Н. Тарих толқынында. Алматы:Атамұра,1999.

	2. Алаш және Әуезов. Халықаралық ғылыми конференция материалдары. Алматы:Жазушы, 2007.

	3. Тәбәрікұлы С. Қайран, Мәннан.Алматы:Қағанат,2002.

	4. Байтұрсынұлы А. Алты томдық шығармалар жинағы.!!!!!!!!!!!!

	5. Алаш қозғалысы. Құжаттар мен материалдар жинағы. 1 том Алматы: Алаш,2004.

	6. Әуезов М. Таңдамалы. Алматы:Қазақ энциклопедиясы,1997.





Алаш қозғалысы: басталуы, тұтастығы, қатысушылары




	Алаш қозғалысы сияқты ұлт тарихындағы аса ірі оқиғаға қатысы бар мәселелердің барлығына шынайы, толымды баға берілуі қажет. Осы ұлт-азаттық қозғалысының әлі де ғылыми тұрғыдан мейлінше нақтыланбаған негізгілерінің қатарынан орын алатын үш мәселеге тоқталмақпыз. Олар: қозғалыстың басталған уақыты және сол бастапқы кезеңге енетін оқиғалар, «Алаш қозғалысы» деген атауға ие боларлық дербес үдеріс ретіндегі сипаты және қозғалысқа қатысқандардың мүмкіндігінше толық тізімі.

	Қозғалыстың бастауы туралы айтқанда, ең алдымен, Алаш қайраткерлерінің өз еңбектеріне үңілгеніміз жөн. Өйткені, олардың еңбектерінен қозғалыстың қайнар көздері жөнінде бізге тірек боларлық деректер табамыз. Айталық, Алаш көсемі Әлихан Бөкейхан 1905 жыл туралы:

	«Бүкіл дала саясат аясына тартылып, азаттық үшін қозғалыс тасқыны құрсауына енді» /1,283/ десе, Міржақып Дулатұлы: «Жұртқа бірдей жақсылық таңы атқан 1905 жылдан бері біздің қазақ жұрты да басқалардың дүбіріне елеңдеп, солардың ісіне еліктеп ұлт пайдасын қолға ала бастады» деп жазды /2,99/.Осыларға ұқсас ойларды М.Тынышпаев, Х.Досмұхамедұлы пікірлерінен де кездестіреміз. Бұлардан шығатын қорытынды: Алаш қайраткерлерінің өздері ұлт-азаттық қозғалыстың 1905 жылдан басталғанын меңзейді. Алаш қозғалысының басталған уақыты жөнінде қазіргі алаштану ғылымында бірнеше пікір орын алып жүр. Көрнекті алаштанушы ғалым М. Қойгелдиев өз зерттеулерінде Алаш қозғалысы тарихын 1905 жылдан бастайды /3,95/. Түркиялық ғалым қандасымыз Ә.Қара Алаш қозғалысын 1913 жылы «Қазақ» газетінің шығуымен байланыстырады. Сондай-ақ, қоғамда Алаш қозғалысын «Алаш» партиясымен, Алашорда үкіметімен бір құбылыс ретінде қабылдап, жалпы қозғалыстың тарихын 1917 жылмен байланыстыратын көзқарастар да байқалып қалады. Енді осыларға тоқталайық. Профессор Ә.Қара «Алаш қозғалысының соңғы түйіні – Мұстафа Шоқай» мақаласында қозғалыстың бастауы жөнінде: «Алаш қозғалысы қай жылдарды қамтиды? Егер бұл сұраққа Мұстафа Шоқайды қоспай жауап қайтарар болсақ, ол 1913-1918 жылдарды қамтиды.Оның «Қазақ» газетімен тығыз байланысты екенін айтсақ қате болмас. Өйткені Алаш көсемдері сол журнал маңайында 1913 жылы жиналып, халықтың басын қосты. Кейін бұл басқосу Алаш Партиясы мен Алаш Орда үкіметін дүниеге келтірді. Ал большевиктердің қысымымен 1918 жылы партия, үкімет және газет тарқап кетеді. Демек Алаш қозғалысы Шоқайды қоспай айтсақ бес жылдық бір мерзімді ғана қамтиды» /4, 55/ деп жазады. Алаш қозғалысының тарихына жіті үңілсек, онда шетелдік ғалыммен келісу қиын. 1913 жыл Алаш қозғалысының үні болған, қозғалысқа қарқын қосқан, қозғалыстың жалпыұлттық сипатқа ие болуына аса айрықша үлес қосқан «Қазақ» сынды тарихи басылымның шыға бастаған жылы. Оны қозғалыстың басталу мерзімімен тікелей байланыстыруға болмайды. Сондай-ақ, оның қозғалыс тарихын 1918 жыл деп осы жылы «партия, үкімет және газет тарқап кетеді» дегеніне де қосылмаймыз. Аталған жылы «Қазақ» газеті шығуын тоқтатқанымен Алашорда үкіметі тарқаған жоқ. Ал «Алаш» партиясына келсек, 1917 жылы Бірінші жалпықазақ сиезінде Құрылтайға депутаттар ұсынған бұл партия осы жылдың күзінде бағдарламасының жобасын дайындағанымен, Екінші жалпықазақ сиезінен кейін Алаш қозғалысы тарихында партия емес, Алашорда үкіметі алдыңғы қатарға шықты. Семейдегі Алашорданың кіндік үкіметі 1919 жылы жұмысын тоқтатқанымен, Алашорданың Батыс бөлімшесі 1920 жылдың басына дейін өмір сүрді. Бұл – бір. Екіншіден, Алаш қозғалысын бір ғана Мұстафа Шоқайдың қайраткерлігімен байланыстыруға келмейді. Алаш қозғалысының бастауында саясатқа М.Шоқайдан бұрын араласқан Ә. Бөкейхан, А. Байтұрсынұлы, М.Тынышпаев, Ж.Ақпаев, Б.Құлманов, М.Дулатов т.б. тұрғандығын ұмытпағанымыз жөн. Олар, біздің ойымызша, ұлт-азаттық қозғалыстың алғашқы аға буын өкілдері де, Мұстафа Шоқай осылардан кейінгі буынның көрнекті өкілі. Оның эмиграциядағы 20 жылға жуық күреске толы өмірі ұлтымыздың азаттық идеялары тарихындағы аса бір жарқын беттер. Дегенмен, ол жылдарды Алаш қозғалысы ауқымындағы уақыт деп бағалауға бола қоймас. Сонымен бірге, тұтас Түркістан идеясын насихаттаған М.Шоқай мен қазақтың ұлттық мемлекетін құру үшін күрескен Алаш қайраткерлері арасында өздеріне тән идеялық ерекшеліктер бар екендігін де ұмытпайық.

	Ұлт тарихындағы қандай да бір оқиғаның орын алуы ұлттың өзінің тарихи эволюциясынан өрістемек. Алаш қозғалысы сияқты аса ірі саяси, рухани құбылыстың басталуы, әлбетте, ең алдымен қазақ халқының сол тұстағы тарихи қажеттілігі тудырған қисынды құбылыс. Ресей отаршылдығының езгісі Алаш қозғалысына дейін қазақ даласында ғасырдан астам уақыт жүргізілген. Бірақ Алаш қозғалысы сипатындағы құбылыстың тууы тек ХХ ғасырдың басында ғана мүмкін болды. Себебі, дәл осы кезеңде ұлт тарихының қозғаушы күші боларлық жаңа типтегі тұлғалар шоғыры қалыптасты.

	Ал Алаш қозғалысы қай кезге дейін жалғасты десек, онда, әлбетте, 1920 жылдың наурызын атаймыз. Бұдан соң кеңестік Ресей құрамындағы кеңестік социалистік автономия құрылды. Алаш қайраткерлерінің басым көпшілігі кеңес жағына шықты, кеңестік қызметке араласты. 1920 жылдары Алаш зиялыларының шығармашылығы ұлттық мазмұнда болғанымен, олар негізінен, бұрынғыдай күрескерлік бағытында емес, таза көркем және ғылыми шығармашылық мазмұнында болды. Сондықтан біз Алаш қозғалысын 1905 жылғы қазақ даласындағы құзырхат, сиез, басқосулар сияқты отаршыл саясатқа қарсылықтағы саяси шаралардан бастаймыз.

	Алаш сынды ұлт тарихындағы ірі азаттық қозғалысының тарихын бірер жылға сыйғызудың жөні келмейді. Мұндай қозғалыстардың түптамыры тереңде болмақ. Жоғарыдағы пікірлерге аялдасақ, онда қозғалыс тарихын 1913 жылдан да, 1917 жылдан да бастау аса дәл пікірлер емес. Себебі, 1913 жыл Алаш қозғалысының үні болған «Қазақ» газетінің шыққан жылы. Егер газет шығару бастамасын қозғалыстың қайнар көзі ретінде қарастырсақ, онда Ахмет Байтұрсынұлы және оның серіктері газет шығаруды аталған жылдан әлдеқайда бұрын қолға алған, жоспарлаған. Дегенмен, отаршылдық саясат газет шығаруға 1913 жылы ғана мүмкіндік берді. Ал 1917 жылға келетін болсақ, бұл жылы облыстық қазақ сиездері ұйымдастырылды, Бірінші жалпықазақ сиезінің күн тәртібіне қазақ саяси партиясы мәселесі қойылып, Екінші жалпықазақ сиезінде Алаш автономиясы жарияланып, Алашорданың Халық Кеңесі құрылды. Алаш қозғалысының тарихындағы бұл маңызды саяси оқиғалар – осы жылы ғана пайда бола салған құбылыстар емес, белгілі бір уақыт дайындаған оқиғалар еді. Рас, осы оқиғалар көпжылдық ұлт-азаттық қозғалысына «Алаш» деген атау берді. Құбылыстың ертерек пайда болып, оған атаудың кейінірек беріле жататынына төл тарихымыздан да, әлемдік тарихтан да жеткілікті мысалдар келтіруге әбден боларлық.

	1905 жыл – қазақ тарихы үшін аса айрықша жыл. Дәл осы жыл қазақ баласының өз құқы үшін саяси күреске шыға алатындығын байқатты. Осы жылдан бастап, қазақ оқығандарының отаршылдыққа қарсылық жолында бұрын-соңды болмаған жаңа күрес жолын таңдағанын аңғарамыз. Алдымен 26 маусымда Ә.Бөкейхан, А.Байтұрсынұлы, Ж.Ақпаев бастаған азаматтар Қоянды жәрмеңкесінде, кейінірек тарихқа «Қарқаралы құзырхаты» деген атпен енген хат жолдады. Бұл хатқа қол қойғандардың саны бір деректерде – 12767 адам, енді бір деректерде 14500 адам делініп көрсетіледі. Осы сандардың қай-қайсысы да сол кезең үшін үлкен көрсеткіш. Қазіргі кездің өзінде мемлекеттік тіл мәселесіне байланысты ұйымдастырылатын митингілерге бірнеше мың адам ғана жиналып, бірнеше мың адам ғана әлгіндей хаттарға, үндеулерге қол қояды. Ол кездегі қазақтан қазіргі қазақтың саны екі еседен астам екендігі, бүкіл Қарқаралы округіндегі тұрғындардан Алматы мен Астананы айтпағанның өзінде бүгінгі Қазақстанның кез келген қаласының тұрғындары әлдеқайда көп екендігін ескерсек, Ә.Бөкейхан бастаған топтың елдік мүдде жолында бұқара халықты қалай жұмылдырғанына қайран қалуға болады.

	«Қарқаралы құзырхатынан» соң іле-шала шілде айында осындай талапхат 42 болыс өкілдерінің қол қоюымен Ресей үкіметіне жіберілді. Осы құжатты «Қарқаралы жеделхаты» немесе «Болыстар құзырхаты» деп атауға боларлық. Осы құзырхаттардан кейін Қазақстанның оңтүстігінде де, орталығында да, батысында да қазақ халқының теңсіздігін айтқан, құқығын талап еткен хаттар дайындалып, отаршылдық үкіметке жолдана бастады. Айталық, Лепсі уезі қазақтарының шағымы. Бұл құжатқа Жетісу облысы Лепсі уезі қазақтарынан 1000 адам қол қойған. Сонымен бірге, осы кезеңде Орал және Торғай облыстары қазақтарының да талапхаты жазылды. М.Тынышпаевтың Министрлер кеңесінің төрағасы атына жолданған хатын да аталған жылғы деректердің қатарына қосуға боларлық. Ұлт тағдырына алаңдаған 26 жасар студенттің бұл хатынан отаршылдық биліктің қазаққа жасап отырған басынушылық әрекеттерін аңғарамыз. Бес пункттен тұратын хатты М.Тынышпаев: «6 миллион қырғыз халқын ескерусіз қалдырмауды, оның өкілдері жалпы мемлекеттік құрылысқа қатысты мәселелерге де, соның ішінде, қырғыз халқын басқаруды қайта қарау мәселелеріне де өз пікірлерін білдіруге және қатысуға мүмкіндік алуын әділеттілік талап етеді» деп аяқтайды /5,33/. Сонымен бірге, осы жылдың қараша айында Санкт-Петербургте өткізілген автономияшылар сиезінде М.Тынышпаев «Қырғыздар және азаттық қозғалысы» тақырыбында баяндама жасап, онда қазақ халқының құқығы өрескел бұзылып жатқанын ашына жеткізіп, соған байланысты қазақ даласының әртүрлі өңірлерінен Ресей үкіметінің саясатына қарсылық ретінде 25 мыңнан астам қазақтар қол қойған құзырхаттардың жолданғанын келтіреді. Жалпы, М.Тынышпаевтың бұл баяндамасы – отаршылдық саясаттың қазаққа жасап жатқан қысымын жан-жақты көрсеткен және елдің осы саясатқа қарсылығын көрсеткен біз білетін тұңғыш баяндама болатын.

	Ұлт-азаттық қозғалыс тарихындағы 1905 жылдың айрықша маңызы тағы бір саяси оқиғадан көрінеді. Бұл осы жылдың желтоқсан айында Орал қаласында «Қазақ конституциялық-демократиялық партиясының» құрылуы және соған орай сиез өткізілуі. Әлбетте, бұл шағын құрамдағы сиезді қазіргі түсінікпен емес, сол кездегі жағдаймен бағаласақ, онда Оралдағы осы сиез қазақтың саяси тарихындағы алғашқы сиез болмақ. Бұл сиезде партияның бағдарламасы қабылданып, онда: азаматтардың негізгі еркіндіктері, патшалықтың қалпы, халықтың өзін-өзі билеуі, сот, дін, жер, алым-салық, жұмысшылар, мектептер, партия жұмысы сияқты мәселелер қамтылған. Бұл бағдарлама – қазақ тарихындағы ең алғашқы саяси бағдарлама болса керек. 1905 жыл Қазақстанның бірқатар жерлерінде болған саяси басқосулармен де есте қалды. Олар 1905 жылдың қазан айында патша үкіметінің Манифесті жарияланғаннан кейін қазақ зиялылары ұйымдастырған басқосулар еді. Мұндай саяси басқосулар қазанның соңында Омбы қаласында, 7 қарашада Павлодарда, 11 қарашада Баянауылда, 14 қарашада Қарқаралыда ұйымдастырылды. Саяси басқосулардың өтуіне Әлихан Бөкейхан, Ахмет Байтұрсынұлы, Жақып Ақпаев сияқты азаматтар ұйымдастырушылық және қайраткерлік пәрмен танытты. Бұл саяси басқосулар Қарқаралы, Жетісу, Орал, Торғай өңірлерінен жолданған құзырхаттардың табиғи жалғасы болды. Қозғалыстың бастауы болған «Қарқаралы құзырхатының» Арқадағы Қоянды жәрмеңкесінде дүниеге келу себебін айтсақ, оның тарихи әрі географиялық уәжі бар. Қоянды жәрмеңкесі бай мен бағланның жиналатын жері ғана емес, қазақтың ақыны, өнерпазы, елшіл азаматтары да шоғырланатын тұсы. Мұнда қаражат пен малдың ғана әңгімесі емес, елдік мәселелер де көтерілетін. Бұл – бір. Екіншіден, Қарқаралы түбіндегі Қоянды жәрмеңкесі – 1898 жылы Санкт-Петербургтің орман шаруашылығы институтының экономика факультетін бітірген Әлихан Бөкейханның, 1902 жылы Ресей астанасындағы бас университеттің заң факультетін үздік аяқтаған Жақып Ақпаевтың ауылдарына іргелес жатқан мекен. Сондай-ақ, дәл осы кезде Ахмет Байтұрсынұлы Қарқаралыда ұстаздық ететін. Сондай-ақ, Қарқаралы жалпы қазақ жеріндегі сол кездегі білім мен мәдениет ошақтарының бірінен саналатын. Міне, осы факторлардың барлығы «Қарқаралы құзырхатының» дүниеге келуінің алғышарты болды.

	1905 жылғы желтоқсан айында Б.Қаратаев, Н.Ипмағамбетов, Ғ.Бердиев Оралда «Қазақ конституциялық-демократиялық партиясын» құруға байланысты сиез өткізгенін ілгеріде жазған болатынбыз. Бұл сиезге болашақта Алаш қозғалысының қайраткерлеріне айналатын бірқатар азаматтар қатысты. Солардың бірі – Х.Досмұхамедұлы. Ол кейінірек өзінің саяси жолға түсуі жөнінде: «Мен Петербургке бірінші орыс революциясының қарсаңында келдім... Қым-қиғаш студенттік өмірге араласумен қатар саяси білімді жетілдіруге кірістім... 1905-1906 жылдары мен кейбір қазақ студенттерімен бірге Орал қаласында үгіт жұмыстарын жүргізіп, халыққа елде болып жатқан оқиғаларды түсіндірдім» дейді /6, 34/. Дәл осы кезеңде Ж.Ақпаевтың, Р.Мәрсековтердің де ұлттық мүдде жолындағы күрестерін бастағандығын аңғарамыз. Мәселен, академик К.Нұрпейіс «Алаш һәм Алашорда» монографиясында Ж.Ақпаевтың 1905 жылы Павлодарда, Баянауылда, Қарқаралыда қазақ халқының теңдігі мен азаттығы жөнінде сөз сөйлегенін, Р.Мәрсековтің Семейде сайлауды қазақ пайдасына сай өткізу жөнінде ұсыныс білдіріп сөйлегенін келтіреді /6 , 38-39/.

	Жоғарыда баяндалған саяси шаралар Алаш қозғалысының 1905 жылдан басталғанын нақты дәлелдейді. Бүгінде сандаған зерттеулерге арқау болған біз білетін Алаш қозғалысының барлық атрибуттары тура осы жылы қалыптаса қалды деп, әлбетте, айта алмаймыз. Әрбір құбылыстың туу, қалыптасу және даму фазалары болатындығы белгілі. Алаш қозғалысы да осындай міндетті фазалардан, табиғи кезеңдерден өтті.

	Қандай да болсын тарихи, саяси, қоғамдық құбылыстың тұтас бір құбылыс атануы үшін оны сипаттайтын ортақ белгілердің болуы шарт. Яғни, біз бүтін құбылысты қалыптастыратын, құрайтын бөлшек-белгілерді нақтылап, олардың шынында да бір-бірімен байланысты, сабақтас, құрамдас екендігін айқындап алғанымыз абзал. Осы тұрғыдан келгенде «Алаш қозғалысы» атты тарихи, саяси, рухани құбылысты қалыптастырған, өрістеткен, тұтастырған белгілерді түгендеуіміз қажет.

	Алаш қозғалысының қазақ тарихындағы саяси һәм рухани үдеріс ретінде 1905 жылдан басталып, 1920 жылдың көктеміне дейін жалғасқан тұтас тарихи құбылыс екендігін дәйектеу үшін мынадай мәселелерді көлденең тартып, оларды шешуге тырысамыз. Олар: 1) Қозғалыстың басында тұрған және оны өрістеткен тұлғалардың бірлігі мен тұрақтылығы;2) Қозғалыстың басталған уақыты және аяқталу кезеңі; 3)Қозғалыстың басты идеясының жалғаспалылығы мен үздіксіздігі. 4) Қозғалыс мұратын жүзеге асырудағы амалдар мен тәсілдердің сабақтастығы; 5)Қозғалыстың жалпыхалықтық сипат алуы;6) Қозғалыстың мәдени-рухани сипаты. 7) Қозғалыс атауы. Алаш қозғалысын тұтас үдеріс ретінде қарастыруға мүмкіндік беретін осыларды пысықтап көрейік.

	1) Қозғалыстың басында тұрған және оны өрістеткен тұлғалардың бірлігі мен тұрақтылығы. Қандай да бір тарихи үдеріс бір ортақ атауға ие болуы үшін оны қалыптастырған негізгі тұлғалардың шоғыры болуы тиіс. Мақсаты бір, ниеті ортақ, мүдделес осындай тұлғалар сол саяси құбылыстың жолдары мен тәсілдерін айқындайды. Қозғалыстың басында Ә.Бөкейхан, А.Байтұрсынұлы, Б.Құлманов, Н.Ипмағамбетов, Ғ.Бердиев, М.Тынышпаев, М.Дулатов, Ж.Ақпаевтар болғанын сол кездегі тарихи оқиғалардан айқын аңғарамыз. Осы аталған тұлғалар және тағы да басқа қайраткерлер 1905 жылдан бастап белсенді саяси күреске шықты және олар 1917 жылдың көктемінде еліміздің әр түкпірінде облыстық қазақ сиездерін ұйымдастыруда айрықша белсенділік танытты, алдымен азаматтық, сосын қазақ комитеттерін, «Алаш» партиясының жергілікті ұйымдарын құруға атсалысты және оларды басқарды. Сонымен бірге, олар Бірінші және Екінші жалпықазақ сиездерін ұйымдастырып, «Алаш» партиясы атынан бүкілресейлік Құрылтай жиналысына ұсынылды, Алашорда үкіметінің құрамына сайланды. Яғни, 1905 жылы басталған Алаш қозғалысын қайраткерлердің белгілі бір шоғыры дайындап, олардың басым көпшілігі қозғалыстың соңына дейін бастамашылық, ұйытқылық, жетекшілік рөлде болды.

	Қозғалыс қарқын алған сайын бұл қайраткерлердің де халық алдындағы беделі өсті, яғни бұқара халықтың оларға деген сенімі беки түсті. Қозғалыстың туу кезеңінен бастап, әсіресе, Әлихан Бөкейханның беделі күшті болғандығы байқалады. Оны Ахмет Байтұрсынұлының Әлиханға арнаған өлеңіндегі мына бір шумақтан айқын аңғарамыз.



	Қырағы, қия жазбас, сұңқарым-ай!

	Қажымас қашық жолға, тұлпарым-ай!

	Үйілген өлексені өрге сүйреп,

	Шығармақ қыр басына, іңкәрім-ай!

	/7, 25/, Байтұрсынов А.



	Сол күндердің және бір куәсі Қошке: «Үкіметтің қара қуғын жасаған күндерінде, айдауына да, абақтысына да шыдап, ел үшін басын құрбан қылған ат төбеліндей ғана азамат тобы болды. Бұл топты баулыған – Әлихан» деп жазады /8,67/. Алаш қозғалысы қайраткерлерінің ішінен Ә.Бөкейханды осылайша ерекше бөліп атаудың жөні бар. 1905 жылғы отаршыл үкіметке қарсы саяси қимылдардың көпшілігінің басында тұрған осы Әлихан. Ақпан төңкерісі нәтижесінде озбыр империяның патшасы тақтан құлатылғанда халқынан сүйінші сұрап, бірлік пен теңдікке үндеген де Әлекең болатын. Бірінші және Екінші жалпықазақ сиездерін ұйымдастырудың басында тұрған да осы тұлға. Сондықтан да сан жылдық күрес жолындағы саяси һәм рухани серіктері оны Алашорданың төрағасы етіп те сайлады. Алаш қозғалысының басы мен соңына қарасақ, онда оның қай кезеңінен де Әлихан Бөкейханның тұлғасы өзгелерден ерекшеленіп тұрады. Бұл тұлғаның күресі, өз кезегінде, Алаш қозғалысының 1905 жылдан басталғандығына, сөйтіп 1920 жылы аяқталғанына да көрнекі мысал бола алады. Қозғалыстың жалпыхалықтық сипат алуында Әлихан сияқты қайраткерлердің ерен еңбегі мен мақсатты күресі жатыр.

	2) Қозғалыстың басталған уақыты және аяқталу кезеңі. Алаш қозғалысының бастауында болған және «Алаш» партиясын, Алаш автономиясын, Алашорда үкіметін құрған жетекші тұлғалардың саяси күрес тарихын қарағанда олардың 1905 жылдан бастап белсенділік танытқанын жоғарыда айттық. Ә.Бөкейхан, А.Байтұрсынұлы, Ж.Ақпаев осы жылғы «Қарқаралы құзырхатын» дайындауды ұйымдастырғаны белгілі. Тарихта «Қарқаралы құзырхатымен» бірге ресейлік патша үкіметіне басқа да осындай жазбаша талаптар жолданғаны бүгін белгілі болуда. Сондай-ақ, 1905 жылдың соңында Орал қаласында Қазақ конституциялық-демократиялық партиясының құрылуы да Алаш қозғалысының осы жылдан басталғандығын айғақтайды. Б.Қаратаев, Н.Ипмағамбетов, Ғ.Бердиев, М.Тынышпаев, Х.Досмұхамедұлы сияқты кейінірек ірі қайраткерлерге айналған азаматтардың да осы жылдан азаттық күресіне белсене араласа бастағанын көреміз.

	Екінші жалпықазақ сиезінде құрылған Алашорда үкіметі бірден қызу іске кіріскені белгілі. Алашордашылардың осы кезеңде Ресей билігіне келген большивиктермен күресі Ленин бастаған кеңестік билікті үрейлендірді. 1918-19 жылғы Алашорда мен кеңестік билік арасындағы әртүрлі келіссөздер, қалыптасқан жағдайда большевиктер билігінің жалпы Ресей аймағында басты күшке айналуы – Алаш көшбасшыларын жаңа билікке мойынұсынуға мәжбүр етті. Соның нәтижесінде, Алаш көсемдері кеңестік билікті мойындауға, Алашорданы таратуға амалсыздан көнді. Бірақ, Уфа мәжілісінде құрылған Батыс Алашорда үкіметі 1919 жылдың аяғына дейін большевиктік әскермен күресін тоқтатпады. Сөйтіп, Алашорданың толық таратылуы іс жүзінде 1920 жылғы 5 наурыздағы арнайы қаулымен ғана жүзеге асырылды. Сондықтан Алаш қозғалысының толық аяқталуын осы датамен байланыстырамыз. Бұл арада ұлт-азаттық қозғалыс ретінде Алаш қозғалысы өзінің бастапқы және негізгі міндеті – ұлттық мемлекет құрумен аяқталмағанымен, сол Алаш қайраткерлерінің көпжылдық қажырлы күресі қазіргі қазақ мемлекетінің негізін салғанын ақиқат үшін айрықша атап өтеміз. Ол Ахмет Байтұрсынұлы бастаған Алаш делегациясының В.Ленинмен келіссөздерінің нәтижесінде ғана мүмкін болған 1920 жылдың 26 тамызында құрылған Қазақ кеңестік социалистік автономиялық республикасы еді. Бұл 1936 жылы 5 желтоқсанда құрылатын Қазақ кеңестік социалистік республикасының да, 1991 жылы 16 желтоқсанда жарияланған Қазақстан Республикасының да негізі болатын. Сондықтан бүгінгі «Тәуелсіздік» деген қазақ баласының мәңгілік аңсарының қайнар көзінде Алаш қозғалысының күресі жатқанын айғақтау, сол қозғалыс ерлеріне құрмет көрсету – егемендігіміздің қадір-қасиетін ұғынумен сабақтас.

	3) Қозғалыстың басты идеясының жалғаспалылығы мен үздіксіздігі. Қозғалыс бастауынан аяғына дейін негізгі, басты бір идеяны іске асыруға бағытталды, атап айтқанда, қазақтың теңдігі, құқығы, азаттығы. Қозғалыстың түпкі мақсаты – қазақтың дербес ұлттық мемлекетін құру. Осы 1905 жылдан бастап өмірге келген негізгі идея 1920 жылдың 5 наурызына дейін, 2 жыл 3 ай өмір сүрді. Яғни, қозғалыстың өнебойында оның басты идеясының бірлігі сақталды. Қозғалыс ауқымындағы саяси, рухани, ағартушылық оқиғалар бір-бірімен жалғасып, үздіксіз үдерісті қалыптастырды. Сондықтан да біз Алаш қозғалысын 14-15 жылға созылған үздіксіз тарихи үдеріс деп санаймыз. Қозғалыстың үздіксіздігі мен жалғаспалылығы осы кезеңнің әр жылынан, әрбір оқиғасынан байқалады. Оны профессор Д. Қамзабекұлымен бірлестікте дайындалған «Алаш жылнамасынан» айқын аңғаруға болады /9,271-282/. Яғни, бұл ұлт-азаттық қозғалыс белгілі бір идеялар төңірегіне топтасқан ұлт қайраткерлерінің мақсатты түрде үздіксіз жүргізген саяси һәм рухани күресінің жемісі.

	4) Қозғалыс мұратын жүзеге асырудағы амалдар мен тәсілдердің сабақтастығы. Алаш қозғалысы қайраткерлері өздерінің идеяларын жүзеге асыру үшін сол дәуірдің қажет еткен және мүмкіндік берген ауқымы шегінде ұлт азаттығы үшін қажетті саяси, рухани, ағартушылық амалдар мен тәсілдерді жүзеге асырды. Алаштықтардың келешекте жүзеге асырылатын идеяларының басым көпшілігі «Қарқаралы құзырхатынан» көрініс тапты десек боларлық. Осы құзырхатта жазылған талаптар және саяси күрестің дәуірлік қажеттіліктері Алаш қозғалысының басты мұраттарын негіздеп, соған орай күрестің амалдары мен тәсілдерін де қалыптастырды. 1905 жылғы бірінші орыс төңкерісінен кейін империялық биліктің тәртіпті күшейтуі, Алаш қайраткерлерінің саяси күрестен де, рухани-ағартушылық қадамдарға баруына ықпал етіп, енді олар халықты ағарту, халыққа өз құқықтарын білдіру шараларын қарастырып, оларды жүзеге асыруға бағыттады. Атап айтқанда, Әлихан Бөкейханның мақалалары мен аудармалары, Ахмет Байтұрсынұлының сауат ашу құралдары мен «Қырық мысал», «Маса» жинақтары, Міржақып Дулатовтың «Оян, қазағы!», Ғұмар Қараштың «Бала тұлпары» мен «Аға тұлпары», М.Тынышпаевтың, М.Шоқайдың публицистикасы тағы да қаншама қайраткерлер мен қаламгерлердің күресшіл рухтағы туындылары алаштықтардың сол кездегі саяси һәм ағартушылық амалдары мен рухани тәсілдерін байқатады. Алғашқыда Ресейдің кіндік үкіметіне құзырхат жазудан бастаған Алаш зиялылары империялық саясаттың 1905-1907 жылдардағы төңкерістерден кейін қатаң тәртіп орнатуынан ендігі жерде ағартушылық жұмыстармен шұғылдана бастады. Бұл ағартушылық жұмыстардың басында Алаш көсемдерінің бірі Ахмет Байтұрсынұлы тұрғаны, оның қазақ баласының сан ұрпағы сауат ашқан еңбектер жазғаны тарихтан баршамызға да белгілі. Алаш зиялылары халықты насихаттауда баспасөздің мәнін терең түсініп, шамамен 1907 жылдардан бастап қазақ баспасөзін шығаруды мақсат етеді. Бастапқыда «Серке», «Тіршілік», «Қазақстан» сияқты газеттер шығарып, сәл кейінірек «Қазақ», «Сарыарқа», «Бірлік туы» сияқты ұлт басылымдарының жарыққа шығуына қол жеткізеді.

	«Қазақ» газетінің алғашқы редакциялық мақаласында: «Әуелі, газет – халықтың сөзі, құлағы һәм тілі. Адамға көз, құлақ, тіл қандай керек болса, халыққа газет сондай керек. Газеті жоқ жұрт басқа газеті бар жұрттардың қасында құлағы жоқ керең, тілі жоқ мақау, көзі жоқ соқыр сықылды» дей келе, өздерінің мақсаттарын «Аталы жұртымыздың, ауданды ұлтымыздың әруақты аты деп, газетіміздің есімін «Қазақ» қойдық. Ұлт үшін деген істің ұлғаюына күшін қосып, көмектесіп, қызмет ету қазақ баласына міндет. Халыққа қызмет етемін десеңдер, азаматтар, тура жолдың бірі осы» деп дәуірдің ең зор мақсатын айқындады /10, 10-11/.

	Қандай да болсын ұлттың азаттық алуы үшін оның серкелерінің саяси сауаты терең, күрестері баянды да тұрлаулы болмағы қажет. Алаш зиялылары ХХ ғасыр басында ілгеріде айтқанымыздай «Қазақ демократиялық-конституциялық партиясын» құрғаны белгілі. Ал Әлихан Бөкейхан сияқты Алаш көсемі сол кездегі Ресейдегі әртүрлі партиялардың жұмысын көріп, өзі кадет партиясына мүше болғаны да тарихтан мәлім. Сол шақта Әлекеңдер, әрине, орыс саясаткерлерінің тәжірибесін бағамдап өз елінде де осындай саяси күшті жасауды мақсат етуі күмәнсіз десек, онда олардың бұл идеясы тарих сәтін салған кезеңде жүзеге асып, «Алаш» партиясын құрғаны да аян.

	Қозғалыстың тарихында қазақ қайраткерлерінің мұсылман бауырлармен жақын араласуы да оның қанатын бекітті. I, II Мемлекеттік Думаға енген қазақ депутаттарының мұсылман фракцияларына мүше болуы, Петерборда, Мәскеуде, Қазанда, Уфада, Самарада мұсылмандар ұйымдастырған әртүрлі шараларға қатысуы да қазақ қайраткерлерінің қозғалысты өрістетуіне, қажетті саяси болсын, рухани болсын тәжірибе жинақтауларына оң ықпал еткені күмәнсіз.

	5) Қозғалыстың жалпыхалықтық сипат алуы. Қозғалыс қайраткерлерінің халықтың өз арасынан шығуы, сондықтан да ел өмірін өте жақсы білуі олардың қоғамды азаттық идеясына иландыруында, қозғалыстың қазақ жерінің барлығын дерлік аймақтарын қамтуында аса маңызды рөл атқарды. Қозғалыс қайраткерлеріне буржуазиялық қатынастар, орыстың буржуазиялық төңкерісі белгілі деңгейде ықпал еткенімен, олар таза буржуазия өкілдері емес-ті. Қазақ оқығандары халықтың ортасынан шыққан, оның мақсат-мүддесін жақсы білетін, дүниеауи, заманауи білім алған, өз ұлтына шын жаны ашитын азаматтар еді. Сондықтан олар қызметті, мансап-мәртебені, шен-шекпенді емес, ең алдымен халқының қамын ойлайтын ұлтшыл тұлғалар болатын. Олай болмаса, Алаш қозғалысын қалыптастырған қайраткерлердің қайсысы болсын орыс үкіметінен шен алуға мүмкіндіктері бар азаматтар еді. Бірақ олар жеке басының мүддесінен халықтық мүддені жоғары қойды және оған аяғына дейін аянбай, талмай қызмет етті. Зиялылардың ұлт алдындағы риясыз еңбегі мен қайраты – қозғалыстың жалпыхалықтық сипатқа ие болуына бастады. Қозғалыстың жалпыхалықтық сипат алуына әдебиеттің ықпалы күшті болды. Ілгеріде айтқанымыздай, А. Байтұрсынұлының, М.Дулатовтың, Ғ.Қараштың, кейінірек М.Жұмабаевтың, С.Торайғыровтың, А.Маметовтың, С.Дөнентаевтың өлеңдері қозғалыс ұрандарының халықарасына таралуына әсер етті. Алаш қайраткерлерінің «Қазақ» кейінірек «Сарыарқа» газеттерін жарыққа шығаруы – қозғалыстың бұқаралық сипатқа ие болуына өлшеусіз үлес қосты.

	6) Қозғалыстың мәдени-рухани сипаты. Алаш қозғалысы қайраткерлерінің барлығы дерлік шығармашыл тұлғалар еді. Айталық, Ә.Бөкейханның, Б.Қаратаевтың, А.Қалменовтің, М.Тынышпаевтың, М.Шоқайдың, Х.Досмұхамедұлының, А.Бірімжановтың, Ж.Ақпаевтың, Ә.Ермековтің бойында туабітті шешендік, ғылыми дарын бар болатын. Егер бұл азаматтар, мәселен, хандық дәуірде өмір сүрсе, әйгілі би, атақты шешен болар еді деп толық сеніммен айта аламыз. Егер саяси күресті емес, ғылым жолын таңдаса, онда олардан ірі ғалымдар шығары да сөзсіз еді. А.Байтұрсынұлының жан-жақты шығармашылық тұлға болғаны, Ғ.Қараштың, М.Дулатовтың және қозғалыстың кейінгі буын өкілдері Ж.Аймауытовтың, М.Жұмабаевтың, М.Әуезовтің ұлттық көркемсөзіміздің аса ірі шеберлері екендіктері мәлім. Алаш қозғалысы тұсында олардың қайраткерлігімен бірге шығармашылығы да сан қырынан ашылды. Қозғалыстың бастапқы кезінде халықты оятуда, елдікке шақыруда әдебиет, оның ішінде поэзия ерекше рөлге ие болғанын ілгеріде жазғанбыз. Өлең сөз қазақ баласын рухтандыруда, өзін-өзі тануда, санасын жаңғыртуда ғаламат қуатқа ие екендігі белгілі. Азаттық қозғалысындағы өлеңнің осындай қуатты қару болғандығын сол тұстағы тұлғалардың өздері де терең сезінген, оны сол үшін де күрестің қуатты құралы ретінде пайдаланған. Бұл жөнінде: «Қазақ елінің әр түрлі тұрмыстың жұмбақтарына кездесіп, даң болып тұрған кезінде «Қырық мысал»мен «Оян қазақ!» деп келіп, әлеумет жұмбақтарын шешкендіктен, елді оятқан үлкен күш болды. Тақпақты сүйетін қазақ бұл екі кітапты үлгі орнында ұстап, мысал орнында айтатын болды» десе, Алаш қозғалысына атсалысқан Қ.Кемеңгерұлы /8, /, Алаш қозғалысын да, оның қаламгерлерінің еңбектерін де коммунистік идеология тұрғысынан бағалаған кітабында С.Мұқанов:

	«Ұлтшылдардың ұлтшылдығын көркем әдебиеттен бастауы – көркем әдебиеттің бұқараға әсері тез жайылатындықтан болды» деп жазыпты /11, 32/. Ілгеріде айтылған А.Байтұрсынұлының «Қырық мысалы», М.Дулатовтың «Оян, қазағы!», оларға қоса сол Ахаңның «Масасы», Шәкәрімнің «Қазақ айнасы», Мәшһүр-Жүсіптің «Хал-ахуалы» мен «Сарыарқаның кімдікі екендігі», Ғ.Қараштың «Бала тұлпары» мен «Аға тұлпары», М.Жұмабаевтың «Шолпаны» және «Айқап» журналында, «Қазақ», «Сарыарқа», «Бірлік туы» газеттерінде жарияланған сандаған әдеби туындылар қозғалыс идеяларының халық арасына тарап, санасына орнығуына, қазақ даласының бар түкпіріне азаттық пен теңдік ұрандарының жетуіне айрықша ықпал етті. Сол себепті де осы кезеңнің әдебиетін «Алаш әдебиеті» деп атап жүрміз. Бұған қоса қазақ баспасөзінің дүниеге келуі мен қалыптаса бастауын, жазба әдебиеттің бұғанасы бекігендігін, алғашқы әдеби-мәдени кештерді, театрлық қойылымдарды айтсақ, онда Алаш қозғалысының ауқымында саяси күреспен бірге мәдени-рухани жаңғырудың да қатар жүргендігін көреміз. Осы ұлт-азаттық қозғалыстың тарихымыздағы осындай аса іргелі маңызына бойласақ, онда Алаш қозғалысының шын мәніндегі Қазақ Ренессансы болғанына көз жеткіземіз. Қозғалыстың осындай нағыз ренессанстық құбылыс болғандығын осы жинаққа енген «Алаштың жолы» атты еңбегімізде дәйектегенбіз. Осы арада кейбір ғалымдар тарапынан Қазақ Ренессансын Қазақ хандығының құрылуымен, Абай кезеңімен немесе қазіргі кезеңмен байланыстыру ұшырасып қалады. Біздің ойымызша, бұл жалпы Ренессанс құбылысының сырын жетік білмеуден болмаса белгілі бір мүддеден туындап жататын пікірлер. Жалпы әлемдік тарихтың даму қисыны сан рет дәлелдегендей, әрбір ұлт өз тарихында бір ғана Ренессансты басынан кешіреді.

	7) Қозғалыстың атауы. «Алаш» деген атау ресми түрде ең алғашқы рет 1917 жылы Бірінші жалпықазақ сиезінде саяси партияға байланысты қолданылғаны белгілі. Онда: «Партия ұраны десек, бабамыздың «Алаш» ұранынан артық ұранды іздесек те таба алмаймыз. Сөйтіп қазақ саяси партиясының атын «Алаш» қою ойлап әуре болмастан ауызға түсіп тұр» – деп айтылған-ды /10,414/. Дегенмен, «Алаш» ұғымы қозғалысқа байланысты аталған жылдан әлдеқайда бұрынырақ айтылған. Мәселен, Әлихан Бөкейхан, Ахмет Байтұрсынұлы, Міржақып Дулатов және тағы да басқа қайраткерлердің еңбектерінде «Алаш» атауы ұлт-азаттық қозғалыс тұсында белсенді түрде қолданылғаны да белгілі.

	Қазақтың теңдігі мен азаттығы үшін күрескен әрбір тұлғаны тану, олардың өмірі мен ісіне лайықты баға беру көргенді елдің, мәдениетті жұрттың жоралғысы. Осы реттен келгенде, ХХ ғасыр басында қауымдасып елшілдік ұранын көтерген, Алаш атымен күрес жолына түскен азаматтарымыздың баршасын түгендеу, олардың әрқайсысының тарих пен ұлт алдындағы қайраткерлік, күрескерлік істеріне тиісті баға беру – кешегінің аманаты, бүгінгінің парызы, болашақтың қамы.

	Алаш қозғалысына қатысқан барлық азаматтардың есімдерін бүгінгі ұрпаққа таныстыру мәселесі алаштану ғылымында өз деңгейінде қолға алынбай келе жатқан мәселе екендігі белгілі. Қазақ тарихындағы ең ірі ұлт-азаттық қозғалысқа үлес қосқан Алаш азаматтары есімдерінің тізімін жасауды алғаш рет қолға алған көрнекті алаштанушы, академик Кеңес Нұрпейіс болатын. Ол өзінің «Алаш һәм Алашорда» атты іргелі зерттеуіне қозғалыс мүшелерінің тізімін енгізіп, оны «Алаш қозғалысына мүше болғандар мен ниеттестер тізімі» деп атады. Осы тізімде 270 адамның аты-жөндері берілген. Әлбетте, Алаш қозғалысы тарихын зерттеуде бұл тізімнің өзіндік тарихи һәм ғылыми мәні айтарлықтай. Тізімнің алғаш рет 1991 жылы жарияланғанын, яғни елімізде алаштану ғылымы енді ғана қалыптаса бастаған шақта жасалғанын еске алсақ, әрине, оның нақты әрі соңғы тізім бола алмасы түсінікті. Сондықтан аталған тізімге байланысты үш түрлі мәселені айта кету ғылыми ақиқат үшін қажет деп ойлаймыз. Біріншіден, ілгеріде айтқанымыздай, тізім бұдан 20 жылдан астам уақыт бұрын жарияланғандықтан, мұнда Алаш қозғалысына қатысушылар толық қамтылмаған. Уақыттың шамасына қарасақ, оның мейлінше толық болуы мүмкін емес те еді. Оны тізімге жасалған ескертпеде:

	«Тізім «Қазақстан коммунисі» (қазіргі «Ақиқат») журналының 1991 жылғы 8, 9, 10-шы сандарында жарияланған, оған осы еңбектің авторы қосымшалар енгізген. Оқырмандарға ұсынылып отырған бұл тізім келешекте жаңа деректер табылуына орай толықтырыла бермек»деп ғалымның өзі де атап өтіпті /6, 216/. Бұған қоса тізімдегі тұлғалардың тегі мен атының жазылуында көптеген қателер барын аңғаруға боларлық. Мәселен, Боштаев «Баштаев», Елшіұлы «Емшин», Қоскеев «Қаскеев» деген сияқты. Бұл ғалымның қатесі емес, сол кездердегі құжаттардан келген жаңсақтықтар. Қазіргі еңбектерде олардың есімдері мейлінше дұрыс жазыла бастады. Себебі, одан бері Алаш қозғалысына қатысқандарға байланысты көптеген құжаттар жарық көруде, ғылыми еңбектер қатары көбеюде, зерттеулер жалғасуда. Екіншіден, жоғарыда келтіргеніміздей, тізімнің атауына «ниеттестер» деген тіркеме қосылған. Бұл, әлбетте, ғылыми дәлдікті білдіретін ұғым емес. Бізге Алаш қозғалысы барысындағы шараларға, оқиғаларға, бастамаларға қатысқан тұлғалардың, яғни қозғалысқа қатысушы боларлықтай еңбегі бар азаматтардың мейлінше ғылыми сараланған тізімі қажет. Осындай себептер қозғалысқа қатысқан тұлғалардың мейлінше толымды, ғылыми жағынан нақтыланған тізімін жасауды күн тәртібіне қояды. Үшіншіден, «Алаш қозғалысының мүшесі» деген анықтама да аса дәл емес, біздің ойымызша, қозғалыста мүше емес, қатысушы болады, сондықтан «Алаш қозғалысына қатысушы» деген жөн.

	Қозғалысқа қатысушылардың тізімін жасаудағы ең үлкен мәселе – Алаш қозғалысына кімдерді не үшін енгіземіз деген мәселе. Яғни, тұлғаны «Алаш қозғалысына қатысушы» деп танудың принципі мен критериі. Оған, әлбетте, бізге Алаш қозғалысының сипаты, туу, қалыптасу және өрістеу жолдары, осы кезеңдердегі оқиғалар мен құбылыстар тікелей тірек болмақ. Алаш қозғалысының әлгіндей кезеңдеріне ой жүгіртсек, онда біздің топшылауымызша, қозғалыс мүшелеріне мынадай тұлғаларды енгізген жөн сияқты.

	Ең алдымен, 1905 жылдан бастап ұлт-азаттық қозғалыс аясындағы оқиғалардың тікелей бастауында тұрған, оған атсалысқан азаматтар Алаш қозғалысына қатысушылардың тізімінен орын алуға лайық деп ойлаймыз;

	Екіншіден, 1917 жылдың наурыз-мамыр айларында құрылған қазақ комитеттерінің және кейінірек осы комитеттердің облыстарда, уездерде Алаш комитеттері болып құрылғандағы мүшелері;

	Үшіншіден, осы кезеңде Торғай, Жетісу, Семей, Ақмола, Орал облыстарында өткізілген қазақ сиездеріне және ұлт-азаттық қозғалысты қолдап осы облыстық сиездер үлгісінде өткізілген уездік, болыстық сиездерге қатысқандар;

	Төртіншіден, Бірінші жалпықазақ сиезі мен Алаш автономиясы жарияланып, Алашорда үкіметі құрылған Екінші жалпықазақ сиезінде партияға және Халық Кеңесіне енгендер және осы сиездерге қатысқандар;

	Бесіншіден, «Алаш» партиясын, Алашорда үкіметін қолдаған хазіреттер, ишандар, молдалар және Қазақстанның әр түкпірінен хат жолдағандар және еліміздің әр аймақтарында қолдау шараларын өткізген азаматтар да осы тізімге енуі тиіс деп санаймыз;

	Алтыншыдан, бұл тізімге «Алаш» партиясы атынан бүкілресейлік Құрылтай жиналысына ұсынылған депутаттар да кірмек;

	Жетіншіден, бұл тізімге Алаш әскерінің жетекшілері мен сарбаздары енеді;

	Сегізіншіден, Алаш автономиясының астанасы болып жарияланған Алаш қаласындағы думада, земствода, мектептерде, мешіттерде жұмыс істеген азаматтар;

	Тоғызыншыдан, Алаш қозғалысының үні болған «Қазақ», «Сарыарқа», «Бірлік туы» газеттерінде жұмыс істегендер;

	Оныншыдан, Батыс Алашорда үкіметінің, әскерінің сондай-ақ, «Жымпиты уәлаяты» үкіметінің құрамында болғандар;

	Он біріншіден, қозғалысқа қатысқан басқа ұлт өкілдері.

	Алаш қозғалысы қазақ жерінің барлық түкпірін және барша әлеуметтік орталарды қамтып, шын мәніндегі бүкілхалықтық қозғалысқа айналған. Сол себепті де оны ұлтымыздың сан ғасырлық тарихындағы ең ірі, ең ұзақ, ең пәрменді ұлт-азаттық қозғалыс деп толық сеніммен айта аламыз. Қозғалыстың өзіне дейінгі ұлт-азаттық күрестерден түбірлі айырмашылықтарының бірі – қоғамның алдыңғы қатарлы оқыған санаткер азаматтар дайындаған қозғалыс болуында. Яғни, XX ғасырдың басында ұлт тағдыры үшін интеллектуалды топтың тарих сахнасына шығуы, оның бір жағынан, отаршылдық саясатқа қарсы күресуі, екінші жағынан, қазақ қоғамын жаңартуға бел шеше кірісуі – ұлттың есейгенін, өзінің құқығы мен теңдігі үшін зор мақсат қоя алатынын және оны шешуге әлеуеті жететінін толық аңғартты.

	Біздің тарапымыздан Алаш қозғалысына қатысушылардың тізімін жасау 2006-2007 жылдардан қолға алынды. Қажетті құжаттарды, Алаш қозғалысы тарихын, қозғалыс қайраткерлерінің өмірі мен шығармашылығын арқау еткен ғылыми зерттеулерді, энциклопедияларды, анықтамалықтарды, танымдық еңбектерді саралау барысында біз бастапқыда Алаш қозғалысының 583 мүшесінің тізімін дәйектедік. Ол «Руханият» орталығы дайындаған «Алаш» қозғалысы» анықтамалығында алғаш рет жарияланды /12, 174-205/. Осы тізім қазіргі кезде қоры толығып келе жатқан қазақ тіліндегі «Уикипедия» ашық энциклопедиялық сайтында жарияланды. Одан берідегі жылдарда оны толықтыру жұмыстарымен шұғылдандық. Қазір біздің тізімімізде Алаш қозғалысына қатысушы 940 тұлғаның дерегі бар. Бұл тізім 2014 жылы «Сардар» баспасынан жарық көрген «Алаш қозғалысы» энциклопедиялық анықтамалығында жарияланды /9, 439-506/. Алаш қозғалысына қатысушы әрбір адамның тұсына олардың қозғалысқа қатысы жөнінде мәліметтер берілді. Оған қоса ондай мәліметтерді қайдан алғанымыз жөнінде сілтемелер де қоса ұсынылды. Мәселен, Абылаев Айтқали – Алашорда офицері. Батыс Қазақстан облысы. Энциклопедия. Алматы: Арыс, 2002. 100-101 б.; Абылаев Сұлтанмұхамет – Бірінші жалпықазақ сиезіне қатысқан; Абылайханов Арынғазы – Семей облыстық қазақ сиезінде облыстық қазақ комитетіне сайланған. Алаш қозғалысы. Құжаттар мен материалдар жинағы. Алматы: Алаш, 2004. 1 том, 229 б. деген сияқты. Әлбетте, Алаш қозғалысына қатысқан адамдар саны мыңдап, он мыңдап саналады. Өйткені, тарихи деректерге қарағанда, Алаш халықтық милициясының өзіне Бөкей ордасынан 1000 адам, Орал облысынан 2000 адам, Торғай облысынан 3000 адам, Ақмола облысынан 4000 адам, Семей облысынан 1500 адам, Жетісу облысынан 2000 адам шақырылған /13,250/. Бұған қоса, Алашорданың әскери жасақтарында да бірне мыңдаған адамдар болған. Сондай-ақ, облыстық, уездік сиездерге қатысқандардың көпшілігінің аты-жөндері бізге жетпеген, тіпті Бірінші жалпықазақ сиезіне қатысқандардың да толық тізімі белгісіз. Жаратқанның жазуымен біздің заманымызға Алаш қозғалысы барысында айрықша еңбек сіңірген азаматтардың есімдері ғана жетсе керек деп ойлаймыз. Бұл тізімнің болашақта толыға беретініне шүбә келтірмейміз. Біз дайындаған тізім осы салада ізденіп жүрген азаматтарға ой салып, олар мұны толықтыруға атсалысса, оларға «Алла жарылқасын» деген тілегіміз бен алғысымызды айтамыз.

	Алаш қозғалысы дегенде баршамыздың ойымызға ең алдымен Ә.Бөкейхан, А.Байтұрсынұлы, М.Дулатов, М.Тынышпаев, М.Шоқай, Х.Досмұхамедұлы, Ә.Ермеков сияқты қайраткерлер түседі. Бұл дұрыс та. Дегенмен, бүкіл қазақ даласын қамтыған қозғалысты дүниеге келтірген қайраткерлер тобы болғанымен оның өрістеуіне, бүкіл елді қамтуына жүздеген, тіпті мыңдаған адамдар үлес қосатыны белгілі. Сондықтан Алаш қозғалысы мүшелерінің деректік мүмкіндіктерге қарай баршасын қамту тарихи шындыққа сай болмақ. Әлбетте, Алаш қозғалысының жаны да, жүрегі де оның көсемдері мен қайраткерлері. Енді осы арада Алаш қозғалысының қайраткерлері деп кімді танимыз деген мәселеге жауап бере кеткеніміз жөн сияқты. Біздің ойымызша, «Алаш қайраткерлері» ұғымына осы қозғалыстың басында тұрған, оны қалыптастырған, еліміздің әр өңіріндегі күрестердің жетекшілері болған азаматтар енбек. Олар ұлт-азаттық қозғалыстың бастауы болған сонау 1905 жылдан басталатын саяси һәм рухани шараларды, облыстық сиездерді және Бірінші, Екінші жалпықазақ сиездерін ұйымдастырған, Алашорда үкіметінің құрамына кірген, Алаш әскерін басқарған, 1920 жылға дейін қазақтың теңдігі үшін күрескен, ұлттық мемлекет құру жұмыстарына аянбай қызмет еткен Әлихан Бөкейхан, Ахмет Байтұрсынұлы, Жақып Ақпаев, Ғұмар Қараш, Мұхаметжан Тынышпаев, Міржақып Дулатов, Халел және Жанша Досмұхамедовтер, Уәлитхан Танашев, Халел Ғаббасов, Хамит Тоқтамышовтар. Сонымен бірге, 1905 жылы Орал қаласында «Қазақ констутициялық-демократиялық партиясын» құрудың басында тұрған, оның сиезін ұйымдастырған және кеңес үкіметі орнағанға дейін ұлт-азаттық қозғалысқа белсене қатысқан Ғ.Бердиев, Н.Ипмағанбетов сияқты Алаш қозғалысының аға буын өкілдері. Ұлт-азаттық қозғалыс барысында белсенділік танытып Алаш қайраткерлері деңгейіне көтерілген азаматтардың үлкен бір тобы 1917-1919 жылдар аралығындағы оқиғалар тұсында қалыптасты деуге болады. Бұл ретте «Алаш» партиясының, Алашорда үкіметінің құрылуына атсалысқан Ә.Көтібаров, А.Сейітов, А.Бірімжанов, С.Қадырбаев, У.Танашев, А.Тұрлыбаев, И.Қашқынбаев, Е.Итбаев, Е.Қасаболатов, Р.Мәрсеков, М.Боштаев, О.Алмасов, А.Кенжин, М.Бекімов, Б.Мәметов, О.Әлжанов, С.Сабатаев, Б.Ниязовтарды атауға болады. Бұлардың барлығы дерлік Бірінші жалпықазақ сиезіне қатысқандар, осы сиез атынан бүкілресейлік Құрылтай жиналысына депутаттыққа ұсынылғандар, Қазақстанның әр өңірінде ұлт-азаттық күресті ұйымдастырғандар, сондай-ақ олар ірі қайраткерлік еңбектерінің арқасында Екінші жалпықазақ сиезінде Алашорда үкіметінің мүшелері болып сайланғандар. Олардың кейбіреулері әлі күнге дейін көпшілік қауымға, бүгінгі ұрпаққа белгісіз болып, көп жағдайда атаусыз қалып келеді. Себебі, мектептерде, орта және жоғары оқу орындарында Алаш қозғалысының тарихы өз деңгейінде оқытылмайды, ал оқулықтардағы мардымсыз мәліметтерде, негізінен, 6-7 тұлғаның есімдері ғана аталып жүр. Әрине, бұл әділетсіздік. Мәселен, Уәлитхан Танашев. Қазан университетінің 1909 жылғы түлегі. 1917 жылы сәуірдің басында «Қазақ» газеті «Тұңғыш сиез» деп бағалаған Торғай облысы қазақтарының сиезінде мәжіліс төрағасының орынбасары әрі осы сиезді ұйымдастырушылардың бірі. Бөкей Ордасы қазақтарының сиезінде президиум төрағасы. Бүкілресейлік мұсылмандар кеңесі атқару комитетінің мүшесі. «Шура-и-ислам» ұйымындағы Алашорда үкіметінің өкілі. Алашорда үкіметінің мүшесі. Киевте, Самарада, Челябіде, Петерборда, Уфада өткен бүкілресейлік сиездерге қатысқан. Жоғарыда есімдері аталған бүгінгі ұрпаққа әлі толық белгілі бола қоймаған азаматтардың қай-қайсысы да ұлт үшін сонау қиын-қыстау замандарда тәуекел мен күреске түскен қайраткерлер.

	Алаш қозғалысының ірі ұлт-азаттық қозғалысқа айналуы үшін ол бүкіл Қазақстанды қамтуы тиіс екендігі белгілі. Бұл қозғалыстың қазақ елінің барлық өңірлерін қамтуы үшін сол өңірлердегі азаматтар ерекше үлес қосты. Біз Алаш қозғалысына қатысқандар тізіміне еліміздің әр өңіріндегі осындай азаматтарды қосқанымыз абзал. ХХ ғасыр басында Қазақстан бірнеше облыстарға бөлінгені белгілі. Олар: Торғай, Орал, Ақмола, Жетісу, Семей, Сырдария облыстары. Алаш қозғалысы тұсында осы облыстардың баршасында қазақ сиездері бірнеше мәрте өткізілді. Алаш қозғалысының көрнекті өкілдері ұйымдастырған бұл сиездерде қазақтың еркіндік алу, партия құру, кіндік үкімет жасақтау және тағы да басқа дәуірлік мәселелер көтерілген. Сондықтан біз Алаш қозғалысына қатысушылар тізіміне облыстық сиезге қатысқан азаматтарды енгіздік.

	Алаш қозғалысының өрістеуіне уездердің де рөлі ерекше болды. Бұл ретте алдымен Қарқаралы, Ақтөбе, Павлодар, Қостанай, Ойыл, Үржар, Көкшетау, Зайсан, Ырғыз, Қойлық уездеріндегі іс-қимылдарды айтуға боларлық. Мәселен, Қарқаралыда Қазақ комитеті құрылып, оның төрағалығына көрнекті ақын Нармамбет Орманбетұлы сайланды. Павлодарда Алашорда үкіметін қолдау мақсатында 1918 жылдың 15 ақпанында уездік сиез өткізіліп, қазақ комитеті құрылды. Осы комитет мүшелерінің ұйымдастыруымен жаңадан орнаған кеңес үкіметі құлатылды. Ал осы жылдың маусымында ІІ уездік сиез өткізіліп, осы сиезде Алашорданың Павлодар уездік Кеңесі құрылып, оның төрағалығына Қ.Бердалин сайланды. Алаш партиясын, Алашорда үкіметін қолдаған, жергілікті қазақ, кейінірек Алаш комитеттерін құрған сиездер, басқосулар, кеңестер Қазақстанның көптеген уездерінде өткізілді.Мәселен, Ырғызда, Ақтөбеде, Өскеменде, Қостанайда, Көкшетауда, Зайсанда, Үржарда осындай уездік сиездер ұйымдастырылды. Осы сиездерде белсенділік танытқан азаматтардың бірқатары облыстық комитеттерге сайланды, Екінші жалпықазақ сиезіне де қатысты. Уездермен бірге Алаш партиясын, Алашорда үкіметін қолдаған басқосулар көптеген болыстықтарда да өткізілді. Осы басқосулардың кейбір тарихи құжаттары сақталған. Біз осындай құжаттарда есімдері сақталған азаматтарға да тізімнен орын бердік. Сондай-ақ, Алаш қозғалысы қарқын алған шақта оған қолдау білдіріп, хат жолдаған көптеген азаматтар болғаны белгілі. Айталық, «Сарыарқа» газетінде «Семейдің уездный земствосының мүшелері» делініп 13 адамның атынан «Біз «Алаш» партиясының соңынан ереміз. Анық көш басшыларымыз сонда» деген хат жарияланған /14, /. Оған қол қойғандардың ішінде, мәселен, белгілі ақын Көкбай Жанатайұлы да бар.

	Алаш қозғалысына қатысушылардың едәуір бөлігі Алаш әскерінде болған азаматтар. Алаш әскері Алаш автономиясының сол кездегі астанасы Семейде және Батыс Алашордада жасақталғаны белгілі. Сондай-ақ, Міржақып Дулатов басқарған Алаш милициясының болғаны да мәлім. Семейдегі Алаш әскерін капитан Хамит Тоқтамшев басқарды. Алашорданың Батыс бөлімінің әскері большевиктермен күресте ерекше көзге түскені белгілі. Осы әскери жасақтарды басқарудағы Б.Құлмановтың, Әубәкіровтің, Меңдіқұловтың, М.Көздекеновтің, Қ.Есмағамбетовтің, Ә.Таңқыбаевтың есімдерін айрықша атауға боларлық.

	Алаш қозғалысының өрістеуіне, халқымыздың бостандық, теңдік идеяларының төңірегіне топтасуына діни қайраткерлердің де ықпалы айрықша болды. Қозғалыстың өрістеуіндегі ислам дінінің маңызы Алашқа қатысты құжаттардан айқын аңғарылады. Алаш қайраткерлерінің имандылығы мен кісілік қасиеттері – олардың мұсылманша тәрбие мене білім алғанынан дарыған табиғи қасиет. Ұлт-азаттық күрестің бел ортасында қасиетті ислам дінін халыққа таратуда иманды, ағартушылық бағытта тарихи жұмыстар атқарған имамдар, хазіреттер, ишандар болғаны да белгілі. Сондай-ақ, қозғалыстың қарқынды жүруіне, зиялылардың бас біріктіруіне бүкілресейлік Мұсылман сиездерінің, Мұсылман фракциясының, Түркістан мұсылмандары сиездерінің, «Шура-и-ислам» сияқты ұйымның рөлі айрықша байқалды. Облыстық сиездерде және Бірінші, Екінші жалпықазақ сиездерінде дін мәселесі – күн тәртібіндегі басты мәселелердің бірі болды. «Алаш» партиясы бағдарламасына дін ісі жеке тарау ретінде енгізілген болатын. Сонымен бірге, дін бірлігі сол тұста қазақ, татар, башқұрт, қырғыз, әзірбайжан т.б. ұлттардан шыққан елшіл қайраткерлердің ортақ мүдде тұрғысынан серіктесіп, өзара байланыс орнатуларына, азаттық идеясы төңірегінде ұйымдасуларына айтулы ықпал жасады. Мәселен, Торғай облысында өткізілген алғашқы сиезде жергілікті дінбасылармен бірге Қазан мұсылман комитетінен Н.Хальфин, Уфа мұсылман комитетінен Ә.Рахметдинов, Орынбор мұсылман бюросынан «Уақыт» газетінің редакторы Ф.Каримов, Ақмола облыстық сиезіне Омбы мұсылмандар бюросынан өкілдер қатысса, Бөкей Ордасы қазақтарының сиезі және Екінші жалпықазақ сиезі халқымыздың теңдігі мен азаттығы үшін құрбан болған азаматтардың рухына Құран бағыштаудан басталғаны да мәлім. Сонымен бірге, Ташкент маңындағы Қойлықта өткізілген мұсылман сиезі, Жымпитыдағы молдалар сиезі тікелей ұлт-азаттық қозғалысы ауқымында ұйымдастырылды. Осылардың баршасы Алаш қозғалысы барысындағы ислам дінінің айрықша маңызы мен орнын айқындайды.

	Алаш қозғалысына қазақтармен бірге өзге ұлт өкілдері де қатысты. Айталық, Алаш әскерін дайындауда орыс офицерлерінің рөлі айрықша болса, қырғыз бауырларымыздың да қозғалыста белсенділік танытқанын аңғарамыз. Бұл ретте, әсіресе, Ишанғали Арабаев, Қасым Тыныстанов сияқты азаматтардың күрескерлігі айрықша.

	Қозғалыс тарихына көз салсақ, оған қазақ тарихындағы аса белгілі тұлғалардың ұрпақтары да белсене қатысқанын аңғарамыз. Мәселен, Кенесары ханның баласы Ахмет сұлтаннан тараған Әзімхан Кенесарин. Ол 1917 жылы Әулиеата уезі қазақтарының сиезін ұйымдастырған, Екінші жалпықазақ сиезіне қатысып, осы тарихи жиында төраға орынбасарлығына сайланған. Әйгілі Мұхит әншінің немересі Мұхитов Ғұбайдолла Батыс Алашорданың қайраткері һәм Алаш полкі жетекшілерінің бірі болған. Абайдың ұлы Тұрағұл. Ол Семей облыстық Алаш комитетінің белсенді мүшесі болған, 1918 жылы Міржақып Дулатовпен бірге Алашорда атынан Сырдария облыстық қазақ сиезіне және Екінші жалпықазақ сиезіне қатысқан.

	Қозғалысқа қатысушылардың күрескерлік еңбегіне шынайы баға беру – жалғаса, жаңғыра беретін жұмыс. Енді олардың әрқайсысы жөнінде ғылыми мақсатты ізденіс жасау – тарихшыларымыздың, сонымен бірге қоғамдық ғылым саласындағы мамандардың міндеті. Себебі, Алаш қозғалысы қашанда қазақпен бірге өмір сүретін ұлттық намыс пен рухтың тарихи һәм өміршең сабағы.



	Әдебиеттер



	1. Бөкейхан Ә. Шығармаларының толық жинағы. 3 том. Астана: «Сарыарқа» баспа үйі, 2009.

	2. Дулатұлы М. Бес томдық шығ. жин. 2 т. Алматы: Мектеп,2003.

	3. Қойгелдиев М. Алаш қозғалысы. Алматы: Санат,1995.

	4. Қара Ә. Алаш қозғалысының соңғы түйіні – Мұстафа Шоқай // Алаш және Әуезов. Республикалық ғылыми конференция материалдары. Алматы: Жазушы, 2009.

	5. Алаш қозғалысы. Құжаттар мен материалдар жинағы. 1 том, Алматы: Алаш, 2004.

	6. Нұрпейіс К. Алаш һәм Алашорда. Алматы: Ататек, 1995.

	7. Байтұрсынов А. Шығармалары. Алматы: Жазушы, 1989.

	8. Кемеңгерұлы Қ. Таңдамалы. Құрастырған Д. Қамзабекұлы. Алматы: Қазақстан,1996.

	9. Тілешов Е. Қамзабекұлы Д. Алаш қозғалысы. Алматы: «Сардар» баспа үйі, 2014.

	10. «Қазақ» газеті. Құрастырушылар У. Субханбердина, С. Дәуітов, Қ. Сақов. Алматы: Қазақ энциклопедиясы, 1998.

	11. Мұқанов С. ХХ ғасырдағы қазақ әдебиеті. Алматы: Атамұра, 2008.

	12. «Алаш» қозғалысы. Анықтамалық. Құрастырғандар: Е.Тілешов, Д.Қамзабекұлы, И.Нұрахмет. Алматы: «Сардар» баспа үйі,2008.

	13. Қазақстан. Ұлттық энциклопедия. 1 том. Алматы: Қазақ энциклопедиясы, 1998.

	14. Алаш көсемсөзі.





Алаш қозғалысының кезеңдері




	Адамзат үшін ақылдың, азаттықтың ғасыры болған ХХ ғасырды қазақ қоғамы өзге елдің боданы, өркениеттің өгейі ретінде қарсы алды. Абай бастаған ат төбеліндей ағартушыларды айтпасаңыз, ұлтын өрге сүйер зиялы топ қалыптасып, қауымдаспаған еді. Абай Шыңғыстауда, Мәшһүр-Жүсіп Баянауылда, Мұрат Атырауда, Майлықожа Қаратауда, Нарманбет Қарқаралыда, өзгелері ұлан асыр қазақ даласының әр шалғайында болатын. Ақынның да, шешеннің де, әншінің де сөзінде мұң, ойында уайым еді. Ресейдің үш губернаторлығына қараған қазақтың сенгені – Алла, күткені – оқыған азаматы еді. Отаршылдық дәуірдегі ең ұлы ұлттық бұлқыныс – Кенесары қозғалысы басылған соң қазақ дәл осылай және бір бас көтеруге дәмелене алмас та еді. Яғни, қазақтың Алла тағала жаратқан, ата-бабадан қалған жерге ие болып қалу тағдыры қыл үстінде тұрған болатын. Осы алмағайып кезеңде қазақ баласының бағына туған ұлтшыл, елшіл шоғыр өсіп келе жатты. Жас шағынан алғанда алдыңғы лекте Бақтыгерей Құлманов, Бақытжан Қаратаев, Алпысбай Қалменов, Әлихан Бөкейхан, Барлыбек Сыртанов, Ғұмар Қараш, Шәймерден Қосшығұлұлы, Ахмет Байтұрсынұлы, Жанша Сейдалин, Ахмет Бірімжанов, Дәулетше Күсепқалиев, Райымжан Мәрсеков, келесі лекте Халел Досмұхамедұлы, Міржақып Дулатов, Жанша Досмұхамедұлы, Мұстафа Шоқай, Уәлитхан Танашев, Мұхамеджан Тынышбаев, Сейдәзім Қадырбаев, Базарбай Мәметов, Халел Ғаббасов, одан соңғы жас толқын легінде Әлімхан Ермеков, Нәзір Төреқұлов, Мағжан Жұмабаев, Сұлтанмахмұт Торайғыров, Сұлтанбек Қожанов, Телжан Шонанұлы, Қошке Кемеңгерұлы, Мұхтар Әуезовтер және есімдері аталмаған қаншама тұлғалар қазақ тарихының жаңа дәуірін, жалынды жылдарын бастады. Иілген бас көтерілді, бүгілген тізе жазылды. Бұдан былай Алаш баласы бытырамай, бөлінбей қимыл көрсететіндігі дәлелденді. Істің басы, дәлелдің айқыны – «Қарқаралы құзырхаты» мен Оралдағы «Қазақ конституциялық-демократиялық партиясын» құруға арналған облыс өкілдерінің сиезі болды. Бұл – 1905 жыл болатын. Осы қос шарадан басталған отаршылдыққа қарсылықты шаралар жылдан-жылға қарқындап, 1917 жылғы қос жалпықазақ сиезіне, «Алаш» партиясының, Алаш автономиясының жариялануы Алашорда үкіметінің құрылуына алып келді. Сондықтан да Алаш қозғалысының бастауы 1905 жыл дегенге бәтуаласуымыз керек. Оны кейбір ағайындардың 1907, 1913, 1917 деп межеулерін өткен шақтың сөзі деп бағалаған жөн. Алаш қозғалысы жөнінде бірқатар ғылыми еңбектер жарық көрген тұста, Алаш қайраткерлері мен қаламгерлерінің басты мұралары жарық көрген шақта әлдебір ойлармен 1905 жылға табан тіремеу не білімсіздік, не ниетсіздік болып табылады. Сондықтан да 1905 жыл – 1465, 1721-23, 1729, 1837-1846, 1920, 1936, 1986, 1991 жылдар сияқты ең атаулы тарихи жылдармен бірге еске алынуы тиіс. Әлбетте, біз білетін Алаш қозғалысының барша шаралары дәл 1905 жылдан бастап тарауланып, өрістеп кете қойды демейміз. Қозғалыстың жалпыұлттық сипатқа айналуына бір емес, бірнеше жылдардың қажет болары дамудың табиғи жолы. Сондықтан Алаш қозғалысының өрістеу, даму сипатына ой жүгірте отырып, оны іштей үш кезеңге бөлуге болатын сияқты. Бірінші кезең – 1905-1912 жылдар, екінші кезең – 1913-1916 жылдар, үшінші кезең – 1917-1920 жылдар.

	Алаш қозғалысының бірінші кезеңі – империяның отаршылдық саясатын әбден сезінген, біразы сол Ресейдің өзінде оқыған ұлтшыл буынның халқының тағдырына жаны ашып, қызметке кірісе бастаған кезеңі болатын. Бұл олардың туған халқының бодан күндерін қайтсем жеңілдетем деген ізденіс кезеңі десе де боларлық. Бұл жылдары Ресейдің отаршыл үкіметіне шағымдану шаралары, халқын қамшылаған ағартушылық сарындағы әдебиет өрістеді. Бұдан байқайтынымыз – қозғалыстың осы алғашқы кезеңінен бастап-ақ қайраткерлердің күресі екі бағытта жүре бастады және ол қозғалыстың бұдан кейінгі кезеңдеріне ұласты. Алғашқысы – отаршылдыққа қарсы күрес, екіншісі – халықтың мәдени деңгейін көтеру. «Қарқаралы құзырхаты», Орал сиезі, «Серке» газеті, қазақ қайраткерлерінің I, II Думаға сайлануы – қазақ зиялыларының саясат жүзінде ұлттық мүддеге тартылғандығын айғақтады. Сондықтан да оны біз Алаш қозғалысының бастапқы кезеңі дей келіп, бұл 1905-1912 жылдарды ұлт зиялыларының қалыптасу кезеңі деп атаймыз.

	Осы кезеңнің нағыз бастауы болған «Қарқаралы құзырхаты» 1905 жылдың жазында сол кездегі Семей облысы Қарқаралы уезінің Қоянды жәрмеңкесінде 12767 адамның қол қоюымен Ресейдің министрлер кеңесінің төрағасына жолданған тарихи құжат болғаны белгілі. Бұл құзырхатта отаршылдық тарапынан қазақтың саяси-әлеуметтік, экономикалық шаруашылық, мәдени-рухани жағынан көрген қысымы айтылды. Мәселен, құзырхаттағы: «Орыстандыру саясаты қазақ өлкесінің мәдени дамуына қаншама зиян болса, қазақтарды жерсіздендірудің қазіргі тәртібі де олардың тұрмыс халіне соншама зиянды...»; «1902 жылдан бастап Дала өлкесінде қазақ балалары үшін ауыл мектептері ашыла бастады. Бұл мектептерде сабақ қазақ тілінде жүргізіледі, қазақтар бұл мектептерде қазақша хат тану да жүргізілсе деп сұранған еді, бірақ бұл өтініш қабылданбады. Бұл мектептерде қазақ балаларына қазақ сөздерін жазуды қазақ фонетикасына сай келмейтін орыс әрпімен үйретеді...»; «Қазақ халқының ағымдағы қажеттіліктерін айқындау үшін қазақ тілінде газет шығару керек, ол үшін цензурасыз газет шығарудың және баспахана ашудың ешкімнің келісімінсіз шешетін тәртібін орнату талап етіледі...»/1, 488-491/ деген талаптардан бұл құжатты дайындаушылардың ең өзекті мәселелерді терең ойластырып, көтергендігін аңғаруға болады. Құзырхатта айтылған кейбір мәселелер содан бері бір ғасырдан астам уақыт өтсе де қазақ руханиятының қазіргі көкейтесті мәселелерімен де сабақтасып жатқандығы байқалады. Әлихан Бөкейхан, Ахмет Байтұрсынұлы, Жақып Ақбаев бастаған зиялы қауымның бұл тарихи құжаты – ұлт оқығандарының қауымдасып, халық мұраты мақсатында дәрмен қылуға бет алғандарын көрсетті. Ал осы құзырхаттың мазмұны ұлт зиялыларының халықтың тұрмысы мен тағдырын терең білетіндігін аңғартты. Құзырхаттың және бір тарихи мәнділігі – қазақ баласы өз мұқтажын айта алатындығын, өзінің теңдігі жолында күресе білетіндігін де айғақтап берді. Осы жылдың желтоқсан айында қазақ даласының тағы бір қиыры – Орал қаласында Бақытжан Қаратаев, Әлихан Бөкейхан бастаған зиялы топтың «Қазақ конституциялық-демократиялық партиясын» құруға шешім қабылдап, тоғыз баптан тұратын бағдарлама дайындауы және партия жарғысын әзірлеуі қозғалыстың жалпықазақтық сипат ала бастағандығына дәлел бола алады.

	Ұлт зиялыларының Бірінші, Екінші мемлекеттік Думаға депутат болуы оларды бір-бірімен таныстыра, жақындастыра түсті. Думаға сайланған Ә.Бөкейхан, А.Бірімжанов, А.Қалменов, Ш.Қосшығұлов, М.Тынышбаевтар Ресейдің заң шығарушы ең жоғары органына қазақтың мәселесін көтеріп, оны саяси биліктегілерге жеткізді. Бұл іс жүзінде қазақ мұңының Ресейге қосылғаннан бергі уақытта Петербордың биік мінбесінен алғаш айтылуы еді. Думадағы қазақ депутаттары ел ішіндегі беделді, белсенді азаматтармен тығыз байланыста жүріп, олар қалың бұқараның қолдауы мен сеніміне ие болды. Яғни, ел ішіне олар көтерген теңдік пен азаттық идеялары жылдан-жылға кең тарай бастағаны ақиқат.

	Қазақтан мемлекеттік Думаға депутат сайлануы олардың Мұсылман фракциясына енуіне, сөйтіп Ресей империясына отар болған мұсылман халықтарының алдыңғы қатарлы өкілдерімен бірігіп жұмыс істеуіне де қолайлы жағдай туғызды. Бұл парламенттік фракция құрамына Б.Қаратаев, Ы.Жаманшалов, С.Лапин, А.Жантөрин, Е.Оразаев, А.Өтегенов секілді зиялылардың енуі ұлттық мүдденің көтерілуіне маңызды ықпал жасады. Жалпы Алаш қозғалысында діни-рухани мәселе басты мәселелердің біріне айналды. Қозғалыстың тарихында хазіреттердің, ишандардың, молдалардың рөлі жоғары болғандығын ерекше атап айтқанымыз жөн. Ұлт зиялыларының қалыптасу кезеңі болған бұл жылдар қазақтың саяси жағдайын, мәдени өресін көтеруге бағытталған ізденіс жылдары болды.

	Қозғалыстың осы кезеңінде зиялылардың халық өмірін танып, оны жігерлендіру, ояту қарекеттері байқалады. Айталық, «Оян, қазақ!», «Қырық мысал», «Бала тұлпар», «Айқап» журналы, «Бақытсыз Жамал», «Қалың мал» осы кезеңнің ұлтты белсенділікке шақырған, халық өміріне терең үңілген бедерлі белгілері еді. Бұл кезеңге сыншылдық, ағартушылық тән, яғни сынау мен үйрету, мінеу мен бейімдеу етене болатын. Бұл кезеңде саяси қайраткерлікпен бірге әдеби ұрандар алдыңғы қатарға шықты. Оның себебі отаршыл үкімет қазақ зиялыларының пәрменді әрекеттерінен үркіп, оларды қысымға ұшыратты. Осы тұста қазақ ойының ең белсенді, жалпы халыққа ең етене, түсінікті түрі – көркем сөз азаттық аңсаған, бостандыққа шақырған мазмұнға ие болып, Алаш ұранды әдебиетті дүниеге келтірді. «Оян, қазақ!» пен «Қырық мысалдың», оған іле-шала «Бала тұлпар», «Маса», «Шолпан» жинақтарының елге тарауы, заманауи мәселелерді көтеріп, халықтың көкейін ашқан «Айқаптың» жарыққа шығуы қозғалысқа тірек болған, күш қосқан рухани құбылыстар еді. Міне осы кезеңде ұлт мүддесін бірлесіп шешу үшін жалпықазақ сиезін ашу мәселесі туындады. Оны алғаш көтерген, бүгіндері есімі көп атала бермейтін Жиһанша Сейдалин болатын. Оның 1911 жылдан бастап «Айқап» журналында сиез ашу мәселесіне арналған мақалалары қазақ зиялыларының ортасында үлкен пікір тудырды /2/. Жиһаншаның сиез ашу жөніндегі осы мақалаларына Б.Қаратаев, Ә.Бөкейхан, А.Байтұрсынұлы, Б.Сыртанов, М.Тынышбаев, Е.Қасаболатов тағы басқалар алдымен сол «Айқап» журналының өзінде, кейінірек «Қазақ» газетінде пікірлерін білдірді. Сейдалинді мақұлдап елден қолдаухат жазғандар да болды. Кейбір қайшылықтар да ұшырасты. Жиһанша Сейдалин көтерген жалпықазақ сиезін ұйымдастыру мәселесінің өзектілігі мен қажеттілігі – сол дәуірде ұлт қамынан өрістеп, қазақ қоғамына тасталған үлкен идеялардың бірі болуында.

	«Қазақ» газетінің жарық көруі, оның ұлтшылдық бағыты – халықты оятудан тұтастыруға бейімдеді. Сол дәуірдің куәсі, Алаш қозғалысының мәнін ерте ұғынған Мұхтар Әуезовтің сөзімен айтсақ: ««Қазақ» газетінің мезгілі әдебиетке ұлтшылдық туын көтерген мезгілмен тұтас. Ол уақыт қазақ жұрты 1905 жылдың өзгерісін өткізіп, ел дертінің себебін ұғып, емін біліп, енді қазақты оятып, күшін бір жерге жиып, патша саясатына қарсылық ойлап, құрғақ уайымнан да, бос сөзден де іске қарай аяқ басамыз деп, талап қыла бастаған уақытына келеді. Сондықтан бұл уақыттағы іс пен сөзде тығыз қамның, асығудың ретінде бұдан өзгенің бәрін қоя тұрып, бір саясат әңгімесіне жұмылдырудың, жалғыз соған ғана үңілудің қамында өтті...» /3, 231/. Осы ұлт басылымы – барша Алаш қозғалысының беті мен бағытын көрсетті. Газет ұлттың қазір қандай жағдайда екендігін, қай жолмен жүрсе, қалай болмағын нұсқап, зиялылардың ең көкейтесті ойларын жариялады. Ең бастысы – газет қазақ жерінің барлық өңірін қамти отырып ұлтты оятты, . Яғни, ұлт-азаттық қозғалысы пікір жүзінде де, іс барысында да ортақ мүдде әрекетімен өрістей түсті, дамыды. Сол себепті де бұл 1913-16 жылдарды қамтыған кезеңді ұлттық ұйысу кезеңі дейміз. Бұл ұйысу кезеңі келесі «Алашорда» кезеңін дайындады.

	Алаш қозғалысының өрістеу эволюциясының жолы, оның қайраткерлерінің ішкі мүмкіндіктері мен қайраткерлік дайындықтары 1917 жылы патшалық билік құлатылғаннан кейінгі кезеңде бірден байқалды. Сәуірдің ең алғашқы күндерінен бастап облыстық қазақ сиездері өткізіле бастады. Орынборда, Алматыда, Оралда, Омбыда, Семейде өткізілген Торғай, Жетісу, Орал, Ақмола, Семей, облыстық сиездері Ташкентте өткен Түркістан Мұсылмандарының Бірінші құрылтайы Алаш баласының азаттыққа шындап бағыт алғандығын байқатты. Бұл арада қозғалысты өрістетудегі алдымен «азаматтық» деген атаумен құрылған кейінірек «қазақ комитеттері» деп аталған әр облыстағы құрылымдардың рөлі орасан болды.

	1917 жылдың 2 сәуірінде Орынбор қаласында Ахмет Байтұрсынұлының төрағалығымен ашылған Торғай облыстық қазақ сиезі Алаш қозғалысының «Алаш» партиясында, Алашорда үкіметіне ұласар кезеңінің ең алғашқы айтулы оқиғасы болды. Сиездің ұйымдастырылуы мен өткізілуінің басында Ахаңмен бірге Алпысбай Қалменов, Уәлитхан Танашев, Сейдәзім Қадырбаев, Омар Алмасов, Шафқат Бекмұхамедов сияқты ұлт зиялылары тұрды. Бұл сиез «Қазақ» газетінде «қазақтың тұңғыш сиезі» ретінде бағаланды/4/.

	Торғай сиезінен кейінгі Жетісу, Орал, Ақмола, Семей облыстық сиездері Алаш қозғалысының қазақтың барша даласын қамтығандығын байқатты. Жетісу облыстық сиезінде Ы.Жайнақов, Ғ.Ордабаев, А.Құдайбергенов, А.Шегіров, Н.Жақыпбаев, Ғ.Үдербаевтардың, Орал облыстық сиезінде Б.Қаратаев, Ғ.Әлібеков, Д.Күсепқалиев, Х.Досмұхамедов, Ж.Досмұхамедов, Ғ.Жетпіспаевтардың, Ақмола облыстық сиезінде Е.Итбаев, А.Тұрлыбаев, М.Дулатов, М.Саматов, А.Сейітов, М.Жұмабаев, Е.Тоқбайұлылардың, Семей облыстық сиезінде Ж.Ақпаев, Х.Ғаббасов, Р.Мәрсеков, М.Боштаев, Б.Сәрсенбаев, Ә.Ермеков, Ы.Оразалин, М.Малдыбаев, Ш.Ақпановтардың белсенділігі байқалды. Облыстық қазақ сиездері мен қазақ комитеттері қазақ зиялыларын одан сайын ұйыстыра бастады. Осы өңірлік саяси шаралар ел ішінен қайраткерлерді шығарды. Сөйтіп Алаш мұраты үшін ерен істерге дайын сандаған күрескерлер легі қалыптаса бастады. Бұл сиездердің қай-қайсысы да ұлттың қордаланған мәселелерін күн тәртібіне қоя отырып, оны шешудің жолдары мен амалдарын белгіледі.

	Облыстық сиездерде қауымдасқан зиялылар жалпықазақ сиезін ашудың алғышарттарын жасады. Мұндай сиез көп кешікпей шілде айында Орынбор қаласында өтті. Халел Досмұхамедов, Ахмет Байтұрсынұлы, Әлмұхамед Көтібаров, Міржақып Дулатов, Асылбек Сейітов және тағы да басқа Алаш қайраткерлерінің басшылығымен һәм ұйымдастыруымен өткен осы Бірінші жалпықазақ сиезінің күн тәртібінде қазақ қоғамы үшін аса көкейкесті 14 мәселе қарастырылды. Оның ішінде қазақ автономиясы туралы, қазақ саяси партиясы туралы, дін туралы және тағы да басқа ұлт тағдырының ірі мәселелері қозғалды. Бұл сиез ең алдымен қазақ зиялыларының бас қосып, түсініп, ортақ мүдде жолында аянбай қызмет істей алатындығын дәлелдеді. Сонау хандық заманның ең дәуірлеген кезеңдерінен бері барша қазақтың игі жақсылары бас қосқан ұлық жиын бола отырып, сиез ұлттық тәуелсіздік мәселесін көтеруімен де тарихи маңызға ие болды. Сиезде «Алаш» партиясының құрылуы да оның зор тарихи мәнін айғақтады. Бірінші жалпықазақ сиезі Алаш қозғалысына үдемелі қарқын дарытты, осы сиезден кейін бүкіл қазақ даласы азаттық пен теңдік рухына бөленді, желтоқсанда өтетін Екінші жалпықазақ сиезіне дейін барлық өңірлерде «Алаш» партиясының комитеттері ашылып, онда ұлт мұратын ту еткен азаматтар ерекше белсенділік танытты. Іс жүзінде бұл партия кейінірек құрылатын Алашорда үкіметінің рөлін атқарды. Сондықтан да біз 1917 жылдың сәуір айынан бастап 1920 жылдың көктеміне дейін созылған ең қарқынды кезеңді Алашорда кезеңі деп атаймыз.

	Алаш автономиясын жариялаған, Алашорда үкіметін сайлаған Екінші жалпықазақ сиезі ұлттық мемлекет құрудың барлық қажетті атрибуттарын дүниеге келтірді. Осы сиездің шешімдері, қаулылары тарих жүзімен қарағанда аз уақыт болса да қазақ мемлекетінің дербес өмір сүре алатындығын тарих жүзінде дәлелдеді. Алаш қозғалысының тарихи маңызын тұжырымдай келе Елбасымыз Нұрсұлтан Әбішұлы Назарбаев: «Алаш арыстары бізге мемлекеттілік идеясын ту етіп көтеруді табыстап кетті. 1991 жылы құрылған Қазақстан республикасы атты мемлекет – сол арыстардың асыл арманының жүзеге асуы» деген болатын /5/. Бұл ұлы тарихи оқиға жөнінде айтылған үлкен сөз, тарихи баға.

	Қазақтың мемлекеттілігін қалпына келтіруді мақсат еткен Екінші жалпықазақ сиезі сонау қиын-қыстау заманда Алаш баласының мәңгілік жадында тұтар, тағылым алар тарихи шешімін паш етті. Сиезде қабылданған «...бүкіл қазақ-қырғызды билейтін хүкімет керектігін ескеріп, сиез бірауыздан қаулы қылады: 1) Бөкей елі, Орал, Торғай, Ақмола, Семей, Жетісу, Сырдария облыстары, Ферғана, Самарқанд облыстарындағы һәм Алтай губерниясындағы іргелес облыстардың жері бірыңғай, іргелі халқы қазақ-қырғыз қаны, тұрмысы, тілі бір болғандықтан өз алдына ұлттық, жерді автономия құруға; 2) Қазақ-қырғыз автономиясы «Алаш» деп аталсын; 3) Алаш автономиясының жер үстіндегі түгі, суы, астындағы кені Алаш мүлкі болсын...» деген /6, 26/ тарихи шешімдер қазақ баласының өз еліне, өз жеріне өзі ие бола алатындығын, дербес өмір сүруге күші мен жігері, ақылы мен амалы, санасы мен саясаты жететіндігін толық аңғартты. Бұл сонау 1905 жылғы «Қарқаралы құзырхатынан» басталған қоғамдық, саяси, рухани күрестердің нәтижесі һәм қорытындысы болатын. Дегенмен қазақ баласының санасындағы азаттыққа деген аңсар, бостандық пен теңдікке деген құлшыныс сан ғасырлардың жемісі де еді. Сондықтан бұл тарихи қозғалысты ХХ ғасыр басында туған құбылыс деп ғана бағаламаймыз, Алаш қозғалысы – халықтың бойына жинаған рухани қуаты, энергиясы. Бұл қуат, бұл энергия берісі – отаршылдыққа қарсылық ретінде ұлтымыздың бойында іштей жиналды, қордаланды. Отарлаған елдің зорлығы халқымыздың санасында, көкейінде, жүрегінде сақтала берді. Ара-тұра әрекетке айналып, көтеріліске ұласты. Қазақ өлеңінің өзегіне айналып, Дулат, Шортанбай, Мұрат болып қарсылықты жыр тудырды, Абай, Мәшһүр-Жүсіп болып рухани дәру іздеді. Ал арысы – сонау Керей мен Жәнібек заманынан бері әбден піскен ел болу, дербес мемлекет құру мәселесі еді. Қазақ тарихының үзілмей жалғасып келе жатқан осы бұлқыну тарихы ХХ ғасыр басында отаршылдық жүйеге жаппай қарсыласу қозғалысын тудырды. Оның бойында отарлаушылардан ірге бөліп ел болу, халықты сол ел болуға үндейтін ояту қам-қаракеттері жатты. Сөйтіп, қазақ санасының, ұлт ойының сан ғасырлық қуаты кезі келіп, кезеңі туғанда ұлы дүмпу тудырды. Ол, әлбетте, Алаш қозғалысы болатын. Қозғалыстың басты қорытындыларының бірі –тұтас халықтың өзіне деген сенімін күшейтті.

	Алаш автономиясы құрылғанда Сұлтанмахмұттың:



	Алаш туы астында,

	Күн сөнгенше сөнбейміз.

	Енді ешкімнің Алашты,

	Қорлығына бермейміз!

	Адамдықтың жолында,

	Бастаған ерлер соңында,

	Басқаға көңіл бөлмейміз,

	Қандай шайтан келсе де,

	Алдауына көнбейміз.

	Өлер жерден кеттік біз.

	Бұл заманға жеттік біз!

	Жасайды Алаш, өлмейміз!

	Жасасын, Алаш, жасасын! –



	деп шабыттана жырлауы /7, 123/ Алаш қозғалысының қарқынынан, ел келешегіне деген ұлы үміттен бастау алып жатты. Осындай пафосты жырлар Алаш автономиясы жарияланған, Алашорда үкіметі құрылған сол абыройлы да, айбынды кезеңде Ғ.Қараш, Н.Наушабаев, С.Дөнентаев, Б.Майлин, Ж.Аймауытов, Ә.Мәмбетов, қазақ баласына тілектес, мүдделес қырғыз Қ.Тыныстанов қаламдарынан да туған болатын. Бостандық күндері туғанда ұлт-азаттық қозғалыс көсемдері Әлихан Бөкейхан, Мұстафа Шоқай, Міржақып Дулатовтың: «Азаттық таңы атты. Тілекке құдай жеткізді. Күні кеше құл едік, енді бүгін теңелдік. Қам көңілде қаяуда арман қалған жоқ. Неше ғасырлардан бері жұрттың бәрін қорлықта, құлдықта ұстаған жауыз һүкімет, өзгеге қазған оры өзіне шағын көр болып, қайтпас қара сапарға кетті. Жүз жылдан бері халықты теңдікке жеткізу жолында ескі һүкіметпен алысып, дарға асылып, оққа ұшып, басы айдауға, малы талауға түсіп жүрген сабаздар жасымай, бірі кемісе, оны артып, ақырында, Россия қоластындағы халықтардың бәріне дін, ұлт, тіл айырмасына қарамай, азаттық әперді. Енді бүгін теңеліп, түсімізде көрмеген жақсылықты өңімізде көріп, төбеміз көкке жетіп отыр. Бұл күнге жеткізген құдайға мың шүкір!» – деп шабыттана жар салуы соның айғағы /8, 234/. Бұл асқақ сезімдерден туған, халқының болашақ тағдырына деген үміттен өріс алған лебіздер, жалынды ойлар Алаш баласының өзіне деген ұлы сенімнің куәсіндей болды.

	Алашорда кезеңі – ұлттық азаттық пен теңдікке деген сенімін нығайтты, осы жолда өзінің жеке басын ұлт пен мемлекет мүддесін жоғары қоятын күрескер жүздеген, тіпті мыңдаған қайраткерлерді қалыптастырды. Қазақ халқының саяси жағынан да, білім-ілім жағынан да, мәдени-әдеби жағынан да әлеуеті жоғары ұлт екендігін байқатты. Ел басқарудың, ғылыми мектеп қалыптастырудың, әскер жасақтаудың, шаруашылық жүргізудің, өнер игерудің үлгілерін көрсетті. Яғни, қазақ мемлекетін құру сәтсіздікке ұшырады. Бұрынғы патшалық билік қазақ халқына отаршылдық саясатын аяусыз жүргізсе, жаңа кеңестік билік тағы да қазақтың өзін-өзі билеу құқығынан айырды. Дегенмен 14-15 жылға созылған Алаш қозғалысы жалпы ұлттың бойындағы ел болу аңсарын күшейтті. Ұлттың өзін тануы, өзіне сенуі – ерте ме, кеш пе оның тәуелсіздікке жетуінің кепілі болатын. Бұл кезең қазақ әдебиетіне, көсемсөзіне, ғылымына, мәдениетіне жаңаша сипат дарытты, жаңа рухани дәстүрлерді қалыптастырды.

	Осы Алашорда кезеңінде ұлт-азаттық қозғалыстың ауқымды бір бөлігі еліміздің оңтүстігін қамтыды. М.Шоқайдың, М.Тынышбаевтың «Қоқан автономиясын» құруы, Сырдария, Ферғана, Самарқандтағы Әзімхан Кенесарин, Серқұл Алдабергенов, Серәлі Лапин, Есет Ақжолов, Санжар Асфендияров, Сұлтанбек Қожанов, Қоңырқожа Қожықов, Нәзір Төреқұлов, Алдабек Мангелдин, Сағдат Шағмарданов тағы басқалардың ерен қайраткерлігі Алаш баласының қай өңірде, қай уақытта болмасын ортақ мүдде төңірегінде тұтаса алатындығын, азаттық сүйгіштігін аңғартты. Сондай-ақ, Әлихан Бөкейхан бастаған Алаш қайраткерлерінің, Мұстафа Шоқай бастаған Түркістан қайраткерлерімен саяси, адами ынтымағы олардың азаттық жолында бірлесіп күресе алатындықтарын дәлелдеді. Оны олардың өзара қарым-қатынастарынан, басында Ахаң тұрған «Қазақ» газетінің, шығарушысы Мұстафа Шоқай болған «Бірлік туы» газетінің, Халел Ғаббасов пен Райымжан Мәрсеков шығарған «Сарыарқа» газетінің бағыты мен мазмұнынан да айқын аңғартуға боларлық.

	Алаш қозғалысының осы Алашорда кезеңі қазақ елінің мемлекет бола алатындығымен бірге, ең бастысы – халқымыздың бойында өз абыройы үшін күресе алар үлкен рухани жігердің бар екендігін, ел болып ұжымдасуға аса мүдделі екендігін, бостандықтың қадірін, теңдіктің бағасын білер дегдар сананың бар екендігін де қай жағынан болмасын әбден байқатты. Бұл Алла тағаланың алқауымен жеке ұлт, дербес халық болып жаратылған жұртқа керек ең маңызды, ең қымбат түсінік. Мұндай ұлт, осындай халық тәуелсіз мемлекет болуға, егемен ел болуға әбден лайықты. Халықтың бойында осындай жігер, санасында осындай ұғым барында мұндай жұрттың болашағы кемел. Сондықтан да бүгіндері кейбір келеңсіздіктерге бола өз халқымызды сөгуге дайын тұратын мінезімізді, өзімізді өзгелермен салыстырып, мұқатуға бейім тұратын әдетімізді тыйғанымыз жөн. Бүгінгі қазақ баласына сынау мен мінеуден гөрі өз-өзіне деген сенім қымбат, өз абыройын ешкімнен аласартпайтын мерей қымбат, өзін ешкімнің мазағы мен талағына бермейтін намыс қымбат. Алашорда кезеңінде атқарылған ұлттық ірі шаралар, қазіргі тәуелсіздік кезеңіндегі ел болу қамындағы тарихи жұмыстар соның айғағы.

	Қазақстанда кеңес үкіметінің ұлттық мүдделермен есептеспей күштеп орнатылуы – Алаш сияқты ұлт-азаттық қозғалыстарды ыдыратты, ұлттың өз жолын анықтау мүмкіндіктерін шектеді. Бірақ тағдырларын әуелден ұлттық мүддемен байланыстырған ең берік, ең күрескер Алаш қайраткерлері мәдени-рухани күреске көшті. Сол кезде Алаштың ең айтулы рухани көсемі Ахаңның:

	«Мәдениет күшейеді өнер-білім күшімен, өнер-білім күшейеді оқумен: Оқу ісі сабақтас әдебиетпен. Оқу әдебиетті күшейтеді, әдебиет оқуды күшейтеді... Сол көп істі қолынан келгенше істейтін, сол күш шамасынан келгенше сарп ететін қазақ қалам қайраткерлері» деп жазғанындай /9, 281/ әдебиет, білім мен ғылым саласында Алаш қаламгерлері қазақ мәдениеті мен әдебиетінің, ғылымы мен білімінің мәңгілік мұрасына айналар «Тіл – құралы», «Әдебиет танытқыш», «Педагогика», «Жан жүйесі және өнер таңдау», «Әдебиет тарихы», «Батыр Баян», «Ақбілек», «Қилы заман» сияқты жауһарлар дүниеге келді. Бұлар қазақтың дүниені ғылыми тұрғыдан игерудің, адам мен жаратылысты көркемдік санамен бейнелуінің үздік үлгілері еді. Мұнда сондай-ақ, қазақ ойының да, қазақ сөзінің де әлеуеті мен деңгейі жарқырай көрінді. Ол деген сөз – қазақ мәдениетінің бұдан соңғы дамуына даңғыл жол салынды деген сөз. Сондықтан да С.Сейфуллин, С.Мұқанов сияқты кеңестік платформадағы жазушылар олардың «ұлтшылдық-буржуазияшылдығын» сынағанымен, олардың шығармаларындағы суреткерлікті әділ бағалады.

	Алаш зиялыларының бірлесе жұмыс істеу мүмкіндігінің болмауы-олардың ұлт мүддесі жолындағы қызметтерінің типтерін өзгертті. Бірақ Алаштың ең тұрлаулы, ең берік қайраткерлері мен қаламгерлері руханият саласындағы өздерінің қарым-қатынастарын үзбеді. Әлихан Бөкейханның Мәскеудегі қызметі, Ахмет Байтұрсынұлы бастаған топтың Ташкенттегі қимылдары олардың қашан болмасын, андай жағдайда болмасын ұлтпен бірге екендерін паш етті. Ендігі жерде Алаш зиялыларының аманатын арқалаған, олардың идеяларын болашаққа жеткізетін Мұхтар Әуезов, Қаныш Сәтбаев, Әлкей Марғұлан, Бейсенбай Кенжебаев, Бауыржан Момышұлы сияқты аса дарынды, ұлттық санасы жоғары жастар өсіп келе жатқан болатын.

	Алаш қозғалысының ғибраты, қайраткерлеріміз жүріп өткен жол, олардың күресі, қаламгерлеріміздің жүрегі мен ақылынан туған көркем ой – тәуелсіз мемлекет құрған, егемен ел болған қазақ баласының үлкеніне де, кішісіне де тағылым болуға тиісті. Алаш зиялыларының азаттық үшін алысқан күндерінің салмағы мен бағасын ұғынған сайын біз бүгінгі тәуелсіздігіміздің мәнін сезініп, баянды болашағымыз үшін әрекет істеуге дайын бола бермекпіз. Бұл ең алдымен өскелең ұрпағымыз үшін, қазақ елінің өміршеңдігі үшін аса қажетті һәм міндетті қасиетті қадам болмақ.



	Әдебиеттер



	1. Қарқаралы құзырхаты (Мәтінін аударған М.Қойгелдиев) // Алаш қозғалысы. Движение Алаш. І том. Құжаттар мен материалдар. Алматы: Алаш, 2004.

	2. Сейдалин Ж. Азып-тозып кетпеске амал бар ма? // «Айқап» журналы. Құрастырушылар Ү.Сұбханбердина, С.Дәуітов. Алматы: Қазақ энциклопедиясы, 1995.

	3. Әуезов М. Әдебиет тарихы. Алматы: Ана тілі, 1991.

	4. «Қазақ» газеті. Құрастырғандар Ү.Сұбханбердина, С.Дәуітов, Қ.Сақов. Алматы: Қазақ энциклопедиясы, 1998.

	5. Назарбаев Н. Ұлттың ұлы мұраты жолында ұйысайық // «Егемен Қазақстан» газеті, 31 мамыр, 2008 жыл.

	6. Жалпы қазақ-қырғыз съезінің қаулысы // Алаш қозғалысы. Движение Алаш. ІІ том. Құжаттар мен материалдар. Алматы: Алаш, 2005.

	7. Торайғыров С. Екі томдық шығармалар жинағы. Бірінші том. Алматы: Ғылым, 1993.

	8. Бөкейхан Ә., Шоқай М., Дулатов М. Алаш ұлына // Бөкейханов Ә. Шығармалар. Алматы: Қазақстан, 1993.

	9. Байтұрсынұлы А. Тіл – құрал. Алматы: Сардар, 2009.





Алаш тағылымы: дәстүрлі дидактикадан ұлттық тәрбиеге




	Сан ғасырлық тарихымыздың ширек ғасырдай ғана уақытын қамтыған,

	«Алаш қозғалысы» деген атаумен бедерлене көрінген саяси-қоғамдық, рухани-мәдени құбылыс халқымыздың ділін жаңаша қалыптастыруда терең із қалдырды. Алаш қайраткерлерінің тәуелсіздік жолындағы күресі аясында ұлттық болмысты қалыптастыруға бағытталған рухани күрес жүріп жатты. Бұл күрес Ахаң, Ахмет Байтұрсынұлының: «Адамдық диқаншысы қырға шықтым, / Көлі жоқ, көгалы жоқ, құрға шықтым» – дегеніндей, туған халқының еңсесін көтеру, сауатын ашу, мәдениетін арттыру сияқты іргелі істермен өріліп жатты. Алаш қозғалысының туу себебінің өзінде азаттық алумен бірге, осындай үлкен ағартушылық мақсат болғанына жіті назар аударғанымыз жөн. Алдымен көркем әдебиетте байқалған ұлтты тәрбиелеу идеясы «Айқап», «Қазақ» т.б. басылымдарға ауысты. Сәл кейінірек Ахмет Байтұрсынұлы, Жүсіпбек Аймауытов, Мағжан Жұмабаев, Қошке Кемеңгерұлы, Телжан Шонанұлы т.б. зиялы қауым өкілдерінің ұлттық тәрбие, мәдениет туралы мақалалары, кітаптары жарық көрді. Сөйтіп, Алашқа дейінгі дәуірде халықтың салт-санасынан, әдет-ғұрпынан, ақын-жыраулар поэзиясынан, шешендік сөздерден көрінген тәрбиелік иірімдер жаңа ғасыр басында жаңаша сипатқа ие бола бастады десек, бұл арада Алаш азаматтарының жетекшілік рөлі айрықша. Яғни, бұл зиялы шоғыр дәстүрлі тәрбиенің озық үлгілерін айта отырып, кәдесіне жарата келе, бұдан былайғы жерде ұлттық сананы қалыптауды мақсат етті. Ұлттық өзін-өзі тануы, өзіне сын көзбен қарауы Абай мұрасынан бастау алады дегенімізбен, бұл мәселеге мақсатты түрде ғылыми жолмен келу – Алаш зиялыларының үлесінде. Өз замандары үшін озық үлгідегі жоғары оқу орнын бітірген олар халқының мәдени деңгейін, білім өресін жақсы біліп, ұлтты ілгерілетуді басты парыз санады. Бұл жөнінде «Тарих толқыны» кітабының «Алаш мұрасы және осы заман» бөлімінде Елбасы Н.Назарбаев: «Ұлт-азаттық қозғалыс басшылары Әлихан Бөкейханов (оқымысты-ғалым, Ресей Конституциялық демократиялық партиясы Орталық Комитетінің мүшесі, І және ІІ Мемлекеттік Думаның депутаты), Ахмет Байтұрсынов (ақын, аудармашы, лингвист, «Қазақ» газетінің редакторы), Міржақып Дулатов, Жақып Ақбаев, Мұстафа Шоқай, Мұхаметжан Тынышбаев, Бақытжан Қаратаев, Халел және Жанша Досмұхамедовтер және басқалары – негізінен Петербург, Мәскеу, Варшава, Қазан, Омбы мен Орынбор жоғары оқу орындары, училищелерінің түлектері. Олар өз қызметінің басты мұраты қазақ халқының ұлттық төлтумалығын сақтау, сонымен бірге оның тарихи өткенін қалпына келтіріп, ұлттық санасын шыңдау деп санаған», – деп дәл бағалады. Өздері сапалы һәм саналы білім алған Алаш зиялылары оқу-білімнің артықшылығын әдебиет жүзінде де, баспасөз бетінде де насихаттаумен болды. Ә.Бөкейханның «Рухани мәдениет қарауылынан», А.Байтұрсынұлының «Оқу жайы», «Мектеп керектері», «Қазақ арасында оқу жұмыстарын қалай жүргізу керек», Халел Досмұхамедұлының «Қазақ-қырғыз білім кәмисиесінен», «Қазақ-қырғыз білім кәмисиесі жайынан қысқаша баяндама», Міржақып Дулатовтың «Оқу мезгілі», «Торғайдағы мұсылманша оқу», «Торғайда орысша оқу», «Игілік іс», Жүсіпбек Аймауытовтың «Тәрбие», «Ана тілін қалай оқыту керек?», «Оқушыларымызға», Мағжан Жұмабаевтың «Жазылашақ оқу құралдары һәм мектебіміз» т.б. мақалалар, сондай-ақ А.Байтұрсынұлының тәрбие мен тәлімге құрылған оқу құралдары, Жүсіпбек Аймауытұлының «Психология», «Жан жүйесі және өнер таңдау», «Тәрбиеге жетекші», Мағжан Жұмабаевтың «Педагогика» сияқты күрделі де көлемді еңбектері жалпы бұл саладағы қазақ ғылымының қарлығаштары.

	Ұлтты, ұлттың болашағы – жас ұрпақты тәрбиелеу үшін адамның болмысын, ішкі жан дүниесін, ниет-пиғылын, талпыныстары мен тартыныстарын тану қажеттілігін Алаш оқығандары жақсы түсінді, ерекше түйсінді. Сондықтан да олар тәрбиеге, жан дүниеге арналған оқулықтар жазды.

	Мәселен, Ж.Аймауытовтың «Психология» еңбегінде адамның қылығы, оның қоғамға қатысы, еліктеуі, сезімдері, әдеттері, жады, қиялы, пайымдауы, еркіндігі, адамгершілігі, әлеуметшілдігі сияқты мінез-болмыс қасиеттері терең көрсетілді. Автор: «Өмірге, тіршілікке пайдасыз білімнің білім сәні жоқ. Қандай білім болса да, күндегі тіршіліктің азды-көпті түзелуіне қолғабыс ету керек қой. Психология терең ойдың білімі, құрғақ фәлсәфә, бос ой екен деп ойламаңдар. Бір фәлсәфәні керекті жеріне кіргізіп, көбінесе, өмірге керекті, пайдалы сөздерді тердік, шама келгенше, бас қатырарлық пән сөздерінен қаштық. Ұғымсыз, жат сөздердің орысшасын жақшаға қойып отырдық. Бала оқытушыға не пайдалы? Қарапайым кісіге нені білу пайдалы? – деген сұрауларды есімізден тастағымыз келмеді», – деп алдына үлкен мақсат қойып, соны ақтап шығады. Жүсіпбектің осы және басқа да еңбектерінде ұлттық тәрбие ең алдыңғы қатарға шығарылып, автор жас ұрпақтың ең алдымен ұлтжанды азамат болып қалыптасуына баса көңіл бөледі. «Естеріңізде болсын: қара халықтың мәдениетті болуынан мәдениетті кісінің қазақ болуы қиын, баласына осы бастан ұлт рухын сіңіріп, қазақ өміріне жақындатып тәрбиелеу керек. Орыс тәрбиесін алған бала ұлт қызметкері бола алмайды» дейді ол «Ұлтты сүю» атты мақаласында. Жазушының бұл пікірі біздің заманымызбен орайласып, өзектесіп көптеген қандастарымызға үлгі боларлық ойлар.

	Алаш зиялылары ұлттық тәрбиенің негіздерін сала отырып жас ұрпақтың ең алдымен қазақтың тілін, тарихын, жоралы дәстүрлерін білуіне күш салды. Олардың тәрбие, оқу білім саласындағы қандай еңбектерінен болсын ұлтжанды азаматтың, елін шексіз сүйетін қайраткердің перзенттік сүйіспеншілігі мен ілтипатын сезінеміз. Бұл да бүгінгі қазақ зиялысына ғибрат боларлық зор мінез, ерекше қайрат. Осы ұлтқа керек мінезді Алаш зиялыларының қай-қайсынан да таба аламыз. Кезінде ұлы Әлекең, көсем Әлихан Бөкейхан: «Ұлтқа қызмет ету, білімнен емес, мінезден» деген болатын. Міне, Жүсіпбектің, Мағжанның аталған кітаптарында баланың мінезін тәрбиелеу мәселесі басты назарға алынып, өскелең ұрпақтың ұлтжанды, қайратты, жігерлі болып қалыптасуына айрықша мән беріледі. Алаш зиялыларының мінезге, жігер мен қайратқа айрықша көңіл бөлулері – олардың замандарымен орайлас. Елдің еңсесін көтеру, тұтас ұлт, дербес халық ретінде сезіндіру, тәуелсіздікке бастау сияқты ірі мұраттарды іске асыру үшін жас ұрпаққа да осындай мінез керек деп түсінген олар тұлғаның еркін, қайратты болып өсуіне мән үстемеледі. Айталық, Мағжан Жұмабаев «Педагогика» еңбегінде: «Баланың қайраты күшті болуы үшін тәрбиеші баланың барлық ісін тізгіндей бермей, әрбір істе балаға ерік берсін. Бала өз еркімен денесін қозғап, жүгіріп үйренсін. Әсіресе жанды жұмсап үйренсін. Яғни бала өз бетімен бір нәрсені тілеп, сол тілектің алдын, артын тексеріп, сонан соң ие болдыруға, ие болдырмауға өзі әдеттенсін. Сол уақытта баланың қайраты өркендемек. Әрине, баланың ісі, тілегі пайдасызға, зиянға айналып бара жатса, тәрбиеші кіріседі ғой. Бірақ баланы ылғи тізгіндеуден сақтану керек» деп жазады. Бала тәрбиесінің әртүрлі қырлары Алаш қаламгерлері еңбектерінде бала оқыту мәселесімен ұштасып жатты. Олар бала оқыту жөнінде тек қисындарға ғана сүйеніп қоймай, бұл бағытта үлкен әрекет, ірі ісшілдікке барды. Ахаңның тіл құралдары, Міржақып Дулатовтың, Халел Досмұхамедұлының оқу құралдары, Телжан Шонанұлының, Қошке Кемеңгерұлының еңбектері қазақ мектебінің ғылыми-әдістемелік негізін қалаған дәуірлік, жаңа дәстүр қалыптастырған қадамдары болды.

	Алаш зиялыларының тағылымды туындыларындағы тәрбиелік жерлер жалпы ұлттың тағдырымен сабақтастықта көрінді. Олар өз ұлтына бөлмей-жармай тұтас қарап, ұлтқа не қажет соның қамында жүрді. Олардың бұл тілегі мен еңбегі адамшылық қасиеттерінен өрбіп жатты. Сондықтан да олардың ұлтжандылықтарының негізінде үлкен адамсүйгіштік идея тұрды. Бұл орасан гуманизм олардың ұлт мүддесі жолында, қазақ баласы жолында қандай да болмасын игі іске дайын екендіктерін және оны еңсере алатындықтарын айқын аңғартты. Сондықтан да Алаш идеясы Қазақстанның тәуелсіздік алған заманында да өміршеңдігін жоймай келеді. Бұл ұлттық сүйіспеншілікке құрылған жасампаз идея бүгінгі қазаққа да, ертеңгі қазаққа да тағылымды жол сыйламақ. Ал егемен елдің естияр ұрпағы Алаш жолын тұтынса, одан бойына тағылым дарытса, біздің заманымыз үшін өзекті болып отырған ұлттық рух, мемлекеттік тіл, елшілдік сияқты мәселелер оң шешімін тезірек табар еді.





«Алаштың» аманаты




	Жаратылыс табиғатынан қарағанда ұлттың өмір сүруі де, сол ұлтты құрайтын жеке адамның өмір сүруі де – Алланың аманаты. Сондықтан ұлттың да, адамның да қалыптасуы мен дамуы осы аманатты қаншалықты алып жүруінде. Аманатын абыроймен арқалаған ұлттар бүгінде жеке мемлекет, тәуелсіз ел болып отыр. Тәуелсіздікке жету күреспен, ұлттың жігерімен, елдің қайратымен орындалатын ұлық мақсат. Қазақ халқы бүгінгі тәуелсіздікке жету үшін қазақ атанғалы бері күресіп келеді. Қилы соғыстар, қайсар күрестермен бірге қазақ баласы рух пен жігер күресін де басынан өткерді. Бүгінгі егемендіктің алтын тұғыры – қазақтың кешелі-бүгінгі тарихы, еркіндікке ұмтылған шежірелі шақтары. Алаш қозғалысы – осындай тарихымыздың аса тағылымды тарауы. Алаш қозғалысында тәуелсіздікке ұмтылудың барлық формалары бар. Онда қарулы қақтығыс та, беріспес күрес те, ізгілікке бастар имандылық та, халқының көкейін ашар ағартушылық та, өркениет өріне сүйрер өнер-білім де, арманға асыққан аңсар ой да, күңіренген күймен, кекті жыр да – бәрі – баршасы барлығы жетерлік.

	Алаш қозғалысын сол тарихи дәуірдегі қазақ қоғамының саяси-әлеуметтік және мәдени-рухани қажеттілігі тудырды десек, қозғалыстың қайраткерлері мен қаламгерлері халықтың қордаланған ең өзекті мәселелерінің жаршысы, ең бастысы оларды шешуші, жүзеге асырушы болды. Ұлттың ойын да, бойын да түзеуші, бағытын белгілеуші ретінде олар ірі реформаторлық жұмыстар жүргізді. Ширек ғасырдай уақыт ішінде қазақ қоғамы алға үлкен қадам жасады.

	Бабадан жеткен ұлы арман, атадан қалған ақ тілек – азаттық еді. Алла қолдап аялап ұстар азат күнге де жеттік. Ашық аспан, бейбіт күнде алып аймаққа көк туын желбіреткен қазақ баласы жаратқанға тәуба айтып, ұлт қамын ойлауы керек, ел тірлігін істеуі керек. Ұлт қамы да, ел тірлігі де ең алдымен ұрпақ тәрбиесінде. Ал ұрпақ тәрбиесінің ұлағаты Алаш зиялыларының еңбектерінде. Қазірде оқу-білімнің көзі де көп, жолдары да алуан. Бірақ ұлт болуды үйретудің жолы біреу. Ол – қазақ баласының қазақ болуы үшін ата қазақ, ана қазақ, ілгерідегі қазақ жасап кеткен асыл мұра, қымбат қазына. Басы жыраулардан тартып, Абайға аялдап, адамзат үшін орасан рухани олжа жасаған жиырмасыншы ғасырдың алакеуімінде ел болудың емі мен ебін көрсеткен Алаш зиялыларының төлтумаларында баян етілген қазақ болу ғибраты – әрқайсымыздың жұтатын ауамыздай, ішетін асымыздай қажеттілікке айналуы тиіс. Алаш зиялыларының өмірі мен өнегесі – баршамызға аманат. Аманатты айналып өтуге болмайды. Аманатқа адал болу – адамдық белгісі.

	Қазіргі қазақ қоғамы осы аманатты орындау қарсаңында тұр. Зиялы қауым, оның ішінде ұлттың естияр адамы осы аманат жолымен жүріп келеді. Тәуелсіз қазақ қоғамы ат жалын тартып, азамат болды, ер жетті, бой жетті. Біз тәуелсіздіктің он сегізінші жылындамыз. Он алты – он сегізге келген кезімізде бүкіл қазақ даласы Алаш рухына бөлене бастады. Кеше «Алаш» деп ат төбеліндей азғантай зиялы айтса, бүгін «Алаш» сөзі алқалы жиынның, оқыған ортаның, бұқаралық ақпарат құралдарының ұранды сөзіне айналды. Бұл табиғи үдеріс. Қай ұлттың баласы болмасын ес жиып, етек жапқанда өзінің тарихи тамырын іздемек. Жаратқанның жазуымен жеке ұлт болып, одан дербес мемлекеттің шаңырағын көтеріп отырған қазақ баласы да өзінің төл тарихи қайнарына бет бұрмақ. Қазақ баласы өткенін өлшеп, тарихын таразылағанда оның ойы мен есіне ең алдымен Алаш қозғалысы түсетіні кәміл. Өйткені сонау ХV ғасырдың ортасында Шу бойындағы Қозыбасыға отау тігіп, орда құрған Керей мен Жәнібек заманынан бергі дәуірде ең үлкен, мемлекеттік құрылымды жүйелеген, халқының саяси, әлеуметтік, мәдени деңгейін бірдей көтеруге, реформаторлық деңгейде құлаш сермеген Алаш қайраткерлері болатын. Бұл қозғалыс ұлтымыздың кісілік келбетін, халықтық болмысын, елдік қасиетін түгендеуді мақсат ете отырып, әрі ағартушылық, әрі мәдени, әрі саяси күрескерлік мазмұнда болды. Алаш қозғалысының қандай тарихи оқиғадан болсын ерекшелігі де, артықшылығы да осында. Сондықтан да тарихымыздан тағылым, ұлтымызға ұйтқы болар рухани бағдар іздесек, оның біразын осы ұлт-азаттық қозғалыс жылдарынан табамыз. Тәуелсіздік алғалы бері ұлттық идеология жөнінде мәселе көтеріліп жүр. Біз зайырлы, демократиялық мемлекет құрып нарыққа енгенде қандай да бір үстем идеологияның болуы екіталай. Сондай-ақ идеологиядан зардап шеккен халық ретінде үстем идеологияны көксеудің де жөні жоқ. Біздің табан тірер идеологиямыз да, барар бағытымызды межелер, жүрер жолымызды анықтар темірқазығымыз да қазақ баласы жасап кеткен мәдени-рухани қазына және әлемдік дамудың ең озық үлгілері десек, осы мақсатымызды баянды етудің арналы қабаты – Алаш қайраткерлері мен қаламгерлерінің мұрасы. Бұл мұраның бағалылығы мен өзектілігі дегенде оның мынадай тарихи табыстарын ерекше атауға болады. Біріншіден, олар қазақ жерінің тәуелсіздігі, ұлтының азаттығы үшін күресті, аз уақыт болса да дербес мемлекет бола алатындығымызды байқатты. Қазақ тарихында ең алғаш рет саяси мәдениет жолымен тәуелсіздік алуға ұмтылыстың зор үлгісін паш етті. Екіншіден, ұлтымызға ие болар, халқымызды бастар ұлы тұлғаларды тудырды. Олар ұлт мүддесі үшін табанды күреске дайын жан-жақты білімді, халқын шексіз сүйетін азаматтардың үлгісін көрсетті. Үшіншіден, қажет болған жағдайда қазақ халқының біріге алатындығы, азаттық сүйгіш ел екендігі танылды. Халықтың санасына азаттық, дербес ұлттық идеяларын сіңірді. Төртіншіден, бұл қайраткерлер қазақ жерінің тұтастығын қалыптастыруға күш салды. Кейін кеңестік үлгідегі одақтас республика болуымыздың саяси да, территориялық та негізін жасады. Бүгінде алып аймақты иеленіп отыруымызда Алаш қайраткерлерінің тарихи рөлі айрықша. Бесіншіден, Алаш зиялылары қазақ ғылымының, заманауи мәдениетінің негіздерін қалыптастырды. Қазақ баспасөзі де, жазба әдебиетіміз де осы тұста қалыптасу кезеңіне түсті. Алтыншыдан, Алаш қозғалысы қазақ азаматының көшбасшы, білімді, мақсаткер, іскер, мәмілегер т.б. тұлғаларын тудырды, тәрбиеледі, өсірді. Бұл азаматтар өз заманында қазақ руханиятының барлық саласының басында тұрды. Жетіншіден, Алаш қозғалысын мойындамағанымен, оның қайраткерлерін қуғындағанымен, кеңес тұсында алаштық дәстүр бәрібір өмір сүрді. Яғни олар жоралы жол, саралы дәстүр қалыптастырып кетті. Тәуелсіздігіміздің баянды болуы мен қазақ баласының ұлт қамы үшін аянбай еңбек етуі үшін, ең бастысы Қазақстанның тұғырлы мемлекет болуында – Алаштың осы тағылымының жөні бөлек, берері мол.

	Алаш деген – қазақ, қазақ деген – Алаш десек те «Алаш» сөзінде айрықша мағына бар. Бұл сөздің бойына қасиет сіңген, үлкен мағына сыйған. Сондықтан «Алаш» сөзі жай ұлт атауын ғана білдірмейді, бұл сөзді естігенде, оқығанда ойымызға ұлттың тарихы, айбыны, қадір-қасиеті оралады. Сондықтан Алаш – ұран сөз. Халқымыздың шежірелі шақтарын, күресі мен қаһармандығын, абыройы мен айбарын аңғартатын «Алаш» сөзі қазақ баласының бірлігін, жеріміздің тұтастығын жинақтаушы киелі ұғымға айналған. «Алаш» сөзінің ұранға айналғанын Абайдан да көреміз. «Алаш ұранды қазақ» деген тіркесті жазба әдебиетте ең алғаш айтқан Абай болатын. Осы бауырластық пен бүтіндік баршамызға жұмыла атқарар жұмыстар жүктейді. Қазақ баласы үшін «Алаш» сөзінің салмағын ұғынған қайраткерлер ұлттың азаттық жолындағы күрестерінде осы киелі атауды таңдаған-ды.

	«Партия ұраны десек, бабамыздың «Алаш» ұранынан артық ұранды іздесек те таба алмаймыз. Сүйтіп қазақ саяси партиясының атын «Алаш» қою ойлап әуре болмастан ауызға түсіп тұр» – депті Алаш қозғалысының жетекшілері. Ұлт-азаттық қозғалыс қайраткерлері «Алаш» сөзінің тұтастырушылық, жасампаздық мәнін терең түсінген. Қазіргі қазақ қоғамында да «Алаш» ұғымы өзінің ұлтты ұйыстырар мәніне ие болып отыр.

	Ғасырлар бойы салт-дәстүр, әдет-ғұрып дағдысымен өмір сүріп келе жатқан қазақ қоғамына отаршылдық тәртіп орнаған соң-ақ халықтық салт-санадағы кісілік келбетке, елдік мұратқа нұқсан түсе бастады. Оны Абайдың ар жақ бер жағындағы әдебиет бейнелеп берді. Данышпан ақынның суреткерлік күйзелісі де қазақ қоғамының осындай күйінен туған. ХХ ғасырдың бастапқы жылдарынан-ақ өрістеген Алаш қозғалысының қайраткерлері мен қаламгерлері басты мақсатқа азаттықты ала отырып, қазақ қоғамын түбегейлі өзгертуге бел шеше кірісті. Бұл жөнінде Елбасы Н.Ә.Назарбаев: «Алаштың» басты мақсаты қазақ қоғамын бірте-бірте өзгертіп, заманға бейімдеу еді. Бұл біздің қазіргі жедел жаңғыру, яғни модернизация бағытымызға да сай келеді. «Алаштың» көшбасшылары «Саясат – мүмкін болатын нәрсені іске асыру өнері» деген қағиданы ұстанғанының өзі олардың уақыт шындығымен қандай санасқанын көрсетеді», – деп дәл тауып айтқан болатын.

	Қазақ қоғамының заманға сай бейімделуі дегенде біз тек қана саяси болмаса экономикалық өзгерістерді ғана емес, ұлттың рухани келбетінің игі істерге, жөн мінезге бейімделуін де қоса айтамыз. Өйткені жеке тұлға, ұжым, тұтас халық сол саяси болсын, экономикалық болсын, мәдени-рухани болсын істерді жүзеге асырады. Адам қолымен жасалатын өзгерістердің оң болуы үшін сол адамдардың өзін тәрбиелеу, санасын ояту қажет. Тәрбиенің басы жас ұрпақтан бастау алады. «Баланы жастан...» дейді дана халқымыз. Сондықтан бүгінгі ата-ана, ұстаз ең алдымен ұланына ұлтының бойындағы асыл қасиеттерді дарытуы тиіс. Алла тағала қазақ болып жаратқан соң кімде-кім ең алдымен қазақ болуға міндетті. Қазақстанда тұрып өзге ұлттың тәрбиесін алып, сол ұлттың үздік азаматы бола алмайсың. Өзін жарылқамағанды өзгелер жарылқайды дегенге сену – ақылы күмәнді аңқаудың дәмесі. «Ұлтына, жұртына қызмет ету – білімнен емес, мінезден» дейді Алаш көсемі Әлихан Бөкейхан. Яғни біз ұлтына қызмет ететін мінез дарытуымыз қажет. Тұрлаулы мінезге тұрақты білім қонбақ. Дүниенің білімін игеріп, ұлтынан алыстаған адам қаншама?! Сондықтан құрметті ұстаздар, бала тәрбиесінде осыны үнемі есте ұстаған абзал. Сіздердің қолдарыңызда балаға ұлтынын танытудың кілті тұр.

	Сол кілтпен әрбір қазақ шәкіртінің көкейіндегі адами ұлттық сандықты ашсаңыздар, бала көкейіне ұлт қазынасын құюға болады. Ұлтымыздың ұстазы Ахаң, Ахмет Байтұрсынұлы: «Ұлтын керек қылып, халыққа қызмет қыламын деген қазақ балалары қазақ жұмысына қолынан келгенше қарап тұрмай кірісіп істей берсе – ұлт жұмысы ұлғайып, толықпақшы» – деген болатын. Ұлт жұмысына осылай тізе қосып, ортақ қам қалушы бізбіз, ұстаздармыз. Өйткені біз өзіміз ұлт жұмысына шаруа атқарумен бірге халық мүддесіне қызмет ететін ұрпақ тәрбиелеп отырмыз. Сондықтан әсіресе, қазақ тілі мен әдебиеті, Қазақстан тарихы мұғалімдері өзге пән мұғалімдерінен ұлт шаруасында артығырақ ойлануы, еселеп жұмыс істеуі керек. Жас ұрпақ бойына азаттық идеяларын сіңіре отырып, бұл азаттықтың ғасырларға ұласқан тарихы мен тағылымы бар екендігін сіңіру қажет. Осы тарих, осы тағылым – Алаш қозғалысының басты болмысы екендігін әрбір қазақ шәкірті ұстазынан біліп отыруы шарт. Бұл баршамыздың абыройлы борышымыз, ертеңге жалғасар дәстүрі терең тәрбиеміз. Өйткені ұстаздың бүгінгі жұмысы, шынайы ниетпен беріле атқарған еселі еңбегі – болашаққа жол тартатын ізгілікті өріс. Ахаң:

	«Біздің заманымыз – өткен заманның баласы, келер заманның атасы!» – дегенде осыны мықтап сезініп айтқан.

	Тәрбиенің үлкені адамгершілік тәрбиесі болса, адамгершіліктің арналы бастауларының бірі – ұлттық тәрбие. Ұлттық тәрбиенің негізі ұлтты сүю сезімі, өз ұлтын құрметтеу инстинкті. Міне біз көп шаруаны осыдан бастауымыз керек. Аты атала қоймай жүрген Алаштың аяулы азаматтарының бірі – Мәннән Тұрғанбайұлы: «Қазақ қатарға кіріп жұрт болсын деген кісі тәрбиенің жолынан айрылмасқа керек, әуелі қазаққа өзінің кім екенін, адамшылық құқығын білдіруге, онан соң Отанын танытып жақсы көргізуге, содан соң дүниедегі барлық адам баласы бауыр екенін білдіріп, көпшіл адамды сүйгіш қылуға тырысу керек» – десе, Алаш қаламгері Жүсіпбек Аймауытұлы: «Ұлтын шын сүйіп, аянбай қызмет қылған азаматы көп жұрт күшті, өнерлі, білімді жұрт болып, күресте тең түсіп, басқаларға өзін елетіп отыр. Ұлты үшін құрмет қылмай, бас қамын ойлап жүрген азаматтардың елі артта қалып отыр» – депті. Халқын сүю ұлт азаматының адамдық, кісілік белгісі екендігін Алаш қайраткерлері өз дәуірінің тәжірибесінен берік түйсінген, анық ұғынған. Ұлтты сүйетіндер, сүйе отырып ұлт мұраты жолында қам қылатындар көбейген сайын оның шаңырағы биік, босағасы берік болатындығын да жүректерімен сезінген. Қазаққа жасалған отаршылдықтың озбырлығын көзбен көрген олар бар саналы ғұмырын халық мүддесіне жұмсаған. Отаршылдық сананың сарқыншағы бойымыздан арылмаған біз осы ағаларымыздың ұлы тәжірибесін тағылымға айналдыруымыз қажет. Отаршылдық саясаттың салқынына шипалы дәрі болатын қасиет – біздің ұлтжандылығымыз, содан өріс алар әрекеттеріміз. Отарланған елдің ұрпағы екендігіміз рас болса, отаршылдық дінімізге, тілімізге, жалпы ділімізге қауіп төндіргені де рас болса, біз сол кембағалдық психологиядан арылуды сөзімізде де, ісімізде де мықтап ескеруіміз керек.

	Алаштың жырымен жұртын оятқан айбынды азамат ақыны Міржақып Дулатов: «Ар-намыс, махаббат болмаған жерде адамшылық тұра ма?! Бұл сипаттардың болуы үшін адам баласы азат, тәрбиелі болуға тиіс» дегенде ұлттық ожданды, перзенттік сүйіспеншілікті айтып отыр. Міржақып мегзеген азаттыққа жеттік. Осы азаттықтың тәтті дәмін тату үшін ұрпақ тәрбиесі жолында қай-қайсымызға да істің үлкен-кішісіне, оңай-қиынына қарамай, еңбек етуіміз керек. Ұстазға табысты еңбек ету үшін ұлтын сүйетін берік мінез, берік мінезге бітетін баянды білім керек. Білімнің үлкені өз ұлтыңның жасаған рухани құндылықтарды алдымен өз бойыңа содан соң ұрпақ бойына сіңіру дей отырып, баршаңызды осыған шақырамын.

	«Алаштың асыл аманаты бізге тарихи-мәдени бірегейлігімізді, қарапайым тілмен айтсақ, қазақы қалпымызды қасиеттеп сақтауға міндеттейді. Алаштың асыл аманаты біздің ауызбірлігімізді күшейтуге шақырады». Бұл Елбасымыз Н.Ә.Назарбаевтың сөзі. Ұлттық бірегейліктің де, қазақы қалпымыздың да, ауызбірлігіміздің де түбірі – тіл. Дербес мемлекет болғанымен, ұрпағы өзге тілде сөйлейтін халыққа жетіспейтіні ұлттық тәрбие. Ұлттық тәрбие өзгенің тілінде жасалмайды. Тәрбие барысында тіл жай қатынас құралы, ақпарат беру тетігі ғана емес, тіл арқылы ұлттық сана сезім, мінез қоса беріледі. Сонау Күлтегін жазуынан бастап бүгінге дейінгі әдеби жәдігерлер мен үлгілерді қазақ тілінде оқытып-үйретпесе, ананың әлдиі, әкенің ақылы, атаның батасы қазақ тілінде айтылмаса, қазақы болмысымыз қалай сақталмақ?! Өз елінде тұрып ұрпағымыз Абайды өз тілінде оқи алмаса, ұлттық бірегейлік қалай сақталмақ?! Сондықтан да біз Елбасымыз айтқандай Алаш аманатын орындауды өзімізге парыз санауымыз керек.

	Ұлттық тәрбиенің ең басты мақсаты – ұлттық бірегейлікті сақтау. Ұлттық бірегейлік – мемлекет тұтастығын сақтайды. Ал ұлттың да, мемлекеттің де бүтіндігі мен бірегейлігін сақтаудың басты құралдарының бірі – тіл. Сондықтан мемлекеттік тілдің бойында тек тәрбиелік, рухани ғана емес, сондай-ақ саяси күш бар. Сол себепті де мемлекеттік тіл мәртебесіндегі қазақ тіліне немқұрайлы қарау – мемлекет болашағына немкетті қараумен бірдей. Тілдің рухани қазына болуымен бірге, оның үлкен саяси-әлеуметтік маңызға ие екендігін Алаш зиялылары да өте жақсы түсінген.





Алаш ұранды әдебиет – ренессанстық құбылыс




	Еліміздің егемендік алуы – халқымызға қымбат, ұлтымызға ұлық ұғымдардың жиі және құрметпен айтылуына да жол ашқаны баршамызға белгілі. Сондай ұғымдардың бірі – «Алаш». Бұл «Алаш» сөзінің астары, мағынасы жөнінде көптеген пікірлер бар. Осы тұста мәселе олардың барлығын да түгелдеп шығу емес. Ең бастысы «Алаш» сөзі бар қазақтың баласына аяулы, қымбат, құрметті болуында. Сонау тарихи дәуірлерден жеткен осы ұғымның бойында барша қазақты тұтастыратын қуат, біріктіретін күш, бауырластыратын құдірет жатқандығы ақиқат. «Алаш» сөзі тіліміздегі өзге сөздермен тіркесе келіп, кеше де, бүгін де сан ұғымдарға ұйтқы болғандығы да шындық. Осындай ұғымның бірі – «Алаш ұранды» деген тіркес. Қазақтың рухани тарихында осы «Алаш ұранды» деген тіркесті ең алдымен данышпан Абай қолданған екен. «Алаш» сөзінің шығу тарихына үңілген дана Абай бабаларымыздың жауынгерлігін айта келіп: «Сондықтан «алаш-алаш» болғанда, Алаша хан болғанда, қалмаққа не қылмап едік деп, алаш ұранды қазақ атанған себебі сол екен» – дейді /1,157/. Сол алаштың ұрпағы Алла жар болып, өзінің егемендігін алды, азаттықтың арайлы таңын көрді. Абай Алаш ұранды қазақ атаған елдің ұрпағы Абайдан кейінгі дәуірде ел мен жердің бостандығы үшін күресті. Сол күрестің ұранына ұлы Абай айтқан Алаш сөзін алды. Алаш қайраткерлері 1917 жылдың 21-26 шілдесінде Орынборда Бірінші жалпықазақ сиезін ашып, партия құру туралы қаулы қабылдады. Сол күндері Алаш қозғалысының үні «Қазақ» газеті: «Партия ұраны десек, бабамыздың «Алаш» ұранынан артық ұранды іздесек те таба алмаймыз. Сөйтіп қазақ саяси партиясының атын «Алаш» қою ойлап әуре болмастан ауызға түсіп тұр» – деп шабыттана жар салды /2, 414/.

	Алаш қозғалысына тек жалпылық тұрғыдан ғана баға беру тарлық етеді. Қозғалыстың өз дәуіріндегі тарихи мәні айқындалып келеді дей отырып, оның рухани жаңғырығының дәйектей түсер тұстары мол. Мәселен, оны аса ірі рухани-мәдени құбылыс ретінде кешенді түрде қарастырып, осы құбылыстың әлеуметке, жеке тұлғаға ықпалын анықтаудың концептуальды жолдарын қарастырғанымыз абзал. Ең алдымен, Алаш қозғалысының қазақ баласына, адамға, тұлғаға, содан шығып, әлеуметке деген көзқарасын дәйектеуіміз керек. Алаш қайраткерлерінің, қаламгерлерінің еңбектерімен танысқанда, олардың ой-пікірлеріндегі гуманистік аңсарды аңғармау мүмкін емес. Әрбірден соң, қозғалыстың өзі – адамға, ұлтқа деген жанашырлықтан туған гуманистік әрекет. Ұлттың еркіндігі мен азаттығы, оны құрайтын жеке адамдардың бақыты мен теңдігі ұранын көтерген қозғалыс – білімі кемел, ой-өрісі кең, мәдениеті жоғары, адам мен қоғамның мәселелерін жетік білетін ұлтшыл ғана емес, гуманист азаматтардың белсенділігінен туғанына күмән келтірмесек, онда бұл тарихи-саяси құбылыстың асыл діңгегі – елжандылық пен адамсүйгіштік екендігіне шүбә келтірмегеніміз жөн. Алаш қаламгерлері шығармашылығында қазақ әдебиетінде толымды түрде ана тақырыбы, әйел теңдігі мәселесі – басты тақырыптардың біріне айналды. Ізгілік пен адамгершілікке құрылған осы туындыларда гуманистік идеал, гуманистік ой негізгі өзекке айналып, ұлттың адамсүйгіштік қасиеттері бейнеленді.

	Қазақ ғылымында «Ренессанс» мәселесі жүйелі түрде зерттелінген емес. Бұл Жаңғыру немесе Қайта өрлеу құбылысының қазақ топырағындағы болмысы жөніндегі пікірлерде, біздің пайымдауымызша, осы құбылыстың туу негіздері, өрістеу арналары, дәстүрлері мәселелерін жіліктеуден гөрі, ренессанстық сыбағаны жекелеген тұлғаларға сыйлау жағы басым болып отыр. Ренессанс жеке бір адам шығармашылығының жемісі емес, ол – тұтас шоғыр еңбегінің табысты нәтижесі. Қазақ Ренессансының басы Абай екендігі академик С.Қасқабасовтың «Абай поэзиясының ренессанстық сипаты» атты мақаласында ғылыми тереңдікпен дәлелденген /3/. Ең данышпан қазақ бастауында тұрған ұлы гуманистік аңсарды дамытқан, нағыз ренессанстық деңгейге жеткізген – Алаш қайраткерлері. Қазақ баласына Абайды ең алғаш таныстырған да Алаш зиялылары, Алаштың Әлиханы, Ахметі, Міржақыбы. Елі мен жерінің тәуелсіздігі жолында іздене отырып, сол күрес жолында Алаш зиялылары өздерін де, өз замандастарын да, өзінен кейінгілерді де қайраткерлік жағынан да, қаламгерлік жағынан да дайындады, жетілдірді деуге болады. Алаштың ренессанстық сипаты Ұлы ұлтшылдық дәуір ғана туғыза алатын Әлихан, Ахмет, Міржақып, Мұстафа, Халел, Мұхаметжан, Жанша, Ғалел, Әлімхан, Уәлитхан, Айдархан, Ыбырайым т.б. қайраткерлерді, Жүсіпбек, Мағжан, Сұлтанмахмұт, Мұхтар сияқты алып талант иелерін қалыптастырды.

	Алаш қайраткерлерінің ұлтшылдығы – замана халі туғызған, қазақ ұлтының алдына сол дәуірдің өзі қойған сауалдарға пікір жүзінде де, әрекет барысында да берген ең қажетті, тиісті жауабы еді. Бұл жөнінде Алаш қозғалысы қайраткерлерінің бірі Мәннан Тұрғанбайұлы осы құбылыстың сырын: «Ұлтшылдықты, кісішілдікті айыра білмеген, бас пайдасынан басқаны ойына алмаған, дін хұқымі шариғатқа бас иіп іске асырмаған, әдебиеттен жырақ жатқан қазақ секілді жұртты салғаннан көпшіл қылам демей, әуелі ұлтшыл қылу керек», – деп кезеңнің ақиқатын дәл айтқан еді /4, 58 /. Осы тұста жазылған Алаш қаламгерлерінің туындылары Абайдың «Адамзаттың бәрін сүй бауырым деп...» деген ұлы гуманистік декларациясын жалғастырған, оны жаңа ұлт-азаттық мазмұнмен өрістеткен көркем дүниелер болды. Олардың негізгі арқауында адамның ішкі жан дүниесі бейнелене отырып, оның күйзелісіне рақыммен қараған шынайы адамсүйгіштік пафос жатты. Алаш зиялыларының гуманизмі – олардың қайраткерлік әрекеттерінің де өзегі еді. Мұндай гуманизм болмаса, олар ұлт тағдыры жолындағы жанкештілік әрекеттерге де бармас еді. Алаш қайраткерлерінің осы тұстағы ұлт мүддесі жолындағы әрекеті мен мақсатына беріктігін шынайы әрі терең көрсеткен «Қалам қайраткерлері жайынан» мақаласында А.Байтұрсынұлы дәуір куәгерінің көзімен былай деп жазады: «...қазақ қалам қайраткерлері жұртшыл, ұлтшыл, яғни халқына жаны ашитын, халқының жаны ауырғанда жаны бірге күйзелетін, бауырмал болмасқа тағы мүмкін емес» /5,87 /. Ахаңның айтып отырғаны адам баласының өз ұлтының тағдырына деген табиғи жанашырлығы, адамгершілігі. Осыны советтің оспадар саясаты бейнебір адамға тән емес теріс әрекет ретінде бағалады. Ар білімін насихаттаған Шәкәрім қажының, «Адамдық диқаншысы» болған Ахаңдар тобының ұлы гуманизмін көруге әлгі саяз советтік саясаттың өресі де жетпеді, бағыты да келіспеді.

	Алаш қозғалысының – қазақтың Жаңғыру дәуірі болғандығын, оның «елім» деген, «жұртым» деген азаматтардың басын қосқандығымен де дәлелдеуге болады. Ол Жаңғыру құбылысының жалпы елдік, бүтін ұлттық, тұтас халықтық ірі құбылыс екендігін айғақтайды. Абылай заманында сыртқы жаудың қауіп-қатерінен басы қосылған қазақ, Кенесары, Махамбет, Абай дәуірінде «Бас-басына би болған» қазақ Алаш тұсында бас біріктірді, ой біріктірді, қимыл біріктірді. Оның негізінде Отанына, сол Отанының ұрпағына деген ұлы жанашырлық жатты. Бұл нағыз Ренессанстың тамыры боларлық гуманизм еді. Алаш қозғалысының қазақ Ренессансы болғандығына бұл құбылыстың мәнінен бейхабар адам ғана келіспейді. Алаш қозғалысын Ренессанс ету – біздің қалауымыз бен еркіміз емес. Ақиқаты солай.

	Алаш қозғалысы қалыптастырған ұлттық ірі Ренессанстың ең басты сәулетшілері де, құрылысшылары да ұлтын шексіз сүйген, еркін ойлы қаламгерлер болды. Қазақтың сөз өнері ұлттың мұңын айтуда қай заманда да алдыңғы қатардан көрінетін. Өйткені, саяси билігі отаршыл империяның қолында кеткен, адамы кемсітуге, жері талауға түскен қазақ даласында елдікті аңсау, азаттыққа ұмтылу сарындары – ұлттың сол тұстағы ең дамыған қоғамдық ойы, өнері сөз өнерінен көрінбек. Дулат, Махамбеттен замандарынан келіп, Нарманбет, Ғұмар Қараштар тұсына дейінгі әдебиеттің басты пафосына айналған азат күнді аңсау, бодандықтан туған торығу көңіл-күйін Алаш қозғалысының қарқынды серпіні сейілтті. Серпіннен сенім туды, содан халықты ояту, еркіндікке үндеу идеялары жарыққа шыға бастады. Сондықтан да қозғалыстың өрістеуіне ақын-жазушылардың қаламгерлік те, қайраткерлік те үлестері айрықша болды. Біздің ойымызша, Алаш қозғалысы дәуірі – ұлттық жазба әдебиетінің тарихындағы ерекше жылдар. Қазақтың жазба әдебиетінің өмірге келуінің бастапқы кезеңі Абай заманымен байланысты болғанымен, оның буыны бекіп, бұғанасы қатуы ХХ ғасырдың алғашқы онжылдықтарына келеді. ХІХ ғасырдың екінші жартысындағы жазба әдебиетке Ыбырай Алтынсарин, Абай, Шәкәрім, Мәшһүр-Жүсіп Көпейұлы, Нарманбет Орманбетұлы т.б. кейбір жекеленген әдебиет өкілдерінің шығармашылығы мысал бола алса, келесі ғасырдың басында жазба әдебиет өкілдерінің саны еселеп артты. Жазба әдебиеттің жарық көретін қалыптары – баспасөз, кітап басу ісінің дамуы жазба әдебиетті өркендете түсті. Ендігі жерде әдебиет оқырманға арнала бастады. «Айқап» журналы, «Қазақ» т.б. газеттер көркем ойды мыңдаған оқырманға жеткізушіге айналды. Үшіншіден, көркем проза, драма, әдеби сын үлгілері туып қалыптасты. Әдеби сынның қалыптасуы, оның шығармаға, әдеби мұраға, әдеби процеске баға беруі – жазба әдебиеттің есейе бастағандығының айғағы болды. Абай шығармаларының тұңғыш жинағының жарық көруі – жазба әдебиеттің қалыптасуына игі ықпал етсе, Міржақыптың «Оян, қазағы!», Ахаңның «Масасы» әдебиеттегі ұлтшылдық, елшілдік ұрандарды күшейтті. Сөйтіп, бұл жаңашыл дәстүрді Жүсіпбек, Мағжан, Сұлтанмахмұт, Мұхтар, Бейімбет секілді жас дарындар соны көркемдік сапада, тың қырынан жалғастырып әкетті. Соның нәтижесінде, Алаштың қалам қайраткерлері қазақтың тұңғыш романдары мен драмалық шығармаларын, алғашқы әдеби-сын мақалаларын дүниеге келтірді. Қазақтың сөз өнерін жанрлық жағынан да, идеялық-көркемдік жағынан да байытып, жазба әдебиетін қалыптастырды. Шамасы он-он бес жылдың ішінде Алаш қаламгерлерінің ерен қабілеті, ұлтына деген ерекше махаббаты, туған жұртының бүгінгісіне көңілі толмаған күдігі мен азат болашағына сенген үміті кейінгілерге үлгі боларлық әдеби туындыларды өмірге әкелді. Алаш ұранды әдебиеттің беті мен екпіні, бағыты мен мазмұны Ахаң бастаған қазақ ақын-жазушыларының ұсталып кеткен кезеңіне дейін, яғни 1920 жылдардың соңына дейін жалғасты. Сол екпін, сол бет, сол бағыт қашанда ұлтына перзенттік сүйіспеншілігі мен адалдығын сақтаған қаламгерлердің шығармашылығында баяу болса да қан тамырындай бүлк-бүлк соғып жатты. Алаштық саралы жолдан ауытқыған советтік әдебиет әсіре қызылдың тез оңатынын сезбестен, адамға емес, саясатқа қолбалалық, құлдық сапарын айғай-шумен, беттен алумен бастап, бір кісінің ғұмырындай ғана өмір кешті. Әуелден таза, әуелден көркем, әуелден адамға, ұлтқа деген жанашырлық пен ізгілікке, шуақ пен мейірімге толы «Алаш әдебиеті» аталатын алып бәйтерек қайта жаңғырып, ізгілік тұқымдарын шаша бастады. Ендігі жерде қазақ баласы жасағанынша жасайтын оның байтақ та баянды мәңгілік өнегелі сапары басталды.

	Қандай ұлттың болмасын мәдени деңгейін көрсететін факторлардың бірі – театр өнерімен байланысты екендігі мәлім. Бұл жолда да Алаш зиялылары «тұңғыш деген» атаққа ие. Айталық, Б.Серкебаев, М.Әуезов, Ж.Аймауытов қазақтың алғашқы драмалық шығармаларын жазса, М.Әуезовтің «Еңлік-Кебегі» тұңғыш театрлық қойылым болғаны белгілі. Ал, Қ.Кемеңгерұлының «Алтын сақина» пьесасымен мемлекеттік ұлт театры тұңғыш шымылдығын ашқан болатын.

	Жалпы өз заманында Алаш өкілдері ұлт мәдениетін, өнерін танытуға, насихаттауға қатысты бірқатар тағылымды шаралар атқарды. Бұлар ұлттық Жаңғыру ауқымындағы игі де, ізгілікті жұмыстар болатын.

	Қазақ Ренессансы жазба әдебиетін қалыптастыра отырып, жазу мәдениетін де, көркем тіл мәдениетін де өсірді. Олардың өсуі мен өрлеуі – бастапқыда жазба әдебиеттен байқалатыны белгілі. Абай заманында өмірге келіп, өркен жая бастаған жазба әдебиеттің нағыз бағбаншылары Алаш ұранды әдебиет өкілдері болды дегенде, ең алдымен, А.Байтұрсынұлы, М.Дулатов, Ғ.Қараш, Ж.Аймауытов, М.Жұмабаев, С.Торайғыров, М.Әуезов есімдерін атай отырып, «Алаш» қозғалысының осы белді, белсенді мүшелері қазақтың жазба әдебиетін тақырыптық-идеялық, жанрлық, көркемдік тұрғыдан байытқандығын әдебиет тарихы жүзінде байыптауымыз қажет. Яғни, негізінен, ауызша айтылып, тыңдалып жүрген көркем сөз үлгілері хатқа түсіп, жазу түрінде газет, кітап беттеріне көше бастады. Бұл әдебиеттің өмір сүру, таралу типін ғана өзгертіп қоймай, ең бастысы, жазудың мәдениетін арттырды. Көркем ойды жеткізудің тілдегі стилистикалық мүмкіндіктерін еселеді. Соған орай жаңа көркем түрлер пайда болды, тың сөз тіркестері мен сөйлемдер жасалды. Туған тілінің осы мүмкіншіліктерін тумысынан талантты, ұлтына ұлы махаббаттары табиғи Алаш ұландары ұтымды пайдалана алды. Сөйтіп, қандай да бір қасаңдықтан ада, адами құндылықтарды ту еткен, халқының халіне, ұлтының ұйысуына зерек ой, адал ниетпен көмкерілген көркем туындылар дүниеге келді. Бұл «Алаш әдебиеті» деп аталатын жаңа әдеби дәуірдің бастапқы кезеңдерінде ұраншылдық, насихатшылдық басым болғанымен, шамамен жас дарындар Ж.Аймауытов, М.Жұмабаев, М.Әуезовтердің шығармалары жазыла, жарық көре бастаған тұстан бері қарай көркемдігі кемел дүниелер бой көрсете бастады. Осы эволюциялық жол – Алаш әдебиетінің тез өсіп, жедел ілгерілегенін көрсетеді. Оның мысалы, «Оян, қазақ!», «Маса», «Бала тұлпар» мен «Батыр Баян», «Қорғансыздың күні», «Ақбілек» аралығы.

	Алаш қозғалысы қазақ Ренессансын тудырса, осы Жаңғыру дәуіріндегі көркем әдебиет ұлттың жазба әдебиетін қалыптастырды. Ол ұлт санасының өсуіне, халқын азаттық пен ізгілікке үндер ұрпақтың өсіп-толысуына бастады. Алаш ұранды әдебиеттің бәйтерегі ұлтжанды сөз өнерінің дақылын сеуіп үлгерді. Кеңестік саясат Алаш қаламгерлерін қудалап, есімдері мен шығармаларын халық көзінен қаншалықты аластағанымен, ол бәйтерек өз жемісін берді. Қазақ тәуелсіз ел, терезесі тең жұрт болып болашаққа тартып бара жатқан шақта Алаш қайраткерлері, қаламгерлері тұрғызған Ренессанс мұнарасы бүгінгі ұрпаққа да, келесі ұрпаққа да баянды бағдар бола бермек.



	Әдебиеттер



	1. Абай. Шығармаларының екі томдық толық жинағы. Екінші том. Алматы: Жазушы, 2005.

	2. «Қазақ» газеті. Құрастырушылар Ү.Сұбханбердина, С.Дәуітов, Қ.Сахов. Алматы: Қазақ энциклопедиясы, 1998.

	3. Қасқабасов С. Абай поэзиясының ренессанстық сипаты // Абай мұрасы – тілдік өрістің негізі. Алматы, 2005.

	4. Тұрғанбайұлы М. Ұлтшылдық // Тәбәрікұлы С. Қайран, Мәннан. Алматы: Қағанат, 2002.

	5. Байтұрсынұлы А. Қалам қайраткерлері жайынан // «Алаштың» тілдік мұрасы. Алматы: Кие, 2009.





Әлихан Бөкейхан – қазақ ұлтшылдығының саяси көсемі




	Ғасырлар бойы жинақталған қазақтың ел мен жер турасындағы аңсары, күресі ХХ ғасырдың алғашқы жылдары-ақ елшілдік сананың ұлтшылдықтың идеологияға ұласқанын кеңінен байқатты. Қазақ ұлтшылдығының дәл осы кезеңде қалыптасуында бірнеше себептер бар. Біріншіден, аталған кезеңде қазақ зиялыларының үлкен шоғыры қалыптасты. Оның басында Ресейдегі саяси-қоғамдық жағдайлармен жақсы таныс, қазақтың теңдігі мен бостандығын саяси жолмен ғана шешуге болатындығын терең түсінген,халқына қамқор боларлық Әлихан Нұрмұхаммедұлы Бөкейхан және рухани мәдениетіміздің ең белсенді тұлғасына айналған, жаңа ағартушылық дәуірді бастаған Ахмет Байтұрсынұлы тұрды. Екіншіден, Ресейдің ішіндегі саяси-қоғамдық ахуал бодан халықтардың өздерінің бостандығы пен теңдігі үшін саяси күреске шығуына кезеңдік мүмкіндіктер тудырды. Үшіншіден, қазақ тарихының даму логикасы,елдік сананың деңгейі саяси қозғалыстың осы кезеңге келуін қалады. Дәл осы кезеңде «ұлт» сөзінің белсенді лексикамызға енуі де, «Алаш» сөзінің халықтың шығу тегіне, төркініне қарай ғана емес, халықты біріктірерлік қуатты ұғымға,ұлттық ұранға айналуы да осы кезеңнің жемісі екендігі кездейсоқтық болмаса керек. Ендеше, қазақ ұлтшылдығы жөнінде айтқанымызда, біз оның осы ұғымға сай кең мағына берерлік сипатын, мазмұнын ХХ ғасырдың бас кезеңімен тікелей байланыстырамыз. Осы аталған үш негізгі себептің дәуірлік идеологияға айналуында, әлбетте, отаршылдық саясаттың қысымы жатыр. Оны Алаш қайраткерлерінің өздері де жазған болатын. Яғни, әлемдегі отаршылдық тәжірибесі көрсеткендей, қазақтың да ұлтшылдығын өршіткен отаршылдық саясат, отаршыл үкімет. Сондықтан, Әлекеңдер тұтас қоғамдық ойға, рухани пікірге, кейінірек идеологияға айналдырған қазақ ұлтшылдығы – басқа халықтардан үстемдікке, артықшылыққа құрылған ұлтшылдық емес, туған халқының нақты жағдайынан, атап айтқанда, отаршылдық езгісінен теңдік пен бостандыққа ұмтылуға, еңсесі түскен, есесі кеткен қазақты жұрт қатарлы ел етуге бағытталған саяси һәм рухани күрес болатын. Осы күресті бүгінгі тарихнамамызда «Алаш қозғалысы» деп атап жүрміз. Осы тарихымыздағы ең ірі, ең мақсатты қозғалыс қазіргі кезде зерттелініп, қоғамдық санадан берік орын алып ең жарқын, ең айбынды, ең жемісті кезең ретінде бағалана бастады. Әлбетте, қазақтың белсенді саяси күреске түсуінің алғашқы үлгісі, тұңғыш толымды тәжірибесі болған, үш жүздің баласын басты мұрат жолына ұйыстырған, ұлттың рухани өрлеуінің белесті кезеңіне айналған бұл Алаш қозғалысы тәуелсіздігіне «тәубе» деп жатқан бүгінгі қай қазақ үшін де, осы егемендіктің жемісін татар, табысына тамсанар болашақ қазақ баласы үшін де тағылым мектебі, өнегелі өріс болмақ. Сондықтан, Алаш қозғалысын зерттеу, зерделеу, санада қорыту қазақтың бақыты мен баяндылығының үлкен кепілі. Осыны ұғынған сайын біз ұлттық абырой мен намыстың не екенін, азаттықтың тым қымбат болғандығын,егемен ел болып қалудың, ұлт болып сақталудың әрі аманат,әрі ұлы мақсат екенін жақсы түсінбекпіз.

	Алаш қозғалысында, қазақ ұлтшылдығының тарихында Әлихан Нұрмұхаммедұлы Бөкейханның үлесі зор деп айтсақ, бұл айрықша тұлғаға аздық етер еді, дұрысы – Әлекең сол қозғалысты бастаушы әрі оның жетекшісі һәм ұлтшылдықтың, ұлтшылдық болғанда жыр боп қайралған, өлең болып насихатталған рухани ұлтшылдықтың емес, тұтас дәуірдің идеологиясына айналған саяси ұлтшылдықтың басты тұлғасы. Өйткені, Әлихан Бөкейхан 1905 жылғы «Қарқаралы құзырхатынан» бастап Алашорда үкіметі тарағанша азаттық қозғалысының басында тұрды. Қозғалысты ұйымдастырушыдан бастап Алашорда үкіметінің төрағасына дейін жеткен оның қайраткерлік күресі көшбасшылық, жетекшілік тұлғада ғана айрықша сипатталады. Онымен иықтас, мұраттас Ахмет Байтұрсынұлымен салыстырсақ, Әлекеңді Алаштың саяси көсемі ретінде, Ахаңды рухани көсемі ретінде бағалағанымыз жөн.

	Әрине, бұл біздің жаңалығымыз емес, бізге дейін де осындай пікірлер сан мәрте айтылған. Біздікі орайлы тұста нақтылау, тұжырымдау.

	«Бүкіл Ресей империясын құшағына алған 1905 жылғы революциялық жағдай қазақ қоғамында ұлтшылдық идеологиясының тұтас бір консептуалдық сипат алғандығын және пәрменді қалыптасу жолында тұрғандығын анық байқатты» деп жазады танымал алаштанушы М. Қойгелдиев /1, 211/. Міне, осындай қазақ қоғамы үшін ең өзекті, ең ірі саяси идеологияның басында Әлихан Нұрмұхаммедұлы Бөкейхан тұрды. Ғаламдық қақтығыстар мен мүдделер бірде бітіскен, бірде қарсыласқан, саяси қайшылықтары мол, әлемнің саяси картасына сан рет өзгерістер енгізген ХХ ғасырды Алаш баласы да саяси күреспен бастады. Алдымен отаршылдықтың қазақ даласына таңылған тәртібін өзгерту үшін ұлықтарға өтініш жазудан бастаған қазақ зиялылары одан түк өнбесін білген соң саяси һәм рухани күреске көшті. Ресей империясының саяси тәртіптерінен туындаған қысымға саяси күреспен ғана қарсы тұруды ұғынған олар халықтың санасын оятуды, қазаққа өзінің күйін білдіруді мақсат етті. Саяси, рухани ұлтшылдық ұранын көтерген қазақ қайраткерлері, Ахаң сөзімен айтқанда: «Талауда малы, Қамауда жаны» қалған халықтың басқалардан қайдағы бір астамшылығын, өзгелерден еректігін емес, жұртының мінезіне сын, күйі мен халіне аяушылық, талапсыздығы мен сауатсыздығына кейіс, жалқаулығы мен көнбістігіне ашу, жікшілдігі мен рушылдығына ыза білдірді. Әлекең бастаған зиялы топ, әсіресе, қазақтың өзімен іргелес халықтардан кәсіп, білім, шаруашылық жағынан кейін қалып жатқанын, сөйтіп өз жерінде тұрып, өз үлесінен құр қалатынын айтумен, үндеумен болды. Әлихан Бөкейханның: «Ақыл да, ұсталық та оқумен, істеумен жүре ұлғаяды. Дүниядағы жер билігі күннен-күнге ақылды, ұста жұрт қолына ауып барады. Европада ұлығ патша атанған жұрт, халықтың ақылды ұсталығына сүйеніп ұлығ патша болып отыр. Біздің қазақ жерін мұжық алғанда мұжық табан ет, маңдай теріне сүйеніп алып отыр. Бұрын қазақ «Аху, уху» деп неше мың жылқы босқа өзінен өзі өсіп өнетін мал айдап, көшіп жүрген жерден, мұжық келе сала қазына суырып алып, байып отыр» деп дәуір тынысын танып, халқына заманына қарай амал жасауға шақыруы,

	«Бұл тіршілік үлкен талас, бір бәйге: жүйрік алады, шабан қалады. Жүйріктік – ақыл, ұсталық, жәһитшілікте» деп қазақты қайрауы ешқандай ұлттық астамшылыққа бастамайтын ойлар. Ұлтшылдық – ұлттық астамшылық емес, ұлттық астамшылықтың «шовинизм» деген өз атауы бар. Әлекеңдердің ұлтшылдығы қазақ қоғамының жағдайымен байланысты алсақ, гуманистік ұлтшылдық, ал сол кездегі Ресейдің саяси ахуалымен байланысты айтсақ, демократиялық ұлтшылдық. Қазақтың табиғи гуманизмі, өзге ұлттарға деген тарихи, әлеуметтік, қоғамдық қарым-қатынастары мен көзқарасы, халқымыздың басқаға босағаға ысырылып төрден орын беретін ақкөңілдігі мен аңқаулығы, артын ойламай алдыға түсіп кететін далалықтарға тән, кейде өзіне зиян болып жататын ақжарма мінезі мен дағдысы – өзін-өзі билеген кең заманнан Ресейдің отаршылдығына түскен, оның қитұрқы саясаты үстемдік еткен заманда халықтың дағдаруына, рухани деградацияға түсуіне әкелді. Жыраулар болжаған, Дулаттар ашынған, Абай налыған заманның халіне бұдан былай қазақ оқығандары көнбек емес еді. Енді бұл саясат майданына айналған дәуірде саяси күрес қана барлығына дәру болмақ. Қазақтың Еуропа елдері сияқты саяси институттары, Ресей сияқты саяси партиялары болмаған себепті оның саяси идеологиясы ұлтшылдық ғана болмақ еді. Жұртты бостандыққа ұмтылуға үндейтін, халықты рухани жаңғыруға шақыратын ұлтшылдық ұрандары ғана дәуірдің ең өзекті, ең қажетті таңдауы болмақ. Сондықтан қазақ ұлтшылдығының саяси идеология ретінде ХХ ғасырдың елең-алаңында тууы табиғи да, тарихи да қажеттілік болатын. Осы саяси идеологияның басында тұру, серіктері мен ниеттестеріне жетекші болу, жалпы халыққа саяси көсем болу Жаратқанның пәрменімен Әлихан Нұрмұхаммедұлы Бөкейханға бұйырды деп сеніммен айтуға болады.

	Ұлтшылдық идеология Алаш қозғалысының өзегі мен бағыты болды. Әрине, ХХ ғасыр басындағы қазақ зиялыларының саяси көзқарастары, қоғамдық ойлары, өзіндік позициялары абсолютті түрде бірдей болды деп те айтуға болмас. Десек те, Әлекеңмен мүдделес көптеген қайраткерлеріміз ғасыр басынан бастап Алашорда тұсына дейін онымен бірге ұлтшылдық платформасында болғаны ақиқат.

	Өздеріңіз білетіндей, Санкт-Петербургтан жоғары білім алумен бірге, орыс қоғамындағы әртүрлі саяси, қоғамдық-әлеуметтік ой-пікірлермен жақсы таныс болып келген жігерлі жас 1894 жылдан бастап 1905 жылға дейін ел ішінде болып, халықтың жағдайын терең түсініп, оның азаматтық көзқарасы қалыптаса бастады. 1896-1903 жылы Щербина экспедициясына қатысуы да Әлихан Нұрмұхамедұлының қазақ даласының жағдайын барынша жан-жақты білуіне жәрдемдесті. Әрине, ол халқының отаршылдық езгідегі халіне тек бақылаушы, танушы ретінде ғана қараған жоқ. Қазақтың мұңына, тұрмысына жанашырлықпен қарап, сол кездің өзінде осы бір тар кезеңнен қалай шығуды ойластырғаны күмәнсіз. Яғни, Әлекең осы жылдары өзінің азаматтық бағытын айқындап, саяси күрес жолына дайындықтан өтті деп ойлаймыз. Егер олай болмаса, оның білімі, ел ішінен жинаған этнографиялық, тарихи, әдеби материалдары оны Шоқан Уәлиханов немесе Мұхаммед-Салық Бабажанов үлгісіндегі оқымысты ғалым, халықтық үлгілерді жинаушы этнограф, фольклоршы деңгейінде қалдырар еді. Әлиханның дәуірі аталған ағартушылар дәуірінен мүлде талабы да, мақсаты да басқа дәуір еді. Бұл ғасырлар бойы өзге халықтарды ғана емес, өз халқын да қанауға түсірген, самодержавие үстемдігі әбден күшейтілген, сонау Иван Грозный, одан беріде І Петр патшалар заманынан бері көршілеріне көз алартқан, өз іштерінен еркін ойлы азаматтар шықса, оларды жер аударған, құрамындағы халықтарға қанаушылық пен тонаушылық саясатын берік ұстанған, жартылай феодалдық, шығыстық игі дәстүрлерден де, еуропалық мәдениеттен де алыс, күші мен қаруына сенген Ресейдің өзінде ішкі толқулар жиілеген, төңкерісшіл ахуал орнаған дәуір болатын. Міне, дәуірдің осындай сипатын аңғарған Әлекең саяси күреске түсуге дайын болды. «Біздің жұрт бостандық, теңдік, құрдастық, саясат ісін ұғынбаса – тарих жолында тезек теріп қалады» деп жазғанындай, Әлихан Бөкейхан ендігі уақытта қазақтың «саясат ісін» ұғынуына бар күш-жігерін жұмсады.

	1905 жылы «Қарқаралы құзырхатын» ұйымдастырған, осы жылы қарашада Мәскеуде өткен земство және қала қайраткерлерінің сиезіне қатысып, халқының дін еркіндігін, сайлау құқын, тілдік мүддесін көтерген, желтоқсанда Оралда Қазақ конституциялық-демократиялық партиясының сиезін өткізген, 1906 жылы Семей облысы қазақтары атынан Ресейдің І Мемлекеттік думасына депутат болып сайланған, төңірегіне өзі сияқты елшіл, ұлтшыл азаматтарды топтастыра білген Әлекең өзінің саяси ой-пікірлері арқылы да, күресі арқылы да серіктеріне де, мүдделес інілеріне де, бұқараға да ұлтшылдық идеологияны дарытты. Бұл турасында кейінірек Қошке Кемеңгерұлы: «Үкіметтің қара қуғын жасаған күндерінде, айдауына да, абақтысына да шыдап, ел үшін басын құрбан қылған ат төбеліндей ғана азамат болды. Бұл топты баулыған – Әлихан» деп жазды /2, 67/.

	Қандай да бір қоғамдық, саяси, рухани құбылыстың ортақ атауға ие болуы үшін, әлбетте, оны сипаттайтын ортақ ерекшеліктер де болмақ. Осындай ерекшеліктер сол құбылыстың тұтастай үдеріс болғандығын айғақтайды. Біз бұл арада Алаш қозғалысының 1905 жылдан бастап 1920 жылдың көктеміне дейін созылған үздіксіз үдеріс екендігін айтпақпыз. Егер бұл ұлт-азаттық қозғалысты осындай үдеріс десек, оны тұтастыратын, бір жүйелі құбылыс ететін критерийлер де болмақ. Біздің ойымызша, Алаш қозғалысын тұтас саяси, қоғамдық, рухани үдеріс ететін әлгіндей критерийлер мыналар: 1) Қозғалыстың басында тұрған және оны өрістеткен тұлғалардың бірлігі мен тұрақтылығы;2) Қозғалыстың басталған уақыты және аяқталу кезеңі; 3)Қозғалыстың басты идеясының жалғаспалылығы мен үздіксіздігі. 4) Қозғалыс мұратын жүзеге асырудағы амалдар мен тәсілдердің сабақтастығы; 5)Қозғалыстың жалпыхалықтық сипат алуы;6) Қозғалыстың мәдени-рухани сипаты; 7) Қозғалыстың атауы. Біз бұл арада мақаламыздың тақырыбына орай, осылардың барлығына тоқталып жатпаймыз. Оны тағы бір еңбегімізде жазбақ ниеттеміз. Бізге қажеттісі «Қозғалыстың басында тұрған және оны өрістеткен тұлғалардың бірлігі мен тұрақтылығы» деген алғашқы критерий. Яғни, Алаш қозғалысын ілгеріде айтқанымыздай, он бес тұтас үдеріс дейтін болсақ, оны ұйымдастырған, идеяларын жүзеге асырған тұлғалардың мақсат бірлігі мен баянды жұмыстарына тоқталғанымыз жөн. Әлбетте, біз мақаламыздың тақырыбына орай, бұл арада Әлихан Нұрмұхаммедұлы Бөкейханның Алаш қозғалысындағы рөліне ғана тоқталып, осы қозғалыстың басты тұлғасы болғандығын дәйектесек, онда Әлекеңнің 1905 жылдан бастап Алашорда таратылғанға дейін осы саяси қозғалыстың тұрақты жетекшісі болғанын көреміз. Яғни, Бөкейхан тұлғасы, оның саяси қызметі – Алаш қозғалысының мақсатты, үзіліссіз үдеріс екендігін айғақтайтын басты факторлардың бірі.

	Саяси билігі өзге діні, тілі жат елдің қолына көшкен қазақ сияқты халықты ояту, намысын қайрау, саяси күреске жұмылдыру Әлекеңдер үшін оңай болмағаны бүгін кімге де болса аян. Әлекең бастаған қазақ зиялылары бір жағынан патша үкіметінің қазақты қанауға, езгіге салуға негізделген қатал да қытымыр саясатына қарсы шығып, екінші жағынан «Жұрттың берекесі кетуге түптеп себеп болған нәрсе, қазақта бірліктің жоқтығы» деп өзі айтқандай, кең сахараға бірде сыйып, бірдей сыймай жүрген қазақтың бірлігі жолында да аянбай қайрат қылуға тиіс болды. Бұған қоса, халыққа өзінің абыройы мен беделін, сондай-ақ білімі мен мәдениеттің артықшылығын, нағыз еңбектің мұратқа жеткізетіндігін ұғындыру қажет болды десек, бұл салада да Бөкейхан қаламымен қазаққа талай сөзін арнады. Оның мақалаларында қазақ қоғамының әлгі айтылған мәселелері көтеріліп, Әлекең ұлттың рухани ұраншысы да болды. Оның осы мазмұндағы еңбектері, сөздері Әлихан Бөкейханның қайраткерлігінен, көсемдігінен өрістеп жатты. Бұл еңбектерінде ол саяси күрестің көкейкесті арналарын, бағыттарын айқындады.

	«Ұлтына, жұртына қызмет ету – білімнен емес, мінезден» деп жазыпты Әлекең. Оның осы пікірінің дәлдігін бүгінгі қазақ қоғамы толық дәлелдеуде. Неге десеңіз, өзге тілде жұмыс істейтіндер, әлі күнге дейін балаларын басқа тілде оқытатындар, жиналыстарда, баспасөзде мемлекеттік тілге қарсылық білдіретіндер, ата дәстүрін құрметтемейтіндер, ауыл қазағын, оралманды кемсітетіндер – бүгінгінің оқығандары, білімділері. Яғни, ұлттық мүддеге келгенде ұлтқа ең алдымен ұлттық мінез, намыс, рух қажет екен. Осындай мінезді Әлекең 1905 жылдан өзі мүше болған, өзінің саяси тәжірибе жинауына айтарлықтай әсер еткен кадет партиясынан өз еркімен шыққан кезде көрсетті. Осы мінезі арқылы ол ұлтшылдық көзқарастағы тұлға екендігін тағы да бір паш етті. «Кадет партиясы ұлт автономиясына қарсы. Біз Алаш ұранды жұрт жиылып, ұлт автономиясын тікпек болдық» деп жазғаны бүгінгі көзіқарақты азаматтарға белгілі болар.

	Ұлт-азаттық қозғалыс ретінде Алаш қозғалысының саяси күресі мен рухани жаңғыру дәуірін қалыптастыруының негізінде ұлтшылдық жатыр десек, мұндай жағдайдың Еуропа мемлекеттерінде де болғанын білеміз. Бірақ орыс, ағылшын, француз ұлтшылдығы болғанымен, біз бұл арада олардың империалистік саясатпен тікелей байланыстылығы жөнінде басымырақ айтуға тиіспіз. Өйткені олардың ұлтшылдығы сол мемлекеттердің империалистік,басқыншылық, үстемдік саясатын қалыптастырды. Олардың империалистік саясаты Ресейде, Англияда, Францияда тұратын негізгі ұлттан өзге халықтардың ұлтшылдықтарын қабылдай алмады. Сол себепті де империалистік, шовинистік пиғылдағы олар өзгелердің табиғи ұлтшылдығына тек біржақты үстемдік тұрғыдан баға берді. Сондықтан Батыс саясатшылары, ғалымдары ұлтшылдықты теріс бағалап, үнемі қажетсіз, әлдебір жат құбылыс ретінде көрсетіп, өздерінің өзге халықтарға жасаған қысымын ұмытып, гуманистік идеяларды насихаттағысы келеді. Яғни, отаршылдық саясаттың арқасында әбден күшейген, қаншама ұлттарды сіңіріп, олардың дінін, дәстүрін, тілін ұмыттырған Батыс мемлекеттері өздерінің ұлттық мүддесі жолында күрескен халықтардың болуға тиісті ұлтшылдығын тұрпайы құбылыс ретінде бағалаудан әлі күнге дейін тайынбауда.

	Империалистік мемлекеттерге, әлбетте, ұлтшылдық саяси идеология, қоғамдағы көңіл-күй ретінде аса қажет емес. Оларда мемлекетшілдік, мемлекетшілдік болғанда үстемдікке құрылған мемлекетшілдік идеология жасалынған. Сол себепті де олар адам ұлтшыл болмауы қажет, мемлекетшіл болуы міндетті деп санайды да, «патриот» деген терминді қолданады. Отаршылдықтан енді шыққан халықтар алдымен өзінің ұлттық ерекшеліктерін жинақтап, ұлттық санасын қалыптастырып, сосын мемлекетшіл бола алатындығын олар түсінгісі келмейді, бәлкім, түсіне де алмайды. ХХ ғасыр басындағы қазақ қоғамы өз мемлекетінсіз қалай мемлекетшіл болмақ, сондықтан ол алдымен ұлтшыл болуы тиіс еді. «Патриот» терминіне келсек, қазіргі кезде оның шығу тегі екі тілмен байланыстырылып жүр. Алғашқысы грек тіліндегі «πατριώτης» деген сөз «отандас» дегенді, «πατρίς» деген «отан» дегенді, екіншісі – латын тіліндегі «pater» деген ұғым «әке» дегенді білдіреді екен. Яғни, бүгінде жиі қолданылатын патриотизмнің түпкі мағынасы отаншылдықпен байланысты. Ал Отанын, байырғы атамекенін отаршылдар басып немесе тартып алған халықтар қалай отаншыл болмақ, өйткені олардың ұлттық санасында болмаса, нақты территориясы басқыншылардың билігіне көшкен, сонда олар ұлтшыл болмай қайтпек?! Патриот болған жөн, ол үшін ең алдымен өз ұлтыңның қадірін білуің шарт.

	Қазақ ғасырлар бойы өз азаттығына ұмтылған бостандық сүйгіш халық десек, бүгінгі тәуелсіздігіміздің бойында бабалар күресі, аталар аманаты бар десек, онда Алаш қозғалысы сол ымырасыз күрестердің, қасиетті аманаттың ең ірісі. Бұл қазақ зиялыларының қаруды кітапқа, қамшыны қаламға айырбастаған, яғни біліммен, білікпен өз халқының құқын, өз жерінің азаттығын талап еткен шынайы, жаңа демократиялық күресі. Бұл күрес – халықтық қарапайым санадан ұлттық ұйысу деңгейіне жетуден, бір халық ретінде сезінуден, ұлттық намыс жолына көтерілуден бастау алған жалпыұлттық күрес. Қозғалыстың географиясы бүкіл қазақ даласының азаттық күресіне мүдделі екендігін облыстық, уездік, болыстық сиездер аңғартса, ұлттық сананың өрлеуін жалпықазақ сиездері, Алаш автономиясының жариялануы, Алашорда үкіметінің құрылуы толық паш етті. Қазақтың көсемдігін, шешендігін, бітімгерлігін, ерлігін, намысқойлығын, ағайынгерлігін, өзге де игі қасиеттерін бойларына тоғыстырған Алаштың алдыңғы қатарлы азаматтары дәуір биігінен де, өздерінің білімі мен білігі мұнарасынан да туған халқының ахуалын анық аңғарып, оның бақыт пен игілікке жетуінің ең басты кепілі де, шарты да бостандыққа жету екендігін терең түйсінді. Міне, қазақтың осындай тағдырлы талайын таныған және сол үшін үлкен күрес жолына түскен азаматтардың көшбасшысы Әлихан Бөкейхан болды десек, Әлекеңнің туған халқы үшін, оның бүгіні мен болашағы үшін қаншалықты ұлы тарихи іс атқарғанын жақсырақ сезінбекпіз. Әрбір қазақ баласы өз бойында қазақтың қаны бар екенін, оның өзгермейтіндігін, қазақ болып қана мұратқа жететіндігін түсініп, барын бағалап, бүгінге тәубе деп, болашақта қазақ елінің тілеуін тілесе, баршамыз еркін сиятын жеріміз, көштен қалдырмайтын байлығымыз, ең бастысы айналайын азаттығымыз дүниедегі ешқандай мемлекеттен де,ұлттан да кем етпес!



	Әдебиеттер



	1. Қойгелдиев М. Алаш қозғалысы. Алматы: Мектеп, 2008.

	2. Кемеңгерұлы Қ. Таңдамалы. Құрастырған Д. Қамзабекұлы. Алматы: Қазақстан, 1996.





Ахмет Байтұрсынұлы – қазақ ұлтшылдығының рухани көсемі




	Қазіргі қоғамдық санада «Ұлтшылдық» ұғымы жағымсыз реңкке ие болып, ол жөнінде айтыла қалса, ойымыз тіпті нацизмге дейін әлдебір сұрықсыз, тұрпайы құбылысты бейнелейтін деңгейге жеткен. ХХ ғасырда нацизмді басынан кешірген адамзат баласы ұлтшылдықтан үрейленетін дәрежеге жетіп, оны қабылдағысы келмейтіндей сыңай танытуда. Сонымен бірге, посткеңестік жас мемлекеттерде кеңестік идеологияның ұлтшылдыққа таңған ескірген ұғымдары әлі де сақталуда. Дәл осы арада біз Францияны, Германияны, Ресейді, Үндістанды, Иранды тағы да бүгінде қуатты мемлекеттерге айналған елдердің тарихи даму сатысында ұлтшылдық кезеңінен өткендігін, егер ондай кезең болмаса аталған мемлекеттер біртұтас саяси-қоғамдық құрылым бола алмайтындығын не ескергіміз келмейді, не болмаса олар жөнінде білеріміз көп емес. Жоғарыда аталған мемлекеттер сол елдегі барлық ұлттарды мемлекетқұраушы ұлттың төңірегіне топтастыра білді. Ондай топтастырудың амалдары бірде терең ойламалданған саясатпен, бірде міндеттеумен шешілгені де тарихтан мәлім. Оны Алаш зиялыларының білгендігі Жүсіпбек Аймауытовтың: «Ұлтын шын сүйіп, аянбай қызмет қылған азаматы көп жұрт күшті, өнерлі, білімді жұрт болып, күресте тең түсіп, басқаларға өзін елетіп отыр. Ұлты үшін құрмет қылмай, бас қамын ойлап жүрген азаматтардың елі артта қалып отыр. Ұлтшыл жұрттар, әне, Германия, Япония, Англия, Түркиялар, олардың баласы жасынан «ұлтым» деп өседі. Есейген соң бар білімін, күшін өз жұртының күшеюіне жұмсайды. Олардың әр адамы – мемлекеттің керегі, қызметкері» /1, 193/ дегенінен аңғарылады. Кезінде бәленбай шағын ұлттық бірлестіктерден құрылған Италия мемлекеті жөнінде осы мемлекеттің тұңғыш Премьер-Министрі Камилло Кавурдың: «Біз Италияны жасадық, енді итальяндықтарды жасайық» /2/ дегенінде бірқатар еуропалық мемлекеттердің қалыптасуына тән тезис жатыр. Әлбетте, ХҮІІІ ғасырдан басталып ХХ ғасырдың басына дейін жалғасқан Еуропа мемлекеттерінің ұлттану үдерісінен бері ғасырдан астам уақыт өтті десек те, бұл үдерістің мемлекеттердің қалыптасу дәуірі болғандығын ескергеніміз абзал-ақ. Мемлекеттердің қалыптасуында кейбір жағдайларда олардың дәуіріне қарамастан ұқсастықтар бола береді. Әсіресе, әлгіндей ұқсастықтар саяси, экономикалық ерекшеліктерімен бірге сол мемлекеттердің тілдік тұтастығынан, мәдени бірлігінен аса жарқынырақ байқалады. Тарихтың әлгіндей сабағы бізге де жат емес. Біздің ойымызша, ұлттар мен ұлыстарды сіңіріп жіберген Еуропаның отаршыл мемлекеттеріне қарағанда қазақ ұлты ХІҮ-ХҮ ғасырлардан бастап дербес халық ретінде мейлінше алаңсыз қалыптасты. Оның жарқын мысалы алып қазақ даласындағы дін бірлігі, тіл бірлігі, дәстүр бірлігі. Яғни, біз сонау хандық мемлекет тұсында қазақ екендігімізді қалай сезінсек, осы күнде солай түйсінеміз.

	ХХ ғасыр басында тұтас елдік мәселесі қазақ мемлекеттілігіне жету күресіне айналды. Осы күресті ірі қозғалысқа айналдырғандар Әлихан Бөкейхан, Ахмет Байтұрсынұлы бастаған ұлтшыл қайраткерлер екендігі де аян. Қазақ қоғамында ұлтшылдықтың тууы және өрістеуі осы қозғалыспен тікелей байланысты. Түркі дәуірінен басталып хандық дәуірге ұласқан елдік, ХІХ ғасырдағы елдік, халықтық мәселелер ХХ ғасыр басында жаңа мазмұнмен толықты. Ол – ұлттық мазмұн. Сол себепті де біз қазақ ұлтшылдығының тарихын ХХ ғасырдың алғашқы ширегіндегі оқиғалармен байланыстырамыз. Осы кезеңге дейінгі қоғамдық ойларға келсек, оларды таза мағынасындағы ұлтшылдық дей алмаймыз. Біріншіден, хандық дәуірдегі жыраулар, би-шешендер шығармаларында айтылған ойлар ұлттың мүддесінен гөрі сол кездегі хандық мемлекеттің, белгілі бір қоныстың, мекеннің мүддесімен немесе ел билеушілердің, белгілі адамның тұлғасымен болмаса жеке адамның қандай болмағы сияқты мәселелермен тікелей байланысты болатын. Айталық, Асан Қайғының:



	Ойыл деген ойыңды,

	Отын тапсаң, тойынды.

	Ойыл көздің жасы еді,

	Ойылда кеңес қылмадың,

	Ойылдан елді көшірдің,

	дегенінде, Ақтамберді жыраудың:

	Қоңыраулы найза қолға алып,

	Қоңыр салқын төске алып,

	Қол төңкерер ме екеміз?!

	Жалаулы найза жанға алып,

	Жан қашырар ма екеміз?!



	деп айтқанында, сол заманның қоғамдық санасының типтік көріністері бар. Одан берідегі Дулат, Махамбет, Майлықожа, Шортанбай, Әбубәкір, тағы да басқа Абайға дейінгі дәуірдегі әдебиетте хандық дәуірді аңсау, қоныстың тарылуы, адамның моральдық болмысы сияқты мәселелер молынан ұшырасады. Мұндай әлеуметтік консервативті, дидактикалық ойларда жалпы ұлттық мәселелерден гөрі елдің жағдайын сөз ету басымдау. Сондықтан, біз оларды ұлтшылдық идеялар көтерді дей алмаймыз. Орыс отаршылдығының мейлінше асқынған тұсында, Ресей империясының 1824 жылғы, 1867-68 жылдардағы қазақ даласын басқаруға қатысты белгілі құжаттары жүзеге жедел асырыла бастаған заманда өмір сүрген Шоқан Уәлиханов, Ыбырай Алтынсарин, Абай сияқты дәуірдің ірі тұлғалары да ұлтшылдыққа бара қоймады. Әлбетте, бұл олардың кемшілігі емес, замандардың ерекшелігі. Егер Шоқан Уәлихановтың табиғи дарынын ашқан, оның ғылыми ізденістерін қажет еткен орыс қоғамы десек, Ыбырай мен Абайдың отаршылдық саясатқа көзқарастары туралы Мұхтар Әуезов: «Бірақ бұлардың тобы саяси әлеуметтік құрылыста патша үкіметінен қысым көрмейді. Қайта содан сыбаға алып, соның өзіне қоңсы қонған тап. Сондықтан ол тап ақындары төңкерісшіл қарсылық тақырыбы мен төңкерісшіл сарын сияқтының ешбіріне де жоламайды. Қазақ өлкесінің олар кезінде отар боп жатуы да бұлардың сана-сезіміне әсер етпегендей болады» /3, 314/. Біздің ойымызша, Мұқаңның осы ойларына қосымша ретінде Алтынсарин мен Абайдың ұлттық мәселелерді өз деңгейінде көтермеуіне сол кездегі қоғамдық құрылыстың тікелей ықпалы тиген. Атап айтқанда, ұлтшылдық атаулының феодалдық-аграрлық кезеңде емес, буржуазиялық капиталистік қатынастар кезінде көрінетіндігінде, осы қоғамдық формацияда өрістейтіндігінде.

	Феодалдық-аграрлық кезеңде қоғам біртекті, жүйелі мәдениетке, дәстүрге, қандай да бір саяси күш болуға ұмтыла қоймайды. Ортақ жүйеге ұмтылудың аграрлық қоғам үшін аса қажеті де жоқ. Себебі, аграрлық қоғамда күнделікті өмір, кәсіп жалпы халыққа, ұлтқа емес өзін қоршаған айналаға ғана арналады, соған бейімделеді. Мәселен, мал бақса, өзінің отбасы үшін немесе қожайынының мүддесі үшін жұмыс істейді, егін ексе де солай. Қолөнерші болса, сол ауыл-аймақтың күнделікті ұсақ-түйек қажеттілігін қанағаттандыру үшін ісмерлік етеді. Оқыса да ауыл арасында молдалық қылу үшін білім алады. Абай осындай далалық көзқарастан қара үзіп шықты. Сондықтан да:



	Баламды медресеге біл деп бердім,

	Қызмет қылсын, шен алсын деп бермедім,



	дейді. Яғни, Абай үшін баланың алған білімі ауыл арасындағы ұсақ қызметпен, мансапқұмар шенмен шектелмеуі тиіс. Абай ұғымында білім адамшылық жолы үшін қажет. Ал адамшылық жолы үшін игерілген білім аздың емес, көптің пайдасына қызмет етпек. Абайдың еңбек жөніндегі позициясы да осындай. Абай өзінің көзқарастарында ұлтшылдық тараптан емес, жалпыадамзаттық гуманистік кейіпте көрінеді. Бұл Абайға ислам дінінен, мұсылман өркениетінен келген көзқарас. Абайдың тікелей тәрбиесін алған өмірдегі де, өлеңдегі де інісі Шәкәрім ХХ ғасыр басында ұлтшылдық жөнінде айтыла қалғанда, нақтылап айтсақ, Мәннан Тұрғанбайұлының «Абай» журналында жарық көрген «Ұлтшылдық» мақаласына осы журналдың бетінде «Ұлтшылдық жайлы» деген атпен жауап бергені белгілі. Осы жауабында Шәкәрімнің Мәннан мақаласындағы ұлтшылдық жөніндегі ойларымен қосылмайтындығы байқалады. Бұдан феодалдық-аграрлық кезеңде қалыптасқан ағартушылар ұлтшылдық идеяларына аса бейім еместігі байқалады.

	Қазақтың феодалдық иерархиясы ыдырай бастаған кезді көзімен көрген Абай сол ауыл-аймақтың ұсақ тіршілігіне көңілі толмай, алысты меңзеп жалпы халыққа, қазаққа сөз арнаған бірінші ақын. Ендігі жерде Абай кәсіпті де, оқуды да көптің пайдасына жұмсауды үндеді. Сондықтан Абай ғасырлар бойы қалыптасқан феодалдық-аграрлық өмір салтына сыни көзбен қарап, осы заманның қайшылықтарын безбендеп, адам мінезінің философиясына барды. Сол себепті де Мұхтар Әуезов Абай философиясын мінез-құлық философиясы дегені бар. Әлбетте, Абай өзінің осындай дүниеауи көзқарастарында, ілгеріде айтқанымыздай, өзі жақсы игерген, санасына сіңірген ислам қағидаттарын тірек етті. Елдік мәселесінде отаршылдық илеуіне толық түскен елдің кейпін Абай:



	Өздеріңді ел болар дей алмаймын,

	Өз қолыңнан кеткен соң енді өз ырқың, -



	деп күрескерлікпен емес, өзіне тән сыншылдықпен қорытынды жасаса, енді бір тұста:



	Көк тұман – алдыңдағы келер заман,

	Үмітті сәуле етіп көз көп қадалған.

	Көп жылдар көп күнді айдап келе жатыр,

	Сипат жоқ, сурет те жоқ, көзім талған, -



	дейді. Абайдың қамығуы мен торығуы өз заманынан туған көңілдің күйі. Дегенмен, келер заманда сол Абайдың кемеңгер ойларынан сусындаған білімді де алғыр, ұлтшыл жастар тарих сахнасына шығар еді. Олар отыздан енді асқан Әлихан, Ахмет, жиырмадан енді асқан Міржақып, Мұстафа, тіпті бозбала буын Мұхтар, Қошке, Смағұлдар. Тұтас лек. Тегеурінді топ. Әрекетшіл шоғыр.

	Аграрлық қоғамда ұлтшылдық байқалмайды, байқала қалғанның өзінде айтарлықтай бедерлі де белсенді де емес. Бұл кезде ұлт, халық жөнінде айтылғандарды ұлттық идеялар деп емес, халықшылдық көңіл-күй деп бағалаған абзал. Әлем тарихы аңғартып отырғандай, ұлтшылдық, жалпы алғанда, аграрлық кезеңнің емес, буржуазиялық қоғамның жемісі. Буржуазиялық қоғамның экономикалық қатынастары, атап айтқанда, капиталистік қатынастар мемлекеттің бір жүйе екендігін, ортақ экономикалық һәм рухани-мәдени организм екендігін көрсетіп берді. Осыдан жалпықоғамдық ұжымдасу, бір халықтың өзара ішкі байланыстары, әрекеттесуі күшейді. Қоғамның таптық, нәсілдік қайшылықтары әртүрлі идеологиялық ағымдарды тудырды. Осындай ағымдардың ішіндегі ірілерінің бірі ұлтшылдық болды. Қазақ даласына капиталистік қарым-қатынастардың келе бастағанында қалыптасқан осындай құбылыс жөнінде Мұхтар Әуезов білгірлікпен: «Бесінші жыл төңкерісінің артынан шыққан жаңа үлгідегі ақын-жазушы бұлар тобынан шықпайды. Оларды майданға әкеп шығарған қоғамдық, шаруашылық, саяси күйлердің басқаша боп жаңғырып өзгеруі. Сондықтан олардың өздері де қыр үлгісіндегі қазақ емес, оқыған, еуропаланған, қызмет иесі боп жүрген қала туындысы болады. Олардың байшыл-ұлтшыл оқығандар боп қалыптануларында таптық досы, тұстасы да сол қала туындысы, қала ықпалындағы жергілікті буржуалар болады» /3, 315/ деп жазады. Қазақ ұлтшылдары әдепкіде ұлттың теңдігі мен бостандығын талап ету шарасынан бастап («Қарқаралы құзырхаты») ұлттық мемлекет үлгісін (Қазақ автономиясы) жасауға дейінгі аралықта саяси ұлтшылдықта болса, кеңестік дәуірде большевиктік саясаттың ықпалынан мәдени-рухани ұлтшылдық мазмұнына көшті. 1920 жылдары кеңестік платформадағы жазушылардың Мағжанды және тағы басқаларды ұлтшыл дейтіні осыдан. Қазақ ұлтшылдығының сипаты жөнінде олардың идеологиялық біржақтылығына қарамастан, Сәкен Сейфуллиннің «Тар жол, тайғақ кешу» романы да, Сәбит Мұқановтың «Өмір мектебі» және «ХХ ғасыр басындағы қазақ әдебиеті. Байшылдық-ұлтшылдық дәуір» кітаптары да мол ақпарат береді. Бұл арада Ахаңның және тағы да басқа Алаш зиялыларының туған халқы үшін ұлтшыл болғандығынан қорықпауымыз керек, қайта қазақ баласының ішінен ұлтшылдардың шыққанына қуанғанымыз абзал, сөйтіп ел мүддесі жолына риясыз қызмет еткен тұлғаларға тағзым еткеніміз жөн. Біз халқына берілген азаматтарды айыптағандардан, сол заманның шындығын сараламай, ұлттың өмірлік қажеттіліктерін ұғынбай, әлі де ескі сарын, баяғы түсінікпен жүрген, сөйтіп ұлтшылдардан ат-тондарын ала қашатын замандастардан сақтануымыз керек. Өйткені, олар өз халқының тарихи даму жолын оның қажеттіліктерімен, сұраныстарымен терең байланыстыра қарай алмайды. Кешегі қазақтың көп мәселесі бүгінгі қоғамда да өзгеше сипатта, басқаша өңде әлі күнге дейін шешілмей келе жатқандығынан бейхабар немесе бейжай. Ал ұлтшылдық – алдыңғы қатарлы зиялы азаматтардың ұлттың құқығы мен теңдігі ескерілмеген шақта туған халқын сақтап қалуға бағытталған мақсатты күресі мен әрекеті. Ұлтшылдық – сақтану инстинкті. Ұлтшылдық – ұлттың өмір сүру иммунитетін қалыптастыратын қадам. Сол себепті қазақтың кешегі тарихын ескермей, бүгінгі қазақтың ұлт ретінде өзінің даму жолы болатындығымен санаспай, оны жаһандану дәуіріндегі батыстық модельдің бір бөлшегіндей немесе сол әлемдік дамудағы маңызы болмашы тетіктей қарап, әйтеуір, ана деңгейге жетсек, мына деңгейді бағындырсақ дей берудің бар уақытта да дұрыс бола бермейтіндігін ұмытпағанымыз жөн. Бүкіл әлемге, кеше өзіне бағынған халықтарға әлі күнге дейін империялық көзқараспен қарайтын Еуропа, орыс тарихшыларының, саясаттанушыларының немесе басқа да жазармандарының ұлтшылдықтан үркітуінің ықпалына енудің, тарихи даму жолы басқа біздер үшін оларды басшылыққа алудың қажеті шамалы. Батыстық өктем саясат үшін жас мемлекеттердің тым мемлекетшіл, ұлтшыл болуының қажет шамалы. Болып толған ел кезінде бола алмаған, енді болғысы келетін елді түсіне алмайды. «Тоқ бала аш баламен ойнамайдының...» кері. Сондықтан сол Еуропаңыздағы бүгінгі мықты мемлекеттердің саяси, әскери, мәдени қуатын жасаған ұлтшылдықтың үлгісі немесе Ресей империясының күшті идеологиясы болған орыс ұлтшылдығының қандай тарихи маңызы, өзінен кейінгі дәуірлерге қаншалықты ықпалы болса, қазақ ұлтшылдығының да сондай әсері де, дәстүрі де болмағы қажет. Қандай мемлекет болсын сол елге атау берген ұлттың төңірегіне топтаспағы жөн. Мұндай топтасу әртарапты болуы мүмкін, бірақ ұжымдаспай, туыстаспай болмайды. Қазақстан да осындай болуға тиісті табиғи үдерістен шет қала алмайды. Бұл ұлт өмір сүруінің, мемлекет қалыптасуының, сөйтіп әлемдік қауымдастықтан өзінің дара келбетімен лайықты орын алуының табиғи да берік кепілі. Әлем біртектілігімен емес, көпбояулы болуымен анағұрлым қызғылықты. Жаратқан иеміз бізді әр ұлттың, әр діннің, әр тілдің өкілі етіпті. Ендеше, әрқайсысымыз табиғи тумысымызға, шынайы болмысымызға сай болмағымыз шарт.

	Әлемдік тарих тәжірибесі мемлекеттілік идеясымен бірге ұлтшылдық идеясының да туатындығын көрсетті. Бұл идеяны тудырғандар сол мемлекетті құрушы ұлттың озық ойлы өкілдері болды. Сондай-ақ, бұдан өзге де ұлтшылдық типі пайда болды. Ол тарих талайымен өзге мемлекет құрамына еніп қалған, сөйтіп отарлық езгіні басынан өткеріп, дербес мемлекеттілікке, тәуелсіздікке жете алмай отырған ұлттардың ұлтшылдығы болатын. Яғни, барша дүниеде ұлтшылдықтың негізгі әлгіндей екі типі бар. Бірі – ұлттық астамшылдықпен байланысты империялық ұлтшылдық. Екіншісі – өзінің саяси, рухани тәуелсіздігіне ұмтылған табиғи ұлтшылдық. Ал түрлері бұдан да көп. Мәселен, азаматтық ұлшылдық, саяси ұлтшылдық, әлеуметтік ұлтшылдық, таптық ұлтшылдық, табиғи ұлтшылдық, астамшыл ұлтшылдық, мәдени ұлтшылдық, т.б.

	Қазақ тарихындағы ұлтшылдықтың қайнар бастауында Алаш қозғалысы қайраткерлері тұрды дедік. Осы саяси-рухани құбылыстың тууында Ахаңның өз тұлғасының да, шығармашылығының да, күресінің де орны ерекше екендігі айтылған, айтыла беретін ақиқат. Ахмет Байтұрсынұлының осы қайраткерлік ғұмырының өнегесі, шығармашылығының тағылымы бүгінгі қазақ баласына да шарапатын тигізбек. Саясат майданындағы қайраты да, қаламынан туған еңбектері де – Ахаңның ұлтына деген зор махаббатының көрінісі. Қазаққа деген осы ұлы құштарлық оны нағыз ұлтшыл етті. Халқына қам, еліне ем болған мұндай ұлтшылдық зор құрметке де, көрнекті үлгіге де лайық. Өйткені Ахаңның ұлтшылдығы – қазақ болып қалуға, қазақтың басын қосуға, қазақ болып өркендеуге, қазақтың мәдениет басқышына көтерілуіне, қазақтың дербес мемлекетін қалыптастыруға негізделген табиғи ұлтшылдық болатын. Осы ұлтшылдық барша қазақты оятты, намысын қайрап елдікке шақырды. Ахаң бастаған зиялылардың біріге алатындығын, азаттық жолында күресе алатындығын Алаш қозғалысы паш етті. Дегенмен, Алаш қозғалысы тудырған ұлтшылдық дәуірі ол қазақтың бойына ғасырлар бойы жинақталған орасан қуаттың жемісі болатын. Орыс отаршылдығына қарсы бағытталған әскери, мәдени күрес Ахаңдар заманында саяси күреске арналды. Алаш қайраткерлері қазақтың ұлттық мемлекеті орнатылмайынша, ұлттың мәселесі толық әрі түпкілікті шешілмейтіндігін терең түйсінді. Қазақтың азаттығын алып, құқығын шектеген Ресей отаршылдығы қазақ ұлтшылдығының қалыптасуына кең жол ашты. Міржақып Дулатовтың: «Бізді ұлтшыл қылған – кемдікте, қорлықта жүргеніміз, көрінгеннен соққы жегеніміз еді» /4/ дегеніндей, қазақ ұлтшылдарын туғызған отаршыл үкіметтің зорлықшыл тәртібі, үрейлі саясаты. Бұл саясатпен күресудің Кенесарылар бастаған қарулы жорықтары да, ағартушылар ұстанған насихатшылдығы да жеңіске жеткізбесін түсінген Алаш зиялылары жаңа жолды таңдады. Сондықтан, отаршылдық қамытынан тек күреспен ғана арылуға болатындығын ұғынған қазақ ұлтшылдары күрестің амалдары мен мақсатын айқындады. Біздің ойымызша, мұндай амал екеу еді. Біріншіден, отаршыл үкіметтен халықтың құқығы мен теңдігін талап ету, оған қол жеткізу. Бұл – саяси жол. Екіншіден, халыққа өзінің құқығы мен бостандығын білдіру, санасына сіңіру еді. Бұл – рухани-ағартушылық жол. Алаш қайраткерлерінің күресін қарағанда олардың баршасы осы екі жолмен жүргендерін аңғарамыз. Саяси жол 1905 жылы басталса, рухани-ағартушылық жолдың басы демесек те, бедерлі белесі ретінде «Қырық мысал», «Оян, қазақ!» жарық көрген 1909 жылды атаймыз. Міне, осы кезеңнен бастап Алаш қайраткерлері қалыптастырған Ұлы ұлтшылдық дәуірі басталып, бұдан соңғы саяси һәм рухани күрестерге ұласты. Бұл күрестің үлкен қорытындысы – 1917 жылғы «Алаш» партиясының, Алашорда үкіметінің құрылуы, ең басты нәтижесі Алаш автономиясының жариялануы еді. Кеңестік диктатура Алаш автономиясын мойындамай, зорлықпен таратқанымен Алаш мұраттарына берілген Әлихан Бөкейхан, Ахмет Байтұрсынұлы, Міржақып Дулатұлы, Мұстафа Шоқай, Халел Досмұхамедұлы, тағы да қаншама абзал азаматтар өздерінің ұлтшыл платформаларында қалды. Оны жалаң интернационализм таңылып жатқан кеңестік дәуірдің алғашқы жылдарында жазылған «Қазақ қалам қайраткерлері жайынан» атты еңбегінде: «Қазақ баласын ұлтым, жұртым, бауырым деп үйреніп қалған қазақтың бауырмал қалам қайраткерлері октябрь өзгерісі болғанда бірден интернационал (бибауырмал) болып өзгере алмады, өзгелердей «алымсақтан бері» коммунист, интернационалист елім деп айтуға аузы бара алмады» /5, 277/ деп жазғаны дәлел. Осы Ұлы ұлтшылдық дәуірінің мәдени-рухани дәстүрінің дәні қазақ топырағына мықтап егіліп, ол кейін кеңес дәуірінде Мұхтар Әуезов, Қаныш Сәтбаев, Бауыржан Момышұлы, Әлкей Марғұлан, Ермұхан Бекмаханов, Ілияс Есерберлин, Мұхтар Мағауин, тағы да қаншама лек қазақ қаламгерлері мен ғалымдарына ықпал етті. Ахаң түрлеген ана тіліміздің табиғатын тануда оның ғылыми мектебі қалыптасты. Ол мектептен бүкіл қазақ тіл білімі тәлім алды деуге болады. Сондай-ақ, Міржақып Дулатовтың, Халел Досмұхамедұлының, Мұхамеджан Тынышбаевтың, Телжан Шонанұлының, Елдес Омарұлының еңбектері де кейінгі қазақ ғылым-біліміне өлшеусіз ықпал жасады. Ал қазақ ұлтшылдарының саяси күресі, ұлтқа деген риясыз адалдығы мен берілгендігі бүгінгі азат елдің ұрпақтарына тағылым мектебі боларлық. Әрбір ұлт өзінің ұлы адамдарымен, үлкен оқиғаларымен, ірі кезеңдерімен мақтана алады. Біз сан ғасырлық қазақ тарихына көз салғанда өзге де айбынды кезеңдерімізбен бірге Алаш дәуірімен мақтана аламыз. Өйткені, қазақ ұлтшылдары жасаған Алаш дәуірі – қазақ баласының бойындағы күрескерлік күшті, рухани қуатты, бостандыққа деген сенімді паш еткен, ең бастысы ұлттың азаттығына ұмтылған ұлы кезең.

	Алаш қайраткерлері жасаған Ұлы ұлтшылдық дәуірде өзге ұлттан кек алу, өзге халықты тұқырту немесе мұқату әрекеттері болған емес. Қазақ ұлтшылдары туған халқының теңдігі мен бостандығы үшін күресті. Ахаңдар ешқашан қазақтың өзгеден артықшылығын, ерекше болуын насихаттаған да емес, өзгелерге үстемдік етуді де мақсат етпеген. Ұлт көсемінің бір де бір еңбегінде қазақ халқы орыстан, я болмаса татардан, басқадан артық демейді. Ол қазақтың «қалпын» да, «салтын» да сынмен бағалап, халқын білімге, мәдениетке үндейді. Білімге, мәдениетке үндеу Ахаңда және басқа да алаштық қайраткерлерде ХІХ ғасырдың ағартушыларынан өзгерек сипатта. Өйткені Ахаң қазақты өзгелермен білім мен мәдениет теңестіретінін, олардың ұлттың қаруы мен қорғаны екендігін жақсы сезінген. Содан соң да ол: «Мәдениеті жоғары халық – мәдениеті төмен халықты аз-көбіне қарамай жем қылатыны айдан анық, күндей жарық ақиқат. 200 миллион үнді халқын 50 миллион ағылшын жем қылып отырғаны, 500 миллион Қытайды өзінен он есе аз жұрттар әжуалап отырғаны – адам баласының теңдігі-кемдігі мәдениетіне қарай екендігін ыспаттайды» /5, 279/ деп жазды. Отаршыл саясаттың жетегіндегі қазаққа еркіндік болмай, азаттық берілмей оның халін түзеу мүмкін еместігін терең түсінді. Сондықтан, Ахаңдар тобы бұрынғыша ағартушылық деңгейде қала алмады да бостандық ұрандарын жариялап, саяси күреске шықты. Ұлттың құқығы мен теңдігін отаршыл үкімет өз еріктерімен бермейтін де еді, бермек түгілі, жылдан жылға қазақ даласына келімсектерді төгіп, бекіністерін көбейтіп, кең сахараның тынысын тарылта бастаған. Міне, осындай жағдайда жаппай билігін орната бастаған империя саясатына қарсылық жасау керек болды. Солардың алғашқы қадамы «Қарқаралы құзырхаты» болғандығын айттық. Мұндай талаптың орындалмайтындығын ұғынған қазақ ұлтшылдары ең алдымен қазақтың өз санасын көтеру керек екендігін, намысын ояту қажеттігін ұғынды. «Қырық мысал» да, «Маса» да осының айғағы. Сөйтіп, қайраткер Ахаң, ұстаз Ахаң ақындыққа барды. Болмысынан қызуқандылықтан гөрі сабырлы, төзімді, ақыл мен қайраттың адамы Ахаң поэзияны өлең-жырға әуес келетін қазақтың табиғатына жақын болғандықтан әдейі жазды. Болмаса, ол кісінің ақындығы Абайдай терең, Мағжандай көркем емес. Табиғатынан ақын еместігін, әйтеуір, қазаққа өлең-сөз татымды болғандықтан, насихат сөздерін ұйқас пен ырғаққа құрғандығын өзі де ескерткен болатын.

	Кең сахараны, тұтас ұлтты ояту үшін газет керек еді. Ахмет Байтұрсынұлы бас болып, Алаш қаламгерлері бірнеше жыл әрекет етіп, әйтеуір 1913 жылы Орынборда «Ұлт» газетін дүниеге келтірді. Газеттің бағыты жөнінде сол заманның куәгері Мұхтар Әуезов: «Қазақ» газетінің мезгілі әдебиетке ұлтшылдық туын көтерген мезгілімен тұстас. Ол уақыт қазақ жұрты 1905 жылдың өзгерісін өткізіп, ел дертінің себебін ұғып, емін біліп, енді қазақты оятып, күшін бір жерге жиып, патша саясатына қарсылық ойлап, құрғақ уайымнан да, бос сөзден де іске қарай аяқ басамыз деп, талап қыла бастаған уақытына келеді» /6, 350/ деп жазғаны мәлім. «Қазақ» газеті қазақ зиялыларының басын қосып, саяси күреске үндеуде ұлы миссияны орындады. Әсіресе, Ақпан төңкерісінен кейінгі кезеңде облыстық, уездік қазақ сиездерін ұйымдастыруда, қазақ комитеттерін ашуда, Бірінші, Екінші жалпықазақ сиездерін өткізуде осы шынайы ұлт басылымының орны да, рөлі де айрықша болды. «Қазақпен» бірге «Сарыарқа», «Бірлік туы» газеттерінде ұлт зиялыларының мәдени-ағартушылық ұлтшылдығы басымырақ байқалды. 1917 жылғы Ақпан көтерілісінен кейін осы мәдени-ағартушылық күрес, негізінен алғанда, саяси күреске айналды.

	ХХ ғасыр басындағы ұлт зиялыларының еңбегінің арқасында қазақ халқы өзін тұтас ұлт ретінде бұрынғыдан да қатты сезінді. Мұндай өзін-өзі тану кезеңі Еуропада ХҮІІІ ғасырда және ХІХ ғасырдың бірінші ширегінде қатты жүргенін ілгеріде айтқан болатынбыз. Батыс елдеріндегі ұлтшылдық пен қазақ ұлтшылдығының айырмасы уақыттық жағынан да, саяси типі жағынан да, күресу амалдары жағынан да аса үлкен. Батыс ғалымдары өз елдеріндегі ұлтшылдықтың формасына қарап, жалпы ұлтшылдық құбылысына баға беріп келеді. Ондай еуропалық ғалымдардың ұлтшылдық жөніндегі түсініктерін, ғылыми тұжырымдарын, қағидаттарын жалпы әдіснамасын біз қабылдай алмаймыз. Олардың мысалы Германиядағы, Франциядағы немесе Англиядағы ұлтшылдық типтері. Әлбетте, осы елдердегі ұлтшылдық ол француздың, немістің, ағылшынның үстемдігін насихаттау, Азия, Африка, Латын Америкасы халықтарын мәдени өресін төмен санау. Міне, осы ұлтшылдықты кешелі, бүгінгі философтар, әлеуметтанушылар мен саясаттанушылар, тарихшылар мен қоғамтанушылар сынап жатады. Бұл – дұрыс, себебі еуропалықтардың әлгі ұлтшылдығы ол астамшылдық ұлтшылдық. Еуропалық ұлтшылдыққа берілген мұндай баға қазақ ұлтшылдығының табиғатына мүлдем келмейді. Себебі, қазақ ұлтшылдығы ол астамшылдық, әсіре, радикалды ұлтшылдық емес, қазақты ұлт ретінде сақтап қалуды мұрат еткен, қайрат қылған табиғи ұлтшылдық. Басыну, асқыну емес, амалдау қадамы. Ал Ахаңдар ұлтшылдығының мақсатында еңсесі түскен ұлтты өзгелерге теңеу, «айдауға түскен жанын, талауға түскен малын» қайтару талабы жатты. Ең бастысы Ахаңдар ұлтшылдықты халықты ұйыстыруға, өзінің абыройын білуге пайдаланды. Сондықтан, ол кездегі қазақ ұлтшылдығы ешқандай саяси доктрина емес немесе ұлттық астамшылық емес, тәуелділіктегі ұлтының жағдайын көтеру, оны бостандыққа жеткізу мұраты болатын. Қазақ ұлтшылдығының пайда болуы жөнінде Ахаң: «Қазақ қалам қайраткерлері қайдан туған, қашан шыққан деп сұрау қойылса, жауап қиын емес. 1. Қазақ қалам қайраткерлері орыстың қорлық көрген, таяқ жеген, орыс табанында езілген жұрттан туған; 2. Қазақ қалам қайраткерлері қазақ басына қиын-қыстау зар заман түсіп, үстін торлап, қайғы бұлты қаптаған шақта шыққан. Құл болған халықтан туып, құлдықтың қорлық, зорлығын көріп отырып, қазақ қалам қайраткерлері қаламын ұлтының ауырын жеңілту, ауырын азайту жолына жұмсамасқа мүмкін емес; кемшілік көрген жұрттан туып, кемшіліктен құтқаруды мақсат етіп, ылғи сол жолда жұмыс қылған қазақ қалам қайраткерлері жұртшыл, ұлтшыл, яғни халқына жаны ашитын, халқының жаны ауырғанда жаны бірге күйзелетін, бауырмал болмасқа тағы мүмкін емес. Олай болмаған болмаса, онда табиғат заңынан тысқары, адамнан шошқа, шошқадан күшік туған сияқты болып шығады» /5, 277/ деп ұғындырған. Қазақтан туып қазақтың тағдырына жаны ашу табиғи іс, әрбірден соң сауапты шаруа. Әрбір ұлттың мінезі, дәстүрі, тілі, мәдениеті, дүниетанымы бір, ортақ десек, онда әр ұлттың сол әуелгі жаратылыстан берілген ұлттық ерекшелігіне сай болмағы және оны қаламағы табиғи қажеттілік. Жаратқан Алламыз әу баста бізді әйтеуір бір ұлттың ұрпағы етіп бар қылған соң сол ұлттың тілінде сөйлеп, төңіректі танып, тіршілік етсек жаратылысымызға сай болғанымыз. Яғни ұлтты сүю дегеніміз – сол ұлтқа тән игі қасиеттерді, ізгі мінездерді ойға тоқып, бойға дарытып, қолыңнан келгенше бір шаруасына жарау десек, Ахаң бастаған ұлтшылдар шоғыры отаршыл үкіметтің тосқауылы мен тыйымына қарамай жігерлерін жанып, күштерін сарқып ұлтқа қызмет етті де, бүгінгі біз үшін де, болашақ ұрпақ үшін де ұлтты сүюдің де, ұлт үшін күюдің де үлгісін көрсетті. Сол ұлттан туып, сол ұлтты сүймеу, сол халықтың өзгелерден көрген жәбірін біліп, жүрек сыздамау, бас ауырмау мүмкін бе, әлбетте, есі дұрыс, санасы түзу адам үшін мүмкін емес! «Адамдық диқаншысы» деп жыр жазған, тұтас халыққа сауат аштырған ұлттың ұлы ұстазы Ахмет Байтұрсынұлының ұлтшылдығын радикалды ұлтшылдық деп ешкім де айта алмас. Есесі кеткен, еңсесі түскен халыққа жалпы адамзаттың жағдайын ойла деген утопиялық ұсынысты ешкім де таңа алмас. Өзін жарылқай алмай отырған жұрт, өзгеге не деп бауырмалдық танытсын. Бұл жөнінде Мәннан Тұрғанбайұлы: «Қазақ қатарға кіріп жұрт болсын деген кісі тәрбиенің жолынан айрылмасқа керек, әуелі қазаққа өзінің кім екенін, адамшылық құқығын білдіруге, онан соң Отанын танытып, жақсы көргізуге, сонан соң дүниедегі барлық адам баласы бауыр екенін білдіріп, көпшіл адамды сүйгіш қылуға тырысу керек» /7, 58/ деп, қазақтың алдымен кім болмағын дәл айтқан.

	Ұлтшылдықтың негізгі мақсаты – ұлттың азаттығы. Алаш қайраткерлері сол үшін күресті. Олар жетпеген азаттыққа біз жеттік. Дегенмен, ұлт азаттық алғанда оның барлық мәселесі шешіле қоймайды. Сөйтіп, тәуелсіздік алғаннан кейін де ұлтшылдық жалғасады. Бұл ұлтшылдықтың негізгі мақсаты – мемлекетқұраушы ұлттың кешегі отаршылдық психологиядан арылуы, ұзақ уақыт отаршылдық заманында жоғалтып алған немесе көмескіленген ұлттық сананы жаңғырту. Бүгінгі сөзбен айтсақ, мемлекеттік ұлтшылдық, оны жұмсартыңқырап батыстық ыңғаймен мемлекетшілдік деп жүрміз. Тәуелсіздік алғалы жиырма жыл уақыт ішінде ұлт зиялылары көтеріп келе жатқан тіл мәселесі қазіргі кезде ұлттық сананы қалыптастырудың негізгі мәселесіне айналуда, сондықтан бұған ресми билік бүгінгіден де белсене кіріскені жөн деген ойлар айтылып жүр. Қазіргі кезде қазақ зиялыларының ұлттық мәселелерді батыл көтеруіне мынадай нәрселер себеп болуда. Біріншіден, әлі күнге дейін халық санасының кешегі отаршылдық зардаптарынан арыла алмай жатуы; екіншіден, тіл мәселесінің толық шешілмеуі; үшіншіден, жаһанданумен бірге келіп жатқан жат жұрттықтар ықпалының күшеюі. Сондықтан қазіргі кезде қоғамда азаматтық ұлтшылдық, этникалық ұлтшылдық, мәдени ұлтшылдық көріністері бола бермек. Өйткені, ұлт мәселесі егемендік тұсында толық әрі қарқынды шешілмеуі – мемлекетқұраушы ұлттың өз мемлекетінің тағдырына алаңдаған мемлекеттік ұлтшылдығының өркендеуіне кеңінен жол ашуда.

	Бүгінгі ұлтшылдықта саяси реңктен, саяси ұрандардан гөрі қазақ халқының тілінің, мәдениетінің, дәстүрінің өз елінде салтанат құрса деген азаматтық, моральдық құқы жатыр. Ұлттық мәселе көтеріп жүрген зиялылар қазақ халқының әлдебір басқа халыққа үстемдігі жөнінде емес, қазақ ұлтының осы елдің, жердің иесі ретіндегі құқының дұрыс шешілгенін қалайды. Сондықтан, бүгінгі ұлтшылдыққа саяси емес, рухани-моральдық мазмұн тән. Ол қазақтың тілдік, діни мәдени бірлікке ұмтылысынан байқалады. Яғни, қазақ дербес ұлт ретінде өзінің бірегейлігін өз елінде сақтауға ұмтылса, оның қандай әбестігі бар. Бүгін ұлт ретінде топтасудың да, бірлесудің де арқауы мен діңгегі – ана тіліміз, Қазақстан Республикасының мемлекеттік тілі. Ендеше, біздің ойымызша, қоғамның саяси, экономикалық жаңғыруына ілесе алмай отырған қазақ тілінің қоғамдағы рөлі жөнінде өзін «қазақпын» деп санайтын әрбір азаматтың алаңдауы табиғи құбылыс. Мұндай азаматтардың қатары көбейген сайын ұлт та, мемлекет те күшеймек.



	Әдебиеттер



	1. «Алаштың» тілдік мұрасы. Алматы: КИЕ, 2009.

	2. http: www.modnaya.ru

	3. Әуезов М. Елу томдық шығармалар жинағы. Жетінші том. Алматы: Ғылым, 2002.

	4. Дулатов М. Шығармалары. Алматы: Ғылым, 1997.

	5. Тіл – құрал. Алматы: Сардар, 2009.

	6. Әуезов М. Таңдамалы. Алматы: Қазақ энциклопедиясы, 1997.

	7. Тәбәрікұлы С. Қайран, Мәннан. Алматы: Қағанат, 2002.





Қазақ руханиятының көсемі, қазақ тіл білімінің атасы




	Ұлттың ұлт болып жасамағы һәм сақталмағы үшін халық өзінің көсем де данышпан боларлық айрықша перзенттерін туғызады. Олар тарихтың алмағайып шақтарында халқының басынан кешкен ауыртпалығын жеңілдетуге, оны өрге сүйреуге саналы ғұмырларын арнайды. Халқымыздың сондай көсем ұлы – Ахаң, әрбір қазақ тағзым етуге тиіс – Ахмет Байтұрсынұлы. Алаштың азаттық алу, халық санасын сілкіндіру мүмкіндігі берілген тарихи сәтте Ахаңның азаматтық ұлы жолы 1905 жылдардан басталды. Осы жылы ол Ә.Бөкейхан, Ж.Ақпаев, М.Дулатовтармен бірге Қоянды жәрмеңкесінде «Қарқаралы құзырхатын» ұйымдастырушылардың бірі болды. Бұл тарихымыздың бетбұрыс кезеңі болған Алаш қозғалысының басталуы еді. Осы уақыттан бастап өзінің саяси серіктерімен бірге Ахаңның қайраткерлік сапары басталып, кейін ол қаламгерлік, ғалымдық, ұстаздық сара жолға айналады. Оның саяси-әлеуметтік, ағартушылық мазмұндағы өлеңдері де осы жылдары жазыла бастады. 1909-1918 жылдар аралығы А.Байтұрсынұлы өмірінің қайраткерлік, шығармашылық алтын кезеңі болды. Осы жылдар аралығында «Қырық мысал», «Маса» жинақтары жарық көрді, «Қазақ» газеті шығып тұрды. Алашорданың Торғай облыстық комитетінің төрағасы, Алаш қозғалысы жетекшілерінің бірі ретінде тәуелсіздік үшін күреске түсті.

	Халқымыздың рухани-мәдени өресі, тарихи жағдай – Ахмет Байтұрсынұлы тұлғасының басты үш қырын ашты. Олар: қайраткерлік, ғалымдық, қаламгерлік қабілеттері болатын. Ахаңның адами қабілеті ұлтына деген шексіз сүйіспеншілігімен ұштасып, оны біз білетін ұлы тұлға деңгейіне жеткізді. Тұтас дәуірдің көсемі ретінде Ахаң халқына қалтықсыз қызмет ете отырып, өз тұрғыластарына да, өзінен соңғы ұрпаққа да зор ықпал етті. Ахаңның сол ұлы дәстүрі бүгінгі қазақтың да рухани қажетіне жарауда, Алаш баласының болашағымен бірге де өмір сүре бермек.

	Ахаң салған осы кемел дәстүрдің бір тарауы – қазақ сөзінің қасиетін, табиғатын танытумен байланысты екендігі мәлім. Сондықтан да баршамыз оны қазақ тіл білімінің атасы дейміз. Оның бұл саладағы үлкен ізденістерінің басы – 1912 жылы жарық көрген «Оқу құралы» болды. Бұл 1912-25 жылдар аралығында жеті рет басылған құрал, бұдан соң жарық көрген «Тіл құралдары» – қазақ мәдениетінде бұрын болмаған соны құбылыс еді. Олар 14-15 жыл бойы қазақ балаларының бірнеше буынын тәрбиелеген, ана тілінің табиғатын танытқан қазақ тіліндегі басты кітаптар болды. Ахмет Байтұрсынұлының бұл кітаптарында тіліміздің бұғанға дейін зерттелінбеген, жүйеленілмеген табиғатын ашып, оның фонетикалық, грамматикалық, стилистикалық жүйесі мен құрылымы дәйектелді. Тіліміздің дыбыстық жүйесін, лексикалық байлығын, сөз таптары мен сөз тұлғаларын, сөз қолдану мен сөйлем құраудың ерекшеліктерін танытқан көшбасшы ғалымның бұл еңбектері ана тіліміздің барлық негізгі заңдылықтарын қалыптастырды. Қазақ тілінің терминологиялық жүйесін жасаудағы ғалым еңбегі орасан зор. Байтұрсынұлы терминдері – тіліміздің термин жасаудағы байлығы мен бейімін, икемділігі мен әлеуетін ерекше байқатты. Оның терминдері қазақ тіл білімі саласында да, әдебиеттану ғылымы саласында да өміршеңдігін танытып, термин жасаудың кемел үлгісін көрсетіп, бүгіндері термин жасамның әдіснамалық, теориялық негізіне айналған. Қазақ тілінің оқулықтарын жазып, тіліміздің теориялық негіздерін жасаған А.Байтұрсынұлы – тілді игертудің, тіл табиғатын түсіндірудің амалдары мен әдістері жайына да ден қойып, ұлттық әдістеменің де негізін салды. Оның «Тіл жұмсар», «Баяншы», «Әліп-би астары» кітаптары және мақалалары осы бағыттағы арналы ізденістерін, ұстаздың бай тәжірибесін көрсетті.

	Ұлттық тіл біліміндегі, жалпы қазақ мәдениетіндегі өлшеусіз еңбегі – араб әріптерін негіз ете отырып, қазақтың жаңа әліпбиін өмірге келтіруі болатын. Халқымыздың рухани өмірінің бүтіндеушісі, түгендеушісі болған Ахаң қазақ баласының білім, ғылымды игеруінің алғышарты – төл әліпби қажет екендігін терең түйсініп, қазақ сөзін дәл бере алатын осы әліпбиін жасап шығарды. Бұл әліпби 1929 жылға дейін қолданылып, сол тұстағы тұтас буынның сауатын ашты. Ахаң әліпбиімен «Қазақ» газеті бастаған басылымдарымыз дүниеге келді. Жүсіпбек, Мағжан, Сұлтанмахмұт, Бейімбет, Сәкен, Ілияс, Мұхтар, Сәбит, Ғабит бастаған қаншама қаламгерлердің шығармалары Ахаң әліпбиінде жазылды. Шетелдегі қазақтар әлі де осы әліпбиді қолдануда. 1920 жылдардың ортасында әліпби, жазу, емле мәселелеріне байланысты жиындарда, айтыс-тартыстарда Ахаң өз әліпбиінің оңтайлы екендігін сан дәлелдеді. Оның бұл ғылыми дәлелдері ұлы ұстаз-ғалымның білімі мен білік деңгейін, сөз сырын терең танудың кемел үлгісін байқатып берді.

	Қайраткер ретінде де, ғалым-ұстаз ретінде де А.Байтұрсынұлы ұлтты тұтастырудағы, оның өмір сүруіндегі, рухани дүниесіндегі тілдің маңызы мен орнын ерекше бағалады. «Қазақ» газетіндегі мақалаларында ол үнемі тілді сақтау, дамыту мәселелерін көтеріп отырды. Тіл ұлттың жан дүниесі, сонымен бірге халықтың саяси-әлеуметтік өміріндегі пәрменді құрал ретінде оған айрықша мән берді. Сондықтан да ол тілдің ұлтты сақтаушылық, тұтастырушылық қасиеті мен маңызын терең түсіне отырып: «Өз тілімен сөйлескен, өз тілімен жазған жұрттың ұлттығы еш уақытта адамы құрымай жоғалмайды. Ұлттың сақталуына да, жоғалуына да себеп болатын нәрсенің ең қуаттысы – тілі. Сөзі жоғалған жұрттың өзі де жоғалады. Өз ұлтына басқа жұртты қосамын дегендер әуелі сол жұрттың тілін аздыруға тырысады» – деп жазды. Ахаңның тіл туралы терең тағылымдары бүгінгі заманымызбен үндесіп, ұрпақтың айта жүрер қанатты сөздеріне айналды.

	Ахаңның қазақ тіл білімін қалыптастырудағы ұлы еңбегін атай отырып, біз оның және бір үлгісін ұмытпауымыз керек. Ол Ахаңның ғылым тілін, публицистикалық стилді қалыптастырудағы үлкен рөлі. Ол тілдің теориясын жасаушы ғана емес, сонымен бірге ғылыми, саяси, қоғамдық ойды берудің үздік үлгілерін көрсетіп берген қаламгер, көсемсөзші. Ол қолданған сөздер, оның сөйлемдері қазақ тілінің төл табиғатынан шығып, ұлттық ойлаудың деңгейін танытты. Асылы, Ахаң жалпы ұлт ісінің қай саласына болмасын білек сыбанып кіріссе де – қазақ баласының өзгемен тең болуын, білім өріне, мәдениет биігіне жетуін аңсады. Қазақ қоғамы үшін күрделі де қайшылықты болған жиырмасыншы ғасырдың бірінші ширегі қазақ мәдениеті, әдебиеті үшін ізденісті де, жемісті де жылдар болғаны белгілі. Осы кезеңде руханиятымыздың барлық саласына араласқан Ахаң тұтас буынның ұстазы болды. 1923 жылы қазақ тарихында тұңғыш рет мерейтой аталып өтілді. Ол Ахаңның елу жылдық мерейтойы болатын. Осы мерейтойда Ахаңды тұтас буынның ұстазы ретінде бағалаған Мұхтар Әуезов: «Ахаң ашқан қазақ мектебі, Ахаң түрлеген ана тілі, Ахаң салған әдебиеттегі елшілдік ұраны – «Қырық мысал», «Маса», «Қазақ» газетінің 1916 жылдағы қан жылаған қазақ баласына істеген еңбегі, өнер-білім, саясат жолындағы қажымаған қайратын біз ұмытсақ та, тарих ұмытпайтын істер болатын» деп ұлы ұстаздың көзі тірісінде үлкен тарихи бағасын берді.

	Ахаң туған халқының халін, рухани мұқтаждықтарын терең біле отырып, саралай келе, бүкіл саналы ғұмырын соларға арнады. Қазақтың рухани-мәдени дамуындағы ұлт тілінің айрықша маңызын терең сезіне келе, Алаш сөзінің табиғатын ашуға, қасиетін сездіруге қызмет жасады.





Жиһанша Сейдалин және сиез ашу мәселесі




	Далалық көшпенді өмір салты мен мәдениетін қалыптастырған хандық дәуірді, орыс отаршылдығын басынан өткерген қазақ халқы ХХ ғасыр табалдырығын бодандық кейіпте, азаттық арман болған жағдайда қарсы алды. Шоқан болып ғылым қуған, Ыбырай болып шәкірт оқытқан, Абай болып ел мінезін түзеген оқығандар, ағартушылар, ақындар мен хакімдер ел ішінде болғанымен, ұлттың рухы мен намысы, Абылай заманын айтпағанның өзінде, Кенесары тұсында көтеріліп басылғандай еді. Дегенмен, табиғатында батылдық пен қаһармандық бар халықтың рухы мүлде өшпек емес. Оны жаңғыртар уақыт пен жағдай қажет. Оларды қапысыз танып, табанды әрекетке барар тұлғалар қажет. Кенесары дәуірінен соңғы жарты ғасырлық қазақ тарихы осындай тұлғаларды тудырды, өсірді, есейтті. Бірақ олар Кенесары, Махамбет, Жанқожа таңдаған найзагерлік жолдың өрендері емес еді. Жаңа тарихи кезең ондай қарулы көтеріліс жолын тілемес те еді. Ендігі жерде отаршыл үкіметтің ниеті мен пиғылын әбден аңғарған, әрбірден соң көпшілігі орыс ордаларынан білім алған, өкімет қызметіне араласқан олар халқын құқықсыз әрі құлықсыз еткен империяның зымиян саясатын ұғынған еді. Ұғынғандықтан да ұлт зиялылары халықты ағартумен бірге саясат жағынан сауаттандыру ісіне белсене кірісті. Кейінірек істеген ерен істерімен, ұлт-азаттық күрестерімен «Алаш зиялылары», «Алаш қайраткерлері» деген ұлық атауға ие болған азаматтардың тағдыры мен талайы туған халқының намысын жануға, жігерін қайрауға, рухын көтеруге жұмсалды. Бүгінгі күннің көзімен қарасақ, бас-аяғы он-он бес жылдың ішінде олар өздері армандаған азаттық күніне жете алмағанымен, қазақ ұлтына ес жиғызып, ұлттық қадір-қасиетін сездіріп, тәуелсіздікке қол жеткізудің жолдарын нұсқап, халықты ұлттық мүдде төңірегіне топтастырудың ғажайып үлгісін көрсетіп беріпті. Бұл біле-білсек, бағалап-бағамдасақ, орасан жұмыс, ұлы іс еді. Басқан іздерін аңдыған отаршыл үкіметтің озбырлығы мен туған халқының бодандықтан жұққан бытыраңқылығы, бойкүйездігі ұлт-азаттық қозғалысы басында тұрған қайраткерлерді мұқата да, мұқалта да алмады. Есесіне олар күрес жолында шыныға, шыңдала түсті.

	Қазақ үшін басы күрес, жалғасы қырғын мен ашаршылық, ортасы орыстану, соңы тәуелсіздік болған күрделі ғасырдың кіреберісінде екі оқиға қазақ баласының бұдан былай бодандық бұғауынан бас босатуға бет бұрғанын байқатты. Біріншісі – 1905 жылы маусым айының соңында Қоянды жәрмеңкесінде Ә.Бөкейхан, А.Байтұрсынұлы, М.Дулатов, Ж.Ақпаевтардың ұйымдастыруымен дайындалған «Қарқаралы хұзырхаты», екіншісі – осы жылдың соңында Оралда Ақмола, Семей, Торғай, Орал, Жетісу облыстары делегаттарының қатысуымен өткен сиезде құрылған «Қазақ конституциялық-демократиялық партиясы». Оның орталық комитетіне Б.Қаратаев, Ғ.Бердиев, Х.Досмұхамедұлы т.б. сайланды. Осы шараның басы-қасында Ә.Бөкейхан да болды. Міне осы айтулы оқиғалар қазақ оқығандарының бас біріктіріп, тізе қосып, ұлттық мүдде төңірегінде бастама көтере алатындықтарын байқатты. Бұл іс жүзінде «Алаш» қозғалысының бастауы болатын. Осы тұста зиялылар Мұсылман сиездерінің, Ресейдің Мемлекеттік Думасының жұмыстарына қатысып, халқының мұң-мұқтажын көпшілікке жеткізді, оны шешудің жолдарын көрсетті. Яғни ел қамы қазақ оқығандары тарапынан өкімет орындарында ресми түрде айтыла бастады. Осындай мемлекеттік деңгейдегі іске араласа бастаған зиялылар отаршыл үкіметтің суық қабағы жібімейтінін түсінген соң, халықтың әлеуметтік жағдайын жақсарту, саяси санасын көтеру мақсатында өздері мақсатты ізденіс жолына түсті. Осы кезеңде жарық көрген М.Дулатовтың «Оян, қазақ!» жинағы сол зиялылардың әрекетін көрсететін замана айғағы іспетті атау болды. 1911 жылы «Айқаптың», 1913 жылы «Қазақтың» шыға бастауы – ілгерідегі ізденістердің жемісі еді. Бұл басылымдар қазақтың қоғамдық қалпының, әлеуметтік жағдайының сан қилы мәселелерін көтере отырып, ұлтты ұйыстыруда өлшеусіз маңызға ие болды. Әдеби шығармаларды, ел арасындағы жаңалықтарды жариялауға бейім, ағартушылық бағыттағы «Айқапқа» қарағанда «Қазақ» газеті ұлт-азаттық қозғалыс бағытында ерекше батылдық танытып отырды. Бұл «Алаш» қозғалысының шын мәніндегі төл басылымы еді.

	Біз ұлт-азаттық қозғалысты мақсатты әрі пәрменді етерлік жалпықазақ сиезін шақырудағы Жиһанша Сейдалиннің тарихи еңбегіне өз дәрежесінде баға беруге мән бермей жүрміз. Ал шынтуайтына келгенде, қазақ сиезін шақыру мәселесінде ең алғаш болып үн көтерген осы Жиһанша Сейдалин болатын. Алаш қозғалысына қатысты бүгінгі зерттеулерде, баспасөз құралдарында Сейдалиннің есімі айтыла бермейді. Бұл ұлт-азаттық қозғалыс тарихы үшін де, халқының елдігін ойлаған Жиһанша сияқты азаматтың рухы алдында да әділетсіз деп білеміз. Сондықтан осы орайда қайраткер азаматтың өмірі жөнінде айта кетпекпіз.

	Сейдалин Жиһанша Әлмұхаметұлы 1877 жылы Қостанай қаласында туған. Ат жалын тартып мінген кезінде Неплюев кадет корпусында, Орынбордағы гимназияда оқыған. Сол кезден-ақ орыс тілін жақсы меңгереді. 1900 жылы Санкт-Петербург университетінің заң факультетіне түсіп, 1904 жылы оны үздік аяқтайды. Университет бітірген соң, 1910 жылға дейін Ресейдің Кавказ, Қара теңіз аймақтарында мамандығы бойынша қызметтерде болады. Елі үшін адал қызмет ету Жиһаншаның жастайынан арманы болатын. Сол себепті елге келіп, өз білімін, өмірден жиған тәжірибесін қазақ халқының болашағына, азаттығына арнайды. Мұнда оған ағасы Жансұлтан демеу болады. Қазақ қоғамында орын алып жатқан әрбір істі жіті бақылап, оларға өз ойын білдіріп отырады. Патшаның 1916 жылғы тыл жұмысына адам алу туралы жарлығына қарсы шығып, халыққа патша саясатының астарында не жатқанын ұғындыруға тырысады. Тыл жұмысына алынған қазақ жастары окоп қазуға міндетті болатын. Майдан даласында қарусыз жер қазғаннан, қолына қару алып, соғысқа қатысқан әлдеқайта жеңіл еді. Б.Қаратаевпен бірге жазған қазақтан тыл жұмысына адам алуды тоқтату жөніндегі «Қызылдар туралы еске алатын жазбалар» атты өтінішін Ресей үкіметіне жолдайды.

	Ж.Сейдалин «Айқап» журналы шыққан 1911 жылдан бастап, осында ұлт мүддесі мәселесіне арналған мақалаларын жариялай бастайды. Осылардың ішінде «Айқапта» жарияланған сиез шақыру мәселелеріне арналған мақалалары қазақ зиялылары арасында айтарлықтай пікірталас, ой тудырады. Бұл тақырыптағы ең алғашқы мақаласы журналдың 1911 жылғы 11 санында «Азып-тозып кетпеске не амал бар?» деген атпен шықты. Бұл сиез шақыру жөніндегі мейлінше толымды, мейлінше мақсатты алғашқы жарияланым еді. Мақаласында автор қазақ халқының отаршылдық кезіндегі ахуалын талдай келіп, ендігі жерде бас қосып отаршыл үкіметке халықтың жағдайын көтеруге байланысты талап қою қажеттігін беріле жазады. Елдің күйін түзеу үшін оқығандар кеңесу қажет, кеңесу үшін сиез ашу керектігін алға тартады да, сиез ашудың қажеттігін төмендегідей себептермен түсіндіреді:

	1. Істің ең қиын жері рұхсат алу, іздену, Хакіммен үркітпей, шошытпай жақсы қалыппенен сөйлесу. Бұл сиез турасында бөтен хакім қанағат ететіндерден талапкер шықпаса, мен Аллаға сыйынып өз міндетіме алайын;

	2. Бас қосу Орынбургта болсын;

	3. Әр болыстан екі болыс сайланып келсін;

	4. Нендей сөздер сиездің қарамағына түседі? (Бағдарлама). Әрине ол программа хакімге көрсетіледі. Министр бекітеді, программаға жазылатын лайық сөздерді әуелі «Айқап» һәм «Қазақты» бетіне жазып салыстырарға керек:

	«Ханда қырық кісінің ақылы бар» деп бабаларымыз айтып кетсе де, ақылға ақыл қосылсын, сөзден сөз тусын;

	5. Менің бұл жазған сөзімді мақұлдаған яки бұл турада айтатұғын ақылы болған азамат, атқа мінген ел ағасы һәм халыққа сөзін тыңдататұғын мола, хазіреттер болатұғын болса, олардың бәрінен өтінемін: маған хат жазып білгенін айтсын;

	6. Бұл басталайын деп тұрған халық ісіне тезінен жауап күтемін, шабылып қалған тарландардан» – дей келіп, Бақытжан Қаратаевтың, Әлихан Бөкейханның, Ахмет Байтұрсынұлының, Халел Досмұхамедұлының, Мұқаметжан Тынышбаевтың, Мұхамеджан Сералиннің, Міржақып Дулатовтың тағы басқалардың аты-жөндерін атайды. Бұл мақаланың негізгі көтерген мәселелері 1911-1913 жылдары «Айқапта», «Қазақта» келелі тақырыпқа айналды.

	Ұлт-азаттық қозғалыстың бүкіл қазақ даласын қамтуы үшін және оның мақсатты күреске айналуы үшін ел мүддесі жолындағы азаматтардың басқосуы мәселесінің күн тәртібіне қойылуы – осы кезең үшін аса өзекті мәселе болатын. Жиһанша Сейдалиннің бұл үлкен қозғау салған хатына Ә.Бөкейхан, А.Байтұрсынұлы, Б.Сыртанов жауап жазады. Сондай-ақ Ж.Сейдалиннің сиез өткізу идеясын Б.Қаратаев, Ж.Тілеубергенов, К.Шалқаров, Е.Қасаболатов, А.Ақберліұлы т.б. қызу қолдағанын «Қазақ», «Айқап» беттерінен оқимыз. Мәселен, Б.Қаратаев бастаған топ: «Сіздің сиез керек деген сөзіңізді бек ұнатамыз. Сиез әкімдердің рұқсатыменен болсын, жұрттың мұқтажы турасында ақылдасайық, осы келешек халық жұмысына қызмет етуге біз даярмыз» деген сияқты тілектестік лебіздерінің көп болғандығын аңғарамыз. Ж.Сейдалиннің сиезге қатысты мақалалары «Мусульманская газета» сияқты басылымдарда да көрініс тапты. Бұл газеттің 1914 жылғы 14 қаңтардағы санында Торғай губернаторының Ж.Сейдалинді қабылдағаны жөнінде толық мәлімет берілген болатын.

	Сиез ашу мәселесі сол тұстағы зиялылар арасында бір арнаға тоғысарлық пікірдің бола қоймағандығын да байқатты. Сиез ашу айтқанға оңай болғанымен, іс жүзінде ресми үкімет рұқсат бермейтін шара болатын. Өйткені патшаның жергілікті билікте отырғандары қазақтың бас қосып кетуінен қорықты. Мұны ұлтымыздың зиялылары да анық білді. Осындай ой аңғарын Ә.Бөкейханның «Ашық хатынан», А.Байтұрсынұлының «Жауап хатынан» көреміз. Олар сиез ашуға үкімет орындары рұқсат бермеуі мүмкін, сиез бола қалған күннің өзінде ол ел ішіндегі мәселелерді шеше ала ма деген ойларын да білдіреді. Сөйтіп екеуі де сиез ашу мәселесін аса қолдап кете қоймайды. Ж.Сейдалин «Айқаптың» 15 нөміріндегі «Тағы да сиез хақында» деген мақаласын А.Байтұрсынұлына арнап, оның сиез шақыру мәселесін қолдай қоймағандығына наразылық білдіреді. Ахаң бұған «Қазақ» газеті арқылы жауабын жазады. «Сіздің де, біздің де ойлағанымыз қазақтың азып-тозбасы ғой. Сіздің де, біздің де ниетіміз – қазақ азып-тозбасына қызмет ету. Тілегіміз қазақ халқы басқа халықтармен қатар жұрт қалыбында ғұмыр шегуге басқаларға теңелсек екен деген. Сол үшін әркім білгенін, қолынан келгенін істеп жатыр. Сіз сиез жасаймын деп жатырсыз...» дей келіп, сиезді пайдасыз жұмыс демейтіндігін, оны өткізу үшін ең алдымен ақылдасып алу, оған дайындалу қажеттігін атап өтеді. Ал Ә.Бөкейхан сиез өткізудің үкімет тарапынан болатын кедергілерін және мұндай жиналыстардың бейберекет өтетіндігін көлденең тартады. Бірақ хатын: «...Болатын бас қосудан қашпаймыз, болмайтын бас қосуға арам тер болмаймын. Тірі болсам, хан баласында қазақтың хақысы бар еді, қазаққа қызмет қылмай қоймаймын» деген сертті сөздермен аяқтайды.

	Сиез ашуға байланысты «Айқап», «Қазақ» беттерінде жарияланған материалдарға назар аударсақ, онда Жиһаншаның ерекше батылдық көрсеткенін аңғаруға болады. Оның Ә.Бөкейханға, А.Байтұрсынұлына арнап айтқандарынан ұлт перзентінің жүрек соғысын, ішкі тебіреністерін байқай отырып, осы мәселеде бастамашының қаншалықты пәрмен жасағандығына мән беріп, лайықты бағасын бергеніміз абзал. Алаш баласының азаттығы мен теңдігін аңсаған азаматтың сиез ашу мәселесінде ең алғашқы бастама көтерген тұлға екендігі Алаш қозғалысының тарихында ерекше орынға ие болу керек деп ойлаймыз. Ресей астанасында жоғары білім алған, Ресейдің бірқатар аймақтарында қызмет істеген азамат басқалармен салыстырғанда, туған елінің жағдайын тереңірек білді. Сондықтан да елге оралған соң, халқының есесі кетіп жатқанын күнделікті өмірде көріп жүрген Жиһанша оны жарыққа шығаруға қайратын жұмсады. Сол себепті де ұлт перзентінің асығыстығын, тезірек болса екен деген ұмтылысын, Әлихан, Ахмет сияқты көсемдерге ескертулер айтқандығын замана халіне қарап түсінуге боларлық.

	ХХ ғасыр басындағы қозғалыстың ішкі даму эволюциясы – сол тұстағы зиялы қауымның ойларынан, әрекеттерінен құралады десек, қазақ қоғамындағы саяси-әлеуметтік ойлардың өрістеуінде Жиһанша Сейдалиннің де қолтаңбасы айқын.

	Ол сиез шақыруға қатысты мақалаларын жазумен бірге, үкімет орындарынан бірнеше рет рұқсат та сұраған адам. Н.Мартыненконың құрастыруымен алдымен 1929 жылы, екінші рет 1992 жылы жарық көрген «Алаш Орда. Сборник документов» жинағының бастапқы беттеріндегі қазақ сиезін ашуды ұйымдастыруға қатысты орыстың өкімет орны деректерінің баршасында Ж.Сейдалиннің есімі жиі ұшырасады. Оның хаттарынан терең білімділікті, жазу мәдениетінің шеберлігін, пікірін жеткізудегі зерделілікті аңғаруға болады. Сонымен бірге саясаткерге тән өз ойларын жүйелі, тиянақты беру ерекшеліктерін, дискуссия мен полемикаға жетіктігін, мәселені жақсы білгендіктен, оны шешудің жолдарын көрсете білерлік көрегендігін де аңғару қиын емес. Бұл Алаш жетекшілерінің барлығына тән қайраткерлік, саясаткерлік, қаламгерлік сипаттар жеке тұлғаны зерттеуде толықтырыла түсуге тиісті жағдаяттар деп ойлаймыз. Біз олардың тұлғалық қасиеттерін аша түскен сайын тағылымды тәжірибелерге кезігеміз.

	Қазақ оқығандарының бас қосып, сиез жасау тәжірибесі 1905 жылдан басталып, біраз жыл аяқсыз қалып барып, бұл мәселе Жиһанша Сейдалиннің бастамасымен қауырт көтерілгендігі жөнінде айттық. Бірақ патшаның жергілікті жандайшаптары қазақ баласының бас біріктіргенінен үркіп, сиез өткізуге рұқсат бермей тастағаны белгілі. Сиез жасау мәселесі ақпан төңкерісінен кейін жүзеге асқаны да мәлім. Сейдалин көтерген мәселе ең алғаш рет 1917 жылы сәуір айының басында болған Торғай облысы қазақтарының сиезі болып жүзеге асты. Жиһаншаның өзі де осы сиезге қатысты. Бірақ осы жылдың шілде, желтоқсан айларында болған жалпықазақ сиезіне қатысқандардың ішінен ол кісінің есімін кездестіре алмадық. Қалай десек те, қазақ қоғамы үшін күрделі шақ болған кезеңде Жиһанша Сейдалин сияқты тұлғалар өз дәуірлерінің мүмкіндіктері шегінде туған елі мен жерінің теңдігі, азаттығы үшін күреске түсті, дабыл қақты. Тарихтың осы бір шағындағы Алаш қайраткерлерінің тағылымды істерін бүгінгі егемен дәуірде ұрпақ жадына сіңіру – ұлттық абыройымызды ұлықтар, елдік қасиетімізді асқақтатар аса маңызды шаруаның айтулы шарасы болмақ.

	Алматы, 2015





	https://t.me/kzkitap





