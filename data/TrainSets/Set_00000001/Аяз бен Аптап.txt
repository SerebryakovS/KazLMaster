	Ұзақбай Доспанбетов

	Аяз бен Аптап





	Повесть





	Бұл сапар күздiң бiр қытымыр, қара суықты күнiнде басталды. Аудан орталығына адам лықа толы үлкен автобуспен келдiм. Сыртқа шыға көптен көрмеген, сағынған жер жағдайын шола қарауға мұрсат бермей ызғарлы жел бетке соқты. Алматыдан шыққанда оның өз күзiне лайық киiнгенмен табиғаты бөлек мына жерде үстiмдегiнiң лыпа құрлы жоқтығын сездiм. Қалың матадан тiгiлген кепкiм ұшып кетпесiн деп, басыңқырай киiп, мойнымды iшке тығып, қымтана түссем де сумаң ызғар қоятын емес екен. Бетiмдi шарпып, тызылдатып болып, ендi мұп-мұздай қолын бүкiл денеме жүгiрте бастады.

	Мынау көптен көрмеген жер-ау, не өзгерiсi бар екен деп алаңдап жатпастан қаладағы күнделiктi мiнiп-түсiп жүрген аялдамаға жеткендей-ақ өзiме керек бағытқа қарай тез-тез басып жөнеле берiппiн.

	Жаңбыр жауып өткен бе, жер лайсаң. Бетi жылтырап, ендi ғана қата бастағаны бiлiнедi. Қарсы беттен екiлене ызғар соғып, басымды көтере алмай келемiн. Қалың күртеше ендi биттiң қабығындай да қауқарсыз болып шықты. Оны желкемнiң де жаурай бастағанынан сездiм.

	Басын тiк көтерiп келе жатқан, мойны ашық, сұңғақ денелi қарт қазақ милиционер тар тротуардан маған қарсы ұшырасты. Халқы аз шағын аудан орталығында жұрт бiрiн-бiрi бiле бередi. Көп жылдан кейiн қайта оралған жерде кiм де кiм ең алдымен өзiне таныс адам жүздерiн iздейдi ғой. Мына кiсiнi мен бұрын көрмеген екенмiн. Бiрақ өтiп кеткесiн суыққа елең етпей мойнын ашық, денесiн тiк ұстаған қалпы менiң жадымда қалды. Бiрақ суықпен арпалысып келе жатып, оған көп мəн бермеген сияқты едiм. Мен үшiн қазiргi бар арман осындағы мекен-жайы белгiлi туысқанның үйiне тез жету.

	Кепкiмдi ғана емес, қанжардай қадалған жел өзiмдi де ұшырып кетердей. Нағыз қыс киiмдерiмдi алмағаныма ендi өкiнiп келемiн. Жаңағы қарт милиционерден кейiн де үш-төрт адам қарсы өттi. Олардың үстiнде тон, пальто, бастарында қауқиған бөрiк. Адам неге қат болса, бар жан-дүниесi соны ғана дəрiптеп, басқаға келгенде көздерi қарауытып, шелденiп, оның ар жағынан ештеменi көрмейдi ғой. Шiркiн-ай, тап қазiр бiреу қаудырлақ тон, сеңсең бөрiктi ұстата салар ма едi деп қиялданамын.

	Ендi аяз дегенiң басымды темiр құрсаудай қыспаққа алды. Адам осындайда ауру табушы едi. Айналаны мүлдем көруден қалдым. Бұл жақтың желi жиылып, түйiлiп кеп, тап менiң төбемнен ұрып жатқандай, тiптi бара-бара бiр қияңға көтерiп əкететiн түрi бар. Тағы екi-үш адам қарсы өттi. Сылбыр, еркiн жүрiстерiне қарағанда қалың киiнген. Тағы да жаңағы ашық мойынды, сұңғақ денелi, басында фуражкасы ғана бар қарт қазақ милиционердi елестеттiм. Оның қайтадан ойыма оралғанына, мазалағанына қынжылғам жоқ. Бiрақ оны неге соншама еске ала беремiн, бəрiнен де соған таңырқаймын. Бар болғаны сидиған бойына, жұқа киiмiне назар аудардым ғой. Жоқ, ол ғана емес деген бiр дүдамал ар жағымнан тепкiлеп тұрды.

	Апырау, мен осы ауылда аз ғана жыл қызмет iстеп кеткелi берi қанша уақыт өттi. Үсiк шалғандай қатып, қарысып қалған жансыз саусақтарыммен кепкiмдi тағы басыңқырап, оны да есептей қойдым. Аттай он бес жыл. Осы сапарға шығар алдында неше күн ұйқым бұзылды десеңшi? Кейбiр өткен күндерiң өз уағында қанша ауыр тигенмен кейiн қайталанбас ерекшелiгiмен көкiрегiңдi ұлытып, жоғалтқан асылыңдай уайым салатыны бар ғой.

	Ол бiр салт бас, сабау қамшылы кезiм. Бiрақ үйленетiн шағым жеткен. Үй жоқ, күй жоқ, белгiлi бiр сөз байласқан адамым тағы жоқ, осы құмды өлкенiң тусыраған қу даласына менiң қушықтай кеудем сай келгендей ол да жаңбыры жоқ, суы мен нуы жоқ боп құлазып жүретiн. Кейбiр өмiр қауырт басталады да, кейбiрi бiрден арын ала алмай, қай сайға құярын бiлмей, биiгi мен еңiсi жоқ, шетсiз-шексiз жазаңда адасқан судай əр жерде бiр иiрiм жасап, кешеуiлдеп, төрт тағандай бередi. Соңғысы менiң сол кездегi қара басы қалқиған қалпыма дəл теңеу боларлықтай. Əрi бас-аяғы жоқ, бүкiл ғұмырыма байланған тағдыр тасындай сол бiр сүреңсiз күндер жылдар өтсе де мыңқ етпей тұра беретiнге ұқсаған.

	Туу, мына құдайдың күнiн-ай! Алматыдан екi жүз шақырымдай ғана қашықтықтағы Бақанасқа емес, жер шарының жартысын кесiп өтiп, жайнаған жаз ортасынан қақаған қыс, зəрлi боран мекенiне келiп түскемiн бе? Бұл жақта күн бiр қатуланса қатты кететiнiн бiлушi едiм. Бiрақ тап мынадай мезгiлдегi мiнезi есiмде жоқ. Тек қыс айларында ғана бет қаратпайтын аяз күндiз-түнi бiрдей бiр адым керi шегiнбей тұра беретiн.

	Бəрiнен де бiрақ жадымда қатты қалғаны бұл жақтың ыстығы едi. Иə, суығынан да бас айналдырар ыстығы жаман болатын. Қазiр екi шекемдi қысып бара жатқан аяз екпiнi сол ыстықтың қасында да ештеме емес шығар. Тағы да сұңғақ денелi қарт милиционер елестеп, ол тағы да менi қиялға шақырғандай. Апырау, ол мүмкiн танысым шығар. Жоқ, олай емес, таныс ештемесi жоқ. Көптен көрсем деген бұл өлкеге аяғым тигенде алғаш көрiнген адам болғасын шығар. Келiншектiң бетiн кiм ашса сол ыстық деген ғой. Iштегi дүдамал, қарсылық пiкiр тағы да оянып тепкiлей бастады. Əлiесiмде,осыауданорталығынаоблыстықауылшаруашылығы басқармасының жолдамасымен экономистiк қызметке келгенiмде ми қайнар нағыз аптаптың нағыз күшiне енiп тұрған шағы екен. Айнала аппақ топырақ қана осы жақтың барлық ырысымыз деп сақ-сақ күлiп көз аштырмады. Тау баурайында, түгiн тартсаң майы шығатын көгалы мол ауылда өскен маған алғашқыда кепкен жыланның қабығындай мынау керiлген даланың кейпi мүлдем жат көрiнген. Үйлерi де жатаған, сулары сарсып, iркiлiп қалған арық жағалауларында бастары қазандай боп мүлгiген қараағаштарда да көк түс жоқ. Бəрiнiң кiрпiктерiне шаң iлiгiп, ұн тартқан диiрменшiдей қасы-көзi көрiнбейдi. Апырау, басқа жерiн қуаң дейiк, ал анау арық жиектерiне жыпырлап шөп шықса қайтер едi? Су емекси өзi кеп тұрғанда көктiң өнбейтiнi не ғажап? Əлде жердiң беткi қыртысында бiр пəлекет бар ма? Алғаш беттескенде басыма сап еткен сауал осы.

	Көшеде қыбырлап жүрген белдерiне дейiн жалаңаш балалар да осы жақтың күнiне лайық туғандай. Еттерi қап-қара боп күйген. Ештеменi елең қылатын емес.

	Университет дипломымен алғаш еңбек жолын бастаған мен өз жұмысыма риза да емес едiм. Күнi бойы көз алдымда цифрлар құжынайды, кешке қарай тағы да көше кеземiн.

	Күн мен ыстықтан басым ауырса да маған тоқтау жоқ, не iздейтiнiм өзiме де беймəлiм, əйтеуiр көрмеген жақ болғасын ба бiрер жұманың iшiнде бұл ауылдың мен бақыламаған ой-шұқыры қалған жоқ. Қыздарға да көзiм түседi. Бiрақ олардан мандымды ешкiм жоқ, бəрi сирағына дейiн қап-қара, күтiмсiз қос өрiмi арқасында делбең-делбең еткен ұсақ-түйек бiрдемелер. Байқаймын, бəрiнен де менiң сағымды сындыра беретiн осы. Аш қасқырдың тауды-тасты кезiп кеп, түк таппай, башайымен тұмсығын қасығанындай.

	Орта жастардағы, жесiр арық қара əйелдiң үйiнде пəтерде тұрамын. Бұл да менiң рухымды түсiре бердi. Түрмеде жатқан əлдекiммен хат алысатын, бос уақыттарында содан келген бiрер тарақ жазбаларды қайталап оқуды ғана жұбаныш ететiн бiреу. Бұрын оны өзi көрмептi де. Хат арқылы танысып, кейiн артынан iздеп барған екен. Ол кiсi түрмеден босанысымен осы əйелге үйленуге ант-суын iшiп уəде берiптi.

	Жасы кеп қалған əйел үмiтсiз өмiрден мұны да шүкiршiлiк көрген бе, содан дəме қылып жүре берiптi. Қолында он төрт жасар баласы бар. Ол да түрмедегi кiсiнiкi. Соның өтiнiшiмен мына əйел

	– Шөкен елiне арнайы iздеп барып, жетiм қалған баланы алып келедi. Бұл да мойнына мiнiп алған бiр шолжаң. Əкем сорлы анда жатыр ғой, пəлендей оған қосақ бола қоймаған мына əйелдiң жүйкесiне тие бермейiншi дейтiндi ойлауға жарарлық естияр болса да, бұл оны туғанынан əрмен басынады.

	Шөкеннiң өзi де оған аздап құрық бередi шамасы.

	Жаңқалтасынан ақша ұрлап əкеткенiн бiлсе:

	– Қарағым-ау, сенiң былай адам қатарына қосылатын уақытың жеттi емес пе? Ақша керек болса өзiм беремiн ғой. Неге сұрамайсың?– деп жалбарына сөйлейдi. «Əкеңнiң үйiнен алып келген ақшаң жоқ!» – деп, қақ бастан қойып қалып, басқа бiреулер болса жөнге салар едi. Неге сөйтпейдi деп кейде менiң де зығырданым қайнайды. Себебi, баланың еркелiгi бастан асады. Үйде айғайлап, Шөкеннiң өзiн əжуалап, мазақ еткенде мен де терiме сыймай кетемiн.

	– Қанат, қойсаңшы, мынауың нағыз бейбастық, басбұзарлық қой!

	– Əкем-ау, осығаназдапақылайтшы,– деп, мағанжалбарынады. Менi де тыңдап жатқан ол жоқ. Қол жұмсауға, бiреудiң баласы, қалай барасың? Шөкеннiң өтiнiшiн орындап, ақыл айтқан боламын. Қанат одан сайын өршеленедi. Бiрде Шөкендi көйлек ауыстырып жатқан кезiнде бассалып жығып салды. Əйел ойбайлап жатыр. Не болды деп түпкi бөлмеден атып шыққанымда, Шөкен денесiнiң ашылып қалғанына менен ұялып, одан сайын жан даусы шығып, соқталдай немеге əлi келмей тырбаң-тырбаң еттi. Əйелдi ұялтпау үшiн есiктi қайта жаба қояйын десем мына пəле умаждап, тiптен жанын шығаратын түрi бар. Не де болса дедiм де баланы мойнынан қатты қысып ұстап, көтерiп есiкке қарай пəрменiмше итерiп, ұшырып жiбердiм. Есiктiң керегесiн құшақтай жығылды. Ағашқа бетi де тидi-ау деймiн, тiзерлеп қайта түрегеле берiп, оны елең қылмастан Шөкенге қарап, мəз-майрам болып:

	– А, қатырдым-ау өзiңдi! Көйлегiң ашылып қап едi, шыжбаңдап өле жаздадың ғой,– деп үңгiрдегi жабайы адамдай сақылдап кеп күлiп берсiн.

	– Əй, сен не деген көргенсiз баласың? Шешесiмен осылай ойнағанды қай атаңнан көрдiң?

	Менiң сөзiме жауап жоқ. Шешесiн одан сайын мазақтай бердi. Көйлегiн əрең ғана оңдап киiп, жұлмаланған шашын саусақтарымен тарап, кейiн қайырып, балаға қарағанда өңiнiң күлдей боп, бозарып кеткенiн байқадым. Ендi ғана қабағына ашу жиналыпты. Ашу ғана емес, осы өмiрiне деген наразылық, өкiнiш түйдектелiп бiрақ келген. Сонда ғана керегенi құшақтап, ар жағындағы көмекейiн түгел көрсете сақылдаған түйсiксiз балаға жаным ашыды. Шешеден ерте айрылған, жалғыз əкесiнiң халi анадай, көзi бақырайған, жауырыны шодырайған осы жетiмек ендi жалғыз асыраушысы Шөкеннiң қаһарына шындап ұшырады ма деп қауiптендiм. Жаңа өзiмнiң де күш жұмсап, тiл тигiзгенiм есiмде жоқ. Шөкеннiң қабағындағы бұлайша үйiрiлген бұлт оның ендiгi өмiрiнiң бiржола тоз-тозын шығарып жiбермесе не қылсын.

	Бiрақ баланың да сенгенi бар екен. Шөкен тiлi күрмелiп, қатты дауыс шығарып, ештеңе айта алмады. Менен ұялғаны шығар, əңгiменiң көкесi, iстiң сойқаны мен жоқта туар, сорлы Қанат арқасына шоқпытын таңып, келген жағына жаяу сапар шегер деп едiм. Оның бiрi де болған жоқ. Шөкеннiң бар бiтiргенi оңашада маған мұңын шақты:

	– Бұл айнала қазақ түгел дұшпан ғой. Мен айналадағы бiреумен хат алысып тұрады деп, соның өзiн неше саққа жүгiртiп, өсек қылады. Ал мына баласын асырап отырғанымды ел көрмеген, жұрт көрмеген сұмдықтай, беттерiн жыртып күлiп жүргендер бар. Ал ендi солар мынаның бейбастығын көрсе одан əрмен шоқ-шоқ дейдi ғой. Соны мына Қанат неге ойламайды деп, жаным егiледi. Оңашада талай айттым, əй, қарағым, сен ересек баласың, бұл жұрттың өсегi деген жаман. Сен ақылды бол, менi масқара қыла берме деймiн. Бiрақ түк ұқпайды ғой, санасына ештеңе бармайды тегi.

	Мен не айта алайын?

	– Кiшкене қаталырақ қарасаңыз, қояр,– деп құлаққағыс етемiн де ар жағына аузым бармайды.

	Қанаттың тағы бiр ермегi – футбол. Көшенi шаңдатып өзi қатарлас балалармен доп қуып жүредi. Мұндайда ол күнi бойы жоқ боп кетедi де үйде тыныштық орнайды. «Қайраттың», одақтық, шетелдiк, басқа да фудбол командаларының ойындарын қалт жiбермей бақылайтыны тағы бар. Бұл маңға телевизияның құрығы əлi жете қоймаған кез. Ал радиодан футбол репортажы берiлген күндер ол үшiн нағыз мереке. Өзi жақтас командалар жеңiске жетсе-ақ бақырып-шақырып, үйдiң iшiн тағы да даңғаза етiп, басына көтередi.

	– Қойшы, қарағым, айғайламашы, соның бiзге бес тиынға керегi жоқ,– деген Шөкеннiң сөздерi тау-тас жарылғанда қанаты зақымдалған бейшара құстардың шиқылындай ғана шығады.

	Футбол ойындарының нəтижесiн мұқият жазып жүретiн кiтапшалары да бар. Оған үңiлгенде де жағы сенбейдi ғой. Командаларды өзара салыстырып, тыңдамасыңа қоймай қай ойынның қайсысы үшiн қандай маңызы барын құлағыңа құйып, таптап жеткiзiп болмай тыныштық бермейдi.

	Шөкен де, мен де көбiне оның сыртта жүргенiн қалаймыз.

	Аудандық мекемеде бiрге iстейтiн, мамандығы агроном, ұзын бойлы, бұйра шаш қара жiгiтпен (бұл да нағыз сүр бойдақтардың бiрi), көп ұзамай достасып алғам. Басқа барар жер, басар тауы жоқ ол жұмыстан кейiн менiмен бiрге сол жесiр əйелдiң үйiне кеп қылқиып отыратын. Əйел оған ренжiмейдi. Қайта сол жiгiттiң көзiнше (Қанат жоқ болса, əрине) түрмеде жатқан сүйiктiсiнiң кiм екенiн, онымен қалай танысқанын айтып, көл-көсiр боп ағытыла бередi. Əрi түрмеде жатқан адам өлең, əн шығара да алады екен. Кенеземiз кепкен бiзге шай құйып отырып, ар жағымызға бiрдеңе барды-ау деген уақытта:

	– Кəне, сендерге Қайдаудың маған жазған өлеңiн айтып берейiншi,– дейдi. Екi тiзесiн құшақтап, ашық тұрған аулаға телмiре қарап, ыңылдай бередi. Бұл көбiне таусылмайтын ұзақ өлең, əнi де зарлы. Иi жұмсақ, əсерленгiш адамдардың кеудесiн тiтiркентiп, көзiнен жас шығаруға да бар. Ұзын бойлы, бұйра шаш агроном жiгiт, кесесiн екi қолымен қыса ұстап, күлiмсiреп тыңдайды. Əннiң де, сөзiнiң де ең бiр күрсiнiстi жерлерi оның күлiмсiреген көздерiндегi мысқылшыл сəуленi одан сайын уытты етедi. Бұл екеумiздiң арамыздағы кереғарлық тап осы тұстан басталады бiлем. Көрер көзге айқын қылмыстары үшiн түрмеге түскен, қыр-сырынан хабары жоқ бiреумен хабарласып тұратын, бар ұшпақ мұратты содан күткен əйелдiң тiрлiгi менiң де көңiлiме олқы соққанмен ол айтқан мынау ұзақ жыр пендешiлiк ғұмыр туралы жаман сарыуайымға салады.

	Жырдың ұзын-ырғасы сол адамның өз өмiрi туралы. Жер бетiне пəк көңiлмен, кiршiксiз күнəсiздiкпен iңгəлəп келген жан иесi, мiне, қылмыскер, жат пейiл атанып, ата-мекен топырағын бiр иiскеуге зар болып, ел ортасынан аулақ күн кешуде. Бала кезiмде табанымды тiлген туған жердiң шөңгесi қазiр қолыма түссе, оны мойныма тұмар етiп тағар едiм дейдi. Жалғыз ол емес, тура жолдан қалай тайғанын да үзiп-жұлқып, бұлдырлатып бiлдiрiп кетiп отырады. Анық қалай екенiн сап еткiзiп ашып айтатын тұстары жоқтың қасы. Аннан бiр шалып, мыннан бiр шалып, əлдекiмдердiң азғыруы түбiне жеткенге ұқсайды. Кiм, қалай жеттi, бəрiн қолмен қойғандай айқын етуге ақындық қабiлетiнiң қарымы келмей шатқаяқтай ма, жоқ, ашып сөйлеуге ары жiбермей, iштегi зар күйiктiң өзiнше бей-берекет, бағыт-бағдарсыз атқылап шыққаны осы ма, қалайда қанша құлақ қойып тыңдасам да сол бiр беймағлұм жан қасiретiнiң түп-төркiнiн ұға алмадым.

	Бiрде осындай ұзақ жырдан кейiн көзiне жас алыңқырап, болдырып тоқтаған əйелдi жалғыз қалдырып, агроном жiгiт екеумiз оңаша шықтық. Сондағы оның маған алғаш тiл қатқанда айтқаны:

	– Əй, соқыр тауыққа бəрi бидай, бiздейлерге жай ермек қылуға таңдап жатудың қажетi қанша? Икемдемейсiң бе анда-санда мына əйелдi? Ол сенiң жiгiттiк парызың ғой.

	Жаңағы ұзақ толғау-хат жөнiндегi пiкiрi өзегiн жарып шығар деп ойлаған маған мына сөздерi бүйiрден пышақ сұққандай едi. Өзiмнен жиырма жастай үлкен əйелге итермелегенi емес, жаңағы төгiлген жол жиегiндегi ермендей ащы сырдың мұның көкiрегiне тигiзген бар əсерi осы ғана болғасын шығар. Мен оны тұңғыш рет iштей жек көрдiм. Не айтарға бiлмей аңырып қалған маған ол жəдiгөй ойын одан əрi жалғастырып жатыр:

	– Ол сенi пəтерге жiбергенде де бар көздегенi сол ғой. Ендi ғана тiлiм икемге келдi.

	– Əй, кетшi, сен! – Тұрған орнында жалғыз қалдырып жүрiп кеттiм. Бiрақ қалатын да ол емес, өкшелей қуып сөйлеп келедi:

	– Əй, өзiң сары ауыз балапан екенсiң ғой. Ананы олай деп, мынаны бұлай деп, күндегi сыбағамыздан айрыла берсек, ол не өмiр? Қиғаш қас, күлiмкөз деп, оны тапқанша неше заман өтедi, бiлемiсiң?

	Бұдан бiздiң достығымыз құрдымға кеткен жоқ. Екi адамды мойын бұрғызбай, тыпыр еткiзбей мықтап қабыстыратын көзқарас, мiнез бiрлiгi емес, мүдде ортақтығы ғой. Бiр-бiрiмiзге қанша ызғармен қарасақ та жұмыстан шыққасын бəрi тарайды да, ен дүниенiң ортасында екеумiз-ақ қаламыз. Үйлi-барандылар бiздi неғылсын, олар жөн-жөнiне кетедi де бiз екеумiз бiр-бiрiмiздi қармап тауып аламыз.

	Агроном жiгiт – Тауап, негiзi осы аудандық, əке-шешесi Iле өзенi Балқашқа құятын, Бақанастан екi жүз елу шақырымдай төмендегi балық колхозында. Өзi осында мен сияқты бiреудiкiнде пəтер жалдап тұрады.

	Алғаш келгенiмдей емес, ендi ауылдың ой-шұңқырын осы екеумiз аралаймыз. Оқта-текте ауылды жанамалай ағып жатқан Iленiң суына шомыламыз. Құм-қайраңы мол жағалау бiзге көп алданыш бола алмайды, бұл жерден кетуiмiз тез.

	Оңашада сөзiмiз тек қыздар туралы. Бiрен-саран өзiмiзге ұшырасқандарын ай оңдырмай-ақ сөгемiз. Келiспей тұрған жерлерiн бiр қарағанда-ақ жаттап аламыз ба, жарыса айтып, бiр-бiрiмiзден асыра суреттеп шығамыз.

	Сонда да құлазыған көңiл екеумiзде де бар. Тым құлазып, құлап бара жатсақ, осы аудан орталығындағы жалғыз асхананың буфетiнен екi-үш стакандатып, қызыл шараптан тартып жiберемiз. Ол бiраз желiктiредi де дүкеннен көкала мойынның бiрiн алып, мен тұрған жесiр əйелдiң үйiне келiп iшемiз. Көңiлшек əйел бiзбен бiрге екi-үш рюмка тартып алса, бiр көтерiлiп қалады. Оған қарап жатқан ешқайсымыз жоқ, оны оңаша тастап, көшеге тағы шығамыз. Кешке қарай бар бiтiретiнiмiз осы.

	Темiр етiгiнен теңгедей, темiр таяғынан тебендей қалған жаяу, жалғыз жабығып, шөлiркеген жолаушыға көз ұшынан бұлақ суының жылт ете қалатыны бар. Алдамшы сағымның жасап тұрғаны ма деп, сумаң үрей iшiн қанша кеулегенмен соншама жолдан өткен оған ендiгi қарға адым жер сөз болып па? Əне көше басынан сондай бiр елес жылт еттi.

	Күн сенбi едi. Соңғы кездерi күннiң ыстығы тым қажытып жiбердi ме бiлмеймiн, далаға аттап шықпастан үйде жатқанмын. Тауап жұмыс бабымен совхоздардың бiрiне іс сапарға кеткен. Ол кезде жалғыздықтың жанға қатты бататынын ескерттiм ғой. Сонда да тапжылғам жоқ.

	Түс ауған шақ.

	Шөкен бiр жақтан үйге келдi де мазалана бастады:

	– Ойпыр-ау, осы Қанат көрiнбейдi. Əншейiнде жүретiн жерлерiн байқастап едiм, бəрi тып-типыл. Əлгi бiрге ойнайтын балалардың бəрi үйiнде. Қанат жоқ. Мiне таңертеңнен берi...

	Мен мырс еттiм.

	– Құлағыңыздың етiн жей бермейiн, бiраз ойнайын деген шығар. Келедi ғой, қайда барады дейсiз.

	– Жоқ, мынаусы тегiн емес. Бұрын үйде жоқ болса да сырттан байқап қоюшы ем. Бүгiн көзiме түспей қойды. Бəрiнен де бұрын, басқалардың балалары бар да мынау жоқ. Осы Iленiң суына ағып кетiп жүрмесiн.– Аздан соң əйел жыламсырай да бастады. Құдай-ай, бұл бiреудiң баласы деген пəле ғой. Айтты, айтпады бiрдемеге ұшырап кетсе, əне тумаған шеше, жөндеп қарамай қолдан шығарып алды деп, тағы да жалайырға жар салады. Осы бала деп, намысқа тырысып, қарға адым жер аттасақ, бiр көзiмiз сонда болып, жар құлағымыз жастыққа тимей жүргенiн қайдан бiлсiн. Жұрттың сөзi ту сыртыңнан оқпен атқанмен бiрдей. Əй, қуарған Қанат! Сорлы Қанат!

	Мен əйелдiң тым терең кетiп бара жатқанын ендi ұқтым. Текке аласұрғаны емес, жүрегi əлденеге сезiктенгенге ұқсады. Немқұрайды қарай беруiм терiс ендi. Əншейiнде жоқ болса қуанатын Шөкен сол сезiктен iштегi о бастан бiрге жаратылған, аналық əупiрiм жүрген дүниесi төңкерiлiп түскендей. Өмiрге қатты наразы жесiр əйелдердiң шарт кеткендегi түрi жан шошытатынын бiлушi ем. Шөкендi оған жiбермеуiм керек.

	– Апай, құр күйiнгеннен ештеме шықпас, сəл сабыр етiңiз, мен қарап келейiн. Iленiң жағасына барайын. Сонда жүрген балалар болса, солардан сұрайын, – деп мен орнымнан тұрдым. Шөкеннiң өзi де көп жердi шарлап кеп отыр шамасы, ол таппағанды менiң табуым да неғайбыл, жəй əйелдi тыныштандыру үшiн ғана сыртқа шықтым. Бұрын Шөкен бiлiңкiремейтiн тағы бiр дос тауып, соның үйiнде отыр ма деген де жорамалым бар. Əйтпесе, мына ыстықта қайда барады?

	Мiне, көше кезiп келемiн. Ең алдымен аудан орталығын кесiп өтiп, тура Iленiң жағасына тартым. Лайланып аққан өзен тым момақан күйде. Адам əкетер қаһар жоқ. Пəлен деген бiреу Iленiң суына кетiптi деген лақап бұл жақта жоқтың қасы.

	Мынау ми қайнар ыстықта жағада ешкiм көрiнбейдi. Қазақы жердiң белгiсi ме, үйдiң тап iргесiндегi ен-тегiн суға шомылып, күнге қыздырынған ересектердi мүлдем көрмейсiң. Тек қара сирақ балалар ғана анда-санда жағалаудағы суды шалпылдатып жүредi. Қазiр олар да жоқ. Салқын үйден əке-шешелерi шығармай жатыр ма, жоқ, өздерiнiң де ұнжырғасы түсiп, ешқайда аттап басуға құлықтары болмағаны ма? Əкем-ау, Қанат қайда? Мен осыны iздеп шықпап па едiм?

	Ол кезде елегiзген көңiл менi ешнəрсеге тиянақтатпай анда-мұнда жұлқып əкете беретiн. Жаңа ғана өзiмнiң жесiр əйелдiң сөзiне шыдамай Қанатты iздеп шыққанымды ұмытып кетiппiн. Судың ағысына көп алаңдамай орталыққа қайта бұрылдым. Аппақ топырақты көше күн сəулесiмен шытынап жарылардай бырысып-тырысып жатыр. Қасы-қабағын шаң басқан жалаңаш бұт қараағаштар бастарына орамалдарын жамылып, шаруасын iстеп, тапжылмай отыра беретiн кəрi əйелдеге ұқсайды. Iркiлiп, көгерген арық суларына ғана көлеңкесi түсiп тұр. Алғашқыдағы осы көрiнiстерге көз ашып қарай алмайтын дəрменсiздiктен құтылғаныма бiраз болған. Қазiр аяғымды еркiн-ақ басып келемiн, бұрыш-бұрыштан Қанат көрiнiп қалатындай.

	Əне, көше басынан бiр елес сылаң еттi. Қанат емес, əрине. Қанатты iздегенiммен көңiл көзiнiң андығаны басқа. Сылаң еткен елессол көңiл көзiме керегi. Мен кележатқан бас көшеден көлденең көшеге қарай перiштедей бiр сұлу қыз бұрыла бердi. Тəңiрдiң өзi маған рахымшылық жасап, таяқ тастамдай жерге қондыра салғаны деп ойласам да артықшылығы жоқ, шамасы. Себебi мына сұлулық өзiм ауасымен тыныстаған өлкенiң табиғатымен сыйыспайтындай бөлек көрiндi. Қара жердiң қыртысын қуырып жiберетiн күн көзi қыздың аяқ-қолын күйдiрмек түгiл оған беттей алмай тайып кете берген сияқты. Тек қалалық бикештерде болатын кiршiксiз ақ тəн күмiстей жылтырап əне кетiп барады.

	Ол бұрылған көшеге мен де бұрылып, соңынан iлестiм. Мүмкiн қаладан келген бiреу шығар десем, арқасындағы бiлектей қос бұрым оған ұқсатпайды. Май жаққандай жылтыраған қос бұрымды өзiне көрiк ететiнi қыздың iшкi сарайындағы бiр жақсы нышанға бұрады.

	Соңынан сүйретiлiп келе жатқан маған бiр қарады да ары жүре бердi. Аппақ бет-жүзi де мен армандағандай екен. Шашы түстес қою қара қасы-қабағы да бiрден шалынды. Мен жүрiстi тездеттiм. Тауаптың бiр ескерткенi бар. Бұрын көрмеген қызбен ұшырассаң, оған байқап жақында, бiреудiң басыбайлым деп жүргенiне жуып кетсең-ақ қып-қызыл пəлеге қалғаның, бұл жақтың жiгiттерi намыс қорғауға келгенде өлер жерiн аңдамайды.

	Бұл сөздiң мағынасы менi алаңдатпай қоймады. Аудандық мекеменiң жақында келген қызметкерi бiреудiң бақшасына түсiп ұсталыпты дегенге ұқсас өсек қазақ арасында бiр лау етсе, оны қылышпен шауып та құтыла алмайсың. Бара-бара байқадым, бұл сақтықты өзiмдi-өзiм алдау үшiн кесе көлденең тартқан екем. Бар хикмет өзiмнiң үркектiгiмде. Соқталдай боп осы көшелердi кезгенiне көп болды, баққаны қыз екен, əне бiреуiнiң артынан түстi деп тұс-тұстан менi алып жейтiндей көздер қадалып тұрғандай жүрегiмдi сескендiрдi.

	Жоқ, кiмнен жасқаншақтаймын осы, қалай да қызбен бiр тiлдесiп көрейiн. Таз таранғанша, той тарқайдының керi. Мен өкшелеп ендi жете бергенiмде, қыз солға қарай кiлт бұрылды. Бұл төрт-бес үй бiр-бiрiне iрге тиiстiре бiткен, ауыз толтырып айтар ортақ ауласы да жоқ үйме-жүйменiң өзi. Соның қуыс-қуысына кiрдi де кеттi. Көше ортасында тас төбемнен бiреу ұрғандай тұрып қаппын. Жаңағы сақтығым өз алдына, ендi нағыз жаман сөкет болатын нəрсе осы тұрысым екенiн уақыт өткiзiп барып ұқтым.

	Мұнда шифермен жабылған стандартты жаңалары демесең ескiлерi көбiне төбесi жалпақ, тоқал үйлер. Осындай жаппа үй, тек ортасына бөрене сап, төбесiн шатырша ғып көтергендi ит арқа деп мұндағылар бұрын менсiнбейдi екен. Қазiр анасы да, мынасы да қалған ғой, тек көненiң көзiндей жаңбыр мен күнге мүжiлiп, жерге белуардан батып бара жатқан осындай бұрын салынып қалғандары ғана бар. Мiне, жаңағы қыз көрген түстей болып, солардың арасына кiрдi де көзден ғайып болды. Ине өткен жерден жiп өтедi ғой дейiн десем, менiң оған жалғанып қалатындай ешқандай таныстығым жоқ.

	Көше ортасында əлi тұрмын. Айнала көрiнiс маған жылы ұшырай бастады. Бiр кезде көз ашып қарай алмайтын көшенiң ақ топырағы ендi соншама ыстық көрiнбесi бар ма? Көлденең көзге түспей ары жүре берсем осы үйме-жүйме лашықтарды қайта таппай қалатындай-ақ қай көшелердiң қиылысына жақын, маңында тағы қандай өзгешелiктер бар деп, соларды көкiрегiме түюге кiрiстiм.

	Оған көп күш жұмсаудың қажетi жоқ едi, алақандай аудан орталығы, жұрт үнемi табалдырығын тоздыратын жалғыз ғана азық-түлiк дүкенiне қатарлас салынған стандартты үш үйден кейiн ғана. Мен сол дүкенге қарай өттiм де кiрген-шыққан адамдарды кəперiме алмай жаңа ғана көрген адамша оның маңдайшасындағы жазуларға қадалған болдым. Орысша-қазақша жазылған «Азық-түлiк дүкенi» деген сөздердiң айналасына суретшiлiк өнерден жұрдай бiреудiң салған өрнегiне назар аудардым. Ойлаймын, өзiм болсам осыны қалай жасар едiм. Бұл қас-қағымдай уақытқа ғана миыма қонақтай, пыр етiп торғайдай ұшып кетiп қайта оралып, қайта ұшып тұрған үзiк-үзiк берекесiз ойлар. Менiң бар ынтам жаңағы үйме-жүйме лапастар жақта. Кiм бiлсiн, перiште-қыздың мекен-жайы бұл емес, əлдекiмдiкiне бiр шаруасымен бас сұққандағысы болар. Сəл отырғасын көшеге қайта шығып, келген жолымен қайта қайтар. Ондай атты күн туса тiлдеспей қалмақ емеспiн. Жаңағыдай бiр қуысқа кiлт бұрылар жағдайдың да өмiрде кездесетiнiн тұсаулы аттай икемсiз басым бiрден есепке алмай қапы қалғаным үшiн де өзiмдi-өзiм бiраз жерге жеткiзе жазғырдым. Перiште-қыз қайта көрiне қалса, мен аңдамаған тағы бiр бұралаң жол тауып кетiп адасып қалардай ең құрымаса ендiгi сəтке сақадай сай тұрсам деймiн. Бiр орында тықыршуым көп. Дүкенге кiрiп, сөрелерге қарадым. Не бар, не жоғын көзiм көрмейдi. Қайта сыртқа беттеймiн де қыз суға сiңгендей жоғалған жаққа алаңдаймын.

	Iздеп шыққаным Қанат екенiн де ұмытпағам. Соқталдай баланың жоғалуы, үйдегi жалғызiлiк əйелдiң сырт көздiң табалауынан ба, жоқ өз басындағы улы шөптей ащы жəйттердiң iшiн күйдiре беруiнен бе, ағыл-тегiл жыларман халi тап қазiр мен жоғалтқан асылдың қасында жай əншейiн ойыншық секiлдi. Бiреудiң жоғын бiреу өлең айтып жүрiп iздейдi деген мақал басыма сап еткенмен ол жанымды ауыртар емес. Бiр жайдан оспадарсыз Қанаттың жоғалуына əзiр шошына қоюдың қажетi жоқ. Мен жесiр əйелдiң үзiлуге шақ үмiтiн бiрқалыпта ұстап тұруға сеп үшiн ғана көшеге шықтым емес пе?

	Күн еңкейiп барады. Бiрақ ыстық басылған жоқ. Бiр кезде əдейi төселген тас түйiршiктерi адам мен мал аяғымен, одан қалса темiр көлiкпен таптала-таптала жерге əбден сiңiп, бетiне шаңы шыға бастаған ескi көшенiң кедiр-бұдырлары күнге жылтырап, маған сығырайып қарайтындай.

	Уақыт жылжымай менiң мойныма зiл қара тастай мiнiп алған ба дерсiң. Мен бəрiне шыдадым. Көлеңке басы ұзарып, уақыт кешке бейiм алды. Жөн-жосықсыз жүрiс-тұрысым өткен-кеткеннiң көзiне де түсе бастады. Перiште қыз кiрiп жоғалған үйлердiң сырт пошымын тағы бiр барлап, өзiмше белгi қойған болдым да үйге қайттым. Шөкен менi көзi алақандай боп қарсы алды:

	– Жоқ па?

	– Жоқ! Сiрə, тағы бiр дос тауып, соның үйiнде отырмасын. Əйтпесе осы ыстықта қайда кетедi дейсiз? Су жағасында да ешкiм көрiнбейдi.

	– Құдайдың басқа салған бейнетi деген осы да, – деп Шөкен тағы да зарлай бастап едi, мен:

	– Қойыңыз, сiз күйiнгенмен ешнəрсе шықпайды, –деп сабыр сақтауға шақырдым. Шөкен менiң сөзiмнен сəл саябырсығанмен де iшiнiң ұлан-асар екенiн түйсiнiп отырмын. Үй iшi салқын. Күнi бойы ыстықта тұрып қалған менiң басым ауыра бастапты. Төрдегi киiз үстiне жастық алып жантайдым да тағы да қиялға көштiм. Қайбiр қиял дейсiң. Сол жаңағы перiште-қыз көз алдымда көлбеңдей бередi.

	Ақырын қойылған репродуктор ызыңдап тұр. Сағат жетiнi соғып едi, радио даусы өзгере кеттi, мен елең еттiм. Алматыдан берiлген футбол репортажы басталған екен. Қуанышты хабар айтатындай басымды жұлып алып, есiк жаққа қарап:

	– Апа! – деппiн. Осындай футбол репортажы қарсаңында Қанаттың арсалаңдап құтырып кететiнi бар. Оны жай тыңдау тағы жоқ, репортаж барысындағы əрбiр қуанышты, өкiнiштi жайлардың ешқайсысын құр жiбермей айғай сап бақырып, сонау астанада стадион алаңындағы қызуқанды жұрттың осындағы өкiлiндей-ақ үй-iшiн азан-қазан ететiн. Менiң «апа» деп, жастықтан басымды жұлып алуымда да сол Қанат жеңiлтектiгiнен жұққан бiрдеме бардай.

	– Апа! – деп, мен қайталап шақырғанымда, Шөкен табалдырықтың ар жағынан көрiндi.– Апа, мына футбол ойыны басталды ғой. Қанат мүмкiн бiреудiң үйiнде отырып қалып, ойын уақыты кеп қалғасын осыны тыңдап бiр-ақ шығайын деген шығар.

	Ойсыз жорамалдың қашан да нарқы төмен. Шөкен де соны сезiп, басын төмен салды. Сенгенi байқалмайды. Мұның бəрiн алдын-ала бiлiп жүретiн Қанат күнi бұрын үйге келiп отырмай ма? Шөкеннiң бетiндегi жазу осы. Мен оны сезсем де:

	– Осы ойын туралы хабар бiтсiн. Сосын жарты сағаттай күтiңiзшi. Қанат қайтсе де есiктен жайраңдап кiрiп келедi, – деймiн.

	Күтуден басқа шарасы жоқтығынсездiрiп, Шөкен уһiлеп қойды да терiс бұрылды. Футбол репортажын менiң де тыңдайтынымды бiлiп, басын у-шудан аулағырақ ұстау үшiн ары кеттi.

	«Қайрат» Украина командаларының бiрiн қабылдап жатыр. Стадион лық толы шамасы. Жасыл алаңның ортасындағы ойыншылар қозғалысы репортердiң сөзiнен гөрi теңiздей ыңыранған көрермендер у-шуынан айқынырақ сезiледi. Мен үшiн ендi ғана өмiрдiң мəнi бардай. Перiште қызды қиялымда шарықтатамын деп естiген, бiлгенiмнiң бəрiнен бiр сүйкiмдiлiктi көре бастадым. Жасыл алаң. Алматыда оқып жүрген жылдары тамаққа деген аздаған тиын-тебеннен жырымдап, қызығына тоймаған жасыл алаң. Екi ұдайылыққа ұшырағанға ұқсаймын. Бiр жақтан сағыныш жұлқыса, екiншi жақтан жаңағы қасы-көзi қиылған туысы бөлек жан осынау жер пұшпағында өзiммен iрге тиiстiрiп қана отырғаны жүрегiме неше түрлi қозғау салады. Қап, Тауаптың жоқтығын қарашы!

	Ол мұндайда ойланбай-ақ ақыл табар едi.

	Оның кейбiр айтқан ақылы сау адамның өзiн алжастырып жiберердей көрiнгенмен, əйтеуiр жоқтан бар жақсы ғой, былай өзiммен өзiм болып, не онда жоқ не мында жоқ күйде тығырыққа қамалмауыма жақсы. Оның айтқанын бұлжытпай iстемесең де соның төңiрегiнен өз қалауыңа лайық басқа бiр саңылау, соқпақтың ұшыраса кетуi ғажап емес.

	«Қайрат» командасы бiр гол жiберiп алды. Бiрақ стадиондағы жұрттың рухы түскенге ұқсамайды. Бəлкiм, ойын барысы бiздiң жерлестерiмiздiң үстемдiгiн танытып, көрермендер соны қанағат тұта ма? Отыз мың көмекейден шыққан айқай кейде репортер даусын естiртпей жiбередi. Əне, əне, қайраттықтар қарсыластар қақпасын нысанаға алды. Қап, қап! Кейiн шегерiлдi. Тағы шабуыл, тағы да əне, украиндықтар қақпасына таяқ тастамдай ғана жер қалды. Қорғаушылар шебiн бiр бұзып өтсе-ақ шекесi темiрдей буцы теңбiл допты торға апарып бiр-ақ түсiрерi хақ. Қоғадай жапырылған жұрт шегi үзiлердей шуылдап барып, əлдене шорт үзiлгендей кiлт қайтып, қатты ыңыраныса демдерiн шығарды. Бұл алпысыншы жылдардың орта шенi, заманның тыныш бiр тоға кезi. Жұрттың футбол ойынына деген ол уақыттағы ықыласын атап сұрама. Алматыдағы жастарды қойып кəрiлерiнiң өздерi жүздерiнiң арса-арсасы шығып, өлердей қызықтап отыратынын талай көргенiм бар.

	Ал Қанат сияқты ұшқалақ, табанының бүрi жоқ, пiсуi жетпеген алаөкпелер ше? Оларды тiптен қой. Қанаттың радио тыңдап отырып-ақ мұндайда жаны шығып кете жаздайтын. Отқа түсер көбелектей ойнап, репортаждың рахатынан гөрi мехнатын көбейтiп жiберетiн. Байқаймын, осы үйде тұрғалы футбол ойынының репортажын құлағымның құршын қандыра бiр оңаша тыныш жатып тыңдағаным осы екен.

	Əне, бiздiң команда жауап доп соқты. Айғай-сүреңнен репортер даусы тiптен жоғалып кеттi. Ойынның аяғына қарай қайраттықтар осы табысын қайталады. Тағы да сол.



	«Сорлы Көкбай қор болды-ау

	Осыншадан құр қалып», –



	деген Абай сөздерi ойыма оралды. Менiң сорлы Көкбайым – Қанат. Мынадай өз жерлестерiмiздiң қолы сирек жететiн мəртебе Қанат үшiн көктен алтын жаңбыр жауғанмен бiрдей. Беймəлiм бiр үйде осыны тыңдап отырған шығар деген жаңағы мойны-басы былқылдаған негiзсiз жорамалым ендi алдыма кесе-көлденең тартылып, осыдан Қанат жоғалса, ол үшiн мен жауап беретiндей күдiкке ұшырадым. Апырау, Шөкендi жаңа неге бөгедiм екен? Мүмкiн ол жанына қанат байлап, жер-көктi шарлап тауып та келер ме едi. Көшеден бiр перiштенi көрiп, сонымен басы айналған мен мəңгi ондай жорамалмен жоғалған баланың бас иесiнiң аяғын тұсап нем бар десеңшi!

	Репортаж бiттi. Кеш түсiп, үйi-iшi алагеуiм тартты. Бiрақ шам жағылған жоқ. Жарты сағат түгiл бiр сағат өттi. Қанаттан еш тықыр бiлiнбейдi. Ауыз үйге шықсам, қу тiзесiн құшақтаған Шөкен қараңғылықпен бiрге шөгiп бара жатқандай. Əйел адам бүйтiп тiзесiн құшақтамас болар. Ал Шөкендiкi ескiлiктi салт-сана, дағды ережесiне қарсы қасақана көрсетiлген мiнездей. Осы алагеуiм шақта да жүзiнiң одан сайын түтiгiп бара жатқанын байқадым.

	Мен перiште қыз бен жаңағы футбол репортажының əсерiнен əрең арылып, бар көңiл-күйiмдi ендi осы əйелдiң жай-күйiне бағыттағым келдi.

	– Апа, сiз көп қиналдыңыз. Мен тағы қарап келейiн, – дедiм.

	– Жоқ, қарағаннан не пайда, оған бiрдеме болды. – Шөкен жүрегi құрғырының бiр сұмдықты сезгенiн айтқысы келдi, шамасы. Тек оған қауқары жетпей сөзi ортан белiнен үзiлгендей.

	«Еңғұрмаса тiзеңiздi құшақтамаңызшы. Үлкен адамсыз, мынауыңыз жаман ырым емес пе?» деп ашулана сөйлеуге қанша оқталсам да кеудемнен əлдене тiреп, жiбермедi.

	Мен тағы көшеге беттедiм. Түнге қарай ауа салқын, жүрiсiң ширақ. Көшеде сирек жағылған шамдар тек аяқ жолыңды ғана көрсетедi. «Бұл пəлекет шынында қайда кеттi екен, ə?» деген шымшыма сұрақ менi алғаш рет мықтап қыспаққа алды, шамасы. Қыздармен жүрген шығар дейтiндей жаста емес. Үлкен селоның қай пұшпағынан iздесем де ақыр таппайтыным белгiлi, қалай қарай жүрсем де маған бəрiбiр ғой. Сонда да буын-буыным өзi қозғалып, орталыққа қарай тарттым, онда да манағы перiште қыз жоғалған жаққа. Бiр-бiрiне ұйлыққан малдай iрге тиiстiрiле салған үйлердiң тұсына тағы да жетiп, төңiрегiнен ұзамай бiраз қыдырыстадым. Жерге жақын кiшкене терезелерiнен жарық көрiнедi. Қыбыр еткен жан сол терезелерден де, не сыртынан да байқалмайды. Есiктерiн тас қып бекiтiп алып, даладағы салқын ауаға қарай аттап басатын ешқайсысында пейiл жоқтай.

	Мен осы маңда бiраз уақыт өткiздiм. Ара-тұра Шөкендi қалай тыныштандырудың да амалын iздегенге ұқсаймын. Əттең, анау перiште қыз бiр жылт етсе, бəрiнiң амалы табылатын сияқты. Аспанға қараймын. Бағаналарда шамдар шақырайып жанғасын ба жұлдыздар əзер көрiнедi.

	Мен көп тұрдым. Iлезде қайтып барсам, Шөкен ренжитiндей. Ақыры бұл сенделiстi де шектеуге тура келдi. Үйге келсем Шөкен жоқ. Шүйкедей шашы дудырап, маңдайына түсiп, сəлден соң ғана келдi. Бiрге ойнайтын балалардың үйiн тағы да шолып шығыпты. Кешкi шайды у iшкендей боп əрең тауыстық. Шөкендi жұбатпаққа бiраз сөзiмдi шығын қылдым. Сөйлей-сөйлей шешен боласың деген. Бұрын аузыма түспейтiн қазақтың көптеген сөз орамдары тiлiме үйiрiлдi. Бiрақ олардан Шөкенге жеңiлдiк кеп жатқан жоқ. Бар айтатыны – бiреудiң баласы болғасын осылай. Өз iшiнен шыққан баласы бүйтсе қиналмайтындай-ақ. Бiр ғана жаңа сөзi Қанат осыдан аман-есен қолына түссе, əкесiнiң өз аулыңда тұратын алыс ағайындары бар көрiнедi, соларға апарып салмақ.

	Сөйлей-сөйлей жағым талғасын, шарасыз басым ұйқыға жаттым. Шөкен ауызғы бөлменiң ашық есiгiнен даладағы қараңғылыққа қарап, шоқиған күйiнде қалды. Қай уақытта жатқанын бiлмеймiн. Түн ортасында шаңырақты аспанға көтерген айғай-сүреңнен ояндым. Бiр жаманат хабар естiгесiн шыққан Шөкеннiң жаман даусы ма деген үрей менi жұмсақ төсектен атып тұрғызды. Есiмдi жия берiп, өз құлағыма өзiм əрең сендiм. Мынау Шөкен емес, Қанаттың даусы. Онсыз да түте-түтесi шыққан Шөкендi жұлмалап, кеңiрдегi жыртылғанша айғайлап, бөлме ортасында секiрiп жүр. Əп-сəтте үйдiң де берекесi кетiптi. Қанаттың бар екенiн көңiлге медеу тұтсам да, мынау мiнезiнен бiрдеңенiң шалығы шалып келген жоқ па деген де ой жарыса оянды. Құлақ жарған алапат үн арасынан:

	–Ой, бүгiнгi «Қайраттың» ойыны-ай! – дегендi ажыраттым. Шөкендi екi-үш рет жығып сап, аунатып тұрғызса керек. Тағы да сонысын қайталар ма екен деп қауiптенiп, ол байғұс мынау секiрген сайын бөлменiң бұрыш-бұрышына қашып, басын қорғаштап жүр. Құдай бiр тiлегiн бердi, мынау аман екен, осыған жеткiзсе, сөйтемiн дегенiн ұмытпағаны, тiптi ол ниетi ендiгi бар аңсарын аударып осындай жағдайда да жүзiнен шалынып қалды. Шақырайған шам жарығы ұйқыдан жаңа көзiн ашқан менiң жанарымды ауырта тартып, əрi не нəрсенi де соншама айқындықпен көзге түрте көрсетедi. Қанаттың арық өңiндегi онсыз да бақырайған көздерi лапылдап жанып кетiптi. Сүйек-саяғы шодырайған қаңқа денесi робот сияқтанып, əлдебiр қуатты күш мұның тетiгiн бұрағасын жерге тимей селкiлдеп тұр ма дерсiң. Даусы тiптi андыздап барады. Байқаймын, бұл жаңа ғана басталған айқай емес, бiраз уақыттан берi жер-дүниенi басына көшiрiп, өзiнiң ендi қайтып дамыл таба алмас қарқынына жеткенi, сөйтiп, Қанаттың қырылдай бастаған тамағын сол қарқынмен одан əрi кергiлеп, басыла қоймас дауыл əлегiне ұқсайды.

	– Ой, «Қайраттың» бүгiнгi ойынын көрсеңдер, құлап, талып, сендер жатқан жерлерiнде тырайып, бастарыңды көтеруге шамаларың келмей, ой бiр қуаныштан жүректерiн жарылып, ... ой ... ой, өмiрдегi көрмеген рахаттарыңды бiр-ақ күнде тауысып қойып... Ой... уй... Кəукеновтың бүгiнгi ойынын көрсеңдер... украиндықтардың екi қорғаушысы, бiр шабуылшысы алдына көлденең жатып алып дым iстей алмады ғой. Кəукенов оң аяғымен былай бiр теуiп, сосын аналардың қолтығының астынан жып берiп өтiп, тағы қарсы жолыққандардың арасынан бүйтiп əкетiп, (Қанат «оң аяғымен теуiп, бүйтiп əкетiп» деген сөздерiн тек ауызбен ғана айтпай аядай үй iшiнде киiз үстiнде қимылмен де көрсетiп жүр) қақпаға қарай соққанда бар ғой бүкiл стадион тамақтары жыртылып, бастары айналып, ой... ой... не боларын бiлмедi. Олардың қақпашысы аспанға секiрiп барып, жерге түскенде маймылға ұқсап бүйтiп, домалаң ете қалды, сонда да ұстай алған жоқ. Бiздiң команда ойынның басында да жеңiлiп бара жатқан. Сосын Кəукенов қайқайтып тұрып гол соққанда бар ғой, бiздiң ойыншылар бiрден жiгерленiп, ойдайт дегендей шабуылды өкiрттi ғой. Тұс-тұстан кеп қақпаны бүйтiп, көздеп тұрып допты соққанда бар ғой... ой... ой... Кəукенов молодец... украиндықтардың командасын көптен берi жеңе алмай келе жатыр едi. Мына жолғы ойыны ой... ой...

	«Қайрат» ойыншысы Кəукеновтың ерлiк жасағанын мана репортаждан да естiгенмiн. Қашанғы даурықпасына сай келгесiн бе алғашқыда Қанаттың сөзiне дұрыстап мəн де бермеппiн. Əрi ойын бiткелi пəлен сағат өттi. Содан берi мынау көшеде айғайлап жүрген бе... Тек мына қалпымен айғайлай берсе, сорлы бала өз қызуымен өзi жанып кетер деп, қушиған екi иығынан шап берiп, қыса ұстадым да қатты сiлiктiм. Оған да қоймағасын жаңа туған бұзаудай ғана салмағы бар неменi көтере бере аяғынан қайта тiк қойдым. Даусымды мен де қатты шығарып:

	– Тоқтат ендi? – деп, шарт кете айғай салдым. Мұның артында тұрған Шөкенге көзiм қоса түсiп едi оның қабағына ашу, өз өмiрiне деген наразылық тағы түйдектелiп, өңiнiң күлдей боп кеткенi осы шақырайған шам жарығында сұмдық айқын едi. Ол менiң қитығыма тиген Қанатқа наразылығымды одан сайын өсiрдi. Жаңағы екпiнiмнен төмендеп қалмайын деп, көкiрегiме күш жинап, барынша қатты ұрсуға кiрiстiм. Сол қарқынмен бiраз барып, сөздерiмнiң соңғы жағын ғана майдалаңқырадым:

	– ... Жақсы, мысалы осы сен басқаны қойып, өз намысыңды неге ойламайсың? Сен жiгiт адам емессiң бе? Мынадай қызбалық сенi жұрттың бəрiне, бiзге ғана емес, жұрттың бəрiне жексұрын етедi ғой. Мына қалпыңмен қыздар саған қалай қарайды?

	Бiр жақсысы, Қанат менiмен сөз жарыстырмайтын. Шөкенге болысып, денесiне қол батырсам да оны кек тұтпайтын.

	Сол түнi қайта жатқанда көпке дейiн ұйқтай алмадым. Шөкеннiң де, менiң де басыма мəселенiң байыбы артынан жеттi. Жеткенде Қанаттың өзi анықтап айтқасын ғана. Əйтпесе, жұмбақтың шын шешiмiн бiз миымызды он рет шақсақ та таба алмағандай екенбiз. Қанат Шөкеннен ұрлап бiр, сұрап бiр жиған ақшасына бiреулермен селбелесiп, Алматыға, тура стадиондағы ойынның өзiне барып қайтыпты. Бұл – ауылдың мұның жасындағы балаларына бiтпеген бақыт. Əке-шешесiнен жырмалап, киноға баруға əрең ақша сұрап алатын қара домалақтар сонау өмiрi көрмеген жер шетiне, астанаға сапар шегiп, футбол ойынын көрiп қайтуды құдайдың ең бiр қалаулыларының iсi деп, оны армандамайтын да.

	Осы сапарынан кейiн Қанат көпке дейiн басыла алмады. Қашан көрсең де көшенiң бұрыш-бұрышында үймелеген балалар ортасында аузы ақжем-ақжем болып, сөйлеп тұрады. Келе-келе құлағының құрты желiнген тыңдаушылар азая бастаса Қанат оларды өзi iздеп тауып алатын. Өздерiмен өздерi тұрғандардың арасына килiге кетiп, əңгiменi қасақана футболға қарай бұратын. Басқаларға өктем сөйлеп, өзiн футбол жөнiндегi бiлiктiлiгi жағынан ешкiмдi маңайлата қоймас бөлек тұлға, бəйтерек етiп көрсеткiсi келедi.

	Шөкеннiң бар бiтiргенi ара-тұра Қанаттан тауы шағылып шөге беру едi. Байқаймын, оқтын-оқтын бұған мұң-зарын қосып, үшбу хат жолдайтын қайдағы Қайдау атты бiреумен шүйiркелесiп, бiр шаңырақтың астында тату-тəттi өмiр сүретiнiне пəлендей аспанын тiреп тұрған сенiмi де жоқ. Тек басқа жол таппағасын қалың орманда жалғыз соқпақпен ғана қозғала беретiн адасқан жанның бағыт-бағдарындай соңы беймəлiм митың тiрлiгi бар.

	Шөкен бiрде маған өткен өмiрiнен де бiраз деректердi ұқтырған. Қыздай қосылған күйеуi соғыстан iш құрылысы зақымданып қайтқан бiреу екен. Оған əке-шешенiң азғыруымен қосылса керек. Бiрақ ол көп жүрмептi. Сосын бала-шағалы басқа бiреуге тұрмысқа шығады. Жас өмiрiнiң көбi соның есiгiнде өтедi. Бұл қосағына да қаза жеткесiн, оның ер жеткен балалары Шөкендi керек қылмастан жан-жаққа бытырап кетедi. Елiм-телiм боп еткен еңбегiн ешқайсысы ескермейдi. Бұдан кейiн де қосылған кiсiсi бар. Одан неғып айрылғанын Шөкен тым күңгiрт айтады. Маңдайға жазбағасын солай шығар деп, жұмбақтай түйiндейдi. Қазбалап не жұмысым бар? Тек ескiлiк қаңқасына сүрiнiп, тағдырын сындырып алғанын жадымда тұттым.

	Мен еңғұрмаса Қанатты осы кiсiге жуасытып, илiктiрiп беруге қанша тырыссам да iстеген əрекеттерiмнiң бəрiнен түңiле бердiм. Шығын еткен сөздерiмде қисап жоқ. Тiптi соның бəрi мұның мұрнына шыбын қонғандай да жыбырлатпаған iз-тозсыздығын көргенде Шөкенге ұсап, өзiм қан жылауға жақындаймын. Бара-бара қолым үйренгесiн бе, кемерiмнен асып, бiрде сабап та алдым. Жоқ, етiнен ет кесiп алсаң да Қанатқа түйсiк бiтiру мүмкiн емес едi. «Əй, сенi мына кiсi қуып шықса қайтесiн, қайда барып күн көресiң, байғұс», – деп соңғы сөзiмдi де айтып көрдiм. Жоқ. Адамның бiр əлсiз жерiнен ұстасаң, ол сенiң небiр сойқандығыңа көнiп, жер бауырлап жатып та айтқаныңа жүредi екен. Қанаттың осы жасында мықтап бiр меңгергенi Шөкеннiң өзiнен əлсiздiгiн қапысыз танығандығы едi. Бұл қалай далақтап, Шөкеннiң қалай есiн шығарамын десе де аяқ-қолы тұсаусыз, алдында кең өрiсi бардай. Соны көрiп-бiлiп, ал ендi маған не iстейсiң деген есерлiгi сияқты.

	Мiне, сол Бақанасқа арада он бес жылдай өткiзiп келiп түсiп тұрмын. Күздiң ызғарлы желi жер жағдайын, ел жағдайын есiме түсiрiп, осының бəрi көз алдымнан суырылып өтiп жатыр. Денем қатып қалды. Шапшаң жүрiсiм ғана түбi босаған сексеуiлдей бiржола құлап түспеуiме сеп. Осы далада мынау желге тағы бiраз қарсы жүрсем, оған да жететiн сияқтымын. Бас сүйегiмдi аяз шағып бара жатыр да, оның iшiндегi клеткалар бұған селт етпей, өз жұмысын одан əрi жалғастырып, қиял тiзбегiн туындатуда. Бəрiне қозғау салған жаңағы сұңғақ бойлы, мойны жалаңаш қарт милиционер. Апырау, мынау сол шығар. Жоқ, ол мүлдем басқа адам-тұғын.

	Сонымен Шөкеннiң үйiнде тұра бердiм. Қанат та басбұзарлығын қоймады. Шөкеннiң бiраз уақыт өткiзiп барып тапқан айласы Қанатқа шағынып, əкесi Қайдауға хат жазу едi. Одан Қанатқа:

	«Қарағым, адам бол, менiң жайым мынау» деген қысқаша ғана жауап келдi. Кейiнiрек баласына арнап та ұзақ өлең жазып жiбердi. Онысы аспандағы қыран, ұядағы балапан жəне жортқан көкжал, оның iнде қалған бөлтiрiгi төңiрегiнде құрылған, əрi ескiлiктi дiни мазмұндас жырлардың нұсқасына келiңкiрейдi. Бiрақ мазмұны күңгiрт, адамға əсерi жоқ, тек ұзақ уайымға толы бiр нала қисса. Мен өзiм одан жылт еткен ештеме таба алмадым. Қайдауға ақындық бұйырмаған ба, жоқ менiң қасаң миым ештеме қабылдамай ма, ол кезде мұны ажыратпаққа менде пейiл де жоқ едi.

	Шөкен бұл хатты неше мəрте Қанатқа оқытты да. Жыр етiп, əн ырғағымен айтып та көрдi. Бiрақ Қанатқа одан да ақыл қосылмады. Əлi де сол бес жастағы баладай үйдiң əптер-тəптерiн шығарып, жалғыз асыраушысы, əке мен шешеден əрмен қамқоршысы Шөкендi зар илетумен болды.

	Тек жаңағы жырдың Шөкенге əсерi күштi. Адамның iшкi қасiретiнен туғасын терең мəнi бар деп қатты сенгендiктен бе өзiн өртеп кетер шам төңiрегiнде тыпырлап қалбалақтаған көбелекке ұсап, сол жырды он мəрте, жүз мəрте мəнерлеп, қайталап айта бередi. Жүрегiн жандырған жыр лебiмен балқып, жүзiне қызыл күрең қан жүгiредi.

	Бiрде Қанат күнде ойнайтын достарымен бiрге бiреудiң өзi қатарлас қызын қатты жəбiрлептi. Сол қыздың шешесi келiп, Шөкендi жерден алып, жерге салды. Шөкенде де тiл-жақ бар ғой, алғашқыда тойтарыс беруi жақсы-ақ едi, тек ананың əзiрлеп əкелген құрығы ұзын екен. Шөкеннiң мойнына қыл бұраудың түскен жерi:

	– Жетiм асырап, желкең шiрiп, шағылатын күнiң жетiп едi ғой, сорлы. Ендi осы жетiм жеткiзедi ғой деп, битiңдi сығып, қаныңды жалайын деп жүрсiң бе?– деген сөздер едi.

	– Жетiмдi жеткiзсем, құдайдан қайтсын деймiн.– Шөкен осы бағытта бiраз оқ атып көрiп едi, ана əйелдiң жаңағы сiлтесiнiң уыты күштi екен. Мұның денесiне тез тарап, əлсiретiп иықтап əкеттi.

	Бұлардың айқайына көршi үйдiң еркегi екеумiз кiрiсiп, тоқтаттық та екi айырып жiбердiк. Үйге келдiм де Қанатқа тағы да қатты ұрыстым. Ендi-ендi бұл тiрлiктен баз кешердей түтiгiп отырған Шөкендi де сол баяғы дəрменсiз үйреншiктi сөздерiммен уатқан болдым.

	Осыдан екi-үш күн өтпей-ақ Қанаттың тым болмашы қиястығынан шарт кеткен Шөкеннiң:

	– Менiң кiсiге қылған жақсылығым неге қайтпайды? – деп ағыл-тегiл жыламасы бар ма? Мен шыдамай Қанатты сыртқа қуып шыққасын, екеумiз оңаша қалғанда ғазиз əйел бұрын менен бүгежектеп, намыс ойлап жасырып жүрген бiраз сырларын аямай, шашудай шашты.

	Оның соғыстан iш құрылысы зақымданып келген алғашқы күйеуiнiң контузиясы бар екен. Сырты жылтырағасын əулие көрген қараңғы əке-шеше ондайды елең қылмастан қызын жетектетiп жiберiптi. Баламызды ақыл тоқтатқан адамға ұзаттық деп, бiразға дейiн олардың жағасы жайлау болып жүредi. Ал жалпы əйел адамға жаны қас адамдай қарайтын дөйiт мiнезi бар бұл жолдасы Шөкендi кiсi орнына көрмептi. Iштегi, сырттағы ауру асқынған сайын оның мiнезi де, күтiмi де қиындайды. Ол кезде жас қуаты бойында Шөкен бəрiне төтеп берiптi.

	Ал келесi бала-шағасы мол үйге келiп түскенде, азан-қазанның ортасында шарадай басы шақшадай болған нағыз зобалаңды күндер туады. Өзi құрсақ көтермеген Шөкен алғашқыда бойы үйренбей осқырынғанмен бара-бара күйеуiнiң ықпалымен бұған да көндiгедi.

	– Өзiмнен тумаған баланың алдына ас қойып, ол табақты аяқпен теуiп қырсықтанса, «қарағым-ау, iше қойшы, қарның ашады ғой» деп, көз жасымды сығып, көңлiм босап, жалбарынушы едiм. Мiне, сол балалар қайда, менiң жасаған жақсылығымнан көкiректерiнде бiр мейiрбандылық сезiм оянса қайтер едi? Шеше орнына шеше болып едi-ау деп, əмсе демей-ақ қояйын, оқтын-оқтын неге бiр соқпайды? Адамға деген жақсылықтың ешбiрiнiң қайырымы жоқ. Тек əйтеуiр екi қолың алдыңа сыймағасын, елпелектеп, кiм көрiнгеннiң қамын жасап жүресiң.

	Соңғы күйеуi жөнiнде бұл жолы да ашып-айырып ештеме айтпады. Тек кейбiр тұспалдарынан өз ойымша жорамалдағаным бұған дейiн екi босаға көрiп үлгерген (тағы ол қандай босағалар дейсiң) Шөкеннiң бұрынғы жастық көркi жоқ, бара-бара бұл күйеуi мұны менсiнбей, басқаларға көзi түсе бередi. Ақыры тайып тұрады, шамасы.

	Бұл соңғы күйеуiн емес, одан бұрынғысының балаларын елестеткiм келдi. Олар қайда екен? Шөкеннiң өз басын, жалын жастығын ұмытып, елiм-телiмi шығып, оларға қамқорлық жасағанына еш күмəнсiз сендiм. Сенбей қайтейiн, көзiммен көрiп отырмын ғой. Ия, сол балалар қайда екен? Кiсiдегi қарызын ұмытып, алаңсыз ғұмыр кешетiндердi табиғат басқа қоспадан соғады-ау деймiн. Əйтпесе, тап осы Шөкен тəрiздес адамдар басын бақыт неше айналдырса да олардай ноқтасыз, басы кекжиiп кете алмас едi. Шөкеннiң де ол балалардан көп күтерi жоқ, тек анда-санда бiр соғып, жылы лебiз бiлдiрiп кетсе екен дейдi. Бiрақ аналар мұндай ишара, кiшiктiкке де жарамайды.

	Жағалауға соққан теңiз толқынындай Шөкеннiң өксiгi өстiп толқып, буырқанып қайта бередi. Тiрлiктi өзгертер қауқар жоқ, ол одан əрi жалғасады. Бүк түсiп бiржола жатып та қала алмайды, ол тiрлiгi құрғырдың қамын жасауы керек.

	Менiкi де сол бiр сарынды өмiр. Əлгi перiште қызбен көп ұзамай бетпе-бет ұшырасуға тура келдi. Қасында бiразға дейiн жанамалай жүрiп, таныспаққа тiл қатып едiм, қыз оң шырайын бере қоймады. Аты-жөнiн, қызмет ететiн мекемесiн де соншама ықылассыз, мен тақылдап қоймағасын ғана айтты бiлем. Өзiмдi де таныстырып көрiп едiм, ұқты ма, ұқпады ма, бiлмеймiн, əйтеуiр тым самарқау қабылдады. Бұл өзi мен алғаш байқағаннан да сұлу екен. Тап қасында тұрып бақыласаң, көзiң тұнады. Көкiрегiңдi өртеп кетердей өткiр жанарын былай қойғанда, өңiнiң кiршiксiз ақтығы қандай десеңшi. Жетi қат жердiң астынан алынған түсi бөлек асыл тастан соғылған ба дерсiң. Қара қасы да анада менi алыстан арбағандай-ақ бар екен. Неге екенiн бiлмеймiн, екiншi рет ұшырастырып, бетпе-бет келгенiмде алғашқыдан да ғажайып көрiнуi мен үшiн бiр түрлi өкiнiшке ұқсады. Апырау, ненiң өкiнiшi, айыра алмаймын. Əйтеуiр кеудемдегi бiр кесек ет қорғасынға айналып, өз салмағымен бəрiн төмен əкетiп бара жатты.

	Сол екi ортада Тауап та іс сапардан оралды. Мен амандық-саулықтың орнына жаңағы қыз жайын сұрадым. Тауап мұрнын шүйiре сөйледi.

	– Ой, əлгi Қабылбектiң қызы ғой. Онда қызығатын, қарағым, ештеме қалған жоқ.

	– Қалған жоғы қалай?

	– Ой, ол қыздың ана КазПИ-дi бiтiргенiне, мiне, үш жыл өттi. Осы үш жыл бойы ол дипломын ала алмай зарлап жүрдi. Неге дейсiң соның бəрiн? Ақылың болса айтшы. – Тауап маған тура өзiнен он жас кiшi iнiсiндей дiкектеп сөйледi. Бiрақ ашуланатын мен жоқ. Өстiп, там-тұмдап, ол қыздың жайын асықпай бiлмек үшiн неге де көнбек сыңайым бар.

	– Түк түсiнiп тұрғам жоқ. Неге диплом алмайды, мен қайдан бiлейiн?

	– Əй, адамдағы сұлулық дегенiң кейде оның басындағы сорға айналатынын бiлемiсiң. Сол КазПИ-дiң жастау оқытушысы, оқытушы болғанда жай оқытушысы емес, бiр мықтысы болса керек, осы Күлiмханға (перiште қыздың аты солай) сен не маған тұрмысқа шығасың, не əйтпесе саған диплом жоқ деп, шарт қойғанына талай жыл өттi. Мұның студент күнiнен-ақ бұған көзi түсiп жүрсе керек. Басқалары да жаңағы оқытушының сөзiнен шыға алмайды екен, бұл Күлiмханың мемлекеттік емтихан тапсыруға жылда барады, жылда құлап қайтады. Ал биыл диплом алып қайтты. Ал сонда не, жаңағы жырынды оқытушы мұны тегiн жiбердi ғой дейсiң бе? Бұл пəле қыз не басқа бiр мықтысының көңiлiн тапты, не жаңағы оқытушының өзiнiң көңiлiн тапты. Биыл сып еткiзiп диплом алып келе қойғаны, арғы қолыңды берi əкел, тегiн емес.

	Тауаптың сөздерiнде мұның бəрi əурешiлiк екенiне менiң көзiмдi жеткiзерлiк мəн жоқ едi. Тек перiште қыздың соңына түскен жансебiл жалғыз өзiм еместiгiмдi, ол тұрғысында лақап көптiгiн ескерткендей. Адамның бiр есiл-дертi ауса, одан маңдайына тас тиiп барып қана бетi қайтпаса, одан берiде ол ешбiр қайыруға көнбейтiнi хақ қой. Жұмыстан кейiн үнемi Күлiмхан өтедi-ау деген жермен жүретiндi шығардым. Тауапты да солай қарай тартқылаймын. Өмiрiме енген бiр өзгерiс те бар. Ең алғашқы келгенде бұл ауылдың көз аштырмайтын ақ топырағына, бас айналдырар аптап ыстығына, ұн тартқан диiрменшiдей жапырақтарын шаң басқан қараағаштарына, көгерiп, iркiлген шалшық суларына қарай алмайтын басым, қазiр осының бəрiнен аспанда ай мен күн шағылысқандай сұлулық iздеймiн. Бар алтынын бауырына басып, бетiне шеңгелi мен табанға батар тастарын ғана шығарып қоятын бiр көрiмге ғана реңсiздеу қазыналы жердi еске түсiргендей.

	Аптап жаз өтiп, күз жақындады. Кешке қарай күн суытатын едi. Тауап екеумiз бiрде тұмсығымызды плащтың жағасына тығып, клуб маңын кезiп жүрмiз. Клубта бiр қызық кино басталайын деп жатқан. Халық əдеттегiдей аз емес, ығы-жығы. Кенет əлгi Күлiмхан жалғыз өзi тап қасымыздан өтiп барады. Мен селк еттiм бiлем.

	– Əй, ананың артынан бар. Мұрнынан су кеткен тоқтыға ұқсап сорлы боп кеттiң ғой. Бiр ұрынып көршi, арты неге соқса да. Мен қала тұрайын, – дедi Тауап.

	Тауап өйдемесе де мен қыздың соңынан жүгiрмей тұра алмас едiм. Кеш қараңғылығында тез-ақ қуып жеттiм. Ентiкпей, сабырлылықпен қатарласа бердiм. Маған жалт бұрылып, екi көзiн тiке қадады. Жанарындағы жалын қуат осындай шақта да жарқ еттi. Менi əлдекiм деп қалғанға да ұқсады.

	– Күлiмхан, аман ба?

	– Аман, – деп даусын еркiндей шығарды.

	– Жалғыз өзiң қайда шықтың?

	– Қыдыруға.

	– Қыдыруға?

	– Иə.

	Осыдан бұрын бiр-екi рет көшеде ұшырасып қалғанда үнемi асығыс екенiн айтып, жөндеп сөйлеспеп едi. Тап қазiргiсi маған да мықтап бiр пейiл бергiсi келгенге ұқсап, əлдебiр үмiт шырағы жылт еткендей едi.

	– Жалғыздық бiр құдайға жарасқан, адамға жараспаған, дейдi ғой атамыз. Екеулеп қыдыралық та одан да.

	Күлiмхан үндемедi. Сол бағытымен жүре бердi. Клуб маңындағы жұрт ортасынан сəл ұзаңқырай қайта қайтты. Мен қалбалақтап, оның еркiне бағынып қалыспай келемiн. Ананы-мынаны бiр айтып, қайткенде де қызды мырс еткiзiп күлдiрсем деймiн. Байқаймын, Күлiмханның жүрiсi тез. Ығы-жығы жұртты жарып өтiп, екiншi жағына шығып кеттi. Мүмкiн менiң сөзiмдi осылай бiраз тыңдап, қыдырыстамақ шығар.

	– Киноға кiресiз бе? – дедiм бiраз сөз аралатып барып.

	– Жоқ.

	«Кинода не бар, көрмей жүргенiмiз сол ма едi, басымыз бос, тiрлiгiмiз тұрлаусыз бiз үшiн бəрiнен де оңаша сырласқанға не жетсiн! Экраннан баз бiреулердiң күйiнiш-сүйiнiшiн қызықтағанша, солардың түскен талқысына өзiмiздi де салып сынаймыз ба?» Мынау, қайтсе де зерделi қыз. Мүмкiн соның бəрiн ойлап, талайдан берi аңдыған-баққаның мен едiм ғой, кəне, ақтарылшы, нең бар, нең жоғыңды бiр шамалайын, сен де бiр ұлы кеуде, ер азаматсың ғой, арманда кетерсiң, мұрнымды көтерiп, шалқая берсем, кесiр шалар деп, бiр толғағанда тапқан шешiмi шығар деймiн. Қайта оралып, жұртты тағы да қақ жарып өттiк. Мен жатқан үйдiң иесi Шөкен қатты қорқатын, қорыққанда өсегiнен қатты қорқатын айнала қазақы жұрт қой. Бiрақ ол тап мына Күлiмханның бақайынан да келер емес.

	Қыздың өзiме деген мына iлтипатына жауап ретiнде сөздiң ең бiр сөлдiсiн таппаққа iш қазынамды ақтара бастап едiм, Күлiмхан кенет кiлт тоқтап, бүкiл денесiмен маған бұрылды. Көзiнiң астымен менi əлi де мұқият барлай қарап, құлаққа соншама жағымды үнмен сап еткiзгенi:

	– Мен сiзге айттым ғой жаңа қыдыруға шықтым деп!

	Бұл сөздiң астарында не барын ойға салып та үлгермедiм, оң жағымнан əлдене көзiмдi тартты. Жалт бұрылсам өзiм қатарлас бiр жiгiт бiзге соншама тақау келiп, менi бақылай қалыпты. Өзi биязы өңдi, күлiмсiреген жiгiт. Мұның мəнiсiн сұраған кейiппен Күлiмханға қарасам, ол əлi де менi көзiнiң астымен барлаған күйi «мəселенi ендi ұқтың ба?» дегендей тұр екен.

	Тiлiмнiң мықтап байланған жерi осы. Басқасында не қауқар бар болсын. Жаңағы күлiмсiреген жiгiт пен Күлiмхан менен бөлiнiп ары жүре бердi. Шегенделген орнымда мен қаттым. Өстiп мəңгi бақи тұра берсем де ешкiмге керегiм жоқтай. Жоқ, керегiм бар екен. Тап құлағымның түбiнен Тауаптың даусы күңгiр еттi. Жаңағы күлiмсiреген жiгiттей мұның да мысық жүрiспен жақындап келiп қалғанын аңғармаппын.

	– Иə, ендi не шығардың, айта бер маған бəрiн сап-сабымен.

	Дос көңiлiн сыйламаған оспадарсыз жүзiне қадалып, осымен нешiншi мəрте екенiн бiлмеймiн, Тауапты тағы да жек көрдiм. Ұрсыса кетуге намыс жiбермедi. Аққуыңнан айрылған қаралы халiң үшiн менен кек алмақ па едiң деп, iштегi жараны одан əрi түртпектеуден шiмiркенетiн Тауап емес.

	Қараңғылық түскен шақ қой, жүзiм қаншама алабұртқанмен бұл байқамаған шығар деп орнықты сөйлеуге тырыстым.

	– Жаңағы кiм? Кiмi бұл Күлiмханның?

	– Кiмi? – деп Тауап мырс еттi. – Кiмi болушы едi? Жiгiтi!

	– Сонда мұның қайдан кеп қалған жiгiтi? Айта салсаң, жағың айырылып кетпейтiн шығар.

	– Мен айтқаннан немене, майы шыға ма? Айтарымды саған баяғыда-ақ айтып ем ғой, əй, жiгiт, аспандағы күнге қол созба, текке күйiп кетесiң деп.

	– Сенiң қай сөзiңе сенуге болады. Сен бұл Күлiмханды Алматыдағы бiр оқытушымен шатастырып, былай апарып, бiр қойдың. Ендi ол аспандағы жұлдыз, күн, қол созба дейсiң.

	– Еркiн, сен сөздiң астарын танымайсың. Тiптi анау жетi қат жер қойнауында жатқан қара тас бар ғой. Иə, ешкiмге қажетi жоқ қара тас. Егер соны қазып алуға құрал-күшiң жоқ болса, ол да сенен ана аспандағы күндей алыс емес пе? Күн деген сөз оның алыстығын бiлдiредi, қасиетiн емес.

	Оны-мұны шатып-бұтып жауап тапқан Тауаптың қасында кетiп барамын. Жұрт жапа-тармағай клубқа кiрiп жатыр. Осы маңда айналшықтап бiраз жүргесiн түнгi көше Тауап екеумiз үшiн тыныс кеңейткендей босап қалды.

	– Əй, сонда да сен бiр ауыз сөзбен хабардар етсеңшi былай.

	Жаңағы жiгiт кiм? Сен сырттай болса да танисың ба?

	– Соның құдалығына қосақ боп барсаң, айтайын. Ол осындағы Қарсақ дегеннiң екiншi баласы. Құрылысшы-инженер. Аты

	– Жанат. Үйленбеген. Күлiмханмен бала жасынан таныс. Өзiмiз қатарлы. Арақты шамалап қана iшедi. Үнемi күлiмсiреп жүредi.

	– Үнемi күлiмсiреп жүредi дейсiң бе? Жаңа бiзге де солай... Жалт қарасам, тап қасымда сығалай қарап, күлiмсiреп тұр. Сығалағаны бiр басқа былай, иман жүздi жiгiт пе деп те қалдым.

	– Е, ендi сен сөйтiп өз бақталасыңнан жақсылық iзде.

	Мен сəл бөгелдiм. Не айтарымды сараптағаным едi.

	– Жоқ, менiң ойым басқада. Осы жақтың адамы ғой деп, ананы, мынаны сұрап, саған құдайдай сенiп жүрген басыма менi ылғи мұрнын тескен тайлақтай басқа жаққа бұрып салатының ендi жеттi. Осы мен алғаш келгенде емес пе едi, сен «ойбай, көшеде қыз көрсең, бiрден жабыспа, бұл жақтың жiгiттерi намыс қорғауғакелгенде, өлер жерiн аңдамайды» деп байбалам салғаның. Құдайға шүкiр, ондайы байқалмайды ғой. Қайта қылығы қыздай бiразының...

	– Жаңа өзiңнен қызды жұдырықсыз алып кеткенiн айтып тұрсың ба?

	– Ал соны-ақ айтайын. Тауап мырс еттi.

	– Ол күлiмдеп келiп күңiрентiп кететiннiң нағыз өзi. Мысалы қазiр өзiң қалай боп тұрсың?

	– Қалай боп тұрмын. Ешқандай да боп тұрғам жоқ. Тауап ендi бүкiл денесiмен селкiлдей күлдi.

	– Немене, талқанға тойған баладай күлесiң? – дедiм. Оның мiнезi тағы да қытығыма тие бастап едi. Сыр алдырмау керектiгiн де естен шығара жаздадым. – Өзiң тiптi кереметсiң. Саған бой жеткiзу де, ой жеткiзу де қиын.

	– Əй, Еркiн! Мұнда ой жеткiзетiн ештеме жоқ. Жаңағы Жанат сенен ол қызды жұдырықсыз-ақ əкететiнiне сенедi. Сосын қолын ауыртып неғылсын. Əйтпесе, оның жұдырығы деген мəңгi есiңде қалатын нəрсе.

	Бұлардың арасында бұрын қандай оқиғалардың өткенiн бiлмейтiндiгiмнен ғой. Əйтпесе, осы арада Тауаптың өзi сыр алдырып тұр едi. Оны кейiн ұқтым.

	– Сiрə, жоныңды тосып көргенсiң ғой.

	Тауап үндемедi. Ендi қасында келе жатсам да бұдан ойыммен аулақтаңқырап, жаңағы Күлiмхан мен Жанатты елестеттiм. Тауапқа тиiсе айтқан сөздерiмдi бiр түрлi мəнсiз көрдiм. Бəрi де iштегi ызаның айдап шыққаны сияқты. Иə, бойдақтардың сөзiн де, тiрлiгiн де қойсаңшы.

	...Өмiр өтiп жатты. Күз өтiп, қыс келдi. Оқуды биыл ғана бiтiрiп, үстiме жаңа лыпа iлiп үлгермеген мен студенттiк жұқа пальтомен жапырақтай қалтырадым. Əрi мұндай қысты көрмеген басым бұл суықты бүгiн-ертең басылар деп жүре бергенге ұқсаймын.

	Екi жастың сөз байласулары тез пiспедi ме, əйтеуiр əлгi иманжүздi жiгiт Жанат пен Күлiмханның тойы осы қақаған қыс күндерiнде өттi. Менi ешкiм елеген жоқ. Тойға Тауап шақырылды. Бекер обалы кəнi, бiрге жүр деп, Тауап қыстауын қыстады-ақ, мен өзiм тiстенiп бармадым. Жат бiреудiң бақытына көзiмдi сатардай көрiнiп, iштегi бiр намыс тапжылтпады.

	Сол той болған кеште мен қозғалмай жаттым. Суық тигенге ұқсап, денем тоңазыды ма, əлдене күңгiр-күңгiр еткендей жайсыз бiр күйге ұшырадым. Күлiмханның бет-жүзi қайта-қайта көз алдымда жалтылдағанмен дəп одан келер-кетер ештеме жоқтай, себебi, мұндай атты күнге өзiмдi бұдан көп бұрын даярлағамын. Күлiмханды əлгi Жанат менен алып кеткеннен кейiн де онымен екi-үш рет жолығысқамын. Бұл жолдары əккi қыз барынша ақжарқын сөйлескенмен, текке əурешiлiктi неғыласыз дегендi дəлдеп-ақ айтқан. Көңiл шiркiн сонда да ұли бергенмен, оны күшпен басып, қайта оянуына ырық бермеп-ақ едiм...

	Тойға Тауаптың өзi барды. Бiрақ бұл таяқ жеп қайтыпты. Екi-үш күн жұмысқа да шықпай, бет-аузының жарасы жазылуын күттi. Дiнi қатты ма, хал бiлмекке барғанымда пальтосымен бет-аузын бүркеп, бас көтерместен жатып алды. Менiң бiр сұрағыма да жауап берген жоқ. Жұмысқа шыққасын да екi-үш жұма менен қашқалақтап жүрдi. Не жағдаймен таяқ жегенiн сұрай ма деп, содан қашқалақтаған, шамасы. Сұрамай-ақ қойдым. Əркiмнiң түкпiрiнде де жасырулы бiр сандықша жатады ғой. Оны күнде бiрге жүрген досқа да аша бермейсiң. Бұлдағаның сол сандықшаң болса, қозғамай-ақ қой. Кейiн қайта жолығысқанда жүнi жығылған ештемесi жоқ, сол баяғысынша əлi де iрi сөйлейдi.

	Əйтеуiр күндер жылжып өтiп жатты. Тауаппен күнде бiрге жүрсем де екеумiздiң екi басқа адам екенiмiз əр нəрседен шалына беретiн. Бiр ғажабы Тауап əлгi сотқар Қанатпен достасып алды.

	Өзiм Шөкен сияқты зəрезап болғасын ба, Қанаттың ойыны түгiл қыңқ еткен бiр даусын да көтере алмайтын шаққа жеткем. Ал Тауап Қанатты сөзге өзi шақырып, мылжаңдасқанда тай-құлындай тебiсiп, бiр төсекте жатып өскен егiзектерден аумайды. Əр кезде бiр кəдеге жарап қалар деген əзiрге басқаға мəнi мəлiмсiз əрекеттерi жиi шаң беретiн. Мынаусы да соның бiрi екенi кейiн ашылды.

	Бiрде мен жоқта Тауап Қанатты ертiп, киноға да барыпты. Осы үйдегi нағыз қожа кiм екенiн аңдаған ол дəл сол Қанатпен көп шүйiркелескен күнi бiздiкiнде қонып та қалды. Мен Тауап екеумiзге төсек қатар салынғанмен, бөлмеде жалғыз өзiм жатқандай-ақ қаперсiз ұйықтап тұрғам. Ертеңiнде ұйқысы қанбай ауыр тұрғандай қабағында кiрбеңi мол Шөкен оңашада маған:

	– Ойбай-ау, мынау Тауапта ұят жоқ екен ғой, – дедi.

	– Неге?

	– Қонақ болғасын тыныш жатпай ма? – Басқаға тiлi келмей өңi күлгiн тарта əрi бұрылды. Менiң iшiме сұмдық салқыны ендi жеттi. Оңашада Тауапты иықтан пергiлеп, қатты ұрыстым. Ол менiң жұдырығымнан бас сауғалай сылқ-сылқ күле бердi.

	– Адам аласы iшiнде дейдi. Сенiң алалығыңа осымен нешiншi мəрте көзiм жетiп жүр. Мен саған турасын айтайын, көңiлiм сенен қатты қалды.

	Тауаптың да тiл-жағы қарысып қалған жоқ, ол кəдiмгi арсыз сөздерiмен өзiн ақтап жатыр. Мен онысын тыңдағам жоқ, қасынан тайып тұрдым. Бiразға дейiн бұл досыма жоламадым.

	Жаңа жылдың тап қарсаңы едi. Далада қақаған аяз. Жұқа пальтода қауқар жоқ. Жұмыстан шыға аяғымды тез-тез басып, үйге жетемiн де, қайтып ешқайда шықпай жата берем...

	Шөкен де жұмыстан оралған. Қараңғылау ортаңғы бөлмеде шүйкедей ғана шашын оңдап, кешкi тамақтың қамына кiрiспекшi. Мен төргi бөлмеде жатқам. Шөкен мен жаққа басын сұға:

	– Əлгi Қанат көзiңе түспедi ме? – дедi.

	– Жоқ.

	– Осы суықта байғұс бала қайда қаңғып жүр?

	Қазiр қыста ортаңғы бөлмеден от жағылады. Ал жазда шай

	iшетiн ауызғы бөлмеге тек аяқ киiм тасталады.

	Шөкеннiң пешке сексеуiл тығып, от тұтатқанын сезiп жатырмын. Суықтан келген мен үйдiң тезiрек жылынуын қалаймын. Балтамен бұталған сексеуiлдiң тек жiңiшкелерiн Шөкеннiң одан əрi тырс-тырс сындыруынан оның Қанатты ойлап, тағы да мазасызданып отырғанын ұқтым.

	Сырттан күңгiр-күңгiр дауыс естiлдi. Қаңқылдап күлген күлiсiнен Қанатты айырдым. Қасындағысы кiм? Шөкен де елбелектей қалды бiлем. Ортаңғы бөлменiң арғы есiгiн өзi ашты. Ауызғы үйде тарс-түрс аяқ-киiм шешiлiп жатқанына қарағанда, Қанаттың ертiп келгенi өзi тұрғылас балалардың бiрi.

	– Қайдан келе жатырсыңдар? – деп Шөкен сыпайы сұрады. Қанат пен оның досына бүйтiп қиыла қалу Шөкеннiң үйреншiктi мiнезi емес. Қанаттың қасындағысы күңгiрлеп жауап бердi. Əлдебiр ала құс тырнағымен көкiрегiме сап етiп жабысакеткендей. Мынау – Тауап. Екеумiз көптен берi жолығысқанымыз жоқ. Ендi неғып кеп тұр? Қанат екеуi дабырлай берi кiрiп, сырттағы əңгiменi үзiлiссiз одан əрi жалғастыра бердi.

	Менi сұраған да жоқ. Қанат та, Тауап та. Екеуi жайғасып, Тауап бiраз сөйлегесiн Қанат оның сөзiн бөлдi:

	– Жоқ, жоқ, Тауап, сен ана, сен ана, жаңа айттың ғой. Кəукеновпен жаңағы үйден шықтық деп. Сосын ары қарай не iстедiңдер? Айтшы.

	– Сосын шықтық. Жаңа айттым ғой саған. Кəукеновтың жекеменшiк машинасы бар деп. Соған мiнiп алдық. Сосын əлгi екi қызды қасымызға отырғызып алдық та, əйде шуу деп тартып отырдық. Сосын анау Алматының аржағында Ұзынағаш деген село бар. Сонда менiмен оқыған бiр жiгiт бар едi. Ол екiншi курстан кейiн институттың сырттайғы бөлiмiне ауысып, ерте үйленiп алған, əрi өзi қызмет жасайды. Əйда солардың үйiнде таң атқанша би билеппiз ғой.

	Шөкен:

	– Əкем-ау, сонда əлгi сендерге ерiп барған екi қыздың əке-шешесi, ештеңесi жоқ па, олар iздемей ме? – деп сұрады. Тауап əңгiмесiне мұның да құлағының құрышы қанып отырса керек.

	– Əке-шеше қайда, ауылдарында ғой. Бұлар – Алматыда оқитын қыздар. Қара бастары жүргендер. Оларды кiм iздесiн?

	– А... а? Сұмдық-ай! – Шөкеннiң қаңқ етiп күлгенi маған ұнамады. Өзi тiптi Тауаптың сөзiне елтiп, мəз-мейрам бола бастаған секiлдi. Əнеукүнi ғана оның тəртiпсiздiгiне шағынып, өңiнiң күлгiн тартқаны есiнде жоқ. Осыдан-ақ əйелдiң намыс ойлатпас бiр əлсiздiгi қылаң бердi. Қанаттың бар есiл-дертi Кəукенов. Республикаға есiмi белгiлi футболшы мұның табынар құдыретi. Тауаптың тек сол жөнiнде сөйлегенiн қалайды.

	– Сен айтшы, сонда Кəукенов қыздарға не айтады?

	– Не айтсын, кəдiмгiдей сөздер айтады.

	– Қыздар былай оның сөзiнен қорықпай ма?

	– Əй, Қанат-ай, баласың-ау! Қаланың алаяқ қыздары Кəукеновтың сөзiнен де, есiмiнен де қорықпайды. Ең ақыры, Кəукенов футболшы ғой, бұларды аяқпен тебем десе де, ол қыздар мыңқ етпес едi. Қайта Кəукеновтың өзiнiң аяғын бұрап алсын ол қыздар.

	– Жо-о-о-қ! Кəукеновтың аяғын бұрау қайда? Кəукенов қақпаға доп соққандай кеп, кеп, кеп... бiр қайқатса, ол қыздарың анау жердiң түбiне ұшып барып, күл-паршасы шығар. Кəукеновтың доп тебiсiн бiлесiң ғой.

	Тауап Кəукеновпен бiрге жүргенiн маған да жыр қып айтқан. Ендi онысын Қанаттың əлсiздiгiне орай кəдеге асырып жатыр. Түпкi бөлмедегi менi, өзiм барып жабыспасам ешқайсысы керек қылатын еместей. Бiраз абыр-дабырдан соң Тауаптың өзi келдi. Менiң сөйлескiм жоқ едi, сөйтсем Тауаптың қолындағы көзiрi күштi екен. Ол ауруханада дəрiгер, мейірбике болып iстейтiн үш қызбен жаңа жылды бiрге қарсы алмаққа келiсiп қайтыпты. Осында келгенiме жарты жыл өттi, бiр жиын-тойда, не бiр стол басында, көңiлдi əңгiме үстiнде отырмаппын. Осы жағдайымда Тауаптың хабары менi елең еткiзбей қоймас едi. Сыр алдырмауға қанша күш салсам да тоңым жiби бастады.

	Тауаптың тек бiр ескерткенi – олар үшеу, қыздар бiздiң де үшеу боп келгенiмiздi қалапты.

	– Екеумiз сопиып барсақ ұятқа қалармыз, тағы кiмдi ертемiз, соны ойлайықшы, – дедi.

	Мұны көп ойлағанымыз жоқ, осында аудан орталығында iстейтiн бiз қатарлы тағы бiр бойдақ жiгiт бар едi, сонымен сөйлесiп едiк, ол пəлендей елпектемегенмен баруға келiсiмiн бердi. Дүмбiлездеу, сонда да сөзiне сендiк.

	Бұл неме тап ақырғы сəтте санымызды соқтырды. Қыздардың үйiне бармаққа ендi жиналып жатқанымызда жаңағы жiгiт кеп, бара алмайтынын айтып тұр. Тығыз бiр шаруасы бар, Тауап екеумiз не болғанымызды бiлмей, жiгiтке қанша жалбарынсақ та иiкпедi. Ақыры қойшы, екi кештiң ортасында тағы бiр жiгiттi қайдан таба қоялық, екеумiз ғана кеттiк.

	Қыздар бiрден бiздi сынық қарсы алды. Үшiншi адамды ұйымдастыра алмағанымызды көзбен де, сөзбен де мiн ғып таға бердi. Бұлардың бiреуi ғана Тауаппен таныс, қалған екеуi осында жұмыс iстеуге сырттан келгендер. Сол сырттан келгеннiң бiреуi – дəрiгер боп iстейтiнi стол басына отыра бергенде-ақ əлi бiзбен шүйiркелесiп үлгерместен мағыналы сөз тастады:

	– Институтта оқып жүргенде менiң екi құрбым болды. Үшеумiз стипендиямыз таусылса, асханаға барып, үшеудiң орнына екi порция котлет жеушi едiк.

	Сөз астарын менен бұрын Тауап аңғарды:

	– Студенттiк асханада үшеуге екi котлет аздау, əрине. Ал мейманханаға барсаңыздар, оның екi котлетiне үшеулеп те тоясыңдар ғой.

	Қыздар сылқ-сылқ етiстi. Арақ-шарапты Тауап екеумiз мол етiп алып барғамыз. Тамақты бұлар да келiстiрiп жасап қойыпты. Тек столдың орта бөлiгiнде сыра түстес, бiрақ одан сұйықтау iшiмдiк құйылған графин тұрды. Мен оны жемiс сөгi, не шарап шығар деп ойлағам.

	Барымызбен базар боп жайғасқасын, қыздар да ең əуелi сол графиндегiден құйды. Мен араластырмауды ойлап:

	– Шарап iшпеушi едiм, – дегенiм.

	Тауаптың таныс қызы, осы үйдiң иесi Гүлбаршын:

	– Бұл шарап емес, коньягыңыздың өзi, – дедi.

	– Шарап iшпеймiн деп шыр етуiңiзге қарағанда, жаныңыз тəттi-ау деймiн.

	Кеудесi кекшиген ұзын бойлылау, өңiнде де асып бара жатқан сұлулығы жоқ, тек мiнез қатқылдығын алдына салып, бəрiн сонысымен алмақ ойы бардай жаңа алғаш сөйлеген, сырттан келген дəрiгер қыз – Шынар осы сөзiмдi менi бiр түйреп қалу үшiн пайдаланды. Тауаптың өзiме қадалған көзiнен мен де жiгерлендiм бiлем:

	– Қанжығаға байлап, қосақтап жүрген тағы бiр жан болмағасын, əрине, тəттi,– дедiм.

	Үй иесi Гүлбаршын қаз төстi, денесi толық, қызыл шырайлы қыз. Əке-шешесiнiң бiр жаққа кеткенiн пайдаланып, осы кештi ұйымдастырудың түп қазығы өзi болған. Бiршама байсалды, тек

	Тауапқа қарасында бiр кекесiн бар. Үшiншi мейірбике – аласа бойлы, тығыршықтай қыз, дəрiгер құрбыларының қасында өзiн кiшiк санағысы келе ме, көбiне жүзiн төмен салып отыр. Өзi өңсiз де емес, жанарындағы аласыз тазалық оқтын-оқтын жарқ етедi.

	Мен осы қызға пейiл бергiм келiп едi.

	Жаңағы графиндегi аздап сыра қосылған спирт екен. Ауруханада iстейтiндер мұндай көлденең табыссыз жүрмейдi. Бiр ғажабы рюмкалары құнажын асығындай iрi-iрi болғанмен, оған құйылғанды түбiне дейiн iшкiзбей қыздар қайта столға қойғызбайды.

	– Iшiп қойыңыз немене, жаманнан жарты қасық ас қалады дегендей.

	– Iшiп қойыңыз, тауысып, тауысып...

	Ол кезде iшiмдiк жөнiндегi тəжiрибем жоқтың қасы едi. Олардың сөзiне қарсы дау айтайын десем, қыздардың өз сiлтестерiнiң де түрi жаман. Құнажын асығындай рюмканы ауызға апарып бiр-ақ төңкередi. Жəне шiмiркенбейдi де. Олардан қалыссаң, ер азаматтығың қайда? Əрi мұны айтатын орақ ауыздар да сақадай сай тұр.

	Гүлбаршын үн-түнсiздiгiмiздi бұзып бiр сөз айтты.

	– Тауап, сен əнеукүнi Жанат пен Күлiмханның тойында соншама басыңа қара жамылғаның не?

	Осы сұрақтан қалған екi қыздың көздерi де жарқ етiстi. Тiптi кiшiк отырған мейірбике қыз – Раушан да аққұба жүзiн төбеден шақырайған шам жарығының астында соншама əдемi құбылтып қойды.

	Тауап жеген тамағына шашалып, бiрден жауап бере алған жоқ.

	Ақыры аузы босағасын қыздардың өзiне қарсы сұрақ қойды.

	– Олардың тойында кiм басына қара жамылыпты?

	– Мына отырған сен.

	Гүлбаршын ендi қызарыңқы көзiн оған тура қадады. Тауап та оған бұрылып, бар назарын салды. Екеуi осылайша тоқайласқанда, жанарын алдымен тайдырып əкеткен Тауап. Шанышқыны алып, қартоп, ет аралас салатқа молырақ батырды. Аузы тағы да босамай отыр. Бiрақ үш қыздың тура жауап алу үшiн шыдамы бəрiне жететiндей. Тауап ұзақ шайнады. Шанышқыға тағы да не iлiнедi дегендей столға көзiн жүгiрттi. Пiсiрiлген жылқының етi де бар едi. Оны ауызға бiр салсаң, жұмсартып, кеңiрдегiңнен əрi жылыстатқанша едəуiр уақыт етедi. Тауап соған оқталды да, онымен де шалғай кетiп, жасырына алмасын сезiп, ақыры аузын босатты.

	– Басқа қара жамылды дегендi сендер қалай түсiнесiңдер?

	Мен қалай жамылдым?

	– Е, осы той одан əрi жалғасып, Күлiмхан алды-артына қарамай Жанаттың соңынан кете берер болса, мен өлемiн дегендi айттың.

	– Соқ, соқ, Гүлбаршын! Ауыз өзiңдiкi!

	– Жалғыз мен емес, мына қыздар да естiдi ғой.

	Тауап қыздарға қарап едi, олар да «естiгемiз-естiгемiз» дегендей ақ көбелек гүлдерi күнмен ойнаған алмаағаштың қос бұтағындай жымыңдасты. Ал кеудесi кекшиген Шынар тап осы тұста ерекше ұстамдылықпен шалқая түстi. Тауаптың аузындағы сөзiн қаққысы келмей үндеген жоқ. Өзiм пейiл бергiм келген кiшiк қыз – Раушан да жiңiшке қабағын жоғары көтерiңкiрей жұмықтау көздерiнен Тауапқа қарай аяусыз от атқылады.

	Тауап үрiккен аттай осқырынып, маңына жуыта қоймап едi, Гүлбаршынның тағы бiр ноқтасы дайын екен.

	– Өзiң Жанаттың ағасы мен iнiсiнен не үшiн таяқ жедiң, есiңде ме?

	– Қалай таяқ жедiм? Олардың көкесiн мен де көрiстiрдiм емес пе?

	– Жарайды, сен таяқ жеген жоқсың, сонда да осы төбелес не үшiн басталды?

	– Маған Жанаттың ағасы келiп, бiрдеме деп ақыл айтып тыржыңдайды, мен көтере алмадым.

	– Жақсы-ақ, солай-ақ дейiк.– Гүлбаршын ендi əңгiменi тосын жайға қарай бұра тартуды ойластырып, алдымен екi құрбысын, сосын менi барлап алды. – Ал, ал, осы бiр қаншырдай қатқан қатыбас қыз үшiн бiреудiң бiр үйiр тұқымынан түгел таяқ жеп шықтым-ау деп зарлағаның не? Сонын мəнiн айтшы, жарқыным. Төрт көзiмiз түгелде бiз де естiп қалайық.

	Ендi Тауаптың көзi мықтап аларды. Осылай айтқан-айтпағаны өзiне де беймəлiм бе, жоқ, кенедей жабысқан қыздың мойын бұрғызбас дəлелдерi мұның бəрi жұрт куə болған бүкпесiз шындық екенiн жерiне жеткiзе түйсiндiрiп отыр ма, əйтеуiр басына мықтап бұғалық түстi.

	– Сөйтiп зарлағаның бəрiмiздiң де намысымызға тидi. Жанаттың бiр кездегi жұдырығы мұның жотасын əлi күнге шымырлатып тұр екен ғой деп ойладық. Əйтпесе бұғанасы қатқан ер-азамат мұншалықты сыр алдырғыш келмеушi едi.

	Байқаймыз, мына Гүлбаршын Тауапты мықтап-ақ иықтап барады. Əсiресе, дəтке қуат жалғыз досы – менен де бүркеп келген өмiрiнiң бiр ұятты кезеңiн бүйтiп, ұзын-сонар шұбақтата жөнелуi Тауаптың қол-аяғын ғана емес, мынау төрт қабырғаны қоса сiрестiрiп тапжылтпайтындай. Бара-бара Тауаптың қап-қара жүзiнен қою күрең қызыл бiлiндi. Ендiгi отырысым досты табалағандық екенiн сезiп, арашаға келдiм:

	– Сендер не, Тауапты сот талқысына салып, соншама жан аларман боп барасыңдар. Той-томалақ болғасын ондай дуға жiгiттiң жiгiтi түседi. Бопсаға шыдамайтындар ғана тəртiптiмiз деп, қыз боп қылымсып, тұмсығын жағасының iшiне тығып отырады.

	Гүлбаршынның қан түстес бетi жаңағы iшкен арақтан ба, жоқ, Тауаптың iшкi сырына қызыға түскен ықыласынан ба, тiптi бөртiп кетiптi. Тауаптан көзiн аударып, өзiмдi жанарының шалғайына iлгенде «сенi де түлен түрттi ме» деген кекесiнi сығырайды. Бұл назары мен үшiн де тегiн кеткен жоқ.

	– Осы жазда, сiздiң мұнда алғаш келген кезiңiз-ау деймiн, клубқа жиналған жұртты ары-берi кескiлеп, Күлiмханның қасында сiз өз қалауыңыз бойынша жүрдiңiз бе, жоқ Тауаптың тiлегiн орындадыңыз ба? Басы қатты қызды қайырып бер деп, осы Тауап жұмсаған жоқ па? Соны айтыңызшы.

	Менiң столдағы астан зауқым қайтып қалды. Шанышқымды столға қойдым да төмен қарап ойландым... Ендi ауыз ашарға да сақтық керек. Мына қыздар жан баласына бiлдiрмедiм деген небiр құпияңды құстың көзiндей көздерiмен бағдарлап, қартаға түсiрiп жүрiптi. Ендi қип етсең, мiне, мынау деп өзiң ойламаған тағы бiрдемеңдi алдыңа жайып салар. Үндемей құтылар жер жəне бұл емес. Құдық түбiнен су тартқандай, тамағымнан əрең сөз шығардым:

	– Жаз бойы, күз бойы тек Тауап екеумiздi бақылағасыздар ма? Бiздiң көзiмiзге əйтеуiр қыз-қырқын түспеушi едi. Сосын ба, бұл Бақанастың қыз-қырқынын жылан жалап кеткен бе, жоқ о баста ол жағына кенде ме едi деп ойлаушы ем. Сөйтсем бiздiң кiрген-шыққан iзiмiзге дейiн аңдып жүргендерi болыпты ғой. Сонда сендер, немене, бiздi ағаштың басына шығып алып, бақылағасыздар ма? Жүрген жүрiс, тұрған тұрысымыздың бəрiн бiлiп, жiпке тiзiп отырсыздар.

	Ұзын бойлы Шынар кеудесi кекшиген қалпында еш қиналыссыз бiрден жауап қайырды.

	– Адамның көзiн қатты жарық шалса, басқа жаққа бұрылғанда ондағы дүниенiң бəрi қарауытып кететiнiн бiлмеушi ме едiңiз?

	– Жарық шалғаны несi?

	Менiң сөзiме үш қыздың үшеуi де мырс еттi. Өзiм пейiл бергiм келген мейірбике қыз – Раушан да мына екеуiнiң қасында қаншама иман жүздi, кiшiк көрiнгенiмен тап осы жөнiнде өз құрбыларымен берiк одақтастықта екен. Ана екеуi құныққан сырға бұ да қансам деп iштен жанып тұр. Кейiн ойлаймын, бұл қыздар бүйтiп бiздi тергемесе қайтер едi? Иə, бұл кейiнгi ой. Қазiр Шынар тағы не пəленi суыртпақтатар екен деп, соның бетiне қарадым... Ол үндей қоймағасын Гүлбаршынға бұрылдым. Гүлбаршын ана екеуiндей емес, қаз төстi, толық денесi ойнап тұр. Жемге байланған семiз байталдай тықыршуы керемет. Мұның да жанары «шынында түсiнбейсiң бе» дегендi айтып, от төгедi.

	Тауапқа қарап едiм, ол столдағының бəрiн шетiнен қарпытып асап жатыр. Шынысын да кезексiз бiр төңкерiп тастады. Маған қол ұшын берер емес.

	Менi көңiлсiздiк баурады. Жан-жағымнан салқын жел соға бастады, бiлем. Бiр қарағанға көңiлдi Гүлбаршын аяқ астынан бұзылып, дастарханын жинап алып, ал ендi кетiңдер дейтiн сияқты. Тауаптың қомағайлығы соны сезгендiктен, шамасы.

	Шынардың меңзегенi Күлiмхан екен. Содан бастарың айналып, көздерiң қарауытып, басқаны байқауға мұршаларың болмады ғой деген сөздiң мəнiн ащы iшiмдiктiң əсерiнен бе мен бiрден ажыратпаппын. Бiз Тауап екеумiз болып, Жанаттың бағын қызғансақ, майдандассақ, бұлар Күлiмханның бағына көз қызартып келген екен. Күлiмханның басы боста қылт еткен бiреуi жоқ едi, ендi анталай қалыпты. Ай мен күн батқанда жыпырлап шығатын жұлдыздардай-ақ.

	Гүлбаршын музыка қойды. Үш қызды кезекпен шақырып, ықылассыз болса да билей бастадық. Ол кезде студенттiк өмiрдiң табы, менiң жұқа пальтомнан ғана емес аяқ киiмiмнен де көрiнетiн. Жылы бəтеңкенi ескермей Алматының қысына үйренген мен сол кездегi жастардың таңсығына айналған жұп-жұқа, тұмсығы үшкiр қара туфлиiммен жүре берiппiн. Оның қызығын қазiр би үстiнде ғана көрдiм, бiлем.

	– Күлiмхан жақсы билеушi едi, – дедi кеудесi кекшиген Шынар. Үшеуiнiң iшiнде осыған ерекше көңiлiм суыта бастады. Бұл өзiне өзi ор қазып жүргендей көрiндi.

	Тауап едендi тарсылдатып, нағыз модалы биге көштi. Бəрiмiзден де көп жұтыңқыраған ол масаңдау да едi. Менен жасырған сырын қыздардың жайып салған қорлығына шыдамай ендi-ендi шарт кетуден осындай өжет қимылымен ғана сақтанып жүрген сияқты.

	Мейірбике қыз Раушанмен көбiрек билеңкiреп кетсем, Тауап қалған екеуiн бiрге көтерiп əкетедi. Би əсерiмен бе Раушанның аздап сабырлы жүзiнен өзiм сағынған бiр iзгi нышанды көргiм келедi.

	Бұл отырыста менiң рухым тез түсе бердi. Алыстан жарқыраған жақұт тастай Күлiмхан елестедi. Өзiмнен Жанат бөлiп əкеткен кештегi «Қайда шықтыңыз» деген менiң сұрағыма «Қыдыруға» деп жауап беруiнiң өзi қандай едi. Кекесiндi десем де турасы басым жауап. Мына қыздардан ол əлдеқайда биiк көрiндi. Жердегi шөп-шаламдай бұлардың бұрын көрiнбей жүргенi де содан ба деймiн. Шынар мен Гүлбаршынды құшақтап, музыка ырғағымен шырқ айналдырып жүрген Тауапқа бұл екi қыз тағы да бiрдеме дедi бiлем, Тауап:

	– Болды ендi, қарақтарым! – деп қатты айқайлап жiбердi. Сөйттi де қыздарды тастай берiп, столдағы толы рюмкасын қағып салды. Шынар:

	– Iштегi күйiктi басу үшiн бұл аз. Былай iшкен дұрыс болады, – деп, минералды суға арналған бокалға өздерi əкеп қойған графиндегi сыра аралас спирттен толтыра құйып алдына тосты. Бiраз намысы қозған Тауап оны да бiр-ақ төңкердi.

	Шынар онымен де тоқтаған жоқ. Раушанмен билеп жүрген менiң иығыма қолын салып, толы бокал спирттi маған да тосты. Iшiмдiк жағынан көп тəжiрибем жоқ, ол кезде мұның арты неге соғарын қайдан бiлейiн. Тауап алдындағы үзеңгiлестiк, қаруластық парызым деп ұқтым ба, екi сөзге келмей мен де түбiне дейiн қылқылдаттым.

	Мен ендi ғана көңiлдендiм. Көз алдымдағының бəрi нұрлы, ақ пейiлдi, бəрi де ауада қалқып жүргендей. Бұдан кейiн емiс-емiс бiлетiнiм Тауап бiр жаққа жоқ болып кеттi.

	– Тауап қайда? – деп сұраймын.

	– Бiзге тағы бiр жiгiт тауып əкелуге кеттi, – дейдi кекшиген Шынар. (Тап сол күйiңде қатып қалғыр!).

	Тауапсыз ол үшеуiмен тым ұзақ билеп жүргенге ұқсаймын. Өзiме өзiм ерiк берiп, би жағынан неше түрлi өнер көрсеттiм шамасы. Ендi бiр уақ қалың тұман арасынан Тауап көрiндi. Мына iшмерез үш қыздың ортасында ол соншама жылы ұшырар ма? Шегiрткеше селкiлдеп жүрiп, сен қайда болдың деп сұрауға ұмтылсам, басқа бiр құбыжық көзiме шегедей қадалып, дүр сiлкiндiрдi. Соқталдай қыздардың ортасында секектеп Қанат билеп жүр. Қанат? Мынау қайдан келген? Бар жiгерiмдi жиып, денедегi арақ буынан босанып, санамды айқындап алмаққа күш салдым.

	– Сен Қанатсың ба, ей? Сен қайдан келдiң? – деймiн қалың толқынның арасында жүргендей оған қарай əрең ұмтылып.

	– Тауаптың алып келген үшiншi жiгiтi осы!

	Шынар ма, Гүлбаршын ба, қайсысының даусы екенiн аңғарғам жоқ. Сұмдық қылмыс үстiнде тұрғандай əлдекiм төбемнен суық су құйып жiбергенге ұқсайды. Мен жандəрмен қимылға көшпекпiн. Даусым да ащы шықты:

	– Қанат! Кет қазiр бұл жерден!

	Өзiнен көп үлкен қыздармен жанаса селкiлдеген Қанаттың менi мазақтап сықылықтаған күлкiсiн естимiн.

	– Кет деймiн мен саған! Саған мұндай жерге келуге болмайды!

	Қанат одан сайын сықылықтайды. Бұған аз-кем қолым үйренiп қалғасын ба өзiн бiраз жүндеп жiберсем де қуып шықпақ ойым бар. Тек мен жақындасам болды ол сып берiп қыздардың екiншi жағына шығып кетедi. Қалың қарағайдың арасында жүгiрген қарсақтай ұстатар емес. Қыздарды қорғаныш тұтып жүр.

	– Тауап, неге алып келесiң ананы?

	Иə, осымен нешiншi мəрте, бiлмеймiн, Тауапқа зығырданым тағы қайнады. Мұндай топас жаратылармысың?

	– Қанат! Кет деймiн саған! Қазiр мойныңды үземiн! Ана шешең де iздеп жатыр ғой қазiр.

	Оған қаттырақ ұмтылғанымда бiр жағыма қарай тайып барып, столды қағып кеттiм. Шыны ыдыстар салдыр-күлдiр еттi. Бұл ашуымды одан сайын күшейттi. Мен ендi Қанатқа қабыланша атылдым. Əбден шегiме жеткенiмдi ол да аңғарды-ау деймiн, есiкке қарай ұмтылды. Сонда да желкесiне қолымды тигiзiп үлгердiм. Бiрақ қатты тидi.

	Қанат қарасын жоғалтқан соң бəрi қалпына келер деп ойлағам. Сонда да тым өрекпiген мен оңайлықпен басылар емеспiн. Құлақты ызыңдатқан музыка ырғағымен билеп жүрiп те бүкiл дүниеден жерiгендей бiр сезiм ендi-ендi жерге алып түсерге ұқсайды. Есiме Күлiмхан да келе бередi. Əрi мынау түйенiң жарты етiндей бар қыздар оның қасында жерден, жапырақ арасынан жəндiк теретiндей болмашы, мардымсыз жандар секiлдi. Мынау би қашан аяқталар екен? Жаңа жыл туды ма, туса оны қалай қарсы алдық, одан қанша уақыт өттi, ешқайсысы есiмде жоқ. Аяғымдағы жұқа туфли едендi тесiп кетердей əйтеуiр тарсылдай бередi.

	Графиндегi спирттен тағы қайталадық шамасы. Ары қарай есiмдi бiлмеймiн.

	* * *

	Шөкеннiң ызың-ызың еткен даусынан ояндым. Есiмдi жиып, көзiмдi ашсам, Шөкен менiң бəтiңкемдi шешiп, аяғымды темiр батареяға басып жылытып отыр.

	– Құдай-ай, Еркiнжан-ай, сен де осындай ма едiң? Алғаш құлағыма айқын шалынғаны осы сөздерi.

	Қарсы алдымдағы қазыналық үйлерде болатын үлкен батареяға бiрден мəн бермеппiн. Астымда сықыр-сықыр еткен ағаш сəкi ғана Шөкен үйiндегi бұйым еместiгi бiлiнiп, ең алдымен соған көңiлiм ауыпты. Иiлiп төмен қараймын дегенде тас еден көзiме түстi. Апырау, мен қайда отырмын. Жалма-жан жан-жағыма алақтай бастаппын. Сонда ғана желкемнен төнiп тұрған қызыл жағалы қарт милиционердi көрдiм. Шағын аудан орталығында жұрт бiрiн-бiрi тани бередi ғой. Мынау да күнде көрiп жүрген адамым. Сөйтсем, мен аудандық милиция үйiнде отыр екем. Менiң жалт қарауыммен қарт милиционердiң:

	– Қатты үсiк болмаса ештеме емес, – дегенi қабат шықты. Менi əлi есiн жиған жоқ деп, бұл Шөкенге айтқан сөзi. Өзiне тура қарағанымнан кейiн ғана ол менен екi-үш адым керi шегiнiп, түр-түсiмдi бағдарлай бастады.

	Тiлiм байланып, мынадай масқара халiмдi жаңа-жаңа ажыратып жатырмын. Шөкен аяғымды батареядан ауық-ауық берi тартып, саусақтарымды шұлықтың сыртынан уқалайды. Сосын қайта жылы темiрге басады.

	Мен мұнда қалай түстiм? Шөкен қайдан келдi? Бəрi жұмбақ. Сұрайын десем, ұяттан қысылып өлiп барамын. Милиционердiң сөзiне Шөкен:

	– Үсiк жоқ сияқты əзiрге, – деп жауап бердi. Сосын маған қарады.

	– Еркiн, өзiңе өзiң келдiң бе былай? Жүр, ендеше аяғыңды ки. Таң атпай тұрғанда үйге жетейiк. Қазiр жер жүзi ағарғасын сенiң бұл арадан шығып келе жатқаныңды анау-мынаулар көрсе өсек қылады ғой. Кəне киiн. Ана кiсi мəтесекiлiмен апарып тастаймын дейдi. Тез бол! Қызметiңе кесiр келедi!

	Менiң тапжылатын түрiм жоқ, тек қалың киiнген қарт милиционердiң еңгезердей тұлғасы қозғау салатындай. Өзiнiң бойы биiк, төбеге екi-ақ елi жетпей тұр. Əйтеуiр шам алысырақ iлiнгендiктен жарық əлсiз түскен қалың қабақты жүзi iшкi наладан одан сайын күңгiрттенiп, басына қара жамылудың бер жағында ғана ма дерсiң. Тiптi қарттық уайыммен жерге шөккiсi келiп, тек оған сүйектi бiтiмi, оқтау жұтқандай тiк денесi ырық бермейтiн сияқты. Ол жайшылықта маған аудандық мекеменiң бiлдей қызметкерi деп құрметпен қарайтынын тұрыс-тұлғасы, сөз мəнерi арқылы көрсетпектей тамағын кенеп қойып, ақырын ғана сөз бастады:

	– Қарағым, анау-мынау емес, оқыған адамсың, мəдениеттi адамсың. Жұртқа үлгi болатын биiк мəртебең бар жансың. Осынша iшуге бола ма? Тағы аяғыңдағы анау биттiң қабығындай бəтiңкең не? Есi бар адам осындай аязда сондай аяқкиiм кие ме?

	– Беу, құдай-ай, десеңшi, соны айтам, – деп, Шөкен де қоса зарлап қоя бердi.

	– Көп iшкен жоқ ем. Əр нəрсе араласып кетiп, көтере алмай қалыппын, – дедiм тiлiм күрмелiп.

	Байқаймын, есiк жақта тағы бiр жастау милиционер менi бақылап отыр. Тегiнде бiздi мотоциклмен апарып тастайтын сол болса керек. Шөкен бұлармен қалай тiл тапты, о жағы да маған қара тұман.

	Кеудесi бəйтеректей қарт милиционер тағы сөйледi:

	– Жақсы, бiз сенi тауып алдық. Сенi перiште қақты. Ал бiздiң көзiмiзге түспесең қайтер едiң? Өзiңе ұқсап қаншама адам далада жатып қап, үсiп өлдi? Құдай қақты, перiште қақты дегендердiң өзi қол-аяғын кестiрiп тынды емес пе? Бұл Бақанастың аязы кiмдi аяйды дейсiң.

	Маған мəселе сыры ендi ашылды. Мына кiсi менi аязда далада жатып қалған жерiмнен тауып алып келген екен. Тауап қайда? Оның саудасы бiттi-ау шамасы деп жүрегiм қысылды.

	Шөкен одан əрi мазасызданды.

	– Тез жинал. Ана кiсi мəтесекiлiмен апарып салам деп отыр. Жер жүзi ашылып қалды. – Мұны даусын қатты шығарып айтты. Тап осы сəтте құлағыма тағы бiр дауыс сап еттi.

	– Апа, менi де ала кетшi!

	– Мынау кiм? – деп, Шөкенге елеңдей қарадым.

	– Ойбай, ол Қанат! Қазiр сенi апарып тастағасын əкетпекпiн. Бəрiбiр мəтесекiлге сыймайды ол! – дедi Шөкен. Бiр үйлi жан топырлап милицияға бiр-ақ түскендей жаным одан əрi шошынды.

	Түс көрiп отырған жоқпын ба осы? Мүмкiн, Тауап та осында шығар. Оны сұрауға ендi ғана шамам жеттi.

	– Тауап қайда?

	– Ой, Тауабың өлушi ме едi. Бiздiң үйде жатыр. Сол келгесiн iздеп шықтым ғой сендердi. Бол, жүр!

	Бұл мен бiлетiн Шөкен емес, сабыры мол, басқа бiреу сияқты. Осы түнде кеудесi шоққа өртенiп болып, бiздiң аман-сау екенiмiзге көзi жеткесiн ғана жан шақырған шағы екенiн кейiн ұқтым.

	– Апа, менi де ала кетшi! – Қанаттың даусы тап бүйiрдегi бөлмеден шығады.

	– Əй, сен жата тұр. Қазiр келемiн. Бəрiбiр мəтəсекiлге сыймайсың, – деп маған көзiн қысып қойды. Иə, Шөкеннiң қазiргi сабыры тiптi бөлек.

	– Апа, менi де ала кетшi! – Əншейiнде бас бермейтiн Қанаттың жетiмдiк даусы ендi шықты. Оған алғаш рет жаным ашыды. Қанша шу асаусығаныңмен адам өмiрiнiң əйнектей күрт сынатыны барын анау бөлмедегi Қанат өзiнiң жетiмдiк даусымен зарлап айтқандай жүрегiмдi тiлдi.

	– Қанатты да ала жүрейiкшi, – дедiм мен.

	– Жоқ, оны таң атқасын шешесi келсiн, сосын бiр-ақ жiберемiз. Оның мəселесi басқа, – деп қарт милиционер бұл iстiң екiншi жағын қатайтып қойды. Тағы сұрақ, тағы жұмбақ. Бiз шығып бара жатқанда Шөкен орамалының түйiншегiн шешiп, қарт милиционерге бес сом суырып бердi.

	– Бүгiн мейрам ғой. Таң атып, дүкен ашылғасын тамағыңызды жiбiте тұрарсыз. Тағы келемiн ғой.

	Қарт милиционердiң мынадай адамгершiлiгi үшiн мен мұны тым аз көрдiм.

	– Ақсақал, сiзге көп рахмет. Мен мұны өмiр бақи ұмытпаймын.

	Қалған сөз таңертеңгiсiн айтылар, мен де келемiн.

	Қарт милиционер ақырын ғана басын изеп қала бердi. Аязды далаға шықтық. Бiздi ешкiм де мотоциклмен апарып тастаған жоқ. Жаяу кеттiк. Аяқ астында қар сықыр-сықыр етедi. Жұқа бəтiңкенiң табанында ешқандай қауқар жоқ, тiптi жалаңаяқ жүрiп бара жатқанға ұқсаймын.

	Шөкен, мұның да аяқ киiмi жайсыз ба, жоқ əйел адамның жүрiсi осылай ма, əйтеуiр менен озыңқырап, қиқалақтай басып барады. Таң алдындағы аязды ауаны күңгiрлетiп, мəн-жайды үзiк-үзiк етiп айта бастады. Мен бiр сөзiн де қақас жiбермей тыңдайын деп, ентелей, оған əрең iлесiп келемiн.

	Түнде қыздар қуғасын Тауап екеумiз бiрге шығыппыз да, екi айырылып кетiппiз. Қанша айтқанмен сүйегi берiктеу Тауап

	Шөкеннiң үйiн тауып барыпты. Мен көшеде жатып қалыппын. Осыны ойласам, əлi күнге жаным шошиды. Сол түннен бергi өмiрдi маған мейiрбанды қарт милиционер өзiнiң жұмсақ алақанымен сыйлағандай. «Сенi перiште қақты»,– дейдi қарт милиционер. Ол – перiште өзi. Бiр перiште қанатын қатты сермеп, менен алысқа кетсе (Күлiмханды айтамын), екiншi перiште тұңғиыққа, мəңгiлiкке кетiп бара жатқан жерiмнен iлiп əкетiп, қауiпсiз жазыққа қайта шығарыпты.

	Тауап екеумiз қыздардан кеткесiн, Қанат əлдеқайда бiрер сағат қаңғып жүрiп, сол қыздарға қайта барыпты. Үйiне кiрiп алып, үш қыздың ортасында сайран салып, Шөкенге жасайтын еркелiгiн бұларға көрсете бастапты. Гүлбаршындар мұны да қуып шығады. Онымен кете баратын Қанат емес, терезеге сырттан қар, тас лақтырып, өз лаңын одан əрi жалғастыра бередi. Зықысы шыққан қыздар оған ештеңе iстей алмайды. Ақыры Гүлбаршын көршiлерiн оятып, сол үйдiң телефонымен милиция шақырады.

	Шөкен бiздi iздеп шыққанда Тауаптың сөзiнен ұғуы бойынша ең алдымен Гүлбаршындiкiне келiп, милиция жаққа осы үйден беттейдi.

	Ертеңiне Шөкен екеумiз барып Қанатты да босатып алдық. Қанаттың мүсəпiр халi екi-үш күнге созылды. Ай, осы уақытта Шөкен одан кегiн алды-ақ. Бiрақ бұл екi-үш-ақ күн едi.

	Осы жағдайдан көп ұзамай Алматыға ауысып кеттiм. Анда-санда Тауаппен хат жазысып тұратын едiм. Ол бiр хатында Шөкеннiң түрмеде жатқан кiсiсi – Қайдаудың келгенiн, ауыл-аймақтан бiраз адам шақырылған көп-көрiм той болғанын, өзiнiң, ойдөйт, iшкiлiкке басып, бiраз билегенiн хабарлады. Мен Шөкенге алыста жатып-ақ өз iшiмнен еңғұрмаса осы шаңырағының берiк болуын тiледiм.

	Осыдан жарты жылдай уақыт өттi ме, өтпедi ме, бiлмеймiн, Тауаптан басқа бiр хат алдым. Қайдау Шөкендi тастап, баласын ертiп, бiржола елiне кетiп қалыпты. Сотқар Қанат жөнiнде екеуi келiсе алмаған көрiнедi дейдi Тауап. Бұл хабар мұз сүңгiдей тура кеудеме қадалды. Екi тiзесiн құшақтап, ауызғы бөлмеден аулаға қарап, мөлиген Шөкендi елестетемiн. Бұл жолы ол ешқандай жыр айтып отырған жоқ. Қайдау жазатын зар қиссаның бүкiл ұзын-ырғасы оған ендi ирелеңдеген сұр жыландай көрiнетiн шығар. Бiраздан соң басыма басқа да ой келдi. Апырау, мен ол Қайдау шiркiндi көргем жоқ қой, мүмкiн ол түрмеде жатып, қарiп-қасiр халде арық қара əйел Шөкенге көзi тұнғанмен, былай шыға бере қабырғасына май бiтiп, оң-солына басқашарақ көзбен қарағасын бұл сорлыны өзiне тең көрмеген шығар. Осы жағын бiлгiм келiп, Тауапқа хат жазып едiм, ол: «ойбай жоқ, апама жездем сайдың нағыз өзi, түр-ұсқыны Шөкеннен артыққа келетiн емес, бар пəле Қанатқа байланысты», – деп нықтап жауап бердi. Тауап жауабының тəрiзiнен тағы бiр байқағаным – Қанат əкесi келгесiн тiптен жетiссе керек.

	Əкесi Қайдау жасарын жасаған адам ғой, ал осы барыста Қанаттың болашағы не болар екен деп жүрегiм ауырғаны бар. Əке бiр кезде өз қателiгi үшiн жазасын өтедi, сөйте тұра өз сабағын «iштен шыққан шұбар жыланның» алдына неге кесе-көлденең тартқысы келмейдi. Ия, пендешiлiктiң түр-нұсқасы алуан түрлi-ау. Оны кiм санап тауысқан.

	Мiне, содан берi он бес жылдай уақыт өттi. Өмiрдiң бiраз аптабы мен шыбын жанды суырып əкетер қатаң аязынан өтiппiн. Мiне, тағы бiр ызғары қатты күздiң күнiнде Бақанасқа кейiн көшiп келген танысымның үйiне сол шыбын жанды шүберекке түйiп келе жатып, жаңағы ашық мойынды, сұңғақ денелi қарт милиционердi көргенiмде делебем қозып, осының бəрi сап-сабымен қас-қағымның арасында көз алдымнан өттi. Сол Шөкен қазiр не күйде екен? Алдын-ала сұрарға Тауап та қазiр бұл ауылда жоқ. Ертеңдер бiраз жайғасып, демалғасын Шөкеннiң үйiн iздеп барсам, ол байғұс менi көргенде қатты жер болып ұялатын сияқты. Ұялмай, жасымай қайтсiн. Оның Қайдауды қалай тебiрене күткенiн, сырт көздiң неше табасына қыңқ демей, оның жүгенсiз ұлы Қанатты шыдамдылықпен қалай бағып-қаққанын менен артық кiм бiлетiн едi?

	Мейлi он бес жыл уақыт өтсе де сол еш кеткен еңбектiң қорлығы, қайырымсыз жандардың көкiректе қалдырған таңбасы өштi дейсiң бе? Менiң осы жағдайда көзiне көрiнуiм оны табалағаннан бiр былай емес-ау.

	Ойлаймын, əр кезде, əртүрлi жағдайда түрлi пəле-жаладан менi перiште қақты. Жалғыз менi емес, əкесiнiң соңынан түйсiксiз басымен кете барған Қанаттың да осы Шөкен перiштесi едi ғой. Ондайлық басқалардың басында да болған. Ал сол Шөкеннiң өзiне де перiште құрғырлар бiр қайырылып, мұны да бiр рет қағып, қауiпсiз жазыққа, миуасы мол алаңға шығарып салса қайтер едi? Танысымның жылы үйiнiң табалдырығын аттай бергенiмде менiң басым темiр құрсаулы аяздан емес, осы сұрақтың жауабы жоқтығынан қатып, тұла бойым əл-қуаттан айрылғанға ұқсады.

	1978 жыл.



	https://t.me/kzkitap





