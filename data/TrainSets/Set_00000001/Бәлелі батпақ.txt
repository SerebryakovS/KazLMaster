	Жорж Санд

	Бәлелі батпақ



	Орыс тілінен аударған Құрманғазы Қараманұлы





АВТОРДАН


	«Бәлелі батпақты» тәмамдап, шаруалар өміріне арналған хикаяттар сериясын бастаған кезімде, — бұларды «Кендірші хикаялары» деген тақырыпқа біріктірмекші едім, — менде ешқандай арнайы жоспар болған емес; әдебиетте әлденендей бір төңкеріс жасайын деген мақсаттан да аулақ болдым. Еш адам жалғыз өзі төңкеріс жасай алмайды; алайда адамзат баласы іске асыратын төңкерістердің болып тұратыны рас, — және бұл ең алдымен өнер саласына қатысты, — бірақ оның қалай жасалғанын ешкім білмейді, себебі оны жүзеге асыруға барша адам үлес қосады. Әйтсе де, бұл айтылғанның шаруа мінез-құлқы жөніндегі романға қатысы жоқ: мұндай роман баяғыдан бар және көпірме Қызыл сөзге, астарлауға, қара дүрсін баяндауға негізделген порым-пошымдарда жүз көрсетіп келеді. Селолық жерде тұрмыс кешуді қалада тұратындар да, тіпті сарай қызметшілері де, ежелден арман ететінін бұрын да айтқам және тағы бір қайталамақпын. Көзі ашық, көңілі ояу адамның жаратылыстың жарату қалпындағы тіршілікке қашан да құштар болатынын сөз еткенде мен ешқандай жаңалық ашқам жоқ. Жаңа сөз орамын жасауға да, жаңа мәнер ойлап табуға да тырысқан емен. Көптеген мақалада өзіме осындай пиғыл-ниет таңылғанымен, ойға алған ісімді қалай орындауға болатынын басқадан гөрі мына менің өзім жақсырақ білетін шығармын. Оған қоса, сыншылардың белгілі бір шығармамның өмірге келуіне не түрткі болғаны жайындағы ойдан шығарылған өтірігіне қашан да қайран қалумен келем, ал шын мәнінде өнер туындысының негізінде әдетте барынша қарапайым ой, мейлінше қара дүрсін оқиға жатады. Енді «Бәлелі батпаққа» оралсам, алғысөзімде атап өткен, өзіме айрықша әсер еткен нәрселер, — Гольбейннің гравюрасы мен ақиқат өмірдің сол тұста, егін салу кезінде, өз көзіммен көрген көріністері, — осынау шағын хикаятты жазуға себеп болған жайлар, міне, осылар және бұл хикаяттың да сыбағалы орны өзім күндегісін күнде көз кідіртуіме тура келген сүреңсіз пейзаждың ортасында деп білем. Егер біреу менен мұны жазғанда не айтқым келгенін сұрай қалса, оған жүрек қылын қозғайтын жаймашуақ әңгіме жазбақ болғанымды және мұны ойлағандай етіп шығара алмағанымды айтып жауап қайтарар едім. Мен қарапайым нәрсенің бойындағы сұлулықты анық таныдым, оны жантәніммен сезіндім; алайда көре білу бір басқа да, оны суреттеу бір басқа! Мұндайда қаламгердің қолынан келері — көре алатын қабілеті бар жандардың назарын өзін қайран қалдырған жайға аудару ғана. Ендеше, қарапайым нәрсе атаулының, аспанның, егіс алқаптарының, ағаштардың, шаруаларымыздың қадір-қасиетін тани біліңіздер, ең бастысы, олардың бойындағы бар жақсылық пен шынайылықты көре біліңіздер, жарандар. Бұлар жайындағы кей нәрсені менің кітабымнан табарсыздар, одан әлдеқайда көп нәрсені өмірдің өзінен аларсыздар.

	Жорж Санд

	Ноан, 12 көкек, 1851 жыл





АВТОР — ОҚЫРМАНҒА




	Бүкшеңдеп, терге малшынып,

	Ғұмыр бойы еңбек етесің.

	Мұқтаждық коріп, жаншылып,

	Жер қойнына кетесің.



	Гольбейн гравюрасының астына жазылған осынау француздық байырғы өлең шумағы мейлінше қарабайыр әрі ауыр мұңға толы. Гравюрада түрен соңында келе жатқан соқашы бейнеленген. Егіс даласы көкжиекке қарай көсіліп жатыр, ол жақтан тозығы жеткен лашықтарды ажыратуға болады; күн жотаның тасасына түсіп барады. Мехнатты жұмыс күні тәмамдалып келеді. Соқашы — киімі жалба-жұлба тәпелтек қарт; соқаға төрт ат жегілген, бәрі де арып, болдырған; түрен топырақтың қалың қыртысына қадалған. Қажып-талудың демі сезіліп, тердің иісі аңқып тұрған осынау суреттен көңілі көтеріңкі, сезімі сергек бір ғана жан иесін көруге болады. Бұл қиял-ғажайып бейне — қолында қамшысы бар қаңқа; жыртылған жердің жиегімен жүгіріп, зәресі ұшқан аттарды қамшымен шықпыртып, қарт соқашыға жәрдемдесіп жүр. Бұл — Гольбейннің «Өлім елесі» деген ортақ тақырыпқа біріктірілген, тақсірет пен қасірет нышан беріп тұратын, сонымен қабат келекемазақ сипаты бар философиялық және діни сюжеттеріне өзіндік бір аллегория ретінде келтірілген өлім бейнесі.

	Ең басты идеясы және тұтастырар тетігі өлім елесі боп табылатын, — ол әр парақтан тұрақты көрініс береді, — осынау гравюралар сериясында немесе, дәлірек айтқанда, алдын ала ойластырылған кең құлашты композициясында Гольбейн князьдарды, прелаттарды, ашыналарды, ойынпаздарды, маскүнемдерді, монахиняларды, куртизан келіншектерді, қарақшыларды, қайыршыларды, солдаттарды, монахтарды, еврейлерді, қаңғыбастарды — қысқасын айтқанда, өз заманындағы, қала берді, біздің де заманымыздағы, барша қауымды бейнелеген. Және барлық жерде бірдей өлім елесі жұртты мазақ етіп күледі, оларға қатер төндіреді және астамсып тұрады. Ол тек бір гравюрада ғана — бай есігінің алдындағы боқ сасыған жатағында жатқан сормаңдай Лазарьды бейнелейтін суретте ғана жоқ; бұл бейшара өлімнен қорықпайтынын айтады, себебі ол әрине, ештеңе жоғалтпайды және күллі өмірінің өзі о дүниелік болуға дайындық қана.

	Қайта өрлеу дәуіріндегі христиандықтың — пұтқа табынушылықпен ара жігін айқын ажырата қоймаған христиандықтың — осынау көнтерiлiк идеясы көңілімізді көншіте ала ма және діндарлар одан жан тыныштығын таба ма? Атаққұмар, алаяқ, азғын, озбыр — ғұмыр-тіршілігін жауыздық жасауға арнайтын, өлім шашынан тартып ұстап тұрған осынау өпірем күнәкарлар, — бұлардың бәрі де, әлбетте, сазайын тартады. Жарайды, ал қарилер, қаңғыбастар, ақылынан алжасқандар мен қара қасқа кедейлер ше? Олар үшін өлімнен келіп-кетер ештеңенің жоқтығы басындағы ауыртпалықты жеңілдете ме?

	Жоқ! Суретші шығармалары айықпас мұңға, үрей ұшыратын үмітсіздікке суарылған. Бұл туындылар арқылы күллі адамзат баласына қарғыс айтылып тұрғандай.

	Гольбейн ғұмыр кешкен қоғамның түр-сықпытын шынайы бейнелеудің, көңіл құлазытар уытты сынның мәнісі де, міне, осы болатын. Оны қайран қалдырған нәрселер — қылмыс пен бақытсыздық еді.

	Ал біздер, басқа заманның суреткерлері, біз нені бейнелеуіміз керек? Бүгінгі адамзат баласына берілетін жазаны, шыныменақ, өлім жайындағы ойдан іздеуіміз керек пе? Әділетсіздікті ауыздықтап, қайғы-қасіретті жеңілдету үшін, шынымен-ақ, соны дәтке қуат етуіміз қажет пе?

	Жоға, біз енді өлім туралы ой кешпейміз, тек өмір жайында ғана ойланамыз. Енді біз із-түзсіз құрып кету дегенге де, тіршіліктің қуаныш-қызығынан өзіңді-өзің зорлау арқылы бас тарту нәтижесінде табатын о дүниелік жан рақаты дегенге де сенбейміз; енді біз өміріміздің мәнді болғанын көздейміз, себебі оның жемісті болғанын көксейміз. Кедей-кепшік байдың өліміне қуанбас үшін Лазарьға боқ сасыған жатағынан кету керек. Ат төбеліндей аздың бақыты қылмыс саналмас үшін және Құдай оларды қарғамас үшін жұрттың бәрі бақытты болуы қажет.

	Шаруа шапағатты өмір үшін еңбек ететінін білуге тиіс, өлім елесінің қасынан қалмай еріп жүргеніне қуанбауға тиіс. Ақыр соңында, өлімді ас та төк тіршілік үшін тартатын жаза деп те, қайғы-қасіреттен құтқарар жұбаныш деп те ұғынбағанымыз абзал. Жасаған иеміз оны сиықсыз тірлікке берілетін сыбаға ретінде де, сыйлық ретінде де орайластырмаған. Өйткені ол өмірге оң сапар тіледі, сондықтан да мола бақытты етуді қош көрмеген жарандарымызды жөнелте беруге мүмкіндік беретін орынға айналмағаны жөн.

	Айнала-төңірегіне зер салған бүгінгі қаламгерлердің кейбірі қайғы-шерді, жан шошытар жоқшылықты, Лазарьдың боқ сасыған жатағын бейнелеуді әдетке айналдырып алған. Бәлкім, мұның бәрі шынымен-ақ өнер мен философия ден қоятын тақырып аясына кіретін де шығар, алайда мынадай сұрақ туындайтыны да рас: жоқшылықты осынша сиықсыз, осынша сүреңсіз, кейде тіпті кесірлі де қылмысты етіп суреттеген олар мақсатына жете ала ма, олардың шығармашылығы бұдан, әу баста ойластырғандай, шарапатты бола түсе ме? Бұл тұрғыдағы пікірімізді ашып айтудан іркіліп отырмыз. Біреулердің бізге: материалдық молшылық табан тіреген оппа топырақтың астынан пайда бола кеткен түпсіз тұңғиықты суреттеу арқылы олар ашкөз байды қорқытқысы келеді, оны «Өлім ойнағы» тұсында да қазылған көр мен кеңірдектен ала түсуге дайын ажал арқылы тап осылай қорқытты емес пе, деуі мүмкін. Аталмыш байға қазір үйінің есігін қиратып жатқан тонаушы мен өзі ұйықтап жатқанда тап бермекке оқталған кісі өлтірушіні көрсету әдетке айналды. Алайда оны өзі жаны жаратпайтын адамзатпен қалай Ымыраластырғысы келетіндері, оның бойында өзі өлердей қорқатын кедейге деген, — әсіресе бұл сорлыны түрмеден қашқан қылмыскер және түнде тентіреп жүретін қаңғыбас кейпінде суреттей отырып, — аяныш сезімін қалай оятқысы келетіндері бізге мүлдем түсініксіз. Гольбейн мен оның алдындағы буындар бейнелеген, тісін шақырлатып қайрап, скрипкада ойнап тұратын кеспірсіз ажал осынау жеркенішті түрсықпыты арқылы азғындарды ақылға келтіріп, мүсәпірлердің көңілін жұбата алмады. Біздің қаламгерлер де Орта ғасырлар мен Қайта өрлеу заманындағы осы суретшілерге ұқсап бара жатқан жоқ па екен өзі?

	Гольбейннің қыдырымпаздары болмай қоймайтын ақырғы дем жайындағы ойды аулаққа қуу үшін тостақтарын айрықша құштарлықпен толтырып жатыр, ал шарап құйып тұрған — өлімнің өзі, бірақ мұны аналар көрмейді. Бүгінгі күннің ашкөз байлары бүліншілік жайындағы жабысқақ ойдан арылу үшін қамал мен зеңбірек талап етіп отыр: себебі суреттерден бүлікшілердің тас қараңғы түнде жымын білдірмей жақындап келе жатқанын, қалыптасқан қоғамдық құрылыстың тас-талқанын шығару үшін қолайлы сәтті ғана тосып тұрғанын көріп жүр ғой. Орта ғасырлық шіркеу билік басындағылар үрейіне индульгенцияларды сатумен жауап қайтарып отырды. Қазіргі заманғы мемлекет құты қашқан байларды ызғындай жандарм мен түрмеші ұстау үшін, түрмелер тұрғызып, сүңгілер соғу үшін қаражат бөлуге мәжбүрлеу арқылы Тыныштандырып жүр.

	Альбрехт Дюрер, Микеланджело, Гольбейн, Калло, Гойя өз заманы мен өз елінің әдет-дағдыларын аяусыз сынайтын туындылар берді. Бұлардың бәрі мәңгі өлмейтін шығармалар, лердің қоғам тәніндегі сыздауықтарды іздеп табуына және оларды назарымызға ұсынуына қарсылық білдірмейміз; десек те, бәлкім, қазір бізге не қилы сұмдықтарды балын тамыза суреттеп, солар арқылы үрей туғызудан гөрі басқа бірдеңемен айналысқан дұрыс шығар?

	Құпия зұлымдықтар суреттелетін, ой-қиял мен талант модаға енгізген осынау әдебиетте бізге әлдебір мелодрамалық жексұрындардан гөрі, ақжүрек, мейірбан жандардың бейнесі көбірек ұнайды. Соңғылары оқырманды баурап алып, жан-дүниесінде төңкеріс жасауы мүмкін, алғашқылары болса оны қорқытады, ал қорқыныш эгоизмнен сауықтыра алмайды, керісінше, оны асқындыра түседі.

	Біздіңше, өнер — жанашырлық пен махаббат миссиясын атқаруға, қазіргі заманғы роман — алыстап кеткен дәуірлердегі тәмсілдер мен уағыз әңгімелерді ауыстыруға, ал қаламгер міндеті ауқымды да ұтықты болуға тиіс секілді: ол бойымыздағы осынау суреттерден туындаған үрейді азайтуға бағытталған, жанымызды Тыныш таптыратын парасатты кеңес берумен ғана шектеліп қалмауы керек, оқырманды өз кейіпкерлерін ұнатуға мәжбүр етуі қажет — бұл ретте мен оның кей-кейде, орынды жерінде, оларды әспеттеңкіреп жіберуіне де қарсылық білдірмес едім. Өнер дегеніміз көз алдымызда өтіп жатқан өмірді зерттеу емес, ол — пәктаза шындықты іздеу. Осы тұрғыда «Жолдан тайған жалшы» немесе «Қатерлі махаббат» дейтіндерден гөрі «Векфилдтік священник» жан дүниеге әлдеқайда пайдалы да әсерлі кітап болатын.

	Бұл ойларымды ортаға салғаным үшін кешірім өтінем, оқырман; және мұны алғысөз ретінде қабыл ал — өзіңе ұсынғалы отырған шағын хикаятымда ондай алғысөз болмайды. Бұл хикаяның қысқа да қарапайым болатыны соншалық, жантүршігерлік жайларды балын тамыза баяндайтын дүниелер жайында қандай ойда екенімді айтып, өзіңнен алдын ала кешірім сұрауым қажет болды.

	Ұзақ-сонар осынау ойларым соқашының бейнесінен туындаған болатын. Өзім де сол соқашының бастан кешкен жайларын әңгімелеп бермекші едім. Енді қазір соған құлақ салыңыздар.





II


	ЖЫРТЫЛҒАН ЖЕР


	Гольбейн бейнелеген соқашыға жаным мұңға толып ұзақ үңілдім, сосын деревнядағы күнкөріс пен диқанның маңдайына жазылған тірлік жайындағы ойға беріліп, алқапты аралап бірталай сенделдім. Күшің мен күндеріңді қазынасын жайдан-жай бергісі келмейтін мына нәмәрт жердің қойнын жалаңаштауға сарп ету деген, осынау мехнатты еңбектің жалғыз ғана өтемі, жалғыз ғана мақсаты ретінде жұмыс аяғында бір кесек қатқан қара нанға ие болу деген неткен көңілсіз нәрсе еді. Жер бетіндегі бар байлық, оның дақылдары мен жемістері, түгін тартсаң майы шыққан көк шалғында жайылып жүрген мына күйлі де қоңды мал осының бәрі — санаулылардың ғана игілігі және жұрттың басым көпшілігін арып-талуға ұшыратып, құлдыққа басын байлауға ғана қызмет етеді.

	Байшыкеш, жалпы алғанда, егістікке де, жайылымға да, табиғат көріністеріне де, керемет қоңды табындарына да немқұрайды: мұның бәрі қалтасына түсетін алтын теңгеге айналуға тиіс. Ол деревняға таза ауамен тыныстап, денсаулығын түзеу үшін аз уақытқа ғана келеді, сосын басқалардың бұған арнап тапқан табысын үлкен қалаларда шашып-төгу үшін кейін қайтады.

	Ал село еңбеккеріне келсек, табиғаттың көркем көрінісін тамашалап, деревнялық өмірдің рақат-қызығына батуға оның мұршасы жоқ, себебі қам-қарекеті мен қайғы-қасіреті бастан асады және болашағы да бұлыңғыр. Шынтуайтында, мына сары алтындай жайқалған егін далалары, көз жауын алатын көк шалғындар, семіз де етті табындар — бұлар үшін де бар-жоғы теңге толы дорба іспетті: осынау байлықтың өз үлесіне тиетін титімдей бөлегіне ол тойып тамақ та іше алмайды. Алайда қожайынның талап-тілегін қанағаттандыру үшін, сөйтіп, оның жерінде отырып өлмешінің күнін көру құқына ие болу үшін осынау қарғыс атқыр дорбаны оған жыл сайын қайта-қайта толтырып отыруға тура келеді.

	Ал табиғатты алсақ, ол әманда жас, әманда әсем және әманда жомарт. Ол барлық тірі жан иесіне, жер бетінде еркін өсіп-өнуге ерік берілген барлық дақылға дара қасиет пен көз тартатын көркемдік дарытады. Ол қалай бақытты болудың құпиясын біледі, бұл басқа ешкімнің қолынан келмейді. Жер басып жүрген пенделердің ең бақыттысы — қара жұмыспен айналысып, өзінің бүкіл қабілет-күші пайдаға асатынына көзі жетіп масаттанған, бос уақытын ақылын да, сезімін де сарқа пайдалануға, не істеп, не қойып жүргеніне көңілін сендіруге, жаратқанның әмірімен дүниеге келген нәрсенің бәріне сүйсініспен қарауға мүмкіндік беретін іске арнау рақатына бөленген жан. Шамасы, табиғат сұлулығына сұқтана қарап, оны айнытпай бейнелейтін суретші тап осындай рақатқа кенелетін шығар; алайда ол сәл-пәл сезімтал да әділ жан болса, осынау жер бетіндегі жұмақты мекендейтін жандардың қайғы-қасіреті оның қуанышын су сепкендей басар еді. Егер ақылы мен жүрегі құдіреттің қадағалауымен келісімді әрекет жасаса, жаратқанның шүлеңгірлігі мен жан дүниесін дендеген сүйсінудің арасында қастерлі үйлесім жатса адам қандай бақытты болар еді. Ондай жағдайда суретші — аллегориялар туындатушы — қолына қамшы ұстап, жыртылған жердің жиегімен келе жатқан жан шошырлық әрі жиренішті өлімнің орнына буы бұрқыраған айдалған жерге уыстап дән шашып жүрген пәк пішінді періштені салар еді.

	Ал село тұрғынының жанға жағымды, ерікті-еркін, көрсе көз тойғысыз, қамсыз-мұңсыз әрі қарапайым өмірін көз алдыңа елестету қиын емес, сондықтан оны қиял-ғажайып нәрселер қатарына қосудың қисыны жоқ. Вергилийдің:



	Селодағы жарандар бөленер еді-ау шаттыққа

	Сезінсе өз бақытын...



	деген сөзінде өкініш бары байқалады, алайда барлық басқа өкініштегідей бұл сөздерде де болашақты болжайтын мағына бар.

	Соқашы жер жыртумен қатар сұлулықты бейнелеп бере алатын (шындығында, ол кезде мұның оншалықты мәні болмайды), бейнелей алмаса да, әйтеуір, оны сезіне алатын адамға айналатын күн де туар. Бәлкім, бұл құпия қабілет әлденендей түйсік, әлі өзі анық сезіне қоймаған арман түрінде дәл қазіргі кезде де оның бойына тән нәрсе шығар.

	Өздерін бүгінгі күннің кесір-кесапатынан сақтап отырған белгілі бір мөлшердегі дәулеті бар, қайғы-қасіретінің көптігі адамгершілік сезімі мен ақыл-ойын тоқыратпаған жарандар бақыттың бастапқы белгі-нышанына ие болады; олар мұны сезінеді, ол аз десең, олар мұны түсініп, бағалай бастайды. Бұған қоса, азап шегу мен арып-талудың қалың қатпарларынан ақындық сыр аңғартса, онда қол еңбегі жан дүниенің буырқаныпбұрсануына жол бермейді дегенді айтуға қалай аузың барады? Ондайға жол бермейтін мехнаты мол ауыр еңбек пен Көні кепкен кедейшілік қана. Солай бола тұрғанымен, егер адам шаршапшалдықпай қалыпты ырғақпен еңбек етсе, еңбегі лайықты бағаланып отырса, онда бізде өңкей нашар қызметшілер мен нашар ақындар пайда болады деп ойлау да қисынсыз. Поэзияны сезініп, жүрегін қуаныш кернейтін адам, ғұмырында бір жол өлең жазбаса да мейлі, бәрібір шынайы ақын боп табылады.

	Ойларым, міне, осындай бағытта өрістеген еді, адамның қабілет-мүмкіндігіне деген сенімімді сыртқы жағдаяттардың дәйектей түскенін өзім де байқамай қалдым. Шаруалар егін салуға даярлап, жыртып жатқан жердің жиегімен жүріп келе жатқам. Гольбейн гравюрасынан сезінгендей кеңістікті сезінгем. Күллі пейзаж да солай кең көсіліп жатқан; жердің қызыл-қоңыр түсті үлкен танабын әр тұсы күздің жанасып өткен лебінен Қызарта бастаған жасыл желектің ұзын жолағы айналдыра жиектеп тұр еді: жуырда жауып өткен жаңбыр суы бороздаларға жиналып қалған болатын, күн сәулесі онда қылдырықтай күміс жіп секілденіп жылтылдайды. Күн ашық әрі жылы еді, әлгінде ғана түрен аударып өткен жерден болмашы бу көтеріліп тұр.

	Қақпақтай жауырыны мен сұстылау сұрқы Гольбейн гравюрасындағы шаруаны еске салатын, алайда одан тәуірірек киінген қартаң адам алқап жиегінде екі сары-ала жуас өгіз жегілген соқаны, бір қарағанда бағзыдан жеткендей көрінетін соқаны, бар күшімен итергіштеп жатыр; көк шалғынды көп жайлаған бұл өгіздер сүйегі ірі, тыриған арық, иір боп біткен ұзын мүйізі бар, бір біріне әбден бауыр басып кеткен байырғы жұмыс көлігі болатын — бұлардың бірге жүруге үйренісіп алғаны сонша, бірге туғандай көрінетін, сондықтан біздің деревнядағылар оларды ағайындылар деп атайтын және егер оларды бір-бірінен ажыратса, екіншісі жаңа серігімен бірге жұмысқа жегілуден бас тартып, құсадан өліп кететін. Деревня өмірінен бейхабар жандар өгізде жегіндегі серігіне сағыныш сезімі болады деген сөзді құлағына да ілмейді, оны бос сандырақ санайды. Олардың мал қораға кіріп, осынау бейшара жануарлардың жай-күйін өз көзімен көруі керек еді. Жалғыз қалған өгіз қабысқан бүйірін құйрығымен мазасыздана шықпырта береді; алдына тасталған азыққа жиреніш білдіре, шошына қарайды; екі көзін есіктен алмайды, аяқтарына түсер салмағын алма-кезек ауыстырып, қаңырап қалған қуысында Тыпыршып тұрады, серігі киген қамыт пен байланған шынжырды иіскелейді және тынымсыз мөңіреп, оны шақырумен болады. «Бұл да құритын болды, — дейді бақташы, — ағайыны арам өлген, енді бұл жұмыс істемейді. Сойып алар алдында мұны жақсылап жемдеу керек еді, бірақ ештеңе жегісі келмейді, ұзамай аштан қатары анық».

	Қарт соқашы артық әрекет жасамай, үн-түнсіз, жаймен қимылдап жүрді. Түренге жегілген жуас жануарлар да өзі сияқты жайбасар еді. Алайда ештеңеге алаңдамай үзіліссіз жұмыс істегендіктен, ұзаққа шыдау үшін күшін шақтап жұмсап жүргендіктен қария баласынан қалыспай келе жатыр еді; анау одан сәл әрменіректе, жегіндегі мыналардан гөрі пәстеу төрт өгізбен тастақты тығыздау топырақта дәл осындай борозда салып жатқан.

	Бірақ бұдан соң бір таңғаларлық көрініс назарымды аударды — мұны суретші бейнелеп, мәңгілікке қалдырса да артық болмас еді.

	Айдалған жердің арғы шетінде еңгезердей сымбатты жігіт керемет әсем жегінді қуалап келе жатқан: соқаға қоңырқайжирен түсті терісі жылт-жылт еткен төрт пар жас өгіз жегілгенді. Бұлардың бұйра жүн басқан бастары жабайы бұқаларды еске салатын, ашу-ызадан жалтылдаған көздері, шалт қимылдары, құтырына алып-ұшатындығы — бәрі де олардың мойынтұрық пен жанауызға көнгісі келмейтінін, жақында ғана тап болған құлдыққа деген ызадан жарыла жаздап келе жатқанын аңғартатын. Бұлар жегінге жаңа түскен өгіздер еді. Соқашы жігітке кезінде жайылым үшін қалдырылған, оталмаған түбірлері бар танапты жырту тапсырылған-ды. Бұл оның күш-қайраты, жастық жалыны мен енді ғана үйретілген мына сегіз өгіз əрең-әрең еңсеріп жатқан аса ауыр жұмыс болатын.

	Иығына блузасының сыртынан қозы терісін жамыла салған, осы кейпінде Қайта өрлеу заманының суретшісі бейнелеген сәби жастағы Шоқындырушы Иоаннан аумай қалған, сүп-сүйкімді алты-жеті жасар балақан көрші бороздамен қалбалақтап, ұшында темір істігі бар ұзын да жеңіл таяқпен өгіздерді қуалап келе жатыр. Мықтымсынған өгіздер шидей қолдың соққысынан дір ете қалады; қатты жұлқыныстан терте мен мойынтұрық солқсолқ етеді, өгіз басына кигізілген қайыстар сықырлайды. Түрен түбірге тірелгенде соқашы әр жануарды өз атымен атап жекіре бастайды: оларды мәжбүрлеу үшін емес, әрине, керісінше, тыныштандыру үшін ғана, өйткені жолына оқыстан тап болған осынау кедергі зыҚысын кетірген өгіздер құтырынып, жалпақ аша тұяқтарымен топырақ боратуға кіріседі; егер шаруа алғашқы төрттікке ие болмаса, ал балақан қалғандарын ұстап қалуға тырыспаса, өгіздер соқаны сүйреткен күйі жалт беріп егістікпен тартып кетер еді. Балақай да айқайды салып, өгіздеріне сес көрсетуге тырысады, бірақ қанша айқайлағанымен періштеге лайық әлпетіндей дауысы да биязы-ұяң қалпында қала береді. Төңіректегі табиғат, еңгезердей сымбатты еркек, мойынтұрық киген өгіздер — бәрі қосылып көркемдік пен күш-қуаттың жарқын көрінісіне айналып тұр; жер жеңіліс тауып жатқан осынау орасан арпалысқа қарамастан, бар маңай қуанышқа бөленіп, көңіл қоштығын орнатып тұр. Кедергі күйретіліп, жегін қайтадан маңғаз да өпірем кейіпте бірқалыпты аяңға басады, қордаланған қайрат-күшін жай тек сыртқа шығару үшін ғана әлгінде жорта ашуға булыққан соқашы қарапайым жандарға тән қылық жасап, сол бойда-ақ сабырлы қалпын қайта тауып, ұлына әкелік ырза пейілге толы жүзбен көз тастайды, баласы да басын бұрып оған жымия күледі. Сосын жас әкенің жігерлі жуан дауысы салтанатты да мұңды бір әнді бастап кетеді: осы өңірде қалыптасқан ежелгі дәстүр бойынша, бұл ән соқашы атаулының бәріне бірдей аты-жөні жоқ беріле бермейтін, тек жұмыс көлiгiн айрықша жақсы күтімде ұстайтындарға ғана тарту етілетін. Пайда болу себебінде, шамасы, діннің қатысы болған, құпия түрде ықпал ете алатын әуселесі бар деп саналған бұл әнге өгіздердің күшқуатын сақтауға көмектесетін, наразылығын жойып жуасытатын, таусылмас-тынбас еңбектен мезі болуын сейілтетін қасиет әліге дейін таңылып отыр. Өйткені өгіздерді шеберлікпен айдап, атқан оқтай түзу борозда тартумен, қажетті жерде түренді жоғары көтеріп, төмен түсіріп жануарлар ауыртпалығын азайта білумен ғана шектелу, расында да, аздық етеді ғой; өгіздеріне ән айтып бере алмайтын соқашы соқашы емес, бұл — адамнан талғам мен белгілі бір дәрежедегі қабілетті талап ететін өзгеше өнер.

	Шынтуайтында, бұл ән кез келген жерінен үзіп тастауға, сосын қайта жалғауға болатын әлденендей бір әуезді жыр сынды. Оның қалыптан тыс түрі мен музыка қағидаларына қарсы келетін әуенін сөзбен айтып жеткізу қиын. Сөйте тұрғанымен, бұл сондай керемет ән және өзі сүйемелдеп тұрған жұмыстың сипатымен, өгіздердің бірқалыпты аяңымен, селолық жердегі Тым-тырыс тыныштықпен, әнді айтып жатқан шаруалардың ақпейіл мінезімен ғаламат үйлесім тауып тұрғаны сонша, оны диқан еңбегінен хабарсыз адам шығара алмаған болар еді, бұл өлкедегі майталман соқашыдан басқа ешбір әнші оны келістіріп айта да алмас еді. Егіс даласында жер айдаудан басқа жұмыс та, қозғалыс та жоқ айларда осынау әрі нәзік, әрі әлеуетті ән аспаннан желдің сарынындай боп сорғалайды, өйткені оның әуезі де белгілі бір дәрежеде желдің уіліне ұқсайды. Мұның өзі Шынымен ғажап қаларлықтай нәрсе: оған құлағы үйренген адам осы сағатта және осы өңірде басқа бір әннің шырқалуын көз алдына елестете алмайды — ондай жағдай бұл маңайды жайлаған жарасым шырқын бұзған болар еді.

	Сөйтіп, көз алдымда Гольбейн гравюрасындағыдан мүлдем басқа көрініс тұрды. Рас, ұқсайтын жайлары да баршылық еді. Қайғы жеңген қарттың орнында — жас та жігерлі еркек, әбден арып, көтерем болуға айналған жегін аттарының орнында — Ылпып тұрған төрт пар өгіз, өлімнің орнында — сүйкімді балақан, күйзелу мен күйреу жайындағы ойлар бейнесінің орнында — тасқындаған күш-қайрат пен бақытты өмір жөніндегі қиялға жетелейтін көрініс тұрған. Міне, дәл осы тұста:



	Бүкшеңдеп, терге малшынып, және т.б.



	дейтін төрт жолдан тұратын байырғы француз өлең шумағы мен Вергилийдің:



	O fortunatos... agricolas...



	дейтін сөзі бір мезгілде ойыма оралған-ды. Сөйтіп, осынау жарасымды жұптың — ер адам мен ер баланың мына іспетті жан сүйсінерлік жағдайда алаңсыз еңбек етіп жүргенін көріп оларды сондай аяп кеттім, азды-кем өкініп те қалғандай болдым. Бақытты ғой диқан! Күтпеген жерден көкірегімді қуат кернеп, қайраттанып сала бергенімді байқадым. Егер сол диқанның орнында болсам, сол құсап табиғатқа ұрық сеуіп, оны әлпештеп-әспеттесем, сонымен бір мезгілде бояулар мен дыбыстар үйлесімін, түрлі түстің реңктері мен сұлбалар нәзіктігін, бір сөзбен — заттардың күллі құпия сұлулығын көре де, түсіне де білсем, мен де өзімді бақытты сезінер едім!

	Алайда, өкінішке қарай, мына шаруа сұлулық құпиясын түсінген адам емес, ал бала ешқашан түсінбейді!.. Тек құдай мені: «Бұлар өздері қуалап жүрген жануардан артық емес, сансыраудан сергітетін, қам-қарекетін ұмыттыратын әлденендей бір соны сезім дегенді бұлар білмейді» дейтін ойдан сақтай көрсін. Олардың мейірім шуағына бөленген жүзінен Жаратқанның таңбасын танығандай болам, өйткені олар жер патшасы болу үшін жаралған және олардың бұл жерге ие болу құқы оны ақшаға сатып алғандардан әлдеқайда артық. Олар мұны сезеді, соның дәлелдемесі — оларды жат жерге көшірудің жазасыз қалмайтындығы, маңдай терімен суарылған бұл жерді олардың жан-тәнімен сүйетіндігі, солдатқа алынған нағыз шаруаның етене боп кеткен егіс алқабын сағынып, жырақта жүріп құсадан өлетіні. Әйтсе де, бұл адамда жоқ, менде бар қуаныштардың жөні тіптен бөлек; бұл — рухани қуаныштар. Әрине, мұндайға ол да лайық, өйткені ол күмбезi көк зеңгір аспан боп табылатын шексіз де шетсіз ғибадатхананың қызметшісі. Оған сезінетін нәрсесін түсіну жағы жетіспейді. Анасының құрсағында жатқан кезде-ақ басын құлдыққа байлағандар оның арманын тартып ала алмағанымен, ойлау қабілетінен айырған болатын.

	Мейлі, тіпті осындай — кемеліне келмеген, өле-өлгенше шаладүмбіл боп қалу маңдайына жазылған адам болған күнде де, ол бәрібір білімі жан сезімін жансыздандырып тастағандардан әлдеқайда ұнамДЫ. Сендер, оны өз ықтиярымша билеп-төстеуге заңды әрі ешкім араласа алмайтын құқым бар деп санайтын жандар, өздеріңді одан жоғары қоймаңдар, өйткені осындай жалған ұғымда жүргендеріңнің өзі ақылдарың сезімдеріңді харап қылғанын, нағыз шала ес, нағыз көрсоқыр адамға айналғандарыңды айғақтайды!.. Оның жан дүниесінің қарапайымдығы маған сендердің жалған білімпаздықтарыңнан әлдеқайда сүйкімді; егер оның ғұмыр жолын әңгімелеп беруіме тура келсе, бұл ғұмырдың жан сүйсінерлік жайлары турасында қуана-қуана баяндар едім және бұл қуанышым оның қандай қорлық-зорлықты бастан кешіп жүргенін бейнелеуге тырысқан өлермендіктеріңнен әлдеқайда басым шығар еді. Қоғамдарың қабылдаған заңдардың өпіремдігі мен төзбестігі арқылы оны кері кетіруге тырысып жүрген мына өздерің емес пе екен?..

	Әлгі қайратты жігіт пен әлгі сүйкімді балақанды танитынмын; жігіттің өмір жолын жақсы білетінмін, өйткені оның өз өмір жолы бар, өйткені ондай жол әркімде-ақ бар, егер соны түсінген болса кім-кім де бізге өз өмірін баяндайтын романды алдымызға тартар еді... Бар-жоғы қатардағы шаруа және қарапайым соқашы ғана болғанымен Жермен өз міндеттері мен сезімдерін жақсы бағамдайтын. Бұлар жайында Жермен маған ақкөңілділікпен айтып берді, мен оны қызыға тыңдадым. Оның қалай жер жыртып жүргенін ұзақ уақыт бақылаған соң өзіме-өзім мұның өмір жолын неге жазбасқа деген сұрақ қойдым, тіпті бұл туынды жігіттің соқасы салып жатқан борозда сияқты қарапайым, қылтыңсылтыңы жоқ, жұпынылау боп шықса да мейлі, дедім.

	Келесі жылы бұл борозда тегістеліп кетеді де, үстінен басқа борозда жүріп өтеді. Адамзат алқабындағы адамның басым көпшілігінің ізі осылай пайда болып, осылай өшеді. Бетіне шамалы топырақ сепсең-ақ болды, ол зым-зия жоғалады, сөйтіп, салған бороздаларымыз зираттағы қабір сияқты бірін-бірі ауыстырып жатады. Диқанның дүниеде қалдырған ізі байшыкеш қалдырған ізден қалайша кем бағалануға тиіс? Себебі оның өз есімі бар ғой, түрлі жағдайлардың оғаштау жолмен немесе жосықсыз түрде тоғысуы арқасында ол әлдебір себеппен жұрттың есінде қалмақ.

	Олай болса, жерменнің, майталман соқашының, бороздасын жадымызға қайта оралтайық та. Бұл жайында ол ештеңе біле алмайды, оған зәредей ыңғайсыздық танытпайды, ал мұнымен айналысу маған қуаныш қана сыйламақ.





ІІІ


	МОРИС АТАЙ


	— Жермен, — деді бір күні қайын атасы, — ақылға келетін, үйленетін уақытың жетті, шырағым. Қызымның дүние салғанына екі жылдай болды, балаңның үлкені жетіге толғалы тұр. Ұзамай өзіңнің де жасың отызға толмақ, ал біздің жақтағылардың отыздан асқан соң үйленудің мәні жоқ дейтінін өзің де білетін шығарсың. Сенің үш балаң бар, бәрі де жақсы бала, осы күнге дейін ешқайсысы бізге салмақ түсірген жоқ. Әйелім мен келінім қолдарынан келгенше бағып-қағып отыр, оларды жанындай жақсы көреді екеуі де. Құйттай Пьерді ер жетіп қалды десе де болады: өгіздерді де жақсы айдайды, малға көз қырын салып қоюға да жарап қалды, аттарды суатқа апару да қолынан келеді. Ол жайында әңгіме жоқ, ал ана екі кішкентайды қанша жақсы көрсек те, — Құдай бар ғой, көріп отыр ғой, — биылғы жылы олармен біраз әуреленуімізге тура келді. Келіннің аяғы ауыр, ұзамай босанбақшы, оның үстіне қолында кішкентай бөпесі бар. Ал ертең босанып нәрестелі болған соң сенің ана құйттай Соланжыңа, әсіресе Сильвенiңе қарайтын жағдайы болмайды. Сильвенiң әлі төртке толған жоқ — күндіз де, түнде де тыныштық жоқ одан. Мінезі өзіңнен аумай қалған; одан жақсы жұмыскер шығады, бірақ бала тым тентек! Біресе жыраның арғы бетіндегі қоқыр-соқырдың арасына тығылып қалады, біресе өгіздердің алдына барып құлай кетеді — кемпірім оны қуып жете алмайтын болды. Оның үстіне, келінім ертең қолындағы нәрестесін тастап, сенің кенжеңді бағып отыра алмайды ғой, ал оны әлі тұтас бір жылдай әлпештеу керек. Көріп тұрсың ба, балаларыңның жайына шындап алаң боп жүрміз, оларды бағып-қағуға шамамыз келмей жатыр. Балалардың қараусыз қалуынан асқан қиямет жоқ; құйттай көз таса қылып алғанда қандай бәлеге тап боларын ойласаң есің шығады. Ендеше, саған жаңа жұбай, маған — жаңа келін іздеу қажет. Осы жөнінде ойланшы, балам. Бұрын да талай айттым емес пе, уақыт болса өтіп барады, ол сені күтіп бір орнында тұра бермейді. Балаларыңды ойлашы, бізді ойлашы, ал біз үйде бәрі ойдағыдай болғанын қалаймыз. Саған үйлену керек, неғұрлым тезірек болса, соғұрлым жақсы.

	— Жарайды, әке, - деп жауап қатты күйеу баласы, — қайткен күнде де үйленуім қажет деп отырсаңыз, басқа амал жоқ, тілегіңізді орындауыма тура келетін шығар. Бірақ біле білсеңіз, маған бұдан асқан ақирет жоқ, өзіме салсаңыз, одан гөрі ойыққа барып қойып кеткенім жақсы болар еді. Кімнен айрылғаныңды өзің білесің, ал кімге кезігеріңді бір құдайдың өзі біледі. Жұбайым сондай жақсы еді, мейірімді болатын, төзімді болатын — ата-анасына, күйеуіне, балаларына қалай жаны қалмай қамқорлық жасайтын еді; еңбекқор-тұғын — үйде де, түзде де тыным таппайтын. Өзіңіз оны маған бергенде, ал мен алғанда екеуіміздің арамызда «біз осындай қасіретке ұшырасақ, жұбайым дүниеден өте қалса, оны ұмытуым қажет» деген келісім болмап еді ғой.

	— Мұның бәрін шын жүректен айтып тұрсың, — деп жауап қатты қайын атасы. — Қызымды ұнатқаныңДЫ, онымен жақсы тұрмыс құрғаныңды, өз еркіңе салса, Катриннің тірі қалатынын, оның орнына молаға өзің барып жататыныңды білем. Ол осындай сүйіспеншілікке лайық болатын, сен қалай қайғы шегіп қапалансаң, біз де сондай халді бастан кешіп жүрміз. Бірақ сенен оны ұмытуды сұрап отырған жоқпын. Құдай оның бізді тастап кеткенін хош көрді; дұғамыз, ойымыз, сөзіміз бен ісіміз арқылы оған өзін ұмытпағанымызды, арамызда жоқтығына қайғыратынымызды білдірмеген бірде-бір күніміз жоқ. Бірақ егер одүниеден хабарласып, не қалайтынын айта алса, ол саған жетім қалған балаларыма ана тауып бер деп әмір еткен болар еді. Әңгіме тек оның лайықты ана болуында. Бұл оңай емес, алайда орындалмайтын да нәрсе емес. Ал өзіңе сондай жұбайды іздеп тапсақ, қызымды қалай сүйсең оны да солай сүйетін боласың. Сен жөні түзу адамсың ғой, шаруамызға қолғабыс жасайтыны үшін, балаларыңа жылы қабақпен қарайтыны үшін оған ырзашылық білдіруге тиіссің.

	— Мақұл, әке, солай-ақ болсын, мен сізге ешқашан қарсы келген емеспін, — деді Жермен.

	— Рас айтасың, балам, достықпен айтылған ақыл-кеңеске қашан да құлақ қоятынсың, отбасындағы үлкенді құрмет тұтатынсың, айтқанын тыңдайтынсың. Олай болса, қане, саған кімді алуға болатынын ойланайықшы. Мен әсте сені жас қызға үйленсін деп отырғам жоқ. Саған жастың қажеті жоқ. Жастар өмірге жеңіл қарайды, ал үш баланы, әсіресе бөтен біреудің баласын, өсіру оңай шаруа емес; бұл мейірбан, парасатты, жүрегі жұмсақ және өте еңбекқор әйелдің ғана қолынан келеді. Егер өзіңнен жас әйелді таңдасаң, ол мұндай жүкті мойнына артудан бас тартады.

	Ол сені тым кәрі, ал балаларды тым жас деп табады. Тағдырына шағынумен болады, балалардың да берекесі кетеді.

	— Міне, мені мазалайтын жай да осы, — деді Жермен. — Не, ол балаларды жек көрсе, оларды ұрып-соғып, жәбірлей ме?

	— Құдай сақтасын! — деп жауап қатты қарт. — Бір жақсысы, біздің жақта кісәпір әйелдерден мейірбан әйелдер молырақ, сондықтан өзіне лайықты қосақ таба алмайтын жігіт нағыз ақымақтың өзі боп шықпақ.

	— Сөзіңіздің бір өтірігі жоқ, әке: селомызда жақсы қыздар жетерлік. Айталық, Луиза, Сильвена, Клоди, Маргарита... Қысқасы, қайсысын қаласаңыз соны алайын.

	— Қоя тұр, қоя тұр, балақай, бұл қыздардың бірі жас, бірі кедей... не болмаса асқан сұлу; бұл турасында да ойланған жөн, балам. Асқан сұлудан аса жақсы әйел шықпайды.

	- Сонда мені ұсқынсыз біреуге үйлендірмекшiмiсiз? — деп сұрады мазасыздана бастаған Жермен.

	— Оне дегенің, ұсқынсызға үйленіп нең бар, сендердің өз балаларың болады ғой, ал балалардың әлжуаз, сиықсыз әрі аурушаң болғанынан асқан қияпат жоқ. Қол-аяғы балғадай, дені сау, сұлу да, сұрықсыз да емес — саған керегі, міне, осындай әйел.

	— Дәлме-дәл өзіңіз айтқандай әйелді табу үшін оны арнайы жарату керек сияқты: себебі кедейдің қызына көңіліңіз көншімейді, ал бай адам қызын тұл еркекке бере қоймайды.

	— Ал егер ол жесір болса ше, Жермен? Баласы жоқ жесір болса, оған қоса орташа дәулеті болса?

	— Шіркеуімізге келетін қауымнан ондайды әзірше көрген емен. — Мен де көрген емеспін; бізде болмаса басқа жерде бар шығар. — Көздеген біреуіңіз бар ма, әке, айтсаңызшы тезірек!





IV


	ЖЕРМЕН, МАЙТАЛМАН СОҚАШЫ


	— Иә, көздегенім бар, - деп жауап қатты Морис атай, - Леонар ағайдың қызы, Гереннің жесірі; Фуршта тұрады.

	— Ондай жесірді де, ондай деревняны да білмейді екем, — деп жуаси үн қатты түнеріп сала берген Жермен.

	— Есімі Катрин, марқұм жұбайыңмен аттас.

	— Катрин дейсіз бе? Иә, бұл есімді атау маған майдай жағады-ақ екен: Катрин!.. Ол өз алдына, оны өз Катринімдей ұната алмасам, бұл жанымды одан әрмен күйзелтеді ғой, сүйгенімді бұрынғыдан да жиі еске алатын болам ғой.

	— Айтып тұрмын ғой саған оны ұнатасың деп, ол өте мейірімді жан; көрмегеніме де біраз уақыт боп қалды, сүп-сүйкімді қыз еді; ал қазір онша жас та емес, отыздың екеуінде. Өнегелі отбасында өскен, ата-анасы сондай тамаша адамдар, оған қоса меншігінде құны сегіз, тіпті он мың тұратын жер бар, барған деревнясынан жаңа жер алу үшін оны сатып жіберуге де дайын — ол да екінші рет күйеуге шығудан үмітті ғой, егер өз басың ұнаса сенің мына қазіргі хал-жағдайыңа көңілі толатынына сенімдімін.

	— Бәрін реттестіріп қойғансыз-ау, шамасы?

	— Иә, бәрін. Тек келісімдерің ғана керек: сенің және оның. Таныс барып, сосын өздерің шешіңдер. Әкесі маған алыс ағайын боп келеді, тату адамдармыз. Леонар ағайды білетін шығарсың?

	— Иә, жәрмеңкелерде әңгімелесіп тұрғаныңызды көргем, ал соңғы рет барғанда таңертеңгі асты сонымен бірге іштіңіз ғой; сөйтсем, онымен жайдан-жай сөйлесіп жүрмеген екенсіз.

	— Енді қалай деп ең; ол өгіздерді қалай сатып жатқаныңды көріпті, сөйтіп, сені ісіне мығым, сымбаты сүйсінерлік, алғыр да ақылды жігіт деп ұйғарыпты; ал оған сенің кім екеніңді, өзімізбен бірге тұрған, бірге жұмыс істеген сегіз жылдың ішінде өзіңді қалай ұстағаныңДЫ: бірде-бір рет ашу шақырмағаныңды, көңілге ауыр тиетін сөз айтпағаныңды баяндап бергенімде ол сені өз қызына үйлендіруге құмартты; бұл ойы, ШЫНЫМДЫ айтсам, маған да ұнады. Оның қызы жайында ешкім артық сөз айта алмайды, шаруалары да ойдағыдай жүріп жатыр.

	— Байқаймын, әке, сіз үшін ең маңыздысы олардың шаруалары сияқты.

	— Енді қалай, тап солай. Ал сен үшін бұл онша маңызды емес пе?

	— Маңызды ғой, сіздің айтқаныңыз-ақ болсын. Бірақ біліп қойыңыз, менің үлесіме тиген пайда қанша, тиді ме әлде тимеді ме деп бас қатырып жүрген жоқпын. Өзара бөлісіміздің жайжапсарынан хабарым аз, бұлардың бәрі миыма қонбайтын нәрселер. Менің шаруам — жер, өгіздер, аттар, жегін, егіс, астық бастыру, жемшөп дайындау. Ал қой, жүзімдік, бақ, әрқилы ұсақ табыстар мен жылыжай көкөністері — бұлармен, өзіңіз де білесіз, ұлыңыз айналысады, менің араласым жоқ. Ал ақша мәселесіне келсек, оны есептеп жүрген мен жоқ, маған салсаңыз, анау сенікі, Мынау менікі деп дау шығарғанша бәрін өзің ала бер деген болар едім. Қателік жіберіп, өзіме тиесілі емес нәрсені талап етіп жүремін бе деген қаупім барын жасырмаймын, сондықтан істің жағдайы айқын да анық болғаны жөн, әйтпесе оған ешқашан Миым жетпейді.

	— Міне, осы дұрыс емес, балам, әйеліңнің ақылды адам болғанын қалайтын себебім де сол; ертең өле қалсам, ол менің де орнымды ауыстырады. Сен есеп-қисабымызға ешқашан көңіл бөлген емессің, ертең мен жоқта ұлыммен егесіп қалуың мүмкін ғой, сол кезде кімге қанша тиесілі екенін айтатын ешкім болмайды ғой сендерге.

	— Жасыңыз ұзақ болғай, әке! Алайда көзім жұмылғаннан кейін нендей жағдай болады деп қамықпай-ақ қойыңыз; ұлыңызбен ешқашан ештеңеге таласпаймын. Өзіңізге қалай сенсем, Жакқа да солай сенем; өзімде ешқандай дүние-мүлік жоқ, менің үлесіме тиері — Қызыңыз бен екеуіміз тапқан балалардың сыбағасы ғана, сондықтан ештеңеге алаңдамауыма болады. Сондай-ақ сіздің де. Өйткені Жак өз балаларының жағдайын жақсарту үшін қарындасының балаларын ренжітпейді ғой, ол барлығын бірдей жақсы көреді, алаламайды.

	- Дұрыс айтасың, Жермен. Жак ұл ретінде де, аға ретінде де қадірлі әрі әділ адам. Бірақ оның сенен бұрын, балаларыңды өсіріп қанаттандырғанға дейін-ақ, дүние салуы мүмкін ғой, ал отбасында балаларға ақыл айтатын, олардың айтыс-тартысын шешіп отыратын бір ересек адам болуы керектігін ешқашан естен шығармау қажет. Өйтпеген жағдайда бұған міндетті түрде сот төңірегіндегілер араласады, ал олар бәрін бір-бірімен Қырқыстырып қояды, сөйтіп, немере-жиендерімнің жиған-терген ақшасы соттасуға кетеді. Міне, үйге жаңа адамды кіргізген кезімізде — күйеу бала бола ма, келін бола ма бәрібір — күндердің күнінде оған, отбасының үлкені ретінде, бәлкім, жиырма-отыз балаға, немере-жиенге, басқа күйеу балалар мен келіндерге жол сілтеп, жөн көрсетіп отыруға тура келетіні жайында ойлануымыз қажеттігінің себебі де осында... Отбасының қалай өсіп-өніп ұлғаятынын ешкім болжап біле алмайды, ал омартада ара шамадан тыс көбейіп кетіп, оларға жаңа ұя жасау қажет болғанда әрқайсысы балды қалай барынша көп әкету жайын ғана ойлайды. Өзіңді күйеу бала ғып алғанымда, қызым бай, ал сен кедей болғаныңмен, қызымды мына сені таңдағаны үшін жазғырған жоқпын ғой. Сенің жақсы жұмыскер екеніңді көрдім; біздер, шаруалар, үшін ең зор байлық — қолдың қайраты мен сенің жүрегіңдей жүрек екені мәлім. Ал еркек отбасына өзінің қолы мен жүрегін сыйласа, одан басқа ештеңе сұраудың керегі жоқ. Әйелдің жөні басқа, оның міндеті — табыс табу емес, тапқанды төгіп-шашпау. Оның үстіне, сен қазір, міне, отбасы иесісің, үйленгелі отырсың, ендеше, болашақта өмірге келетін балаларың жайында да ойлануың керек қой: өйткені оларға мұрадан тырнақтай үлес тимейді — бәрі алғашқы некеден туған балаларға кетеді, егер жаңа әйеліңнің жасауы мол болмаса сен өлген кезде олар тұттай жалаңаш қалады. Сондай-ақ болашақта дүниеге келетіндерді асырау үшін де ақша қажет. Бәрінің салмағы біздің иығымызға түседі; рас, балаларды асырармызау, өсiрерміз-ау, бірақ тұрмысымыз төмендейді, бірінші некеден туған балаларыңның жағдайы да мәз болмайды. Отбасы көлемі шамадан тыс ұлғайып кетсе, табыс көлемі одан озып отырмаса, қанша тырмысқанымызбен жоқшылықтан бәрібір қашып құтыла алмаймыз. Міне, менің өмірден түйгенім осы, Жермен. Осы жайында ойлан, сосын Гереннің жесіріне ұнауға тырыс: оның инабатты мінез-құлқы мен қаражаты бізге қазір үлкен көмек болады және қамсыз-мұңсыз тұрмыс кешуімізге септігін тигізеді.

	— Келістік, әке. Оған ұнауға тырысам, сосын оның да өзіме ұнауына қам жасаймын.

	— Бұл үшін онымен жүздесуің керек, оған баруың қажет.

	— Деревнясына ма? Фуршқа ма? Ол біраз жер қашықта ғой, солай емес пе? Қазір қарбалас уақыт, жұмысты тастап кетудің қисыны келер ме екен...

	— Егер ғашық боп үйленсең, онда көп уақыт жоғалтарың анық, ал егер бұл есеппен үйлену болса, егер екеуі де оғаш қылығы жоқ адамдар болса, өздеріне не керегін жақсы білсе, онда мұны тез арада реттеуге болады. Ертең сенбі, жер жыртуды ертерек аяқта да, сағат екіде жүріп кет; кешке қарай Фуршқа да жетесің; қазір ай жарық, жол жақсы, екі ара үш льедей1 ғана. Маньеден онша қашық емес. Оның үстіне биеге мініп барасың ғой.

	— Күн қоңыр салқын, өзіме салсаңыз, жаяу тартып кетер едім.

	— Биенің жүрісі жайлы, ал салт атпен келген күйеудің жөні тіптен бөлек. Жаңа киімдеріңді ки, Леонар ағайға тарту етіп семіз құстың етін ала бар. Менің жібергенімді айт, әңгімелес, жексенбіні қызымен бірге өткіз, ал дүйсенбі күні таңертең қандай да болсын жауабын алып қайт.

	— Бопты, барайын, — деді Жермен жайбарақат. Алайда көңілі алай-түлей боп кеткен-ді.

	Жұмысбасты шаруа болғандықтан Жермен де қарапайым тұрмыс кешіп жүрген. Жиырма жасында үйленген-ді, бүкіл ғұмырында бір ғана әйелді сүйген-ді; болмысында жайдары да көңілді адам бола тұрса да, жұбайы дүние салғаннан кейін басқа ешкіммен күле сөйлесіп, ыржақтасқан емес. Қасірет-қайғысын жүрегінде сақтап, қас қақпай қарауылдаумен жүретін, сондықтан қайын атасының жалынғандай боп айтқан өтінішіне өкінішсіз келісе салмаған; алайда қайын атасы отбасын әрдайым ақылпарасатпен басқарып, өнеге көрсетіп келе жатқандықтан өзін отбасы мақсат-мұратына, демек, оны басқарып отырған адамға басы-бүтін бағыштаған Жермен қарттың көңілге қонымды ойпікіріне құлақ қоймауға, сөйтіп, шаңырақтың мүддесін мансұқ етуге болады деген пиғылдан аулақ-тұғын.

	Дей тұрғанмен, қапалы еді. Дүниеден өткен жұбайын ойлап, жүрегі қан жыламайтын күні жоқ-ты. Жалғыздық жабырқата бастағанымен, жаңа неке алдындағы үрей жанын жегідей жеген қайғыдан басымырақ боп шықты. Басына не түрлі буалдыр ой келіп, тосыннан тап болған махаббат көңілін жұбатуы мүмкінау деп жобалады. Расында, ол тек осылай жолыққанда ғана жұбатады. Іздеген кезімізде ол табылмайды. Қаннен-қаперсіз жүргенімізде өзі іздеп табады. Қайын атасының еш күлбілтесіз, есеппен жасалған осынау жоспары, осынау беймәлім қалыңдық, оның ізгі қасиеттері мен ақыл-парасаты жайында айтылған осынау барлық жақсы сөз — мұның бәрі оны ойландырып тастады. Сөйтіп, ол ойға батқан күйі кетті. Бірақ бір-бірімен салыстырып, екшеп-елеп алатын өзіндік парасат-пайымға мұқтаж адамдарша ойланып бара жатқан: мәжбүрлеуге қарсы тұрарлық, өз мүддесін қорғап қаларлық тиімді дәлелдер дайындайтын дәрмені жоқ-ты, тек жаны күйзеліп, қапаланумен болды, қабыл алуға тиіс боп тұрған қияпатына қарсы күрес ашпады.

	Бұл екі аралықта Морис атай қожалыққа қайтып оралды. Ымырт жабыла бастаған; күн әлі жарық боп тұрғандықтан Жермен қора жанындағы шарбақтың мал бұзып кеткен жерлерін бітеуге кірісті. Бүлінген жерді шомырт бұтақтарымен жауып, түбін топырақпен бекіте бастады. Таяу маңдағы бұталардағы сайрауық торғайлар тынымсыз шырылдаумен болды. Олар мұны асықтырып жатқандай еді: не тындырғанын көрмекке шыдамсызданып, бұл арадан кеткенін күтіп отырған.





V


	ГИЛЬЕТА


	Үйіне оралған Морис көршi кемпірді кезіктіріп қалды — әйелімен шүйіркелескісі келiптi әрi от жағатын шоқ ала кетпекші екен. Гильета апай қожалықтан таяқ тастам жердегі ескі лашықта тұратын. Қамығу дегенді білмейтін қайсар әйел еді. Жалаулау мекенжайын кір жуытпай, тап-тұйнақтай етіп ұстайтын, көйлегіне ұқыпты түрде салған жамаулары жоқшылықта тірлік кешіп жүргеніне қарамастан намысын жоғалтпағанын аңғартатын.

	— Кешкі ас пісіруге от алмақсыз ба, Гильета апай? — деп сұрады қарт. — Бәлкім, тағы бірдеңе керек шығар сізге?

	— Жоға, отағасы, - деп жауап қатты кемпір, - әзірше ештеңенің қажеті жоқ. Тілемсек біреу еместігімді білесіз ғой, мейірбан жандарды бекерден-бекер мазалай беретін әдетім жоқ.

	— Оныңыз рас енді, таныс-білістеріңіз қол ұшын беруге қашан да әзір тұратыны содан ғой.

	— Жұбайыңызбен шүйіркелесiп, Жерменнің екінші рет үйленетін ойы бар ма, жоқ па соны білмекші едім.

	— Аузыңыз берік адамсыз ғой, — деп жауап қатты қарт, — сізге айта беруге болады, өсек тарап кетер деп қорқудың қисыны жоқ. Мәселе былай, - мұны әйеліме де, сізге де арнап айтып тұрмын, — Жермен берік шешімге келді: ол ертең Фуршқа аттанады.

	— Жолы болсын! — деді Мористің кемпірі. — Айналайы-ай! Құдай оңдап, өзі сияқты ақжүрек, ақпейіл әйел алса екен!

	— Ә, ол Фуршқа бара жатыр ма? — деді Гильета. - Әңгіме қайда! Жаңа ғана менен тағы бірдеңе керек емес пе деп сұрап едіңіз, ендеше, маған көмектесетін мүмкіндігіңіз бар, Морис отағасы.

	— Айтыңыз, айтыңыз, сізден көмегімізді аямаймыз. — Жермен қызымды апарып салса жақсы болар еді. — Қайда? Фуршқа ма?

	— Жоға, Фуршқа емес, Ормоға. Жылдың аяғына дейін қызым сонда болмақ.

	— Қалайша! — деп дауыстап жіберді Мористің зайыбы. — Қызыңыздан қол үзіп қалғалы отырсыз ба?

	— Бір жерге жұмысқа тұрып, тиын-тебен табатын уақыты болды ғой оның. Бұл маған да, қарашығыма да оңай тиіп тұрған жоқ. Екеуіміз Иван күні алдында тіптен қоштаса алмадық, енді, міне, Мартын күні де жақындап қалды. Оған жақсы жұмыс ұсынып жатыр - Ормодағы фермада бақташы болмақ. Сондағы фермер жақында осында болып кетті, жәрмеңкеден қайтып келе жатыр екен. Қауымдық жайылымда үш қойды бағып жүрген шынашақтай Мариімді көріп қалыпты. «Сен мұнда босқа жүрсің ғой, қызалақ, бір бақташыға үш қой деген не болады. Сенің қарауыңа жүз қой берсем ше? Қалай қарайсың? Кеттік пе? Қойшы қызымыз сырқаттанып қалды, үйіне қайтарғалы жатырмыз, бір аптадан кейін келетін болсаң жылдың аяғына дейін, яғни Иван күніне дейін елу франк аласың», депті. Мари оның фермасына барудан бас тартыпты, бірақ өзі ойланып қалыпты, сосын кешкісін маған бәрін айтып берді. Қыстан қалай аман-сау шығарымызды білмей басым қатып, дал боп жүргенімді біледі ғой — биыл Қыс әрі ұзақ, әрі қатты болғалы тұр ғой, тырналар мен жабайы қаздардың мерзімінен бір ай бұрын қайтып кеткенін көрген шығарсыздар. Екеуіміз еңірей жылап, көз жасына ерік бердік, сосын есімізді жиып, шешімге келдік. Бәрібір бірге тұра алмайтынымыз жайында ойландық, өйткені тулақтай ғана жеріміз бір адамның өзін асырай алмайтыны белгілі ғой; Мари бой жетіп қалғандықтан, — жасы он алтыдан асып барады, — ас-суын ақтарлықтай еңбек етіп, шешесіне көмектесуі керек деп ұйғардық.

	— Гильета апай, — деді қарт, — мәселе тек елу франкқа тіреліп тұрса, тағдырыңызды сол ақша ғана шешетін болса, онда қызыңызды соншалықты жыраққа жібермей-ақ қойыңыз, ол ақшаны сізге бірдеңе ғып тауып берермін. Рас, біздің жағдайымыздағы адамдар үшін елу франк деген аз ақша емес, дегенмен қандай жақсылық жасасаң да жөнімен, ретімен жасау керек. Бұл қыстан ілекерлеп аман-сау өткеніңізбен, әлгі ақша алдағы қыстан құтқара алмайды ғой сізді. Қызыңыз шешімін неғұрлым ұзаққа созса, кейін онымен қоштасуыңыз да соғұрлым қиын болады. Мари бой жетті, буыны бекіді, қасыңызда отырғанда не бітіреді. Жүде жалқауланып кетуі мүмкін...

	— Жоға, ондай қаупім жоқ, — деді Гильета. — Мари — көнбіс, төзімді қыз, мұндай қыздар үлкен шаруашылықты да шырқ үйіріп әкетеді, ол қандай ауыр жұмыстан да қашпайды. Бір минут қол қусырып қарап отырмайды, егер істейтін іс болмаса үйдегі үстелдер мен орындықтарды тазалауға кіріседі, бәрі де сосын айнадай боп жалтырап тұрады. Қандай істің де қыбын таба біледі. Қайдағы бір қиянға, оның үстіне жат адамдарға аттандырғанша өзіңізге бақташы етіп кіргізсем жаным қалай жай тапқан болар еді. Алдын ала келіскенде сіз оны Иван күнінен бастап жалдар едіңіз, бірақ қазір енді жұмысшы қыздарды алып та қойдыңыз емес пе, сондықтан бұл әңгімені келесі жылға қалдыруға тура келеді.

	— Оған еш күмәніңіз болмасын, Гильета! Қуана-қуана қабылдаймын. Ал әзірше жұмысына дағдылана берсін, жұртпен араласып үйренсін.

	— Әлбетте, ұйғарым жасап та қойдық қой. Ормодағы фермер бүгін тағы бір адамды жіберіпті; біз келісім бердік, енді Маридің сонда баруы қажет. Тек бір жаманы, жолды білмейді, оған қоса мұндай алысқа жалғыз жібергім де келіп тұрған жоқ. Күйеу балаңыз ертең Фуршқа баратын болса, өзімен бірге ала кеткені жақсы болар еді. Ол Мари баратын жерден жырақ емес деді ғой маған біреулер; өзім ол жақта ешқашан болған емеспін.

	— Арасы жап-жақын, күйеу балам жеткізіп салады. Оған әңгіме жоқ. Биесіне мінгестіріп алады, сөйтіп, қызыңыз шәркейін тоздырмай аман сақтап қалады. Ә, міне, өзі де кешкі асқа келді. Бері қара, Жермен, шынашақтай Мари, Гильета апайдың қызы, Ормоға бақташы боп жалданыпты. Ала кетесің бе оны?

	— Әрине, — деп жауап қатты, қаншалықты қапылып жүрсе де жұртқа қол ұшын беруге қашан да дайын тұратын Жермен.

	Біздің ортамыздағы бірде-бір ана мұндай іске бармас еді: он алты жасар қызын жиырма сегіз жастағы еркекпен бірге жібермес еді. Өйткені Жермен бар-жоғы жиырманың сегізінде болатын, жерлестеріне үйленетін жастан әлдеқашан асып, қартайыңқырап қалғандай көрінетінімен, әлі күнге дейін осы өңірдегі ең сымбатты еркек саналатын. Егіс алқабында он жыл еңбек еткен шаруалар, әдетте, қажып-талып, діңкелеп қалатын болса, бұл Дәнеңесі кетпеген қалпы жүрген-ді. Әлі он жыл бойы жер жыртса да қайрат-күші сарқылмай, жас күйінде қала беретіндей еді. Жерменнің өңі ұнамды екенін, көзі мамыр айындағы аспанның түсіндей ашық көгілдір, ерні қызғылтым, тісі қаладай, ал тұлғасы шалғында шапқылап жүрген жас құнанның тығыншықтай тұрпатын еске салатынын байқамайтын қыздың күйеу жігіттің жасы турасындағы түсінігі тым-тым тұрпайы болуға тиiс-ті.

	Алайда үлкен қалалардың азғындық жайлаған қарбаласынан жырақта жатқан, адамгершілік — қасиетті дәстүріне айналған деревнялар бар, ал Белердегі барлық отбасының ішінде, әсіресе Морис атайдың отбасы адалдығымен және әділдігімен айрықша құрметке бөленген-ді. Жермен өзіне жұбай іздеп бара жатқан, ал Мари болса енді ғана бой жеткен қыз еді, Жермен оған үйлене алмайтын — қыз тым кедей-тұғын, тек тас жүрек біреу ғана, ол да аз — тек арсыз ғана оның қыз белгісіне қызығар еді. Күйеу баласы осынау сүйкімді қызды артына мінгестіріп алғанда Морис атайдың жүзінен ешқандай күдік-күмән байқалмағаны да сондықтан болатын. Жерменге қызыма туған қарындасыңдай қара деп айту Гильетаның қаперіне де кірмеді, олай десем жігітті ренжітіп алармын, деп ойлар еді. Мари шешесі мен жас құрбыларын жиырма рет қайталап сүйіп, көзінің жасын көлдеткен күйі жылқыға мінді. Қамығып-қапаланатын жайлар өз басында жетіп жатқанымен Жермен қыздың қайғысына жанашырлық білдірмей қала алмады, сөйтіп, қабағын қарс түйіп алған күйі жүріп кетті, ал шынашақтай Маримен қоштасқан, қаперінде зәредей бөтен ой жоқ көршілердің бәрі оған қош-қош айтып, қол бұлғап жатты.





VI


	ПЬЕР БАЛАҚАЙ


	Ақбоз əрі əлді, әрі келісті жас бие болатын. Қосарлы жүк көтерген жануар бас асауы бар, үргелек жылқыға тән үрдіспен құлағын жымырып алып, ауыздығын қарш-қарш шайнап келе жатты. Шалғынды кесіп өтіп бара жатқанда енесін көріп қалып, — қожайындары оны кәрі Ақбоз, ал мұның өзін жас Ақбоз атандырған-ды, - қоштасқандай оқыранды. Кәрі Ақбоз шідерін Шылдырлатып қашаға қарай жақындап, шалғынның жиегімен қызының соңынан шаба жөнелмекші еді, бірақ желiп кеткенін көріп оқыранып жіберді де, танауын делдите тыныстап, жегісі келмей қалған бір уыс шөпті аузына тістеген күйі алағыза абыржып тұрып қалды.

	— Байғұс-ай, туысын ұмытпапты, — деді Шынашақтай Мариді көңілсіз ойлардан арылтқысы келген Жермен. — Бұл маған кетіп бара жатқанда балақайым Пьерді ең болмаса бетінен де сүймегенімді есіме салды. Жүгермек әлдебір жаққа зытып кетіпті! Кеше кешкісін өзіңмен бірге ала кет деп жалынып, кереуетінде жатып бір сағат боздады. Бүгін таңертең тағы да біраз олайбылай әуреледі. Қулығына құрық бойламайды сұмның! Айлашарғысынан ештеңе шықпайтынына көзі жеткен соң ренжіп далаға қашып кетті, қайда кеткенін құдай білсін.

	— Оны мен көрдім, — деді көзінің жасын тыюға тырысқан шынашақтай Мари. - Сулдың балаларымен бірге оталған ағаштар жанында жүгіріп жүр екен, үйінен шығып кеткеніне көп болғанау деп ойладым: қарны ашып қалғаны көрініп тұр еді — шомырт пен қара бүлдірген жеп жүр екен. Оған таңертеңгі асқа деп алған нанымды бердім, ол маған: «Рақмет, Мари апатай, біздің үйге келгенде саған шелпек нан берем», деді. Балақайыңыз сондай сүйкімді, Жермен.

	— Оған дау жоқ, - деп жауап қатты соқашы, — жолында өлуге дайынмын оның! Егер әжесі тоқтатпағанда міндетті түрде өзіммен бірге ала кететін едім — еңіреп жылағаны сай-сүйегіңді сырқыратады.

	— Шынында да, неге бірге ала кетпедіңіз оны, Жермен? Ол сізге ешқандай бөгет жасамас еді; жұрт айтқан тілегін айнытпай орындап отырса одан асқан тәртіпті бала жоқ.

	- Бара жатқан жерімде ол артық боп шыға ма деген қаупім бар. Әйтеуір, қайын атам, Морис атай, осылай деп шешті... Ал өзім, керісінше, оны қалай қарсы алатынын көру керек еді деп ойлағам, расында ондай сүйкімді балақанды жақсы қабылдауға тиіс қой... Ал отбасымыз айтады, үйде қандай шаруалар атқару қажеттігін мезгілінен бұрын жария етпеген жөн, дейді... Мұның бәрін саған не үшін айтып келе жатқанымды білмеймін, шынашақтай Мари, өйткені сен бұл қияпаттан ештеңе түсінбейсің ғой.

	— Неге олай дейсіз, Жермен, сіздің үйленгелі бара жатқаныңызды білем: шешем айтқан, бірақ тек мұнда да, ана бара жатқан жеріңде де, жан баласына жақ ашушы болма деп тапсырған: алаңдамауыңызға болады, мен ешкімге ештеңе айтпаймын.

	- Сөйткенің жөн болар еді: өйткені әлі ештеңе белгісіз ғой, бәлкім, ана әйелге ұнамай қалармын.

	- Ұнарсыз деп ойлаймын, Жермен, не себепті ұнамайсыз оған?

	— Кім біледі? Үш балам бар, ал бұл өгей ана саналатын әйел үшін үлкен ауыртпалық!

	— Ол рас, бірақ балаларыңыз басқа балалардың барлығынан ерекше ғой.

	— Солай деп ойлайсың ба?

	— Олар сондай сүйкімді, сондай тәрбиелі, олардан асқан жақсы баланы еш жерден таппайсың.

	— Әй, білмеймін, Сильвеннің бабын табу оңай болмас.

	— Ол тіптен құйттай ғой! Ондай жаста бала неге тентектік жасамасын! Ал қандай ақылды десеңші!

	— Ақылды екені рас және жүрек жұтқан батыр! Өгізден де, сиырдан да қорықпайды, ал еркіне жіберсең үлкендермен бірге атқа мінуге де бар.

	— Сіздің орныңызда болсам, үлкен ұлымды өзіммен бірге ала кетер ем. Анадай керемет балаңыз барын көрген әйел сізді бірден ұнатып қалар еді!

	— Иә, тек анау баланы жақсы көретін әйел болса ғана; ал егер баланы жақсы көрмейтін боп шықса ше?

	— Баланы жақсы көрмейтін әйел бола ма екен?

	— Ондайлар аз шығар, сірә. Бірақ бар ғой. Мені мазалайтын нәрсе де осы.

	— Сонда қалыңдығыңызды мүлдем білмейді екенсіз ғой?

	— Сен қаншалықты білсең, мен де соншалықты білем оны және жүздескеннен кейін де біліп жарытпаймын ба деп қорқам. Мен өзім ақкөңіл адаммын, сеніп қалам. Біреу бір жақсы сөз айтса болды, соған илана қоям, бірақ бұдан талай опық та жедім, өйткені сөз бен іс — екеуі екі басқа нәрсе ғой.

	— Оны жақсы әйел деседі. — Кім айтады? Морис атай ма? — Иә, қайын атаңыз. — Солай болса солай да шығар, бірақ ол кісі де білмейді ғой оны.

	— Несі бар, кездесіңіз, сөйлесіңіз дұрыстап, қателеспейтін шығарсыз деп сенем.

	— Былай істейікші, шынашақтай Мари, Ормоға бармас бұрын аз ғана уақытқа солардың үйіне кіріп шықшы: сен ақылды Қызсың, не істесең де ойланып істейсің, бәрін байқастап жүресің. Айтайын дегенім: жайсыздау бірдеңені сезген бойда маған сыбырлай қойсаң болды.

	— Жо-жоқ, Жермен, олай ете алмаймын! Қателесіп кетсем қайтем? Оған қоса, әлгі әйел жайында аңдаусызда жаман бірнәрсе айтып қойсам, сіз оған үйленуден айнып қалсаңыз, қайын атаңыз бен қайын енеңіз маған мұны ешқашан кешірмейді; ал менің уайым-қайғым онсыз да жетерлік, шешемнің маған бола бұрынғыдан да бетер қапаланғанын қаламаймын.

	Екеуі осылай әңгімелесіп келе жатқанда Ақбоз кенет бір бүйірге жалт беріп, құлағын қайшылады; сосын кейін қайтып, өзін әлдебір нәрсесі үркіткен бұтаның жанына кеп тоқтап, соған мұқият назар сала бастады. Жермен бұтаға көз тастап, ордың ішінде, еменнің жақында кесілген бұтақтарының астында жатқан, қойдың қозысына ұқсас әлдебір тірі жан иесін көрді.

	— Адасып кеткен қошақан ғой, — деді ол. — Әлде арам қатты ма екен, қимылдамайды. Біреулер іздеп те жүрген шығар оны, қарайықшы!

	— Ол ешқандай қошақан емес! — деп үрейлене үн қатты шынашақтай Мари. — Бала ғой ұйықтап жатқан... Ау, бұл сіздің балақайыңыз Пьер ғой!

	— Мәссаған! — деді биесінен түсіп жатқан Жермен. — Мына сұмырайды қара: маң даладағы орда ұйықтап жатыр, жылан шағып алуы мүмкін ғой мұны!

	Ол балақанды көтеріп алды, анау көзін ашып оны мойнынан тас қып құшақтады да, жымия күліп:

	— Папа, мені өзіңмен бірге ала кетесің бе? — деді.

	— Е, мынау сол баяғы әнің ғой! Мына жерде не істеп жүрсің, соққан?

	— Қашан қасымнан өтер екен деп күттім сені, - деп жауап қатты бала, — жолдан көз алмай отырдым да қойдым, сосын ұйықтап қалДЫМ.

	— Көрмей өтіп кетсем ғой, түні бойы мұздай жерде жатар едің, сосын сені қасқыр жеп кетер еді!

	— Көретініңді білдім ғой! — деді бала нық сеніммен.

	— Әңгіме былай, балам. Папаңды бетінен сүй де, үйге қарай Зымыра, әйтпесе кешкі астан құр қаласың.

	— Сонда мені өзіңмен бірге ала кетпейсің бе? — деп айқайлап жіберді балақай, сосын қазір бақырып жылайтынын білдіріп қолымен көзін уқалай бастады.

	— Атаң мен әжең әкетпе деді ғой, — деді Жермен ақталғандай болып.

	Бірақ балақай ешқандай үгітке құлақ асқысы келмеді. Еңірей жылап, әкесі шынашақтай Мариді өзімен бірге апара жатса, мұны да ала кетуіне болатынын айтты. Оған құйттай балаларды жеп қоятын қорқынышты аңдары көп қалың орманның ортасымен өтуге тура келетіні, Ақбоздың үш адамды бірдей мінгізгісі келмейтіні, мұны жолға шығарда өзінің мәлім еткені, бұлар бара жатқан жерде бұл сияқты кішкентай жүгермектерге тамақ та, жатар орын да жоқ екені құлаққағыс етілді. Алайда осынау уытты уәждің барлығы да балақайдың бетін қайтаруға қауқарсыз боп шықты; ол шөптесінге жата кетіп домалап, папасы өзін жақсы көрмейтінін, егер өзімен бірге ала кетпесе үйге ешқашан қайтып оралмайтынын айтып бақыра бастады.

	Жермен мейірімді әке болатын, жүрегі әйелдің жүрегіндей жұмсақ еді. Жұбайының өлімі, кішкентай балаларды жалғыз өзі бағып-қағуға мәжбүр болуы, сорлы жетiмектерге әкенің қамқорлығы айрықша қажеттігі жайындағы ой оны осындай етіп жіберген. Сөйтіп, енді қазір іштей жойқын арпалысқа түскен еді, оған қоса өзінің босаңдығына ұялып, оны шынашақтай Мариден жасырмақ болуы мұны одан бетер ушықтыра бастаған, — босқа арам тер болған осынау әбігершіліктен бетін тер басып, көзі Қызарып кеткен-ді, енді болмаса өзі де жылап жіберетіндей халге жеткен. Ақыр соңында ол ашу шақырмаққа оқталды, алайда діні қатты екеніне куә болсын дегендей шынашақтай Мариге қарай жүзін бұрған ол қыздың бетін жас жуып кеткенін көрді. Осы арада буыны біржола босады: баласын жерден алып, жерге салуын жалғастырып жатқанына қарамастан, көзі жасаурап қоя берді.

	— Шынында да шамадан тыс қатыгездік көрсетіп тұрсыз, — деді ақыры шынашақтай Мари. — Осыншалықты өтінген сәбидің тауын қайтаруға ешқашан дәтім жетпес еді. Сізге айтарым, Жермен, оны өзіңізбен бірге ала кетіңіз. Биеңіз екі ересек адам мен бір баланы алып жүруге әбден үйренген; бажаңыз оған әйелі екеуі мінгесіп, — ал оның жұбайы менен әлдеқайда ауыр ғой, — сенбі сайын базарға барады және ұлдарын бірге ала кетеді. Оны алдыңызға отырғызыңыз; балақанды ренжіткенше, қажет болса, мен жаяу-ақ жүрейін.

	— Әңгіме онда емес, — деген жауап қайтарды қыздың тілегін орындауға іштей қатты құлшынып тұрған Жермен. — Ақбоз — әлді жылқы, арқасында орын болса тағы да екі адамды алып кете алар еді. Бірақ жолда баланың жағдайы не болады? Тоңады, қарны ашады... Кешкісін, сосын ертең таңертең оған кім күтім жасайды: оны төсекке жатқызу, жуындыру, киіндіру керек емес пе? Мұның бәрін өзім мүлдем танымайтын әйелдің мойнына арта алмаймын ғой. Мынау мені сыйламайды екен, дарақы да ожар біреу екен, деп ойлап қалады ғой.

	— Баланы бауырына тарта ма әлде сыртқа тебе ме, соған қарап оның қандай адам екенін бірден ажырата қоясыз, Жермен, көріңіз де тұрыңыз; егер ол Пьерге селқостық білдірсе, оған өзім күтім жасаймын. Әйелдің үйіне барып, балақанды киіндіріпжуындырам, ал ертең өзіммен бірге жайылымға алып кетем. Күні бойы ойнатып, көңілін табуға тырысам.

	— Айналайын-ау, ол сені ығыр қылады ғой! Онымен күні бойы арпалысу деген ақирет қой!

	— Керісінше, бұған мен тек қуанам, алғашқы күні жат жерде жалғыздық сезінбеймін. Әлі де өз деревнямда жүргендей болам.

	Шынашақтай Маридің өз жағына шыққанын байқаған балақай Қыздың белдемшесінен ұстай алды, тас қып ұстағаны сонша, саусақтарын күшпен жазуға тура келді. Әкесініңрайдан қайтқанын көрген кезде күнге күйіп тотыққан құйттай қолдарымен Маридің қолына жармаса кетіп, оны сүйіп алды да, қуанғанынан секеңсекең етіп, бірдеңеге аңсары қатты ауған балалардың қылығын жасап, оны биеге қарай шыдамсыздана сүйрелей бастады.

	— Жайлап, жайлап, — деп сыбырлады оны көтеріп алған Мари, — әуелі мына құйттай жүректі тыныштандырайық, әйтпесе ол құс сияқты құйқылжып тыным таппай тұр. Ал сен, ақылдым, кешке қарай тоңар болсаң маған айт, сені плащыма орап тастайын. Папаңды бетінен сүйіп, тентектік жасағаның үшін кешірім сұра. Енді ешқашан бұлай істемеуге уәде бер. Естіп тұрсың ба?

	— Не тілесе соның бәрін орындайтын болсам, әрине, олай істемейді, — деді Жермен бет орамалымен баланың көзін сүртіп жатып. — Әй, Марижан-ай, мына сотанақты тым еркелетіп жіберетін болдың-ау!.. Иә, шынында да, шектен тыс мейірімді екенсің сен қыз. Иван күні бақташы қыздарды жалдағанда неге ғана сені жұмысқа алмадық екен! Сен балаларға да қарар едің, оларға қазір өгей ана іздегенше, саған жақсылап еңбекақы төлеген болар едім, ана әйел, бәлкім, бұларды жек көрмегенімнің өзіне рақмет айт дейтін шығар маған.

	— Алдын ала жамандық ойлаудың қажеті қанша, — деді тізгінді ұстап тұрған шынашақтай Мари. Жермен бұл кезде баласын ешкі терісімен қапталған, жүк артатын жалпақ ердің алдыңғы жағына отырғызып жатыр еді. — Егер әйеліңіз балаларды жақсы көрмейтін болса, келесі жылы мені күтушілікке алыңыз, сосын ештеңеге қам жемеуіңізге болады, біздің қызыққа батып ойнайтынымыз сонша, олар дәнеңе байқамайды.





VII


	АРША ТОҒАЙЫНДА


	— Жарайды, солай-ақ болсын, — деді Жермен олар бірнеше қадам жүргеннен кейін, — Пьер түнде қайтып оралмаған кезде үйдегілер не ойлайды? Қарттарда маза қалмай, жер-көкті кезіп іздей бастайды ғой.

	— Ана жол жөндеп жүрген жұмысшыға айтсаңызшы, сіздің үйге соғып, балақанды өзімізбен бірге алып кеткенімізді хабарласын.

	— Дұрыс айтасың, Мари, сен бәрін ескеріпсің! Жаннидің қазір жол бойында жүруге тиіс екені қаперіме де кірмепті.

	— Ол қожалықтың жанында тұрады ғой, сіздің үйге кіре шығудың оған түк қиындығы жоқ.

	Шешім қабылданғаннан кейін Жермен биені желдірте жөнелді, ал қуанышы қойнына сыймай келе жатқан құйттай Пьердің мәз болғаны сонша, бұл күні түскі тамақ ішпегенін бірден еске ала да қойған жоқ, алайда шамалы жолсоқты боп, қарны шұрылдай бастаған ол бір Льедей жүрген соң есіней бастады, өңі бозарып кетті, сөйтіп, ақыры тамақ ішпесе болмайтынын мәлім етті.

	— Міне, басталды енді, — деді Жермен. — Білгем, білгем, сәл ғана былай шыққан бойда-ақ мәртебелі мырзаның қарны ашып, шөлдеп қалғанын айтып шу шығаратынын.

	— Шөлдеп тұрғаным да рас, — деп қыңқылдады балақай.

	— Жарайды, ендеше, Кoрлэдегі Ребек тəтейдің трактиріне соға кетейік. «Рауан»!.. Маңдайшасы керемет, ал өзі түкке алғысыз! Сен де, Мари, менімен бірге аздап шарап іш.

	— Жо-жоқ, маған ештеңенің керегі жоқ, — деді қыз, — Пьер екеуіңіз кіріп шығыңыз, оған дейін мен биеге қарай тұрайын.

	— Болмайды олай, таңертең сен Пьерге наныңды бердің, өзің аш қалдың, түсте үйде бізбен бірге тамақ ішуден де бас тарттың, тек егіл-тегіл еңіреп жылаумен болдың.

	— Ештеңе ішкім келген жоқ, жаным сондай күйзеліп тұрды. Шын сөзім, қазір де ештеңеге зауқым соғып тұрған жоқ.

	— Өзіңді өзің күштеуің керек, қызалақ, әйтпесе ауырып қаласың. Жол ұзақ, ол жерге ашығып бармауымыз керек, әйтпесе «сәлеметсіз бе» деудің орнына салған жерден «тамақ беріңізші» деуіміз мүмкін. Оншалықты қарным ашып тұрмаса да саған өзім үлгі көрсетейін. Сен сияқты мен де түстік ішкем жоқ: шешеңіз екеуіңіздің жылағандарыңызды көріп жүрегім қарс айрылған болатын. Ал жүр, Ақбозды қақпаның алдына байлап қояйын; түс деймін саған жылқыдан.

	Үшеуі трактирге кірді, сосын ширек сағатқа жетпейтін уақыттың ішінде жуантық ақсақ әйел оларға керемет дәмді қуырылған жұмыртқа, нан және бір бөтелке қызыл шарап алып келді.

	Шаруалар, жалпы алғанда, тамақты асықпай ішкенді әдет Қылған жандар; ал Пьердің қарны ашып қалғаны сонша, арада тек бір сағаттай уақыт өткеннен кейін ғана Жермен сапарды жалғастыру жайлы ұйғарымға келді. Шынашақтай Мари әу баста тамақтан Жерменге қарсы келмеу үшін ғана ауыз тиіп отырған; сосын біртіндеп тәбеті ашыла бастады, өйткені он алты жастағылардың ас-сусыз ұзақ уақытқа шыдас бере алмайтыны белгілі ғой, ал таза ауа тәбетті арттыра түседі. Жұбатып, көңілін көтеру мақсатында Жермен жеткізе алған жылы сөздер де әсерін тигізбей қоймады; жеті ай жеті күндей болмай өте шығады деп өзінөзі сендіріп бағуға тырысты, сосын қайтадан өз деревнясына, өз шаңырағына қайтып оралуының қандай зор қуанышқа айналатыны жайында армандай бастады: өйткені Морис атай да, Жермен де екеуі бірдей мұны өздеріне қызметші етіп алуға уәде етті ғой. Бірақ дәл осы сәтте, бұл балақанға әзіл айтып, оны ойнатуға кіріскен кезде, Жерменге трактир терезесінен бұған төменде кең көсіліп жатқан алқапты көрсету жайында жосықсыздау ой келе кетті: Құнарлы алқап Мына биіктесiннен жап-жасыл боп жарқырап, алақандағыдай анық көрініп тұрған. Мари оған көз жіберіп, Белердің үйі бұл арадан көріне ме, деп сұрады.

	— Әрине, — деп жауап қатты Жермен, — қожалығы да, тіпті өзің тұратын үйде көрініп тұр. Шіркеу мұнарасынан сәл төменіректегі, биік теректің қасындағы əнебір сұрғылтым дақты көрдің бе?

	— Көрдім, көрдім, — деді қыз. Соны айтып қайтадан жылап жіберді.

	— Бұл әңгімені бекер-ақ бастаған екем, — деді Жермен, — бүгінгі ісімнің бәрі кері кетіп тұр! Мари, қалқам, жүрейік, күн қысқа ғой, бір сағаттан кейін ай туады, күн тіптен суытып кетеді.

	Олар жолға шығып, арша тоғайын кесіп өтті; тез жүрсем қыз бен баланы қалжыратып алам ба деп қорыққан Жермен онша асыға қоймаған, сөйтіп, бұлар қара жолдан шығып, орманға қарай бұрылғанда күн батып та кеткен-ді.

	Жермен Маньеге баратын жолды білетін, бірақ ол Шантелуб соқпағымен кетпей, төменірек түсіп басқа соқпақты таңдап, Пресль мен СепЮЛЬТюр арқылы өтсем жолды әжептәуір қысқартуыма болар деп шешті; ал жәрмеңкеге барып жүрген кезінде бұл соқпаққа ешқашан ат басын бұрмаған еді. Бірақ осы арада ол жолдан адасып кетті, сөйтіп, бұлар шiлiк тоғай алабына жеткенше талай уақыт өтті; оның үстіне, онда бағытынан бұру тұстан барып шықты, ол тіпті Фурштан жырақтап бара жатқанын да, Ардант жаққа қарай жоғарырақ кетіп қалғанын да байқаған жоқ.

	Айнала-маңын бағамдап алуға қараңғы түсе көтерілген тұман бөгет болды — бұл өзі күзде түсетін, айдың аппақ жарығынан одан бетер қоюланып кететін, жолаушыны одан әрмен адастыратын кешкі тұманның бірі-тұғын. Орман ішіндегі алаңқайлардан көптеп кездесетін аумақты батпақтардан бу бұрқырай көтеріліп жатыр еді, ал Ақбоздың тұяғымен су шалпылдататыны және аяғын балшықтан суырып алуға күш салатыны су кешіп келе жатқанын аңғартатын.

	Ақыры тәп-тәуір әрi тура тартылған бір соқпақты тауып, соған түсіп соңына дейін барған Жермен, төңірегін зер сала зерделегеннен кейін, өзінің біржола адасқанына көз жеткізді. Жолдың жайын түсіндірген қайын атасы орманнан шыққаннан кейін тіктеу беткеймен төмен Құлдау қажеттігін, одан соң аумақты шалғынмен жүріп, өзеннен екі рет өту керектігін айтқан. Ол тіпті әлгі өзеннен өтерде мейлінше сақтық жасауға тура келетінін, себебі күздің басында бұл маңайда жаңбыр көп жауғанын, судың деңгейі көтеріліп кетуі мүмкін екенін де құлаққағыс еткен. Қарсы алдынан беткейді де, шалғынды да, өзенді де кездестіре алмаған, тек құдды қар басқандай аппақ арша тоғайын ғана көріп тұрған Жермен тоқтап, әлдебір тұстан жолаушы шыға келмес пе екен, алыстан жылт етіп от көрінбес пе екен деп жан-жағына жіті көз тіге бастады, бірақ көмегі тиер ештеңе көре алмады. Күдері үзілген соң кейін қайтып, орманға барып кірді. Тұман бұрынғыдан да бетер қоюлана түсті, ай мүлдем көрінбей қалды, жол ойқы-шойқы болатын, ал су жиналған жерлер терең еді. Ақбоз екі рет Құлап түсе жаздады; жүгi тым ауыр болғандықтан болдырып та қалғанДы. Қарсы алдындағы кедергіні әйтеуір бірдеңе ғып ажыратып, ағаштарға ұрынбай аман келе жатқан, бірақ жолаушылары дәлмедәл бастарының деңгейінде бір-бірімен ұштасып кеткен жуан бұтақтарға жанасып қап отырды: ал бұл өте қауіпті нәрсе-тұғын. Осындай бір жанасуда Жермен қалпағын түсіріп алған, оны іздеп табу үлкен күшке түсті. Балақай қолында ұйықтап қалғандықтан Жерменге тізгін тартып жылқыны тоқтату да, оны бағыттап отыру да мұң болды.

	— Бізді жадылап қойған-ау, шамасы, — деді Жермен тоқтап. — Бұл орман оншалықты аумақты емес, мас болмасаң адасуың қиын, біз болсақ екі сағат бойы шыр көбелек айналумен жүрміз, шығар жолды әлі таба алар емеспіз. Ақбоздың есіл-дерті үйге қайтып оралу боп келеді, мені жаңылдырған да осы. Егер үйге қайтпақ болсақ, бұған сенім білдіріп басын бос қоя берер едік. Бірақ қазір түнемел орнынан, бәлкім, таяқ тастам жерде тұрғанымызда, кейін қайту деген ақылынан алжасқан жанның ісі боп шығар еді, өйткені соншама көп жерді артта қалдырдық қой. Алайда, Шынымды айтсам, не істерімді білмей тұрмын. Түк ештеңе көзге шалынбайды, мына қарғыс атқыр тұманға шырматыла берсек, балақайға салқын тиіп қала ма деп қорқып тұрмын, ол өз алдына, биеміз құлап түссе баланы жаншып жіберуі де мүмкін ғой.

	— Қасарысқанды қойғанымыз жөн болар, — деді Шынашақтай Мари. — Түсейік, Жермен, Пьерді маған беріңіз, мен көтеріп жүрейін, плащтың орамы жазылып кетпеуін де қадағалаймын ғой. Сіз биенi сулығынан алып жетектеңіз, жаяу жүргенде, бәлкім, жан-жағымызды жақсы бағамдайтын шығармыз.

	Әйтсе де, бұл шараның оларды аттан құлаудан сақтағаны болмаса басқа пайдасы болмады, себебі тұман қоюланған үстіне қоюланып, ылғалды топыраққа желімденіп қалғандай боп тұр еді. Жүріс тым қиындап кетті, ұзамай екеуі де әбден діңкелеп, биік емендер аясынан ақыры бір құрғақ жер тауып, тоқтауға мәжбүр болды. Шынашақтай Мари қара суға түсіп терлеген еді, бірақ сонда да ешқандай шағым айтпай, сабырлы қалпында қала берді. Пьерге қам жасап келе жатқан ол құмға отыра кетіп, балақанды алдына алды, ал Жермен Ақбоздың тізгінін бұтаққа байлап, өзі айнала-маңды шолып қайтпаққа аттанды.

	Алайда осының бәрінен әбден мезі болған Ақбоздың қатты жұлқынып қалғаны сонша, байлауы ағытылып, айылы үзіліп кетті; азаттық алған бие тебініп-тебініп жіберді де, қорысқа қойып кетті — бұл оның қайда бара жатқанын жақсы білетіндігін аңғартатын.

	— Қатырды, — деді биені қуып жете алмай қайтып оралған Жермен, — жаяу қалдық. Тіпті төте жолды тапқан күнде де, енді оның бізге қажеті аз: өйткені өзенді кешіп өтуімізге тура келеді ғой, ал жолдардың суға малшынып жатқаны — бүткіл шалғынды су алып кеткенін аңғартады. Басқа жолды білмейміз. Олай болса, тұман сейілгенше бірер сағат күте тұруымызға тура келеді. Таң қылаң берген бойда орманның шетіне шығып, қандай да болсын баспана іздейміз; ал әзірше осы арада бола тұрамыз; ана жерде ор бар, көлшімек бар, тағы не бар екенін бір құдайдың өзі біледі; арқа тұсымызда не бары да беймәлім, мен тіпті мына жерге қай жақтан келіп жеткенімізді де бажайлай алмай тұрмын.





VIII


	БИІК ЕМЕНДЕР АЯСЫНДА


	— Жарайды енді, шыдап бағайық, Жермен, — деді Шынашақтай Мари. — Бұл ара — дөң, жағдайымыз жаман болмайтын секілді. Мына биік емендердің жапырағы сондай қалың, жаңбыр жауса да жаурамаймыз, тіпті от жағуымызға да болады; шірік томарлар көп әрі сондай құрғақ — лап ете қалады. Шақпағыңыз бар ма, Жермен? Жаңа ғана қорқор тартып едіңіз ғой.

	— Болған! Құрыды ғой ол да. Шақпағым ана қалыңдығыма апара жатқан құстармен бірге қапшықта жатқан, қапшықты ердің басына байлап қойғам; қарғыс атқыр бие бәрін түгел алып кетті, тіпті плащымды да қалдырмады — ол оны міндетті түрде жоғалтады, не болмаса бұтақтарға жыртқызып, дал-далын шығарады.

	— Жоға, Жермен, ер де, плащ та, қапшық та — бәрі де осында, аяғыңыздың астында жатыр. Ақбоз айылын үзіп қашқанда бәрін жерге шашып кеткен болатын.

	— Расында да сөйтіпті! — деп қуанды Жермен. — Айналамызды азды-кем ақтарыстырып, қураған бұтақ жинасақ әрі кептірініп аламыз, әрі жылынамыз.

	— Одан оңай нәрсе жоқ, — деді шынашақтай Мари, — мұнда құрғақ шырпы тіптен көп, аяқ басқан сайын сытырлап сынып жатыр. Бірақ маған әуелі ерді әкеп беріңізші.

	— Оны неғыласың?

	— Балақанға төсек әзірлегім келеді. Жо-жоқ, олай емес, аударыңыз. Міне, енді ол ешқайда домалап кетпейді, ал ер әлі жылы екен, жылқының арқасынан жаңа түскендіктен ғой. Ана жерде тастар жатыр, екі жағынан тіреп қойыңызшы.

	— Ешқандай тас көріп тұрғам жоқ! Көзің қандай өткір еді!

	— Міне, бәрі ойдағыдай болды, Жермен! Қане, плащЫҢЫЗДЫ беріңізші, балақанның аяғына орайын, ал өз плащымды үстіне жабайын. Қараңызшы, оған үйде, өз кереуетінде жатқандай керемет жайлы болды. Жып-жылы боп жатыр, сипап көріңізші!

	— Рас, солай! Баланың бабын таба біледі екенсің, Мари!

	— Бұл қиын шаруа емес. Қапшықтан шақпағыңызды тауып алыңыз, мен алауға қу ағаш жинайын.

	— Бұл ағаш ешқашан жанбайды, ылғал сіңіп қалған. — Күдік-күмәніңіз таусылмайды екен, Жермен! Бақташы болған кезіңізді, жаңбыр құйып тұрғанда далада от жаққаныңызды ұмытып қалғаныңыз ба?

	— Иә, бұл табын соңында жүрген қай баланың да қолынан келеді, ал мен тәй-тәй басып жүре бастағаннан-ақ өгіз айдауға мәжбүр болғам.

	— Сондықтан да қолыңыздың қуаты мол, ебі жоқ. Міне, алауға жағатын ағашты қаластырып та қойдым, енді қарап тұрыңыз: жанар ма екен әлде жанбас па екен! Маған шақпағыңыз бен бір уыс құрғақ қырыққұлақ беріңізші. Енді үрлеңіз: деміңіз күшті ғой, көкірек ауруынан амансыз ғой.

	— Қане, көрейін, — деді Жермен, сосын отты ұста көрігінен бір де кем қылмай үрлей бастады.

	Сәлден соң жалын лап етті де, айналаны қызыл сәулеге шомылдырды, одан соң көкпеңбек тілдері тұманды бұзып-жарып, айналадағы ауаны әлденеше құлаш болатын аумаққа дейін құрғата отырып емендер аясына қарай көтерілді.

	— Ұшқын түспес үшін балақанның қасына отырайын, — деді Қыз. — Ал сіз, Жермен, алауға отын үстеп, отты қаузап қойыңыз! Енді бізге салқын тимейтін болды.

	— Сондай ақылды қызалақ екенсің, — деді Жермен, — түнде тентіреп жүретін сиқыршы кемпір сияқты алау да жаға білесің. Сен көңілімді көтеріп жібердің; тізеден су кешіп жүрдім ғой, малмандай болғам, таңның атқанын күтуден басқа амал жоқ, деп ойлағам. Соған көңілім жабырқау тартып қалған.

	— Жабырқау адам жөнді ештеңе ойлап таба алмайды, — деп жауап қатты шынашақтай Мари.

	— Не, сен ешқашан жабырқамайсың ба? — Ешқашан. Не үшін жабырқауға тиіспін?

	— Әлбетте, өйтудің қажеті жоқ, алайда басыңа қайғы үйірілгенде қалай жабырқамайсың? Құдай біледі, сен де өмірден біраз теперіш көрдің ғой, байғұсым-ай: өйткені өне бойы бақытты тұрмыс кешпегенің анық қой.

	— Ол рас, сорлы анам екеуімізге тірлік кешу оңай тимеді, өкінішті жағдаяттар көп кездесті, бірақ ешқашан ұнжырғамыз түскен жоқ.

	— Жұмыс қаншалықты қиын болғанымен менің де ешқашан ұнжырғам түскен емес, алайда жоқшылық мені діңкелетіп жіберер еді. Мен жақсы тұрмыс кештім ғой, мұқтаждық көргем жоқ! Әйелім дәулетті болатын, қазір өзім де кедей емеспін, қожалықта жұмыс істейтін болсам ештеңеден тарықпаймын, ал ол жерден ешқайда кетпеймін. Бірақ әркімнің өз қайғысы болатыны белгілі ғой. Менің де өз қайғым бар.

	— Білем, әйеліңізді ойлап күйзеліп жүрсіз ғой әлі, оны сондай аяймын!

	— Рас па?

	— Ой, оны ойлап талай күн жыладым ғой, Жермен! Сондай сүйкімді болатын! Жарайды, бұл жайында енді ештеңе айтпай-ақ қояйық, әйтпесе қайтадан еңіреп қоя беруім мүмкін — бүгін өзі Өңкей бір өкінішті жайлар ойға оралып тұр ғой.

	— Ол сені шынымен-ақ жанындай жақсы көретін, шынашақтай Мари! Анаңыз екеуіңізді сондай құрметтейтін. Не болды саған? Жылап отырсың ба? Қой енді, Мари. Мен де, құдай сақтасын, жылап жіберермін.

	— Сіз жылап та отырсыз ғой, Жермен! Өзіңіз жылап отырсыз! Күйеуінің әйелін ойлап қайғырып, жылағаны айып па екен? Ұялмаңыз, өтінем сізден! Бұл сізге қалай ауыр тисе, маған да солай ауыр тиген қасірет!

	— Сен қандай ақжүрек едің, Мари, саған қосылып жылағаныма әжептәуір жеңілейіп қалдым. Аяғыңды отқа қарай созсайшы; белдемшең малмандай бопты ғой, байғұсым-ай! Тоқта, қане, екеуіміз орын алмастырайық: мен балақанның қасында болайын, сен жылынып ал.

	— Тоңған жоқпын, — деді Мари. — Егер отырғыңыз келсе, Плащтың бір шетін төсеніңіз; маған осылай отырған ұнайды, шын айтам.

	— Мына жер, расында да, жайлы екен, — деді қызға таңқалыңқырай жайғасқан Жермен. — Тек аздап қарным ашып қалды. Қазір сағат кешкі тоғыз, жаңағы жолдың азапты болғаны сонша, әбден сілікпем ШЫҚТЫ. Ал сенің қарның ашқан жоқ па, Мари?

	— Менің бе? Жоға, тіптен де. Сіз сияқты күніне төрт мезгіл тамақтанып дағдыланған емеспін ғой, кешкі ас ішпей-ақ жататын кезім көп, сондықтан күніне бір мезгіл тамақ ішкенді қанағат тұтып жүре берем.

	— Сен керемет жақсы жұбай екенсің, саған көп шығындалмауға болады екен, — деді Жермен күліп.

	— Мен ешқандай жұбай емеспін, — дей салды, Жерменнің ойы қай бағытқа бет алғанын байқамаған Мари. — Шамасы, көзіңізге бірдеңе елестеген-ау.

	— Иә, сірә, сөйткен шығар, мұның бәрі қарын ашқандықтан ғой! — деп жауап қатты Жермен.

	— Ойпырай, есіл-дертіңіз тамақ болды-ау сіздің! — деп дауыстап жіберді қыз көңілдене үн қатып. — Жарайды, егер бес-алты сағатқа шыдай алмайтын болсаңыз — қапшығыңызда құсыңыз бар емес пе, оны қуыратын отыңыз бар емес пе?

	— Рас-ау! Бірақ ол болашақ қайын атаға апаратын сыйлық қой!

	— Сізде алты құр, ол аздай тағы бір қоян бар. Тоя жеуіңізге жетеді, артылып та қалады!

	— Солайы солай, бірақ мына жерде қалай қуырамыз — істік те, таба да жоқ, бәрі күйіп көмірге айналып кетпей ме?

	— Түк те айналмайды, — деді шынашақтай Мари. — Сізге құсты қоламтада пісіріп беруді өз міндетіме алайын, тіпті түтін иісі де шықпайтын болады. Не, сіз даладан бозторғай ұстап, оны тастардың арасына салып қуырмап па едіңіз? Айтпақшы, есімнен шығып кетіпті, бақташы болмаған екенсіз ғой! Қане, мына құрдың жүнін жұлып беріңіз! Жә, олай қатты жұлмаңыз, терісін жыртып жібересіз!

	— Сен екіншісінің жүнін жұлып, қалай істеу керегін маған көрсетсеңші.

	— Сонда сіз екеуін жемексіз бе? Тамақсау екенсіз ғой... Міне, мен жұлып бітірдім, енді қуырам.

	— Сенен керемет жақсы маркитант2 шығар еді, шынашақтай Мари, бірақ, өкінішке қарай, жылжымалы асханаң жоқ, сондықтан суды тура батпақтың өзінен ішуіме тура келеді.

	— Ал сіз шарап ішуге ғой, еш қарсылық білдірмеген болар едіңіз, солай ма? Бәлкім, тіпті кофе ішуден де бас тартпас едіңіз, ә? Бейне жәрмеңкеде, бастырма астында тұрғандай! Шақырыңыз, трактиршіні: Белерден келген майталман соқашыға тұндырма әкеп берсін!

	— ӨЙ, шайтан, мені мазақтауға көштің бе-ей, енді? Тіпті табыла қалған күнде де сен бәрібір шараптан татып алмас едің ғой, рас па?

	— Мен бе? Мен бүгін кеште сізбен бірге Ребек тəтей трактирінде өмірімде екінші рет шараптан ауыз тидім; бірақ егер тәртібіңіз тәуір болса, сізге бір бөтелке шарап бере алам — енді ғана басталған, толық деуге болатын бөтелке. Және қандай шарап десеңізші!

	— Бұл қалай, Мари? Не, сен шынымен-ақ сиқыршымысың?

	— Өзіңіз емес пе, оғаш қылық көрсетіп Ребек тəтейден екі бөтелке сұраған? Біреуін балақай екеуіңіз іштіңіз, ал маған арнап алған бөтелкеңізден мен көп болса бірнеше тамшы ғана жұтқан шығармын, ал сіз ойланбастан екеуіне бірдей төлей салдыңыз.

	— Сосын не болды?

	— Сосын ана басталған бөтелкені алдым да себетке салып қойдым — жолай өзіңіз немесе балақайыңыз сусын ішкісі келетін шығар деп ойладым; міне, сол бөтелке.

	— Өзім өз болғалы өмірімде сендей сұңғыла қызды көрсем көзім шықсын! Апырай, трактирден шығарда бұл байғұс көзінің жасын көл Ғып жылап отырған! Бірақ бұл оған өзінен гөрі өзгенің қамын көбірек күйттеуге бөгет болмапты. Саған үйленетін жігітті ақымақ деп айтуға ауыз бармас.

	— О не дегеніңіз, ақымаққа өзім де тимеген болар едім. Жесеңізші енді құрыңызды, ол пісіп те қалды, ал нанның орнына, амал жоқ, каштан жеуіңізге тура келеді.

	— Сайтан алғыр, каштан қайдан пайда бола кетті? Оны қайдан алдың?

	— Оған таңырқайтын не бар? Оны жол бойы жұлумен болдым, сөйтіп, қалталарымды толтырып алдым.

	— Сонда бұларды пісіріп те қойдың ба?

	— Бұларды бірден отқа салып қоймасам менің кім болғаным? Далада жүргенде әманда осылай істейтінбіз.

	— Жарайды, шынашақтай Мари, қазір ендi екеуіміз жақсылап тамақтанайық! Сенің денсаулығың үшін ішкім келеді, саған жақсы күйеу тап болуына тілектеспін... Өзің ұнатып, көңілің қалаған күйеудің. Айтшы, сонда қандай күйеудің?

	— Не айтарымды білмеймін тіпті, Жермен, бұл жайында мүлдем ойланған емеспін.

	— Қалай сонда, тіптен ойланған жоқпысың? Ешқашан ойланған емессің бе? — деп таңырқанды, соқашыға тән тәбетпен тамақ ішуге кіріскен Жермен. Алайда құс етінің тәуір кесектерін жолсерік қызға кесіп беріп отыруды да ұмытқан жоқ, бірақ бірнеше каштанды ғана қанағат тұтқан қыз оның бәрінен үзілдікесілді бас тартумен болды.

	— Айтшы маған, шынашақтай Мари, — деді Жермен, әлгі сұрағына қыздың жауап қайтарар ойы жоғын байқап, сонда сен күйеуге шығу мәселесі жайында әлі бірде-бір рет ойланған емеспісің? Жасың болса келіп-ақ тұр ғой!

	— Бәлкім, солай да шығар, — деп жауап қатты қыз, — бірақ мен Тым кедеймін. Жасауға арнап жүз экю жинау керек, ал бұл үшін бес-алты жыл жұмыс істеуім қажет.

	— Жазған бала! Морис атай маған жүз экю берсе ғой, саған соны сыйға тартар едім.

	— Көп рақмет сізге, Жермен. Ондай жағдайда жұрт мен жайында не дер еді?

	— Кімнің не деуі мүмкін? Менің егделеу адам екенімді, саған үйлене алмайтынымды жұрттың бәрі біледі. Сондықтан ешкімнің де ойына келмейді, менің... сенімен...

	— Ана қараңыз, Жермен, балақан оянды, — деді шынашақтай Мари.





IX


	КЕШКІ МІНӘЖАТ


	Төсектен басын көтерген Пьер жан-жағын үнсіз барлай бастады.

	— Бұл оның әдеті, жұрттың тамақ ішіп жатқанын Құлағы шалса болды — өстеді, — деді Жермен. — Жалпы алғанда, бұл зеңбірек атылып жатса да оянбайды, бірақ біреудің тамақ жеп жатқанын естіген бойда қолма-қол көзін ашып алады.

	— Мұның жасында өзіңіз де сондай болғансыз-ау, шамасы, — деді шынашақтай Мари қулана күлімсіреп. — Қалай, ақылдым, кереуетімнің шымылдығы қайда деп отырсың ба? Бүгін оны жапырақтар ауыстырды. Көрдің бе, әкең ас ішіп жатыр ғой. Бірге тамақтанғың келе ме? Сыбағаңа тигем жоқ. Қашан сұрар екен деп күтіп отырдым!

	— Мари, тамақ іш деймін саған! — деп дауыстап жіберді Жермен. — Әйтпесе, мен де енді ештеңе татып алмаймын. Қомағаймын ғой мен — есіл-дертім қарнымды қампайту ғана, ал сен аузыңдағыны жырып бересің. Өйтуге болмайды, сондай ыңғайсызданып отырмын. Тамаққа тіптен зауқым соқпай қалды; егер бізбен бірге ауқаттанбасаң, балам да нәр татпай-ақ қойсын.

	— Мазамызды алмаңыз біздің, — деп жауап қатты шынашақтай Мари, — тәбетіміз әмірге бағынбайды. Бүгін мен тәбетімді құлыптап тастадым, ал оның кілті сізде жоқ. Қалай ашығып қалғаны Пьеріңіздің көзінен-ақ көрініп тұр ғой — аш бөлтіріктен аумайды. Көріп тұрсыз ба, іске қалай кіріскенін! О-о, бұл мықты жігіт болады!

	Шынында да, әкесіне тартқан ұл екенін ол ә дегенде-ақ дәлелдеп берді; ұйқысынан әлі толық оянып үлгермеген, қайда отырғанынан, мұнда қалай тап болғанынан бейхабар балақан тамақты апыл-ғұпыл асауға кірісті. Сосын, ішіне аздап ел қонғаннан кейін, көңілденіп сала берген ол аяқ астынан алабөтен ерекше ақылдылық, әуесқойлық пен аңғарымпаздық таныта бастады. Оған қай жерде отырғаны айтылды, төңірегі түгел орман екенін білген ол үрейленіп қалды.

	— Бұл орманда жыртқыш аңдар бар ма? — деп сұрады ол әкесінен.

	— Жоқ, мұнда ондай аңдар жоқ. Қорықпауыңа болады, — деп жауап қатты Жермен.

	— «Менімен бірге қалың орманға барсаң, сені қасқыр алып кетеді», деп өтірік айтқан екенсің ғой сонда?

	— Көрдің бе, қалай-қалай сөйлейтінін мұның, — деді нендей жауап қайтарарын білмеген Жермен.

	— Балақай дұрыс айтады, — деді шынашақтай Мари, — өзіңіз солай демедіңіз бе оған; мұның қапері мықты, ештеңені ұмытпайды. Біліп қой, Пьержан, әкең ешқашан өтірік айтпайды. Сен ұйықтап қалған кезде біз үлкен орманнан өттік, ал қазір шағын орманда отырмыз, ал мұнда жыртқыш аңдар жоқ.

	— Не, сонда үлкен орман шағын орманнан алыста ма?

	— Әжептәуір алыс; оның үстіне қасқырлар үлкен орманнан шықпайды. Сосын біліп қой, егер әлдебір қасқыр мұнда қаңғып келе қалса, оны әкең қолма-қол өлтіріп тастар еді.

	— Сен де өлтіресің бе оны, Шынашақтай Мари?

	— Үшеуіміз де. Өйткені сен бізге көмектесесің ғой, Пьер, солай емес пе? Сен оларды көкесіне көрістіресің!

	— Иә, иә, біз оларды өлтіріп тастар едік! — деді батылдана бастаған балақай күпініп.

	— Сен балалармен жұрттың бәрінен жақсы сөйлесесің және оларға ақыл айта білесің! Бұған таңғалатын не бар: өзіңнің де балалық шақтан қол үзгенің кеше ғана емес пе, анаң үйреткен нәрсенің ешқайсысын ұмытқан жоқсың. Меніңше, адам неғұрлым жас болса, балалардың мінез-құлқын соғұрлым жақсы түсінеді. Жасы отыздан асып кеткен, ана болу дегеннің не екенін әліге дейін білмейтін әйелдің балалармен мылжыңдасу, олардың тілін табу қолынан келе қоярына күмәнім бар.

	— Неге олай дейсіз, Жермен? Ол әйел жайында неге бұлай жаман ойлайтыныңызды түсінбеймін. Әрине, бұл ойыңыз әлі-ақ өзгерер!

	— Кетсінші әрмен ол! — деді Жермен. — Аяқ астынан бір жағдай тап болса, ол жөнінде енді ешқашан ойламайтын болсам — міне, менің тілегім осы. Кім екенінен түк хабарым жоқ әйел маған қалай жұбай болмақшы?

	— Папа, — деді балақан, — жұбайың жайында бүгін не себепті сонша көп айтып кеттің, ол қайтыс болды емес пе?

	— Қарай гөр, байғұс шешеңді ұмытпаған екенсің-ау сен?

	— Жоға, көрдім ғой оны қалай аппақ әдемі ағаш жәшікке жатқызғанын, ал әжем мені оның қасына жақындатып, қоштасуды сұрады ғой!.. Ал мамамның беті аппақ қудай әрі мұздай болатын. Күнде кешкісін тəтей мені мінәжат етуге мәжбүр етеді, сөйтсең құдай аспанда оның бойына жылу береді, дейді. Сеніңше, қалай, мамам әлі сонда ма?

	— Солай деп ойлаймын, балақайым. Тек оған арнап үзбей дұға оқуың қажет, сонда мамаң өзін жақсы көретініңді біледі.

	— Қазір дұға оқимын, — деп жауап қатты бала, — бүгін оны тіптен ұмытып кетіппін. Тек мен дұғаны жалғыз оқи алмаймын: әманда бірдеңені шатастырып алам. Шынашақтай Мари маған көмектессінші.

	— Жарайды, Пьержан, көмектесейін саған, — деді қыз. — Келе ғой мұнда, тізерлеп тұра ғой.

	Бала Мари белдемшесінің өзіне арнайы төселген етегіне тізерлей кетті, сосын қолын қусырып алды да, дұға оқи бастады; әуелі емін-еркін сайрай жөнелді, себебі бас жағын жақсы жаттап алған еді, сосын кібіртіктеп, баяулай бастады, ақыр соңында шынашақтай Мари өзіне сыбырлап айтып отырғанның бәрін сөзбе-сөз қайталауға кірісті. Сөйтіп отырып қашан да өзіне айрықша қиын соғатын жеріне келді: осы араға келгенде әрдайым қалғып кететін. Бұл жолы да барын салып бағуы, дұға сөздерін күбірлеудегі бірсарындылық әдеттегі әсерін тигізбей қоймады; сөздің соңғы буындарын зордың күшімен, онда да екіүш мәрте қайталап барып айтып отырған ол Маридің иығына басын сүйеді, буыны босап, қолы тізесіне сылқ түсті. Алаудың жарығынан қыздың кеудесіне басын қойып ұйықтап жатқан тентегі Жерменге анық көрініп тұр еді. Оны құшағына алып, ақсары шашын тап-таза демімен ЖЫЛЫТЫП, ізгі ниетті сезімдерге берілген қыз марқұм Катриннің жаны жаһаннамнан аман қалуын тілеп, ойша мінәжат етіп отырған.

	Жерменнің іші-бауыры елжіреп кетті; шынашақтай Мариге оны қалайша қатты қадірлейтінін, оған қалай разы екенін айтқысы келіп құлшынды, бірақ лайықты сөзді ақыры таба алмады. Қыз балақанды әліге дейін кеудесіне қысып құшақтап отырған, ұлын сүйіп алмақ болған Жермен қыздың үстіне еңкейді; Пьердің бетінен ернін ажыратып алу оған оңай болмады.

	— Оны тым қатты сүйесіз, — деді Мари Жерменнің басын сәлпәл әрмен итеріп, — оятып жіберуіңіз мүмкін ғой. Қане, төсегіне жатқызайын, ол қайтадан керемет қызық түс көруге кірісті.

	Бала өзін төсекке жатқызуға қарсылық білдірген жоқ, бірақ ешкі терісіне көсіліп жата кеткен бойда оқыстан әлі сол Ақбозға мініп келе жатырмын ба, деп сұрады. Көгілдір көздерін ашып, бір сәтке бұтақтарға қадала қарап қалған ол әлде өңінде түс көріп жатқандай, әлде күндіз оралған, ал қазір, ұйықтар алдында, әбден айқындалған ойынан арыла алмағандай кейіпте еді.

	— Папа, - деді ол, - егер маған жаңа мама тауып бермек болсаң, онда шынашақтай Мариді мама қылғым келеді.

	Соны айтты да, жауабын тоспастан қолма-қол ұйықтап кетті.





Х


	САЛҚЫНҒА ҚАРАМАСТАН


	Баланың оғаштау сөзіне шынашақтай Мари онша мән берген жоқ, бауыр басып қалғандығының белгісі ғой, деді де қойды. Оны мұқият қымтап, отқа құрғақ шырпы тастады, іргедегі батпақты басып тұрған тұманның сейілетін сыңайы жоғын көріп, Жерменге алау жанына жатып ұйықтап алуға кеңес берді.

	— Ұйқы жеңіп маужырап отырғаныңыз байқалады, — деді ол. — Тіл қатып сөйлеспейсіз, әлгінде Пьер отқа қалай қадалып қараса, сіз де солай оттан көз алмай қалдыңыз. Жатып ұйықтап алыңыз, ал мен екеуіңізді қарауылдайтын болам.

	— Жоға, сен өзің ұйықта, — деп жауап қатты Жермен, — мен қарауылдайын, ұйқыға ешқандай зауқым жоқ, басымда қилықилы қырық шақты ой бар.

	— Қырық шақты деген тым көп қой, — деді қыз сыпайы ғана мырс етіп, — кейбіреулердің басында бір ой да болмайды!

	— Жарайды, қырық шақты дегенім артықтау болар, бірақ әйтеуір бір ойдың бары рас, жабысып алғанына бір сағат болды, қалай құтыларымды біле алмай отырмын.

	— Ал мен сізге оның қандай ой екенін айтып бере алам, сондайақ, соның алдында келген ойыңызды да.

	— Айта ғой онда, Мари, біліп қойған болсаң, мұны өз аузыңнан есту маған өте қызық.

	— Бір сағат бұрын, — деді қыз, — тамақ ішкіңіз келген... Ал енді ұйықтағыңыз кеп отыр.

	— Мари, мен Шынында да өгіз айдаушымын, бірақ сен менің өзімді де өгіз деп ойлап қалғаннан саумысың? Шайтан қыз, менімен жөндеп сөйлескің келмейді. Ұйықта, жаны жүдеп отырған адамды жүндегеннен сөйткенің жақсы.

	- Сөйлескіңіз кеп отырса сөйлесейік, — деді шынашақтай Мари, соны айтып Пьердің қасына ерді жастанып жата кетті. — Сіз өзіңізді өзіңіз азапқа салуға бейіл бергенсіз, Жермен, ал еркек төзімді болуға тиіс. Қайғыма қолымнан келгенше қарсы тұруға тырыспасам, менің де аузымнан қандай сөз ақтарыларын құдай біледі!

	— Әлбетте, маған маза бермей отырған да осы нәрсе! Қалқамай! Сен туып-өскен шаңырағыңнан жырақта, арша тоғайы мен батпағы ғана бар осынау сұрықсыз өңірде, бетін әрмен қылсын, күзгі безгекпен ауырып қалуың да мүмкін жерде тұратын боласың. Бұл арада қой өсіру де қиын, ал отар соңында жүрген Қыз өз ісінің оңғарылғанын аңсайды ғой; оған қоса сен жат адамдардың ортасында жүресің, олардың сенің қандай жақсы Қыз екеніңді түсінбеуі, саған жәбір көрсетуі мүмкін ғой. Осының бәрін ойласам жанымды қояр жер таппаймын, айтуға тілім жетпейді, сондықтан маған сені Фуршқа апарғаннан гөрі үйіңе қайтып алып барғаным жөн секілді көрінеді.

	— Бұл сөзіңізден маған деген жанашырлығыңыз сезіліп тұр, Жермен, бірақ әр нәрсенің өз рет-жөні бар ғой; соншалықты қорқыныш білдірудің қажеті жоқ. Мені алда қандай жаманшылық тосып тұрғаны жөнінде айтқанша, мана Ребек тəтейде тамақ ішіп отырған кезіміздегідей тәуір бір нәрсе айтқаныңыз жақсы болар еді.

	— Амал қанша! Ол кезде солай ойлағам, ал қазір басқаша ойлап отырмын. Ең дұрысы, саған күйеуге шығу керек.

	— Бұл мүмкін емес, Жермен, өзіңізге айттым ғой оның жайын. Ал мүмкін емес нәрсе жөнінде ойланбаймын да.

	— Ал егер мұның сәті түсіп кетсе қайтесің? Өзіңе қандай күйеу керек екенін айтып берсең, мен саған оны, бәлкім, тауып та берер ме едім.

	— Көз алдыңа елестету — тауып алу емес қой. Ал мен ештеңені көз алдыма елестетпеймін, себебі мұның бәрі бос нәрсе.

	— Бәлкім, саған дәулетті күйеу керек шығар? — Жоға, ондайды қайтем, өзім қара табан кедеймін.

	— Алайда ол адам ауқатты боп шықса, сен бұған қарсылық білдірмес пе едің? Жақсы үйде тұрудың, дәмді тағам ішудің, әдемі киінудің, шешеңе көмектесуіңе қарсылық білдірмейтін тәуір адамдардың арасында болудың несі жаман?

	— Иә, әрине, шешеме көмектесу — мен үшін ең басты нәрсе.

	— Ал егер осындай адам кездесе қалса, бұл адам тіпті онша жас көрінбеген күннің өзінде де, сен бұған келісім берер ме едің, бәлсініп жүрмес пе едің?

	— Жо-жоқ, қоя қойыңыз, Жермен. Ондай адамға келісім бере алмаймын. Қартты сүюге құлықты емеспін!

	— Қарттың жайы түсінікті, ал, мысалға, менің жасымдағы адамды алсақ ше?

	— Сіздің жасыңыз маған жарамайды, Жермен; сіз менен көп үлкенсіз. Ал Бастьен туралы айтсақ — әңгіме басқа, өзіңіз сияқты сымбатты болмаса да.

	— Сонда саған шошқа бағатын Бастьен көбірек ұнайтын болғаны ма? — деді Жермен ренішті дауыспен. — Ау, оның көзі өзі бағып жүрген шошқаның көзінен аумай қалған ғой.

	— Он сегiздегi жасы үшін көзіне көңіл аудармаған да болар ем. Жерменнің бойын қызғаныш оты шарпып өтті.

	— Әңгіме қайда! Байқаймын, Бастьенге бүйрегің бұрады екен ғой, — деді ол. — Не десең о де, мұның бәрі бос сандырақ!

	— Иә, шынында да, бұл бос сандырақ, — деді күлкіден ішексілесі қатқан Мари. — Одан асқан ебедейсіз күйеу табылмас еді. Не айтсаң соның бәріне сене береді. Бір жолы кюре мырзаның бағында қызанақ іріктегем, сол жерде Бастьенге: қарашы, қандай Қып-қызыл алма дегем, анау өмірі алма көрмегендей дереу кірш еткізіп тістеп алды. Түрінің қалай бұзылып кеткенін көрсеңіз етті! Құдай-ай, сол кездегі сұрқының жүрек айнытарлық жеркенішті болғанын-ай!

	— Демек, бұлайша келемештесең, оны сүймейтін болғаның ғой.

	— Ашығын айтқанда, онда тұрған дәнеңе жоқ. Бірақ оны бәрібір сүймеймін: ол қарындасына сондай дөрекі, оған қоса өте нас.

	— Жөн, жөн! Ал басқа ешкім саған ұнаған жоқ па? — Сізге оның қажеті қанша, Жермен?

	— Жай тек әншейін, сірәғысын айтам да. Көздеп жүрген біреуің бар-ау сен қыздың.

	— Жоқ, Жермен, қателесесіз, ешкімім жоқ; кезі келгенде, бәлкім, болатын да шығар; күйеуге азын-аулақ ақша жиған соң шығам деп шешкен екем, ендеше, маған кеш шығуға және кәріге шығуға тура келеді.

	— Олай болса кәріге қазір шықсаңшы.

	— Жоға, ол кезде өзім де жас болмаймын, маған бәрібір болады, ал қазір олай емес.

	— Байқаймын, Мари, саған ұнамайды екем, — деді Жермен өкпелегендей боп және не айтып, не қойып тұрғанын өзі де білмей.

	Шынашақтай Мари жауап қатқан жоқ. Жермен оның үстіне еңкейді: қыздың көзі ілініп кетіпті; сөйлеп жатып қалғып кететін сәби балаларға ұқсап аяқ асты ұйқыға шомыпты.

	Оның соңғы айтылған сөздерді естімегеніне Жермен қуанып қалды: мұның пәтуасыз бос сөз екенін енді ғана түсінген еді. Сөйткен соң көңілін басқа жаққа аударып, басқа бірдеңелер жайында ойлану үшін қызға арқасын беріп теріс айналды.

	Алайда бұл ісінен ештеңе өнбеді, ұйқысы да келмеді, ойын басқа арнаға да бағыттай алмады. Орнынан тұрып, алауды жиырма шақты рет айналып өтті, жырақтап шығып барып қайтып оралумен болды. Ақыры, құдды басы айналғандай сезініп, аясында екі бала ұйықтап жатқан ағашқа сүйеніп, оларға сүйсіне көз тігіп тұрып қалды.

	«Шынашақтай Маридің осы өңірдегі ең жақсы қыз екенін бұрын қалай байқамағам!.. — деп ойлады ол. — Өңі қуқылтым, бірақ орманда өскен раушандай балғын! Ерні қандай әдемі, мұрны қандай келісті!.. Онша бойшаң да емес, бірақ сондай сымбатты әрі бөденедей елгезек!.. Біздегі жұрттың неліктен әйелдердің міндетті түрде ұзын бойлы, толық, қызыл шырайлы болғанын қалайтынын түсінбеймін... Әйелім ашаң жүзді, жүдеу болатын және оны жанымдай жақсы көретінмін... Мынау бір қарағанда әлжуаз сияқты көрінеді, бірақ әсте әлсіз емес және аппақ лақтай сүйкімді-ақ!.. Ал көз тастасы қандай нәзік; жүрегі жұмсақ, мейірімді жан екенін көзіне қарап-ақ білуге болады, тіпті көзін жұмып, ұйықтап жатқан кездің өзінде де!.. Ақылпарасатына келсең, ол жағынан сүйікті Катринімнен де асып түседі, жасыратын несі бар оның; сондай-ақ сөзді де тауып айтады... Көңілді, ақылды, еңбекқор, мейірімді, қылықты. Бұдан артықты іздесең де таппайсың...»

	 «Ау, оның қандай екенінде шаруаң қанша? — деп сұрады Жермен өзінен-өзі бәріне басқа қырынан қарауға тырысып. — Қайын атам ат-тонын ала қашады, бүкіл отбасы мені ауыш деп табады!.. Оған қоса, қыздың өзі де маған ықылас білдіріп тұрған жоқ!.. Тым кәрісің, дейді... Ол байлыққа еш қызықпайды, күндердің күнінде басына бақыт құсы қонып, өзі ұнатқан адамға күйеуге шығуы үшін жоқшылықта күн кешуге, не түрлі қара жұмыс атқаруға, жыртық-жамау киім киюге және жылына екіүш ай аш жүруге әзір... Несі бар, дұрыс онысы! Оның орнында болсам мен де сөйтер ем... Ұнамсыз некеге басымды байлағанша, көңілім сүйген қызды таңдар ем...»

	Жермен ойын жүйелемекке қанша талпынғанымен онысынан ештеңе өнбеді. Біресе жиырма қадамдай жерге жырақтап тұманға сіңіп, біресе қайтып оралып, ұйықтап жатқан балалардың қасына тізерлеп отыра қап, әуре-сарсаңға түсіп жүрді. Бір жолы оның тіпті бір қолымен Мариді құшақтап ұйықтап жатқан балақайын сүйіп алуға да аңсары ауды, бірақ мүлт кетті де, оттай ыстық демнің ерніне жанаса түскенін сезген қыз шошып оянып, не болғанын түсінбей бұған үрейлене қарап қалды.

	— Байқамай қалдым, балақандар. Үстеріңе құлап кете жаздадым, майып қылуым да мүмкін еді, — деді Жермен дереу кейін шегіншектеп.

	Шынашақтай Мари көңіліне күдік алмай қайтадан ұйықтап кетті. Жермен алаудың арғы бетіне шықты да, қыз оянғанша бермен қарай аттап баспауға өзіне-өзі серт берді. Сертінде тұрды, бірақ бұл оған зор күшке түсті. Жынданып кете жаздардай болды.

	Ақыры түн ортасына таман тұман сейілді, жапырақ арасынан жарық жұлдыздар көзге шалынды. Көбік бұлттардан арылған ай да жүз көрсетіп, ылғалды мүктің бетіне жақұт жалата бастады. Емен діңдері әлі де қараңғылық құшағында еді, ал сәл-пәл әрменіректен ақ кебінге оранған елес құсап ақ қайыңдар андағайлайды. Алаудың жалыны батпақ суына шағылып тұр еді, от жарығына бой үйрете бастаған бақалар батылдана бақылдауға кірісті. Кәрі ағаштардың ақшылТЫМ Қына жапқан қиқы-ЖИҚы бұтақтары жанжағына жайыла өсіп, жолаушыларымыздың төбесінде құдды алапат үлкен арбиған қолдардай боп қармасып тұрған; бұл өте бір әдемі орын болатын. Бірақ іш пыстырып, жабықтырып жіберетіні соншалық, оның азабы әбден діңкелеткен Жермен ән айтып, суға ұсақ тас лақтыра бастады, осы арқылы қайғы-мұңынан аздап болса да арылмақ болды. Шынашақтай Мариді оятуға әлденеше рет оқталған; ақыры оның өзі оянып, сағат қанша болғанын сұраған кезде оған жолға шығуға ұсыныс жасады.

	— Бірер сағаттан кейін, таң қылаң берген шақта, күн қатты суытып кетеді, мына арада бәрібір отыра алмаймыз, тіпті алаудың да септігі тимейді, — деді ол. — Қазір әжептәуір жарық, жүруге болады, өзімізді қондыратын бір үйді немесе суықтан паналайтын бір қора-қопсыны тауып алайық.

	Мари Оның ырқына көнді; керемет қатты ұйқысы келіп тұрғанына қарамастан Жерменнің соңынан еруге дайындалды.

	Анау ұйқыдағы ұлын көтеріп алды; сосын Мариге бір плащқа оранып бірге жүру жөнінде ұсыныс айтты, өйткені өз плащына балақайды орап тастаған қыз оны жалаңаш қалдырғысы келмеген.

	Жосықсыз ойлардан арылып, көңілі көтеріліп қалған Жермен қыздың денесі денесіне жанасқанын сезгенде қайтадан дегбірсіздене бастады. Екі-үш рет ҚЫЗДЫ ОҚыстан жалғыз қалдырып өзі ілгері тартып кетті. Сосын өзіне ілесіп жүре алмайтынын көріп оны тосып тұратын болды, жақындаған бойда шап беріп бауырына тартып, қатты қысып құшақтайтын болды — бұған қыз әрі таңырқап, әрі ренжіп қалатын, бірақ бір ауыз сөз айтпайтын.

	Қай жақтан келгендерін ол да, бұл да анықтай алмағандықтан, олар қазір қай жаққа бағыт алып бара жатқандарын да білмейтін. Сол себепті бүкіл орманды тағы бір айналып өткен жолаушылар қайтадан арша тоғайына тап болып, біраз адасып жүргеннен кейін ағаш арасынан әлденендей жарықты көрді.

	— Әне, үй де көрінді! — деп саңқ етті Жермен. — Қожайындары Оянған ғой, от жанып тұр. Демек, таң атты деген сөз!

	Алайда ол қателескен еді: бұл өздері көміп кеткен, жел үрлеп қайта тұтандырған сол баяғы алау болатын.

	Екі сағаттай сенделіп, бұрынғы орындарына қайтып оралғанды.





XI





АШЫҚ АСПАН АСТЫНДА


	— Жетер, құрысын бәрі! — деп дауыстап жіберді Жермен, аяғымен жерді бір теуіп. — Бәрі түсінікті, бізді жадылап қойған, енді бұл жерден тек күн әбден жарық болған кезде ғана кете аламыз. Бұл араны жын-шайтан жайлап алған.

	— Жә, жарар, күйіп-піспей-ақ қояйық, — деп Мари оны сабырға шақырды, — одан да қазір не істеуіміз керегін ойластырайық. Алауды мол ғып жағайық; Пьердің жамылғысы жақсы, оған салқын тимейді, бір түнді ашық аспан астында өткізгеннен біздің ештеңеміз кетпес. Ер-тоқымды қайда жібердіңіз, Жермен? Ана шомырттың арасына тығып тастадыңыз ба? Табылған ақыл, айтары жоқ! Ол арадан алып шығу да оңай болмас!

	— Баланы ұстай тұршы, қазір өзім алып шығайын. Қолыңа тікенек кіріп кетер, — деді жігіт қапылып.

	— Бәрі дайын, міне, төсек; ал тікенектен қорықпауға болады, ине емес қой ол, — деді қыз байсалды кейіпте.

	Ол Пьерді қайтадан төсегіне жатқызуға кірісті; балақайдың ұйқысы қатты болғаны сонша, әлгінде қайда барып келгенін де байқамай қалды. Жермен алауға нән құшақ құрғақ шырпы тастады, жалынның сәулесі айнала-төңіректі түгел жарық қып жіберді. Шынашақтай Маридің әбден сілесі қатқан болатын, бұған зәредей реніш білдірмегенімен, аяғын шақ басып тұрған. Жүзі қуқыл тартып, салқыннан және діңкесі құрып шаршағаннан тұла бойын діріл басып, тісі-тісіне тимей сақылдап кететін. Аздап болса да жылыту үшін Жермен оны құшақтап алды: қыздың жағдайын ойлап мазасыздану, жанашырлық білдіру мен шынайы ынтызарлық тұрпайы сезімталдықты түкпірге қуып тастаған еді. Бейнебір сиқырлы таяқты сермеп қалғандай, тілі де сайрап қоя берді; қысылып-қымтырылу деген жайына қалды.

	— Мари, — деді ол, - сен маған сондай ұнайсың, бірақ өзімнің ұнамайтыным жаныма қатты батады. Біліп қой, маған тұрмысқа шыққың келсе, ешқандай қайын ата да, ешқандай жақын-жуық та, ешқандай көрші-көлем де, біреудің ақыл-кеңесі де саған үйленуіме бөгет бола алмайды. Сен балаларыма бақыт әкелер едің, аналарын қастерлеп есте ұстауға үйретер едің, көңілім Тыныш болар еді, ал жүрегім шаттыққа бөленер еді. Бұрын саған әманда сүйсіне көз тігіп жүретінмін, ал енді қазір сені шын жүректен сүйетінім сонша, өмір бойы не қаласаң соның бәрін орындауымды өтінер болсаң, соған осы арада қолма-қол ант берер едім. Мұның қандай махаббат екенін көріп тұрсың ғой, ендеше, арамыздағы жас айырмашылығын естен шығарсаң етті. Отызға толған еркек қартайып қалған адам деп ойлайтындар қатты қателеседі. Оның үстіне, мен бар-жоғы жиырманың сегізінде ғанамын! Жас қыз он - он екі жас үлкен адамға күйеуге шыққаным үшін жұрт күлкі қылады-ау деп қорқады, себебі біздің өңірде мұндай дәстүр жоқ. Бірақ, естуімше, басқа жерлерде бұған ешкім ешқандай көңіл аудармайды, керісінше, қыздың сенімді тірегі болғаны, ақыл тоқтатқан, өмір тәжірибесі мол еркекке шыққаны дұрыс деп біледі, өйткені әлдебір жас желөкпеге шықса оның тура жолдан тайып кетуі, жұрттың бәрі ойлайтындай жайсаң жігіттен қыдырымпаз, ойнампаз біреуге айналып шыға келуі оп-оңай ғой. Оның үстіне, адамның шын жасы оның нешеге келгендігімен анықталмайды. Бәрі де оның қайрат-күші мен денсаулығы қандай екеніне байланысты. Егер ол ауыр еңбек пен мұқтаждықтан немесе азғындықтан діңкелеген болса жиырма беске жетпей-ақ қартайып қалуы мүмкін. Ал мен болсам... Бірақ мені тыңдап тұрған жоқсың ғой сен, Мари.

	— Жоға, тыңдап тұрмын, Жермен, бәрін жақсы түсініп тұрмын, тек бір нәрсе ойымнан кетпей тұр. Шешем айтатын, әйелі алпысқа келгенде күйеуі жетпіске немесе жетпіс беске келсе, жұмыс істеп жұбайын асырай алмайтын халге тап болса, ондай әйелден асқан сорлы жоқ, дейтін. Күйеуін ауру-сырқау айналдыра бастайды, өзі осынша жасқа келіп, жан бағып отыруға тиіс әйелі оған күтім жасауға тиіс болады. Осының бәрі өмірден қайыршылықта өтуге әкеп соқтырады.

	— Ата-аналардың бұл сөзінде ағаттық жоқ, оны мойындаймын, Мари, — деді Жермен, — алайда, өкінішке қарай, олар адамның ештеңе қолынан келмейтін, қалай өмірден өтерi өзiне шын мәнінде бәрібір боп қалатын жасқа жеткенде қандай кепке тап боларын ойлап, жастық шақтың, өмірдегі ең тәуір шақтың, ҚЫЗЫҒЫН мансұқ етуге бар. Ал маған келсең, маған қартайған шақта аштан өлу қаупі төніп тұрған жоқ. Менің жинап-сақтаған азын-аулақ қаражатым болады, жұбайымның ата-анасымен бірге тұрам, көп жұмыс істеймін, қара басыма қаражат шығындамаймын. Одан соң, білесің бе, өзіңді жан-тәніммен сүйетін болам, бұл сүйіспеншілігім қартаюыма жол бермейтін болады. Бақытты адам қартаймайды деседі ғой, ал мен сені сүйетіндіктен өзімді Бастьеннен де жас сезінем; оның сені сүймейтіні анық, қандай сұлу әрі мейірімді жан екеніңді, махаббатыңа қалай қол жеткізуге болатынын түсінуге әлі тым шикі. Бері қарашы, Мари, өңменімнен итермеші мені, мен оңбаған біреу емеспін ғой: Катрин менімен бақытты тұрмыс кешті; дүние саларында өмірде менен тек қана жақсылық көргенін айтып Құдайдың алдында ант-су ішті; маған екінші рет үйленуге әмір еткен де сол еді. Мана, баласы ұйықтап бара жатқан кезде, Катриннің рухы онымен тілдескен сияқты. Пьердің не дегенін өзің де естідің емес пе? Құйттай ерні қалай діріл қақты дейсің! Ал құйттай көзі әуеден бізге көрінбейтін әлдебірдеңені көргендей еді. Әрине, ол анасын көрді ғой, оған шешесінің орнын басқаныңды қалайтынын айтқызған да сол ғой.

	— Жермен, — деп жауап қатты әлгі естігендері есін шығарған әрі терең ойға батқан Мари, — сіз адал адамсыз және айтқан сөзіңіздің бәрі ШЫНДЫҚ. Жақын-жуықтарыңыз реніш білдіріп жүрмесе, маған сізді ұнатудың жаман болмайтынына сенімім кәміл. Бірақ не істеуіме болады? Көңілім сізді қалап тұрған жоқ. Сізді жақсы көрем, әйтсе де жасыңыз өзіңізге жарасқанымен, мені сескендіреді. Сіз маған әлде аға, әлде кіндік әке сияқтысыз, сізді құрмет тұтуға тиіс секілді сезінем, сондай-ақ маған әйеліңіз ретінде, өзіңізбен тең адам ретінде қарамай, құйттай қызалақ сияқты қарайтын сәттеріңіз де көп болатындай көрінеді. Құрбыларым да маған күледі ғой; көңіл аударуға тұратын нәрсе болмағанымен, үйлену тойымыз өтетін күні мен қатты ыңғайсыздық сезініп, мұңға батар едім.

	— Мұның бәрі жай нәрсе, сен баланың сөзін айтып тұрсың, Мари!

	— Амал қанша, әлі баламын ғой, — деді қыз, — парасат-пайымы мол адамнан қорқатыным да сондықтан. Сіз үшін өте жас екенімді өзіңіз де көріп тұрсыз, ештеңенің байыбына бара алмайтынымды айтып тіпті қазірдің өзінен айыптай бастадыңыз! Өз жасымдағы дәрежемнен артық ақылды бола алмаймын ғой мен.

	— Құдай-ай, неғылған сорлы едім, айтайын дегенімді де айқын жеткізе алмаймын! — деп дауыстап жіберді Жермен. — Сіз мені сүймейсіз, Мари, кілтипан сонда; мені шектен тыс аңғал, қолапайсыз біреу санайсыз. Маған шамалы да болса бүйрегіңіз бұрса, кемшіліктерімді бадырайтып көрсетпес едіңіз. Мені сүймейсіз, міне, әңгіме қайда!

	— Амал нешік, бұған мен кінәлі емеспін, — деп жауап қатты, оның өзіне «сен» деп сөйлемегеніне кіділеніп қалған қыз. — Аузыңыздан шыққан әр сөзді қалт жібермеуге тырысып жүрмін, бірақ сізді неғұрлым көбірек тыңдаған сайын, екеуімізді ерлізайыпты ретінде көз алдыма елестету де маған соғұрлым қиындап барады.

	Жермен жауап қайтарған жоқ. Басын қос қолымен құшақтап алды — Шынашақтай Мари оның не жылап жатқанын, не өзіне ашулы екенін, не жай әншейін қалғи бастағанын білмеді. Қабағы қарс жабылып кеткенін көріп, қазір қандай ойға берілгенін аңғара алмай әбігерге түсті; бірақ ауыз ашып бірдеңе айтуға батпады; әлгінде естігені қайран қалдырғаны соншалық, ұйқысы ашылып кетті, сөйтіп, ол таңның атқанын шыдамсыздана тосып, алауға қураған бұтақ тастап, Жерменнің есінен біржола шыққандай көрінген балақанға көз қырын салып, отырды да қойды. Ал Жермен ұйықтап жатқан жоқ-ты; ол тағдыр-талайына опынғанды қойған-ды, сондай-ақ көңілін қалай сергітуді де, сүйген қызына қалай жағынуды да ойлап бас қатырып жатпаған. Ол қайғы шегіп жатқан; жүрегі шерге толып кеткен. Өліп кетуге де әзір болатын. Айнала-маңындағының бәрі бұған қарсы өре түрегелгендей, егер жылап жібергендей болса, өкiрген дауысы жер жаңғыртатындай көрінген. Осынау қайғы-мұңына өзіне-өзі көңілі толмаушылық сезімі араласып, алқына бастаған, алайда біреудің аяушылық білдіргенін тілеп жатпаған және мұндайға ешқашан жол бермейтіні де кәміл еді.

	Ұйқыдан оянған торғайлар таңның атқанын хабарлаған кезде, Жермен орнынан тұрды. Шынашақтай Маридің де кірпік ілмегенін көрді, бірақ жанашырлық білдіріп бір ауыз бірдеңе айтар дәрмені болмады. Еңсесі езіліп, ұнжырғасы түсіп кеткенді. Ер-тоқымын қайтадан бұтаның арасына жасырып, қапшықты иығына артып, баласын қолына көтеріп алған ол:

	— Ал, енді, Мари, баратын жерімізге жетіп алайық. Сені Ормоға шығарып салу керек пе? — деді.

	— Орманнан бiрге шығамыз, - деп жауап қатты қыз, — қай жерде тұрғанымыз анықталғаннан кейін әрқайсымыз өз жолымызбен кетеміз.

	Жермен тіл қатқан жоқ. Қыздың өзін шығарып салуды өтінбегені көңіліне келіп қалған, ал өзінің айтқан ұсынысы бұдан бас тартудан басқа амал қалдырмайтындай боп шыққаны қаперіне кірмеген.

	Екі жүз қадамдай жүрген соң олар ағаш кесушiнi кезіктірді; ол бұларды тура жолға түсіріп, үлкен шалғындықты кесіп өткеннен кейін біреуі тіке тартып, екіншісі солға қарай бұрылуы керегін, сонда екеуі де өз деревнясына барып жететінін айтты; деревнялардың бір-біріне жақын орналасқаны соншалық, Фурштың үйлері мен Ормо фермасындағы үйлер бір-біріне апанық көрініп тұрады екен.

	Бұлар ағаш кесушіге алғыс жаудырып, алыстай бастаған кезде анау күтпеген жерден оларды айқайлап тоқтатып, жылқыларың қашып кеткен жоқ па, деп сұрады.

	— Бір күйлі боз бие аулама келіп кірді, — деді ол — шамасы, соңына түскен қасқырдан пана іздесе керек. Иттер түнімен Тыным таппай шабаланып шыққан, таң атқан соң қарасам — бастырма астында бөтен жылқы тұр. Қазір де сонда. Сендердікі болса, алыңдар барып.

	Жермен Ақбоздың түр-түсіндегі ерекшеліктерін қолма-қол санамалап берді, әлгі жылқының шынымен өз биесі екеніне көз жеткізген соң ер-тоқымын алмаққа кетті. Шынашақтай Мари балақанды Ормоға ертіп апармақ болды; кейін оны Фурштан келіп алып кетерсіз, деді.

	— Түнде бұл үсті-басын аздап кірлетіп алыпты, — деді қыз. — Қазір киімін тазалаймын, бетін аппақ қып жуам, шашын тарап берем, киіндірем, сонда бұл әп-әдемі боп шыға келеді, сосын оны жаңа отбасыңызға таныстыруыңызға болады.

	— Мені Фуршқа барады деп кім айтты саған? — деді Жермен шамданып. — Бәлкім, онда тіптен бармайтын шығармын!

	— Барасыз, Жермен, баруыңыз керек онда, — деп жауап қатты Қыз.

	— Мазаңды алмауым үшін тезірек басқа біреуге үйленгенімді қалап тұрсың ба?

	— Жарайды, Жермен, бұл жайында енді бас қатырмай-ақ қойыңыз: бұл ой сізге түнде, бағдарымыздан жаңылып, берекеміз қашқан сәтте келіп, адастырып кетті. Енді ақылға келуіңіз қажет; айтқан сөзіңіздің бәрін ұмытам, ешқашан ешкімге айтпаймын деп уәде берем сізге.

	— Кімге айтқың келсе соған айт. Аузымнан шыққан сөзден айнитын әдетім жоқ. Айтқанымның бәрі — ақ-адал шыным, сенің алдыңда жалған сөйлеген жоқпын, сондықтан біреуден қысылыпқымтырылатын адамың мен емес.

	— Солай, бірақ қалыңдығыңыз өзіне келіп тұрғаныңызды, әйтсе де осының алдында ғана басқа біреу жайында ой кешкеніңізді білсе, бұған онша қуана қоймас еді. Сол себепті қазір оған айтатын сөзіңізді әбден ойланып барып айтыңыз; жұрттың көзінше маған Әлденендей бір ерекше ілтипатпен қарамаңыз. Қайын атаңызды еске алыңыз, ол сізді айтқанымнан шықпайды деп үміттеніп отыр ғой, бұл үмітін іске асыруға сізге бөгет жасасам, ол маған қатты ашуланар еді. Сау болыңыз, Жермен; сізді Фуршқа баруға мәжбүр ету үшін балақанды өзіммен бірге алып кетем. Ол менде аманат орнында болады.

	— Сен не, Маримен бірге кетпексің бе? — деп сұрады Жермен, Қыздың қолынан тас қып ұстап алған ұлынан.

	— Иә, папа, — деді, көз алдында айтылғандарды өзінше түсінген бала. — Мен өзімнің сүйкімді Мариіммен бірге болам, мені өзің үйленіп болған соң алып кетерсің; бірақ Мари менің мамам боп қала берсін.

	— Естідің бе, не дегенін! — деп дауыстап жіберді Жермен. — Бері қара, балам, - деп қосып қойды ол, — Маридің сенің мамаң боп қала бергенін, әрқашан сенімен бірге болғанын өзім де қалап тұрмын ғой, бірақ оның болғысы келмейді. Сен көндіруге тырысып бақ оны.

	— Оған қам жеме, папа, көндірем: Шынашақтай Мари осы күнге дейін не қаласам соның бәрін орындап келеді.

	Балақай Маримен бірге кетті. Жермен жалғыз қалды. Көңілін мұң жайлап, не істерді білмей дал боп тұр еді.





XII


	ДЕРЕВНЯЛЫҚ ДӨЙ БИКЕШ


	Дей тұрғанмен, үстіндегі киімін тәртіпке келтіріп, Ақбозды жүгендеп, мініп алғаннан кейін, сөйтіп, Фуршқа баратын жолға түскеннен кейін ол өзіне шегінер жол қалмағанын, өткен түнде бастан кешкен алас-күлестің бәрін жаман түстей біржола ұмытуы қажеттігін түсінді.

	Леонар ағай аппақ үйінің табалдырығы алдында, қоңырқайжасыл әдемі ағаш сəкіде отыр екен. Кіре беріс есікке бастайтын алты тас тепкішек үйдің астында ұра бар екенін аңғартатын. Бақ пен кендірлік танабын қоршаған шарбақ құм қосылған əкпен сыланыпты. Бұл келісті үй еді, қожайыны дәулетті адам екеніне ешқандай күмән келтіруге болмайтын.

	Болашақ қайын ата қонағын орнынан тұрып қарсы алды, сосын төрт-бес минуттай үй-ішінің амандығын сұрастырды, одан соң жолда ұшырасқан жолаушыдан қайда бара жатқанын сыпайыгершілікпен білмек болғанда айтылатын әдеттегі сөздерді айтып:

	— Сөйтіп, қыдырыстап қайту үшін келген екенсіз ғой? — деді.

	— Өзіңізбен сәлемдесіп қайту үшін келдім, — деп жауап қатты Жермен, — сосын сізге сый-сияпат әкелдім — мұнда түз құсының азы-аулақ еті бар. Мұны сізге қайын атам беріп жіберді және мұнда не үшін келгенімді өзіңіз жақсы білетініңізді айтуға әмір етті.

	— Жөн, жөн, - деп күліп жіберді Леонар ағай, қампиған қарнын алақанымен қаққыштап қойып, — бәрін білем, бәрін түсіндім.

	Сосын қулана көзін қысып:

	— Бұл шаруамен мұнда келген жалғыз сіз ғана емессіз, Қымбаттым, — деп құлаққағыс етті. — Өзіңіз сияқтылардың мұнда үшеуі отыр. Ешқайсысын кейін қайтарғам жоқ, өйткені олардың арасынан біреуін таңдап алу оңай шаруа емес — болашақ күйеулердің бәрі де тәуір жігіттер. Алайда Морис атай досым ғой және жеке меншіктегі жеріңіз де сүйсінерліктей, сол себепті сіздің жолыңыз болғанын қалар едім. Дей тұрғанмен, қызым өз дегенімен жүретін әйел, біреудің ұйғарымынан өз ұйғарымын жөн көреді. Көңілі қалай соқса, солай істейді. Кіріңіз ішке, танысыңыз, оң сапар тілеймін сізге!

	— Кешіріңіз мені, — деді, жалғыз болатын шығармын деп келгенде төртінші боп шыққанына қатты таңырқанған Жермен.

	— Қызыңызға үйленуге дәмелілердің бар екенін білген жоқпын, олармен бақталас болғым келмейді-ақ.

	— Е-е, кешеуілдеп қалсам қызы байсыз қалады деп ойлаған екенсіз ғой, — деді Леонар ағай көңіл хошын жоғалтпаған қалпы, — өйтсеңіз оңбай қателескенсіз. Катринімнің күйеу балалар қызығатындай қасиеті жетерлік, ал егер қиыншылыққа ұшырайтындай болса — мұны кімді таңдарды білмеуден туатын қиыншылық деу керек. Кіріңіз деймін ішке, қорықпаңыз. Дәмелілер тайталасқа түсуге әбден лайықты әйел ол.

	Қалжыңын әрмен жалғастырған қарт Жерменді дөрекілеу түрде итергіштеп үйге кіргізіп жіберді.

	— Әй, Катрин, — деп айқайлады әкесі ішке бас сұға беріп, — міне, саған тағы біреу келіп тұр!

	Басқа бойдақтар алдында өзін жесірге осылай таныстырған осынау шат көңілді, бірақ әдепсіздеу лебіз Жерменнің жігерін біржола құм қылып, қанын қайнатты. Қатты ыңғайсызданғаны сонша, сұлу мен оның нөкеріне көз тоқтатып қарай алмай аздыкем қыбыжықтап қалды.

	Гереннің жесірі сымбатты, әжептәуір жасаң көрінетін әйел екен. Алайда әлпетіндегі әлдебір нышан мен киген киіміндегі әлдене Жерменге салған жерден ұнамады. Түріне қарап оны тәкаппарсыған, тоқмейілсінген әйел ме деп қалуға болатын, ал шілтермен үш қатар етіп көркемделген корнеті, жібек алжапқышы және қара блонд шаршысы байыпты әйел, бaсaлқaлы жесір шығар деген ойына онша орайласпай тұрған. Әйелдің сәнді киінуге құштарлығы мен жүріс-тұрысының ебедейсіз ерсілігі оны бұған кексе әрі кеспірсіз етіп көрсетіп еді, ал шын мәнінде ол әсте кексе емес-ті және айтарлықтай ажарлы болатын. Мұның әдемі киімі мен ылдым-жылдым қимыл-қозғалысы шынашақтай Маридің жап-жас пішіні мен нәзік болмысына қалай үйлесіп кетер еді, деп ойлады жігіт. Сондай-ақ Жермен жесірдің шамадан тыс еркінси сөйлейтіндігін, әдемі киім-кешегін жарасымды киіп жүре алмайтынын да аңғарып үлгерді.

	Үш үміткердің үшеуі де үстел басында отыр еді, дастарқан түрлі шарап пен ет тағамдарына қайысып тұрған-ды — күн жексенбі болатын, сондықтан Леонар ағай байлығын паш етуге тырысқан; ал жесір болса, өз тарапынан, дәмелілер алдында керемет көркем Ыдыс-аяқтарымен және дастарқан жасау шеберлігімен көрініп қалуға құштарлық танытқан-ды; дастарқаны шынында да әлдебір дәулетті қалалық ханым дастарқанынан еш кем соқпайтын. Қанша жерден ақкөңіл әрі аңғал болғанымен Жермен осының бәрін байқастап, көңілге тоқи білді және өмірінде алғаш рет ішімдікті сақтанып ішуге ниеттенді. Леонар ағай оны үстелге бақталастарымен бірге отыруға мәжбүр етті, ал өзі қарсы бетке жайғасып, оған айрықша ілтипат белгілерін жасап, көңілін табуға тырысып бақты. Жолай ұшыраған шығынға қарамастан Белерден келген құс пен қоян еті жетершіліктей мол еді, сөйтіп, Морис атайдың мырзалықпен жасаған сыйы отырғандарға өз әсерін тигізбей қоймады. Жесір разы екенін аңғартты, ал үміткерлер болса қонақтың құстарына жақтырмаушылықпен көз тастап қойып отырды. Бұл компанияда Жермен өзін өте қолайсыз сезінумен болды, сондықтан тамаққа да зауқы соқпады. Леонар ағай оны қалжыңмен қағыта бастады.

	— Өте көңілсізсіз ғой өзіңіз, неге екенін, - деді ол, - бокалыңызды да босата алмай қойдыңыз. Махаббат тәбетке тәртіп бермеуге тиіс, қарны аш жігіттің аузына тәуір сөздің түсуі қиын, ал шараппен аз-маз қан қыздырудың жөні тіптен бөлек.

	Өзін ғашық боп қалды деп ойлай бастағандары Жерменнің ызасын келтірді, ал жеңісіне кәміл сенімді әйел құсап төмен қарап жымия күлген жесірдің қылымсуы осынау алдамшы ұғымды әшкерелеуге деген, келіншектің өзіне ұнаған түк ештеңесі жоғын көрсетуге деген құштарлығын қоздырды; алайда надан біреу сияқты боп көрінуден қаймыққан ол шыдап бағуға тырысты, тіпті жесірге қарап езу тартып күліп те қойды.

	Жесірді төңіректеп жүрген үш үміткердің үшеуі де оған можантопай біреу секілді әсер қалдырды. Бәрі де келіншекті байлығымен еліктіргені байқалды. Біреуінің жасы қырықтан асып кеткен еді әрі Леонар ағай сияқты жуан болатын; екіншісінің бір Көзі кем-тұғын және шарапты судай сіміретін; үшіншісі жас әрі біршама сымбатты болатын, бірақ өзінің қандай ақылды екенін көрсетіп бағуға тырысатын, алайда әңгімелерінің ажарсызДЫҒЫ сонша, оған аяушылық білдіруге тура келетін. Әйтсе де, жесір оның пәтуасыз сөздеріне ішек-сілесі қатып күлумен болды, осы Қылығымен талғамы түкке тұрғысыз екенін дәлелдеп берді. Әу баста Жермен бұл жігіт оған ұнап қалған екен деп ойлаған, бірақ көп ұзамай әйелдің өзіне де барынша қолпаш көрсетіп, әңгімеге тартуға тырысып отырғанын байқады. Бикештің бұл әрекетінен ол одан әрі суынып, сұстана түсті және отырғандарға мұны айқын аңғартуға талпынды.

	Месса3 уақыты басталып, шіркеуге бару үшін жұрттың бәрі үстелден тұрды. Шіркеу жарты льедей жырақтағы Мер деревнясында болатын. Жерменнің қатты қалжырағаны сонша, әуелі ұйқы қандырып алғысы келген, алайда мессаға бармай қалу дағдысында жоқ-ты, сондықтан басқалармен бірге ол да солай қарай бет алды.

	Жол бойында адам көп-тұғын; үш үміткерін ерткен жесір біресе біреуін, біресе екіншісін қолтықтап алып, паң да тәкаппар пішінде әлдеқандай боп келе жатқан. Ол жұрттың төртіншісін де көргеніне сондай құштар болған, алайда Жерменге көптің көзінше әйелдің соңынан салпақтау күлкілі көрінді: одан едәуір қашықта жүргенді жөн деп тауып, Леонар ағаймен әңгімелесіп келе жатты; оны әңгімеге қызықтырғаны сонша, бұларды алда кетіп бара жатқан көңілді компанияға қатысы бар деп ешкім ойламас еді.





XIII


	ҚОЖАЙЫН


	Деревняға келген соң жесір тоқтап бұларды күтіп тұрды. Жерменді қосып алып, шіркеуге бәрін соңынан шұбыртып кірмекші еді. Бірақ анау бұл ойын орындатқан жоқ: Леонар ағайды ілгері өткізіп жіберді де, өзі жүзтаныс шаруалардың бірекеуін әңгімеге айналдырып тұрып қалды, сосын шіркеуге басқа есіктен барып кірді. Жесір бұған шамданып қалды.

	Шіркеуден шыққаннан кейін келіншек кекірейген күйі би басталып жатқан көкорайға қарай бет алды, онда барған соң үш үміткермен кезекпен-кезек билей бастады. Жермен оның қимыләрекетін көз аудармай қадағалап тұрды; ол жақсы билейтін боп шықты, бірақ жүріс-тұрысында әлденендей бір жалғандық бары да назарынан тыс қалмады.

	— Қызымды неге биге шақырмайсыз? — деп сұрады Леонар ағай оны иығынан қағып. — Шамадан тыс ұялшақ екенсіз ғой өзіңіз!

	— Әйелімді жер қойнына бергелі бері би дегенді біржола қойғам, — деп жауап қатты Жермен.

	— Несі бар, қазір енді қайтадан үйленбекке ниеттеніп жүрсіз, ендеше, қайғы-қасірет атаулы киімнен де, көңілден де сыпырылып қалуға тиіс емес пе.

	— Олай деуге болар ма екен, Леонар ағай; оның үстіне мен кекселеу адаммын, би билегеннен көңілім көтеріле қоймайды.

	— Сіз қызық екенсіз, — деді Леонар оны оңашаға қарай бастап бара жатып, табалдырығымнан аттап, қызымның ілтипатына ие болғысы келетін адам жалғыз өзіңіз ғана емесін көрген бойдаақ көңіліңіз суып қалды ғой деймін; шамасы, өте бір өркөкірек адам шығарсыз; бірақ ойлап көріңізші, қымбаттым, бұл деген қияпатсыз нәрсе ғой. Қара жамылғанын қойған соңғы екі жылда Қызым қасы мен қабағына қарағанға үйреніп қалды. Расында да, бірінші боп сізге оның өзі ықылас білдіре алмайды ғой.

	— Сонда қызыңыз екі жыл бойы күйеу іздеп жүрген боп шықты ма, әлі ешкімді таңдап алмағаны ма? — деп сұрады Жермен.

	— Ол асығып жүрген жоқ және онысы дұрыс та. Бір қарағанда жеңілдің асты, ауырдың үстімен жүретіндей көрінетінімен, саспаңыз, ол өте ақылды әйел, көздеген мақсатын іске асырмай тынбайды.

	— Меніңше, олай емес секілді, — деп салды Жермен. — Соңынан үш еркек сүмеңдеп жүр, егер мақсатын іске асырмай тынбайтын болса, құрығанда екеуін артық деп тауып, қайтып қарасын көрсетпеуін өтінер еді ғой.

	— Неге олай дейсіз? Сіз дәнеңе де түсінбейсіз, Жермен. Оның қартқа да, көзі кем сорлыға да, жас жігітке де шыққысы жоқ, бұған кәміл сенімдімін, бірақ бұларды қуып жіберсе жұрт оны жесір қалпында қала бермек екен деп ойлайды ғой, ондай жағдайда енді оған ешкім қарамайтын болады.

	— Ә, солай ма еді! Демек, әлгілер сіздерге маңдайша қызметін атқарып жүр екен ғой?

	— Дәп солай, бұл ісі өздеріне ұнайтын болса, онда тұрған не бар?

	— Әркімнің талғамы әрқалай, — деді Жермен.

	— Мұндайды жаратпайтыныңызды көріп тұрмын. Бірақ жақсылап тыңдап алыңыз мені, өзара келісуге болады ғой; айталық, таңдау өзіңізге түссе сіз үшін орын босатылады емес пе.

	— Солай-ақ болсын дейік! Ал бұған көз жеткізгенше қанша уақыт тағатсыздана тосуымыз керек?

	— Бұл енді өзіңізге, оны қалай үгіттеп көндіре және сендіре білуіңізге тікелей байланысты. Өмірінің ең қызықты кезеңі еркектердің өзінің алдында құрдай жорғалап жүрген шағы екенін қызым жақсы түсінеді, сондықтан бірнешеуіне билік жүргізу мүмкіндігіне ие боп тұрғанда, бір еркектің күтушісі болуға асықпайды. Бұл ойын өзіне ұнайтындықтан оны одан әрі жалғастыра беруге ерікті, алайда сіз оған басқалардан көбірек ұнап қалсаңыз, онда ойын да тәмам болады. Тек абыржып, абдырамау керек. Бізге жексенбі сайын келіп тұрыңыз, оны биге шақырыңыз, басқалар сияқты ынтызар екеніңізді сездіріңіз, сөйтіп, егер сізді өзгелерден гөрі сыпайырақ және әдептірек деп тапса, күндердің бір күнінде, әрине, оны сізге өзі-ақ хабарлайтын болады.

	— Кешіріңіз, Леонар ағай, қызыңыз ойына не келсе соны қылуға құқылы, оны айыптайтын адам мен емес. Оның орнында болсам басқаша істер ем, мекерлікке салынып, жұртты уақытын босқа жоғалтуға мәжбүр етпес ем: өздерін күлкі-мазақ етіп жүрген әйелдің соңынан салпаңдауға жұмсаған бұл уақытын әлгілер қалай тиімді пайдаланудың ретін табар еді. Алайда, түптеп келгенде, бұл ойын оның көңілін көтеретін нәрсе болса және бұл өзіне ұнайтын болса, онда менің шаруам қанша! Тек сізге бір нәрсені ғана айтып қояйын, — ал екеуара әңгімемізден кейін мұны айту маған оңай соғып тұрған жоқ, өйткені ой-ниетімді әу бастан-ақ бұрыс бағамдап қойдыңыз және жауап қайтаруға да мұрша бермедіңіз, — сонымен, айтайын дегенім: жоқты бардай, болмағанды болғандай көреді екенсіз. Ендеше біліп қойыңыз, мұнда сізден қызыңызды өзіме қосуды сұрай келгем жоқ, алдағы аптада жәрмеңкеге шығармақ боп отырған екі өгізіңізді сатып алу үшін келдім; қайын атама тап сондай өгіздер керек боп тұр.

	— Түсінем, Жермен, — деген жауап қатты Леонар аспай-саспай, — Қызым мен оның жігіттерін көрген бойда-ақ айнып қалдыңыз. Әрине, ықтияр өзіңізде. Әркімнің мінез-құлқы әрқалай, қайта беруіңізге болады, оның үстіне, бұл жөнінде әңгіме қозғаған да жоқсыз. Ал өгіздерімді шынымен сатып алғыңыз келсе жайылымға соғыңыз, сол жерден барып көріңіз оларды. Кейін сөйлесіп, келісе жатармыз, әйтсе де сатып алған-алмағаныңызға қарамастан қайтар алдында бізбен бірге түстік ішіңіз.

	— Сізді мазалағым келмейді, — деп жауап қатты Жермен. — Бәлкім, басқа шаруаларыңыз бар шығар, ал менің дым ештеңемен айналыспай мына биге қарап тұру ішімді пыстырып жіберді. Одан да өгіздерді көріп қайтайын, кейін өзіңізге соғып шығармын.

	Жермен көзге түспей кетіп қалды да, өзіне Леонар алыстан көрсеткен, өгіздер жайылып жүрген шалғынға қарай бет алды. Қайын атасына өгіз шынымен қажет болатын, сондықтан лайықты бағасына тәуір деген екеуін сатып алса, Морис атай келген мақсатынан айнығанына кешіріммен қарайтын шығар деп ойлады Жермен.

	Жылдам басып жүріп кеткен ол көп ұзамай Ормоның маңайына да жетті. Сол арада ұлын бетінен сүйгісі келіп кетті, бақытына айналады-ау деген үміттен біржола қол үзіп, бұл ойдан ақи-тақи арылғанымен, тіпті шынашақтай Маримен де дидарласқысы келді. Әлгінде ғана көргені мен естігені, — қылымсудан басқа ештеңе білмейтін бике, қызының тәлiмсiп-мардымсуы мен ұнамсыз жүріс-тұрысын мақұлдап отырған топас та тақыс әке, деревнялық салт-сананы сансырататындай көрінген қалалық сән-салтанат, әншейін бос мылжыңмен өтіп жатқан уақыт, өз үйінде көргендегіге мүлдем ұқсамайтын ахуал, ал ең бастысы, үйреншікті әдет-дағдысынан қол үзген шаруаға жиренішті жат орта, бірнеше сағатқа созылған мезі болу мен ыңғайсыздану, — осының бәрі Жерменді ұлымен және шынашақтай көрші қызымен қайта қауышуға құлшындырды. Тіпті бұл қызға ғашық болмаған күнде де, әлгі көргендерін ұмытып, көңілін тыныштандыру үшін ғана онымен бірге болуға ынтығар еді.

	Алайда айнала-маңдағы шалғындарға қаншалықты қадала қарағанымен, еш жерден Шынашақтай Мариді де, Пьерді де көре алмады — ал бұл бақташылар табындарды өріске шығаратын мезгіл-ді. Жақын жердегі шалғындықта бір отар қой жайылып жүрген; Жермен қойшы баладан мынау Ормодағы ферманың қойы ма, деп сұрады.

	— Иә, соныкі, — деді бала.

	— Бұл қойды сен бағып жүрсің бе? Сіздің қожалықта қойды ер балалар баға ма?

	— Жоға, мен тек бүгін ғана бағып жүрмін, бір қыз бар еді, ауырып кетіп қалды.

	— Бүгін жалданған басқа қыз бар емес пе сендерде? — Бар, бірақ ол да кетіп қалды. — Кетіп қалғаны қалай? Қасында құйттай балақан болды ма?

	— Иә, балақан болды, ол тек бақырып жылаумен жүрді. Олар екі сағаттай болды да, кетіп қалды.

	— Кетіп қалды дейсің, ә? Қайда кетті? — Келген жағына қайта кетті-ау деймін. Сұраған жоқпын. — Неге кетті екен олар? — деді, одан әрі абыржи түскен Жермен. — Оны мен қайдан білейін.

	— Бәлкім, еңбекақы жөнінде келісе алмаған шығар? Бірақ олар алдын ала уағдаласқан еді ғой.

	— Басқа ештеңе де білмеймін. Олардың кетіп қалғанын көрдім, бар-жоғы сол.

	Жермен фермаға барып жұмыскерлерден сұрастыра бастады. Ешкім жөнді ештеңе айта алмады, бәрінің білетіні бір ғана нәрсе боп ШЫҚТЫ: қожайынмен сөйлескеннен кейін қыз ештеңе айтпастан кетіп қалған, жылаумен болған құйттай балақанды өзімен бірге ала кеткен.

	— Баламды жәбірлеген екен ғой! — деп айқайлап жіберді Жермен қыстығып.

	— Ол сіздің балаңыз ба еді? Ана қызға қалай еріп жүр? Өзіңіз кімсіз, есіміңіз кім?

	Бұл деревнядағы жұрттың сұраққа сұрақпен жауап беретінін көрген Жермен аяғымен жерді шыдамсыздана теуіп қалды да, қожайынды шақыруды талап етті.

	Қожайын фермада жоқ боп шықты. Онда күні бойы отырмайды екен. Атына мініп алды да жөнеп кетті, деді бір жұмыскер; шамасы, басқа фермаға кетсе керек, бірақ қай фермаға екенін ешкім білмейді.

	— Бері қараңыз, ана қыздың не себепті кетіп қалғанын, бәлкім, сіз білетін шығарсыз? — деді дегбірін жоғалта бастаған Жермен.

	Жұмыскер әйеліне көз тастап қойды; сосын жымия күліп, ештеңе білмейтінін, мұнда олардың шаруасы жоғын айтты. Бұл әңгімеден Жерменнің ұққан жалғыз ғана нәрсесі — Қыздың балақанды ертіп Фуршқа қарай бағыт алғаны болды. Бұл солай қарай тұра жүгірді; жесір мен оның жігіттері де, Леонар ағай да әлі қайтып орала қоймапты. Күтуші әйел қасына құйттай баланы ерткен әлдебір жас қыздың оны сұрағанын, бірақ кім екенін білмегендіктен оларды үйге кіргізбегенін, Мерге баруға кеңес бергенін айтты.

	— Оларды үйге неге кіргізбедіңіз? — деп сұрады Жермен ашуланып. — Мұндағы халық өліп бара жатсаң аузыңа қара су тамызбайтын біреулер екен ғой!

	— Неге кіргізуім керек? — деді күтуші әйел. — Біздің үй секілді дәулетті үйлерде сақ болмасаң болмайды. Қожайындар жоқта бәріне мен жауап берем, көрінген біреуді үйге қалай кіргізем.

	— Жеркенішті дәстүр! — деп айқайлап жіберді Жермен. — Бұлайша қалтырап-дірілдеп өмір сүргенше, кедейшілікте тірлік кешкен артық! Қош бол, бикеш! Жексұрын деревняларыңды желкемнің шұқыры көрсін!

	Жермен енді көрші үйлерден сұрастыра бастады. Ондағылар қасында сәби бала бар бақташы қызды көріпті. Балақан Белерден аяқ асты аттанғандықтан, жолға арнайы киініп шықпаған еді, үстінде жыртық блуза мен иығына іле салған қой терісі ғана бар-тын, ал Маридің өзі, түсінікті себептермен, қашан да нашар киінетін, осы себепті бұлар екеуін қайыршы екен деп қалыпты. Оларға бір кесек нан беріпті, қыз оны қарны ашып қалған балақай үшін алыпты, сөйтіпті де оны ертіп орманға кіріп кетіпті.

	Жермен ойланып қалды, сосын Ормодағы фермер Фуршқа келді ме, деп сұрады.

	— Иә, келді, — деген жауап болды оған, — қыз кеткен бойда ол да салт атпен шапқылап жетті.

	— Қызды қуып кетті ме?

	— Ә-ә, оны біледі екенсіз ғой! — деді Жерменге жергілікті ішімхана иесі күліп. — Ол деген нағыз қатынқұмардың өзі ғой, әйел затын көрсе болды, әукесi салбырап соңынан еріп кетеді. Бірақ ана ҚЫЗДЫ ол шамасы, қуып жете алмаған шығар, бірақ, кім біледі...

	— Жақсы, рақмет!

	Жермен Леонардың ат қорасына қарай құстай ұшты. Ақбозды асығыс-үсігіс ерттеп алды да, қарғып мініп, Шантелуб орманына қарай құйғыта жөнелді.

	Абыржу мен ашу-ызадан жүрегі атқақтай соғып, маңдайын салқын тер жапты. Ақбоздың бүйірлері қанталай бастаған, бірақ оны бұлайша жанықтырмауға да болатын: үйге қарай бет алғандарын сезген бие онсыз да барын салып, көсілте шауып келе жатқан.





XIV


	КЕМПІР


	Көп ұзамай-ақ Жермен батпақ жиегіндегі өткен жолы өзі түнеп шыққан сол баяғы орынға келіп жетті. Алау әлі бықсып жатыр екен, әлдебір кемпір түнде осы араға шынашақтай Мари әкеп үйген құрғақ шырпының қалған-құтқанын жинап әкетпекші боп жүр екен. Жермен тоқтап, одан жөн сұрамақ болды. Кемпір саңырау еді, сұрақтарын естіген жоқ.

	— Иә, балам, Бәлелі батпақ деген осы болады, — деді ол. — Қарғыс атқан жер бұл. Бұған жақындамас бұрын сол қолыңмен үш тас лақтыруың керек, ал оң қолыңмен крест белгісін жасап шоқынуға тиіссің: сонда жын-шайтандар қашып жоқ болады. Олай істемесең, мұны айналып өте бастаған кезіңде бәлеге ұшырайсың.

	— Мен бұл жайында сұрап тұрған жоқпын, — деді Жермен, сосын оның қасына жақындап, бар дауысымен: — Мына арадағы орманнан сәби бала ерткен ҚЫЗДЫ көрген жоқсың ба? — деп айқайлады.

	— Иә, бұл жерде бір сәби бала суға кетіп өлді!

	Жерменнің тұла бойы қалтырап кетті, бірақ бақытына қарай, кемпір дереу сөзін қайта жалғады:

	— Бұл баяғыда болған жай; сол кезде осы араға үлкен крест әкеп орнатқан, бірақ бір күні түнде сұрапыл нөсер болды да, жынжыбырлар оны суға лақтырып тастады. Бір бөлігі әлі сорайып шығып тұр. Ал егер түнделетіп осы араға тап болсаң, бұл жерден таң ағарып атқанша шыға алмайсың. Шыр айналып жүресің де қоясың, тіпті екі жүз лье жүр мейлің, сол баяғы орныңа қайтып ораласың.

	Кемпірдің сөзі Жерменнің дегбірін кетіріп, не істерін білмей қалды: айтқаны айдай келіп, бақытсыздыққа тап болам-ау деген ой үрейін ұшырды. Кемпірден бірдеңе білем бе деген үміті үзілген ол биесіне қарғып мінді де, орманды кезіп, айқайлап Пьерді шақырып, ысқырып, дыбысы алысқа кетсін деп қамшысын шартылдатып, бұтақтарды сындырып әлекке түсе бастады. Жауап ретінде әлденендей дауыс естілмес пе екен деп Тың тыңдады. Бірақ естігені тек құйттай қоңыраулар сыңғыры ғана болды — бұл әлдебір жерде сиыр жайылып жүргенін білдіретін, сондай-ақ емен жаңғағына таласқан шошқалардың қорсылы ғана естілетін.

	Бір кезде Жермен арт жағынан ат тұяғының дүңкілін естіді, Дыбыс бірте-бірте жақындай түсті. Қалада тұратындардай дерлік киінген, орта жастағы, қара шашты еңгезердей еркек оған тоқта деп айқайлады.

	Ормолық фермерді Жермен ешқашан көрмеген, бірақ бойын кернеп кеткен ашу-ыза шаруамызға мұның тап соның өзі екенін сездірді. Жермен бұрылып, оны басынан аяғына дейін шолып шықты да, не айтпақ болғанын тыңдап алуға ұйғарды.

	— Айтыңызшы, осы арамен қасына құйттай бала ерткен он бес - он алты жасар қыз өтпеді ме? — деп сұрады фермер байсалды кейіпте сөйлеуге тырысып, алайда оның қатты толқып тұрғаны байқалатын.

	— Ол сізге не үшін керек болды? — деп сұрады Жермен өз кезегінде, ашуға булығып тұрғанын жасырмай.

	— Онда шаруаңыз қанша деп жауап қайтаруыма болар еді, туысқан! Алайда жасырып-жаппалайтын ештеңем жоқтығы себепті, сізге мынаны айтпақпын: ол — бақташы қыз, оны бір жылға жалдағам, бұрын мүлдем білмейтінмін... Келгенде ғана көрдім, оған фермада жұмыс істеу әлі ертелеу екен әрі әлсіз, шынжау екен. Рақметімді айттым, бірақ әуреге салғаным үшін өтемақы төлегім келген, бұған ол қатты ашуланды, сөйтіп, оған арқамды беріп тұрғанымда қашты да кетті... Асыққаны сонша, ала келген заттары мен әмиянын да ұмытып кетті; әмиянында бірнеше судан басқа дәнеңе жоқ екен!.. Бәрібір осы жолмен жүретіндігім себепті, бәлкім, оны кездестіріп қалармын, асығыста ұмытып кеткен нәрселері мен өзім төлеуге тиісті ақшаны берермін, деп ойладым.

	Жермен ізгі ниетті адам еді, шындыққа онша жанасыңқырамайтын, дегенмен осылай да болуы мүмкін мына хикаяны естіген соң ойланып қалды. Фермерге тесіле қарады, анау әлде арсыздықтан ба, әлде аңғалдықтан ба, көзін тайдырмады.

	«Мұның мән-жайына қанығуға тиіспін», деп ойлады Жермен.

	— Ол Қыз біздің деревнядан, — деді ол ашу-ызасын әрең тежеп. — Оны жақсы білем. Осы төңіректе болуға тиіс... Қане, бірге жүріп іздейік.

	— Жөн екен, — деп жауап қатты фермер. — Сөйтсек сөйтейік... бірақ осы жолдың соңына дейін барғанша табылмаса, әрмен қарай іздей алмаймын... Ардаптыға кетіп барам.

	«Оның бола қоймас, енді сенен қала қоймаспын, тіпті мына Бәлелі батпақты қырық айналып шығуға тура келсе де!» деп ойлады Жермен.

	— Тоқтаңыз! — деп айқайлап жіберді ол кенет, түсініксіз түрде жыбырлап тұрған бекіш бұталарына қадала қарап қалған қалпы.

	— Бұл сенбісің-ей, Пьер, балақаным?

	Әкесінің даусын естіген Пьер бұтаның арасынан лақтай секіріп атып шықты, бірақ әкесінің қасында тұрған фермерді көріп абдырап қалды да, жасқаншақтап жақындамай қойды.

	— Мұнда кел, Пьер, бұл мен ғой! — деп айқайлап жіберді Жермен, сосын биесінен секіріп түсіп баласына қарай ұмтылды. — Шынашақтай Мари қайда?

	— Ана жерде жасырынып жатыр, мына қап-қара қатыгез кісіден қорқады, мен де қорқам.

	— Қорықпа, қасыңда мен тұрмын ғой... Мари! Мари! Бұл — мен!

	Бұта тасасынан шыққан Мари Жерменді көзі шалып, әкесін көргендей қуанып жүгіріп кеп құшақтай алды.

	— Жермен, қымбаттым, — деп айқайлап жіберді ол — сіз менің қорғанымсыз, сіз барда ештеңеден қорықпаймын!

	Жермен дір ете қалды. Мариге қадала қарады: өңі қуқыл тартып кетіпті, аңшылар қаумалаған еліктей қорыстың арасына ТЫҒылмақ боп қашып жүргенде көйлегін тікен жыртыпты. Алайда түрінде бұған қысылып-қымтырылудың ізі де жоқ еді.

	— Қожайының сенімен сөйлескісі келеді, — деді Жермен одан көз алмай қарап тұрған күйі.

	— Қожайын деймісіз? — деп саңқ етті қыз өрмінезділікпен. — Ол маған ешқандай қожайын емес және ешқашан болмайды да!.. Менің қожайыным сіз, Жермен! Мені өзіңізбен бірге ала кетуді өтінем... Сізге тегін қызмет істейтін болам!

	Фермер бермен жақындады.

	— Әй, қызалақ, — деп дауыстады ол монтаны кейіппен, — бізде заттарыңды ұмытып кетіпсің, соны өзіңе қайтарғалы тұрмын.

	— Жоға, мырза, — деп жауап қатты Мари, — сізде ештеңені ұмытқам жоқ, сізден ештеңе сұрамаймын да...

	— Тыңдашы мені, саған бірдеңе айтайын деп едім, — деп сөзін жалғай түсті фермер. — Қане, былайырақ шығайықшы!.. Қорықпа деймін саған... бірер ауыз ғана сөз айтам...

	— Жұрттың көзінше айта беріңіз, сіз бен біздің арамызда құпиялайтын ештеңе жоқ.

	— Ең болмаса ақшаңды алсаңшы. — Қандай ақшаны? Құдайға шүкір, маған ештеңе қарыз емессіз.

	— Осылай боларын білгем, — деді Жермен бәсең дауыспен, — бірақ енді қазір бәрібір; не айтар екен Тыңдап көрші, Мари... Не айтқысы келгенін білгім келеді: артынан маған бәрін айтып берерсің. Не үшін екені — менің шаруам, бар, жақында атының қасына... Мен қас қақпай қадағалап тұрам.

	Мари фермердің қасына барды, анау оған қарай ат үстінен еңкейіп, сыбырлай сөйледі:

	— Мә, ала ғой, қызалақ, мына алтын теңгені, бірақ мұнда болған жайды тісіңнен шығарма, түсіндің бе? Жұртқа сені әлжуаз екен, фермада жұмыс істеу қолынан келмейді екен, дермiн... Сосын бұл жайындағы әңгіме осымен тәмам болуға тиіс... Жақында сендерге барам, ешкімге ештеңе айтпағаныңа көзім жетсе, тағы да біраз тиын-тебен берем... Оған қоса, егер ақылға келсең, емеурін білдірсең-ақ болды, сені қайтадан фермама алам, не болмаса кешкісін екеуіміз көк шалғында оңаша сырласармыз. Саған қандай сыйлық әкелейін?

	— Міне, сізге менің сыйлығым, мырза! — деді шынашақтай Мари дауыстап, соны айтып алтын луидорды бар күшімен бетіне лақтырып жіберді. — Көптен-көп рақмет сізге және өзіңізден өтінерім — қашан келетініңізді маған алдын ала айтып қойыңыз: біздің жігіттер сізді қарсы алуға шығады. Кедей-кепшіктің қыздарын қорлауға құмар байшыкештерді біздің жақтағылар сондай жақсы көреді! Көріңіз де тұрыңыз, сізді олар лайықты қарсы алады.

	— Сен алдауышсың, ойыңа не келсе соны айтасың! — деп айқайлап жіберді Құтырынып шыға келген фермер, қызға қолындағы таяғын сермеп. — Болмаған нәрсені болды деп жұртты сендіргің келеді, бірақ енді біліп қой: бұдан кейін менен көк тиын ала алмайсың, сендейлердің талайын көргенбіз!

	Қорқып кеткен Мари былай ыршып түсті, осы сәт жүгіре басып жеткен Жермен атты сулығынан ұстай алып, фермерді сілкіп-сілкіп жіберді.

	— Міне, мәселе неде! — деп айқайлады ол. — Көкейіңді тесіп тұрған не екені белгілі болды... Қане, түс аттан! Тезірек! Екеуара жекпе-жек тілдесейік.

	Шатаққа басын іліктіргісі келмеген фермер қашып құтылғысы кеп атын шпормен тебініп, сулығын босатып алу үшін Жерменді таяқпен қолынан ұрмаққа тырысты. Алайда бұлтарып кеткен анау қарсыласын аяғынан ұстай алып тұп-тура қырыққұлақ қорысына топ еткізді. Орнынан тұрып үлгерген фермер жанталаса қорғанып баққанымен, ақыр соңында Жермен оны жерге алып соқты.

	— Қоян жүрек! — деп айқайлады соқашы. — Қаласам, жатқан жеріңнен тұра алмастай қылар едім сені! Бірақ жәбірлеуді жаным сүймейді, оның үстіне, сенде ар да, намыс та жоқ... Алайда мына қызалақтың алдында тізерлеп тұрып кешірім сұрамасаң сені ешқайда жібермеймін.

	Мұндай шырғалаңға басы талай шырмaтылған фермер мұның бәрін әзіл-қалжыңға айналдырмақшы болды. Айыбы онша ауыр еместігін, өйткені тек аузынан шыққан сөз үшін ғана кінәлі екенін, егер қыздың бетінен сүюге рұқсат етілсе, жақын маңайдағы ішімханадан өзімен бірге бір пинт шарап ішілсе, сөйтіп, дос жаран сияқты тарасатын болса, кешірім сұрауға дайын екенін айтып жалпылдай бастады.

	— Сен бейшараны аяп тұрмын, — деп айқайлады Жермен, оның басын жерге соққылап жатып, — ұсқынсыз кеспіріңді көрмеу үшін бұл жерден тезірек кеткім кеп тұр. Жарайды, ұятың болса ұялып бақ, сосын біздің жаққа келе қалсаң арсыздық жолымен4 жүруге тырыс.

	Әлгінің таяғын жерден көтеріп алған Жермен күш-қайратын көрсетпек боп тізесіне салып шарт еткізіп сындырды да, лақтырып жіберді. Сосын тұла бойы ашу-ызадан діріл қағып тұрған қалпы ұлы мен шынашақтай Мариді қолынан жетектеп жүріп кетті.





XV


	ОРАЛУ


	Жарты сағаттан соң үшеуі арша тоғайын кесіп өтті. Олар күре жолға түскен-ді, таныс бірдеңені көзі шалған Ақбоз кісінеуден Тынбады. Болған оқиғаны бала әкесіне өзінше баяндап келе жатты.

	— Біз барған соң, — деді ол, - ана ағай менің Мариіммен сөйлесу үшін қой қораға келді, ал біз онда әдемі қошақандарды көру үшін барғанбыз. Мен оттықтың ар жағына өтіп ойнап жүргем, ол мені көрген жоқ. Ағай Мариіме «амансың ба» деді де, оны сүйіп алды.

	— Сен оған өзіңді сүйгіздің бе, Мари? — деп сұрады Жермен ызадан дір-дір етіп.

	— Бұл инабаттылық білдіргені болар деп ойлағам; бәлкім, мұндағылар сырттан келгендермен осылай амандасатын шығар дегем. Сіздің үйдегі әжей қызметке тұрған қыздарды қашан да бетінен сүйеді ғой — бұл оларға жақсы қарайтынын, туған анасындай болатынын білдіргені ғой.

	- Сосын, — деп сөзін жалғады Пьер, болған оқиғаны баяндап бере алатынына дәліріп, — әлгі ағай саған бір жаман сөз айтты - сен оны маған қайталап айтпа, есіңе де түсірме дедің, сондықтан ұмытып қалдым қандай сөз екенін. Бірақ егер папам оны есіме түсіргенімді қаласа...

	— Жоқ, Пьержан, естігім келмейді, оны саған еске түсірудің қажеті жоқ.

	— Онда оны қайтадан ұмытып қалам, - деп жауап қатты бала. — Ана жерде әлгі ағай ашуланып қалған сияқты болды, себебі Мари кетем деді. Анау оған не сұрасаң соның бәрін берем, жүз франк берем деді. Менің Мариім де қатты ашуланды. Анау оның қасына жақындады, оны ұрып жібергісі келгендей болды. Мен қорқып кеттім, жүгіріп Маридің қасына бардым да, айқай салдым. Әлгі ағай бақырып жіберді: «Мынау кім өзі? Бұл бала қайдан пайда болды? Қуып жібер оны!» деді. Таяғын сермеді. Бірақ Мари мені ұрғызбады. «Сізбен кейін сөйлесеміз, мырза; қазір баланы Фуршқа апарып салам, сосын қайтып оралам», деді. Анау қой қорадан шыққан бойда Мари маған: «Қашайық бұл жерден, Пьер, тез қашып кетейік, ағай оңбаған адам, бізге жамандық жасайды», деді. Біз жайлап басып қораның сыртына шықтық, одан әрі қарай шалғынды кесіп өттік, сосын сені іздеп Фуршқа тарттық. Сен онда жоқ боп шықтың, бізді үйге кіргізбеді. Ал ана ағай қара атқа мініп, біздің соңымызға түсті, біз жүгіріп орманға кіріп кеттік, ана кісіден жасырынып қалғымыз келді. Ол да орманға қарай шапты, сөйтіп, оның дыбысы естілсе тығылып қалып, ол өтіп кетсе біз де жүгіріп, үйге тезірек жетіп алуға тырыстық; сол арада сен де бізді тауып алдың; міне, осылай болды. Дұрыс айттым ба, Мари, ештеңе ұмытқан жоқпын ба?

	— Жоқ, Пьержан, ештеңе ұмытқан жоқсың, тап солай болды бәрі. Енді, Жермен, сіз маған куәгер боласыз, менің онда қала алмағанымды, жұмыс істегім келмегендіктен қайтып оралмағанымды жұрттың бәріне айтып бересіз.

	— Ал сен, Мари, ойланып көрші өзің, әйелді қорғау, арсыздың сыбағасын беру қажет болғанда жиырма сегіз жастағы еркек қартайып қалған адам санала ма екен? Көрер едім, менен он жастай кіші Бастьеннің немесе басқа бір сүйкімді бозбаланың Әлгі, Пьер айтатындай, «ағайға» қалай төтеп бергенін. Қалай бұл сеніңше?

	— Маған үлкен көмек көрсеттіңіз, Жермен, сізге өмір бойы ырзашылық білдіретін болам.

	— Бар-жоғы сол-ақ па?

	— Папа, — деді бала, - уәде еткен нәрсемді шынашақтай Мариге айтуды ұмытып кетіппін, мұршам болмады. Үйге оралған соң айтам оған, әжеме де айтам.

	Бұл уәде Жерменді ойландырып тастады. Енді қайын атасымен және қайын енесімен түсінісу керек болады, оларға Гереннің жесірі өзіне неліктен ұнамағанын айтқанымен, басқа жайлар жөнінде жұмған аузын ашпағаны абзал. Бақыт басында шалқып тұрған шақта адам бұл жайында басқа біреуге батыл түрде айта алады, ал сені біреулер бір жақтан қуғындап, екінші жақтан балағаттап жатса жағдайың онша кісі қызығарлықтай болмайды.

	Олар қожалыққа келгенде балақай ұйықтап та қалған, әкесінің оны кереуетіне мейлінше абайлап жатқызғаны сонша, тіпті оянған да жоқ. Сосын Жермен қайын атасына хал-қадарынша мейлінше толық есеп берді. Үйдің кіре берісінде үш аяқты орындықта отырған қайын атасы оны ықыласпен тыңдады, сапарының нәтижесіз аяқталғанына алғашқыда наразылық білдіргенімен, Жермен қылымсып қалған жесірдің жүріс-тұрысын сипаттай келіп, оның көңілін табу мақсатында жылына елу екі рет әр жексенбіде Фуршқа аттанудың, — ақыр соңында құралақан қалуы да мүмкін ғой, — қисыны бар ма, деп сұрағанында Морис атай бас изеп келісетінін білдірді.

	- Дұрыс айтасың, Жермен, оңбайтын іс бұл, — деді ол.

	Одан соң Жермен әулекі қожайынның жәбір-жапасынан, бәлкім, тіпті абыройын төгу қаупінен құтқару үшін шынашақтай Мариді қалай үйге қайтып әкелгенін айтып бергенде қария тағы да басын шұлғып:

	— Бәрекелді, Жермен, дұрыс істепсің, — деді.

	Жермен дәлелдемелерін алға тартып, әңгімесін тәмамдаған кезде қариялар бір-біріне көз тастасып қойып, терең күрсінді, бұл күрсініс олардың болған iске шүкіршілік еткендерін аңғартатын.

	Отағасы орнынан тұрды.

	— Бәрі де бір құдайдың қолында, махаббат тапсырыс бойынша табылмайды, — деді ол.

	— Жүр, кешкі асымызды ішейік, Жермен, — деді қайын енесі, — әрине, істің оңғарылмағаны өкінішті-ақ, бірақ құдай хош көрмеген ғой. Көре жатармыз, бәлкім, басқа бір ретi болар.

	— Иә, — деп қосып қойды отағасы, — кемпір дұрыс айтады — бір реті болар.

	Бұл жайында үйде басқа бір ауыз сөз айтылған жоқ. Құйтақандай Пьер ертеңіне таң елең-алаңнан тұрды, бірақ бұл күні алдыңғы күндердегідей ешқандай айрықша оқиға бола қойған жоқ, ештеңе оны қызықтыра алмады, сондықтан ол болған жайдың бәрін естен шығарып, өз жасындағы шаруа балалары үшін дағдылы немқұрайдылыққа қайта салынды; аға-інілерімен түк ештеңе болмағандай асыр сап ойнап, өгіздер мен аттарға күтім жасап, өзін үлкен жігіт сияқты көрсеткісі кеп мардымсып жүрді.

	Жермен де бәрін ұмыт қылуға тырысып, жұмысқа берілді, бірақ қабағы ашылмай, бейжай боп жүрді — мұнысын жұрттың бәрі байқады. Шынашақтай Маримен ештеңе жайында тілдеспегені былай тұрсын, оған тіпті көз қиығын да салмады; солай бола тұрғанымен, шырт ұйқыда жатқан жерінен оятып сұраса да, оның қазір қайда екенін, қай шалғында жүргенін және қай жолмен кеткенін жаңылмай айтып бере алатын. Оны қыс айларында өздеріне қызметке алу жөнінде қарттарға өтініш айтуға батпады, алайда қыздың тұрмысы қиындап кеткенін біліп жүрді. Әйтсе де, шынашақтай Мари таршылық көре қоймады, ал Гильета апай неліктен отындары ешбір азаймайтынын, кешкісін босап қалған сарайларының неліктен ертеңгісін өзінен-өзі толып тұратынын біле алмай басы қатумен болды. Бидай мен картоптың да жайы сондай еді. Әлдекім қамбаның шатырдағы терезесінен ішке еніп, әкелгендерін еденге төгіп, ешкімді оятпастан, ешқандай із қалдырмастан кетіп қап жүрді. Бұл кемпірді бір жағынан қуантып, екінші жағынан үрейлендірді; мына ғажайыпты біліп қалса көршілері өзін сиқыршы деп жүрер деп қорқып, қызына ешкімге ештеңе айтпауды қатаң ескертіп қойды. Бұл іске шайтанның қатысы барына іштей кәміл сенімді еді, бірақ онымен ренжісуге, амбарды аластап, жын-періні қуып шығу үшін жергілікті кюрені шақыруға асыға қоймады; олай істеуге әлі үлгерермін, шайтан өзіме арнайы келіп, істеген бар жақсылығының өтеміне жанымды беруді талап еткенше шыдай тұрайын деп шешті.

	Шынашақтай Мари мұның жай-мəнісін шешесінен гөрі жақсырақ біліп жүрді, бірақ бұл турасында Жерменмен сөйлесуге батпады: анау өзіме үйлену жайындағы әңгімесін қайта бастар деп қорықты, сондықтан түк ештеңе сезбегендей сыңай байқатумен болды.





XVI


	МОРИС КЕМПІР


	Бір күні бақта Жерменмен оңаша қалған кезде қайын енесі оған мейірім төге қарап:

	— Қарағым-ай, біртүрлі боп жүрсің ғой өзің. Дұрыстап тамақ та ішпейсің, езу тартып күлмейсің де, жалпы жақ ашып тілдесуді Қойдың. Әлде үйдегі біреу-міреу немесе біздің өзіміз сені ренжіттік пе? — деді.

	— Жоға, шеше, - деп жауап қатты Жермен, — маған туған анамдай қамқорлық жасап жүрсіз, егер сізге немесе жолдасыңызға, не үйдегі басқа бір адамға реніш білдірер болсам, жақсылықты білмейтін жексұрын біреу боп шығар ем.

	- Олай болса, балам, бақиға кеткен келіншегіңді ойлап қайғырып жүрсің-ау, шамасы. Жылдар өткенімен қайғың бәсең тартпаған ғой, одан бетер арта түскен ғой, сірә. Ендеше, қайын атаңның кеңесі дұрыс екен: айтқан ақылды тыңдау керек саған — үйлену керек.

	— Иә, шеше, өзімнің де үйленгім келіп жүр, бірақ маған лайықтаған жандарыңның ешқайсысын көңілім қаламайды. Оларды көргенде Катринімді ұмытудың орнына бұрынғыдан да бетер қайғыға батам.

	— Ендеше, біз қателескенбіз ғой, Жермен. Бізге көмектес сен, ақ-адал шыныңды айт. Әйтеуір бір жерде өзіңе әбден лайық қалыңдық бар екені белгілі ғой, өзі жан берген қай адамның болсын басқа бір адамнан бақыт табуын қарастырған ғой Құдай. Ондай әйел затын білетін болсаң, ал соны жұбай етіп, сонымен әңгіме де тәмам; сұлу ма ол әлде сұрықсыз ба, жас па әлде кәрі ме, бай ма әлде кедей ме — бәрібір, шалым екеуіміз бірден келісім береміз деп шештік: қалай қасірет шегіп жүргеніңді көріп отыра берер шама қалған жоқ бізде, сенің көңілің тыныш таппаса, біз де тыныш тірлік кеше алмаймыз.

	— Сондай мейірбан адамсыз, шеше, Жарылқаушы иеміз секілдісіз, әкем де өзіңіз сияқты, — деді Жермен. — Алайда жанашыр лебізіңіз маған көмектесе алмайды: үйленсем деп үмітттенгем Қызым маған шыққысы келмейді.

	— Шамасы, тым жас болғаны ғой оның, солай ма? Ақылы жоқ біреу болмаса, сенің жасыңдағы еркек жас қыздың соңынан сүмеңдемейді ғой.

	— Ендеше, ашығын айтайын, шеше, мен шынымен-ақ ақЫЛЫМДЫ жоғалттым — маған жас қыз ұнап қалды, сол үшін қазір өзімді-өзім оңдырмай жазғырып жүрмін. Бұл жайында ойламауға тырысам, бірақ жұмыс істеп жүрсем де немесе дем алуға отырсам да, Құдайға сыйынып тұрсам да немесе төсекте жатсам да, балалармен немесе сіздермен бірге болсам да ойлайтыным сол бір ғана нәрсе.

	— Демек, сені жадылап қойған ғой, Жермен. Бұдан құтылар бір ғана амал бар: қыз шешімін өзгертіп, сөзіңе құлақ қоюы керек. Мен байқап көрейін, бұл іске көмегі тиер ме екен, тимес пе екен. Ол қыздың қайда екенін және қандай қыз екенін айтшы маған.

	— Әңгіме сонда боп тұр ғой, шеше: сізге оның атын да айтуға жүрегім дауаламайды, — деді Жермен, — күлетін боласыздар маған.

	— Күліп нем бар саған, Жермен, онсыз да қайғыдан қажып жүргеніңде жаныңды одан әрмен ауыртқым келмейді. Айтшы, Фаншета ма ол?

	— Жоқ, шеше. — Онда Розета шығар? — Жоқ.

	— Айтсайшы енді өзің, әйтпесе мұның шеті мен шегіне жете алмаспын, барлық бойжеткенімізді атап шығуыма тура келер.

	Жермен төмен қарап қалды, жауап қайтаруға дәті жетпеді.

	Әңгіме былай, — деді Морис кемпір, — бүгінге осы да жарар; бәлкім, ертең тіліңнің тиегі ағытылар, сонда айтарсың қалыңдығыңның кім екенін.

	Кемпір жуылған кір салынған себетті иығына қойып, бұтаға апарып жаймаққа бет алды.

	Жермен жайына тыныш қалдырған балалар істейтін қылықты істеді: қолма-қол шешім қабылдады. Қайын енесінің соңынан еріп барды да, тұла бойын діріл билеген қалпы Гильетаның қызы Маридің есімін атады.

	Кемпір таңғалғаннан талып түсе жаздады: бұл үш ұйықтаса түсіне кірмеген нәрсе еді. Бірақ ибалы адам болғандықтан абдырап қалғанын аңғартпауға, бұл жайында не ойлайтынын ақтарып салмауға тырысты. Алайда орнап қалған үнсіздік Жерменнің жігерін жасытып бара жатқанын көріп, оған кір салған себетті ұсынып:

	— Атырау, сонда бұл кемпірге қол ұшын бермеуге сылтау бола ала ма? — деді. — Бар, кірді апарып таста, сосын қайтып кел, сөйлесейік асықпай. Сен бәрін жан-жақты ойластырдың ба, Жермен? Hық шешімге келдің бе?

	- Әңгіме бұған тіреліп тұрған жоқ, шеше: тек бәрі бос әурешілік боп жүрмесе, шешімім нық шешім ғой; бірақ ол қыз сөзіме құлақ қоймайтындықтан, мен басқа бір шешім қабылдадым: бұл аурудан емделуді ұйғардым — қолымнан келе қойса тек.

	— Неге қолыңнан келмейді?

	— Әр нәрсенің шегі бар ғой, шеше: жылқыға шамадан тыс көп жүк артылса, ол құлайды, өгіздің жейтін азығы болмаса ол аштан қатады.

	— Күдерім біржола үзілетін болса, өлем дегенді айтқың кеп тұр ма сонда? Құдай сақтасын, Жермен! Мұндай сөздің сенің аузыңнан шыққаны жанымды түршіктіріп жіберді, өйткені сен сияқты адамдардың сөзі мен ісінің арасында алшақтық болмайды. Сен мықты адамсың, ал сендейлерді сәл ғана қияпаттың өзі морт сындырады. Ұнжырғаң түспесін. Ойпырай, бұл не сұмдық: Қыз жоқшылықта тұрмыс кешіп жүр, сен оған мынадай құрмет көрсеткің келеді, ал ол болса ойланбастан бас тартады!

	— Шын мәнінде де солай боп тұр, ол ұсынысымнан бас тартты. — Неғылдейді сонда?

	— Сіздерден өмір бойы тек жақсылық қана көріп келе жатырмыз, отбасыңыздың алдында қарыздармыз, маған бола бай қалыңдықтан бас тартсаң, қарттар қатты қынжылатын болады, дейді.

	— Бұл тек қыздың ақпейіл де адал жан екенін дәлелдей түседі. Бірақ ондай сөздермен сені ауруыңнан айықтыра алмайды, Жермен. Меніңше, ол сені сүйетінін, әкең екеуіміз қарсы болмасақ, саған күйеуге шығатынын айтып тұр ғой деймін, солай ма?

	— Әсте олай емес: сені көңілім қаламайды, дейді.

	— Егер өзінен түңілдіруді көздеп, көкейіндегісін ашып айтпай тұрса, бұл қыз жақсы көріп, ұнатуымызға лайық екен, ондай ақылды қыздың ТЫМ жас болғанында да тұрған ештеңе жоқ.

	— Рас-ау! — деп саңқ етті Жермен, аяқ асты жарқ ете қалған, жай-мəнісін өзі әлі жете бағамдай алмаған үміттен көңілі өрекпіп.

	— Бұл оның асқан ақылдылығы мен адалдығының белгісі ғой! Алайда егер ол осындай сұңғылалық көрсетсе, онда бұл, шамасы, менің өзіне ұнамайтындығымнан шығар.

	— Жермен, — деді Морис кемпір, — сен маған осы аптаның өне бойында байсалды да байыпты болуға, қамығып-қапаланбауға, тамағыңды дұрыстап ішіп, ұйқыңды қандырып, бұрынғыдай көңілді боп жүруге уәде беруің керек. Ал мен шалыммен сөйлесіп көрейін, егер ол келіссе, аяулың өзіңді сүйетін-сүймейтініне анық көз жеткізетін боласың.

	Жермен уәде берді, ал қайын атасы бұл апта бойында оған бір ауыз сөз айтпады, түк ештеңеден хабары жоқтай түр танытып бақты.

	Жермен байсалды болуға қанша тырысқанымен, өңі бұрынғыдан да бетер бозарып, бұрынғыдан да бетер мазасызданып жүрді.





XVII


	ШЫНАШАҚТАЙ МАРИ


	Ақыры жексенбі күні, шіркеуден шығып келе жатқан кездерінде, қайын енесі одан өткенде бақта әңгімелескелі бері сүйген қызыңнан қандай да болсын бір жауап ала алдың ба, деп сұрады.

	— Ешқандай жауап алғам жоқ, — деді Жермен, — онымен тіпті сөйлескен де емеспін.

	— Қызды көндіргің келеді, бірақ өзің жұмған аузыңды ашпайсың, оның қалай?

	— Онымен бір-ақ рет, ана жолы Фуршқа бірге барған кезімізде сөйлескем, — деп жауап қатты Жермен. — Содан кейін тіл қатысқан емен. Үмітімді үзгенде жанымның қатты қиналғаны сонша, сүймейтіндігін өз аузынан тағы бір мәрте естуден тұла бойым түршігеді.

	— Әңгіме былай, балам: онымен тағы бір сөйлесіп көруің керек, қайын атаң ризашылығын берді. Сөйлес барып! Саған мұны мен айтып тұрмын және сөйткеніңді қалап тұрмын; бір жағына шықпай, қашанға дейін осылай жүре бермексің?

	Жермен айтқан сөзді тыңдады. Басын төмен салып, түксиген қалпы Гильета апайдың үйіне барды. Шынашақтай Мари жалғыз екен: әлдене жайында терең ойға батып, ошақ жанында отыр екен, Жерменнің ішке кіргенін де байқамай қалды. Оның қарсы алдына келіп тұрғанын көріп, орнынан атып тұрды. Қып-қызыл боп кетті.

	— Шынашақтай Мари, — деді Жермен қыздың қасына отырып жатып, — тағы да сенің мазаңды алып, ренжіткелі келдім, оны білем, бірақ біздің үлкендер (отағасы мен оның жұбайын ол, әдетте, осылай атайтын) өзіңмен сөйлесіп келуге жіберді, олар сенің маған күйеуге шыққаныңды қалап отыр. Бұдан бас тартатыныңды білем, оған дайынмын да.

	— Жермен, — деді шынашақтай Мари, — шын сүйесіз бе мені?

	— Ашуланып қалдың-ау, бірақ ақ-адал шыным, мен айыпты емеспін; егер шешіміңді өзгертсең бұл мен үшін зор қуаныш болар еді... Бірақ мұндайға лайық емеспін ғой. Қарашы маған, Мари, соншалықты қорқынышты біреумін бе мен?

	— Жоқ, Жермен, — деді қыз жымия күліп, — сіз менен де әдемісіз.

	— Күлме маған, кеңпейілдік көрсет; барлық шашым түгел, барлық тісім бүтін менің. Көзіме қарасаң, қалай сүйетінімді көрер едің. Көзіме тура қарашы менің, онда бәрі жазулы тұр, оның тілін түсінбейтін бірде-бір қыз жоқ.

	Мари Жерменнің көзіне көңілдене көз тікті, сосын тұтқиылдан теріс айналып кетті, тұла бойы түгел дірілдеп қоя берді.

	— Құдай-ай, қорқыттым-ау сені! — деп дауыстап жіберді Жермен. — Маған құдды қарсы алдыңда ормолық фермер тұрғандай қарадың. Өтінем сенен, қорықпашы, жаныма қатты батып тұр мұның. Саған ешқандай жаман сөз айтпаймын, тіпті рұқсатынсыз сүймеймін де, ал егер кеткенімді қаласаң, есікке қарай иек сілтегеніңнің өзі-ақ жетіп жатыр. Ал айтшы, не істейін, дірілдегеніңді қоюың үшін кетейін бе осы қазір?

	Мари оған қолын созды, бірақ бермен қарай басын да бұрған жоқ және тіс жарып та ештеңе айтпады.

	— Түсінем, — деп сөзін жалғады Жермен, — мені аяйсың, өйткені мейірімді жансың; өзіңе бола қасірет шегіп жүргеніме өкінесің; бірақ мені ұнатпайсың ғой.

	— Мұның бәрін маған неге айтып тұрсыз, Жермен? — деген жауап қатты ақыры шынашақтай Мари. — Менің жылағанымды қалап тұрсыз ба?

	— Қалқам-ай, жүрегің жұмсақ қой сенің, оны жақсы білем; бірақ мені сүймейсің және менен бетіңді жасырып тұрсың — жақтырмаушылық пен жеккөрушілік нышаны байқалып қалмасын дейсің. Ал мен ше! Тіпті сенің қолыңды қысуға да дәтім бармайды! Орманда болғанда, ұлым екеуің ұйықтап жатқан кезде, сені сүйіп алғым келді, өзімді шақ ұстап қалдым. Бірақ саған мұндай өтініш айтқанша, жерге кіріп кеткенім жақсы болар еді және сол күні түнде бейне біреулер мені баяу жанған отта өртеп жатқандай қатты азап шектім. Содан бері құдайдың құтты күні түнде сені армандаймын. Өй, сені қалай шөпілдетіп сүйер едім, Мари! Ал қазір не ойлап тұрғанымды білесің бе? Егер маған қарай бұрылсаң және өзіңе қандай көзбен қарап тұрсам, маған да сондай көзбен қарасаң, егер бетің маған қарай сәл икемделсе мен, сірә, бақыттан өліп те кетермін. Ал сен ше? Сен, шамасы, мұндайға жол берсең ашу-ыза мен ұяттан өртеніп кетермін деп ойлайтын шығарсың!

	Жермен құдды түс көріп жатып сөйлегендей өз даусын өзі естімей тұрды. Шынашақтай Маридің дірілі әлі басылмаған, бірақ өзі одан да қатты дірілдеп кеткендіктен бірдеңе байқаудан қалған-ды. Кенет қыз оған жалт қарады; бетін жас жуып, бұған жазғыра қарап тұр еді. Бейшара Жерменіміз мұны соңғы соққы деп ойлап қалды; орнынан тұрып, шығып кетпекке оңтайланды, бірақ сол арада қыз күтпеген жерден оны құшақтай алды да, кеудесіне бетін басты.

	— Жермен-ай, — деп сыбырлады ол еңірей жылап тұрып, — өзіңізді сүйетінімді сезбеген екенсіз-ау әліге дейін!

	Бүкіл деревняны шарлап іздеп жүрген балақаны Гильетаның құжырасына ұшып кірмегенде Жермен есінен танып та қалар ма еді, кім біледі — ол таяқты ат қып мініп алған болатын, арт жағында отырған қарындасы қолындағы шыбықпен қиялдағы атын шықпыртып келе жатқан. Осынау оқыстан баса-көктеп кіріп келушілік Жерменді бірден сергітіп жіберді. Балақайды көтеріп алып, қалыңдығына берді.

	— Мына қарашы, — деді ол, — өз махаббатыңмен сен тек жалғыз маған ғана бақыт сыйламайсың!





XVIII


	ДЕРЕВНЯДАҒЫ ҮЙЛЕНУ ТОЙЫ


	Осымен Жерменнің құда түсу хикаясы тәмам болады — мұны маған майталман соқашының өзі айтып берген-ді. Оны жақсылап аудара алмағаным үшін кешірім сұраймын сенен, оқырман; өйткені өзім жырлап отырған (ертеректе осылай деуші еді ғой) өңірдегі шаруалардың қарапайым да ескілікті тілін шын мәнінде де аударуға тура келеді. Бұл адамдар ежелгі француз тілінде сөйлейді; Рабле мен Монтеньнен бергі замандағы тіліміздің даму барысында оның біраз байлығынан айрылып қалДЫҚ қой. Қандай прогрестің де салдары осындай болады және бұған көндігуге тура келеді. Алайда орталық Францияның халық бағзыдан жайлап отырған жерлерінде әлі күнге дейін айтылып келе жатқан осынау әдемі сөз орамдарын есту жанға қандай жағымды десеңші; оның үстіне, сөздерінің таңырқауға тұрарлық мәнерлілігі шаруаларымыздың байыпты да басaлқaлы мінез-құлқы мен әзіл-әжуасы қалмайтын әдетін жақсы таныта алады. Рас, осынау есте жоқ ескі замандардағы сөз орамдарының жақұттай жұқаналары Туреньде әліге дейін сақталып отыр. Бірақ Турень Қайта өрлеу дәуірі мен одан кейінгі ғасырларда үлкен өзгеріске ұшырады. Қамал-сарайлар тұрғызылды, жолдар салынды, өңір өзге жақтан ауып келгендерге толды, қым-қуыт тірлік басталды. Берри бұрынғы қалпында қала берді және, менің ойымша, ол Бретань мен Францияның қиыр оңтүстігіндегі жекелеген провинциялардай ежелгі сыр-сипатын сақтап қалған өлке боп табылады. Берридегі кейбір салт-дәстүрдің таңғалуға тұрарлығы соншалықты, егер деревнядағы үйлену тойын — бірнеше жыл бұрын өзім қатысу қуанышына ие болған Жерменнің тойын — егжей-тегжейлі сипаттап беруге рұқсат етсең, қадірлі оқырман, тағы да бір азғантай уақыт көңіліңді көтерермін деп ойлаймын.

	Өйткені, өкінішке қарай, өмірде өзгеріссіз қалатын ештеңе жоқ. Мына менің өзім де деревнямның парасат-пайымы мен әдет-ғұрпында төңкеріс алдындағы жүзжылдықтардағыдан да көп өзгеріс болғанына куә боп отырмын. Бала кезімде әлі де кеңінен қолданыста болған сол бір кельттік, мәжусилік немесе орта ғасырлық әдет-ғұрыптардың қазірдің өзінде тең жарымы жойылып кетті. Тағы бірер жыл өткенде аймағымызға теміржол тартылары анық, ол байырғы дәстүрлеріміз бен ғажайып аңыздарымызды найзағайдай жылдамдықпен жоқ қылмақ.

	Бұл қыстыгүні болды. Масленица5 жақындап келе жатқан — біздің жақта бұл үйлену тойын өткізуге өте қолайлы уақыт саналады. Жазда жұрттың қолы тие бермейді, басыңды әңкітәңкі Ғып, аяғыңнан әл кетіретін мастықтан айығып, өзіңе-өзің келуіңе қажет бірнеше күнді айтпағанда, фермадағы жұмыстың өзін үш күнге де тоқтатуға болмайды.

	Пистолеттен бірнеше мәрте оқ атылып, иттер шабалана үріп, волынканың құлақ тесер дыбысы шығып, күйеу мен қалыңдықтың жақындап қалғанын паш еткен кезде мен ертеректе салынған ас үй пешінің жанында отырғам. Ұзамай Жак пен оның жұбайы, ет жақын туыстар, кіндік әкелер мен шешелер қаумалаған Морис атай мен кемпірі, Жермен мен шынашақтай Мари аулаға салтанатпен келіп кірді.

	Үйлену тойына арналған сыйлықтарын әлі алып үлгермеген Шынашақтай Мари үстіне қарапайым киім-кешегінің ең тәуірін іліпті: қалың шұғадан тігілген қоңыр көйлек киіпті, басына түрлітүсті үлкен жолағы бар ақ орамал тартыпты, инкарнаттан — сол тұста көпшілік қолды мата болған, ал қазір біздің тұсымызда ешкім пайдаланбайтын қызыл шыттан — алжапқыш тағыпты; жеңiне аппақ қардай кəсейден сәті түсіп сақталып қалған, Анна Болейн мен Агнесса Сорельдің киімін еске салатын пішімдегі шүберек байлапты. Уылжыған жап-жас өңі бақыттан гүл жайнап тұр, алайда асып-тасудың зәредей белгісі жоқ, ал өйтетіндей реті, әрине, жетіп артылатын. Құдды Рахильді Лаван құдығы жанынан жолықтырған жас Иаков тәрізді, Жермен оған айрықша ілтипат пен ынтызарлық білдіріп бағуда. Маридің орнындағы кез-келген бойжеткен әлдеқандай болып, жұртқа кербездене көз тігер еді, өйткені қызға тек әдемі ажары үшін ғана үйлену қоғамның қай қауымында да айрықша бағаланатыны белгілі ғой. Көзі жасаурап кеткен бойжеткеннің өңі махаббат шуағына Шыланып тұр еді; бұл сезімнің оны басы-бүтін баурап алғаны, өзі жайында жұрттың не дейтініне көңіл аударуға мұғдары жоқтығы аңғарылатын. Оның сүйсінуге тұрарлық батыл шешімі бұл жерде де сыр бере қоймады, сонымен бір мезгілде ақ жүректігі мен ақ пейілдігі қайран қалдырарлық еді. Өз жетістігіне бола көкірек көтерушіліктен ада болатын, өз күшіне деген сенімінде мардымсудың жұқанасы да жоқ-ты.

	Жас құрбылары одан: көңіліңде қобалжу бар ма, деп сұрағанда Мари оларға:

	— Қайдағы қобалжу! Құдайды ренжітіп алардай не көрініпті маған! — деп жауап қайтарып жүрді.

	Өмірде қаншасын көргеніммен, дәл осындай сүйкімді қалыңдықты ешқашан кездестірген емен.

	Морис атай сөз алды; дәстүр бойынша, қонақтарға бас иіп құрмет көрсетіп, үйге шақырды. Кірген бойда ошақ үстіндегі қалқаға түрлі түсті ленталармен әшекейленген лавр бұтағын байлады — бұл үйлену тойы өтіп жатқанын паш етіп тұруға тиіс болатын. Одан кейін шақырылғандарға қалыңдық пен күйеуді мегзейтін түс боп табылатын қызғылтым және көгілдір түсті жіңішке ленталарды айқастыра тіккен кішкене крестерді таратты. Еркек қонақтар да, әйел қонақтар да бұл эмблемаларды сақтап, той өтетін күні бірі — корнетiне, екіншісі — бешпетінің жағасына тағып алуы қажет. Бұл өзіндік тойға шақыру хаты, ішке кіруге рұқсат беретін билет сынды нәрсе еді.

	Бұдан соң Морис атай құттықтау сөз сөйледі. Үй иесі мен жиналған барша қауым — Яғни оның балалары, жақын-жуықтары, достары мен малайлары — мерекеге, ойын-сауыққа, биге және одан кейін өткізілетін барлық шараға шақырылды. Сондай-ақ ол:

	— Сіздерге құрмет көрсетіп, өздеріңізді осы мерекеге шақыруға рұқсат етіңіздер, — деп қосып қоюды да ұмытқан жоқ.

	Бұл өзі бір қарағанда қисынсыздау көрінетін сөз болғанымен лайықты санайтын адамдарымызға ғана құрмет көрсететініміз жайындағы ойды өте дұрыс бейнелейтін. Шақыру шынайы меймандостықпен әр үйге жіберілетінімен, қонақтар жержерден ағылып келіп жататынымен, шаруалар арасында берік қалыптасқан сыпайыгершілік бұл шақыру бойынша тойға әр отбасынан тек екі адам ғана: үй иесі мен балаларының біреуі келуін талап ететін.

	Шақыру хаттары таратылған соң күйеу мен қалыңдық және олардың туыстары бәрі жиналып қожалықта дайындалған дастарқанға қарай бет алДЫ.

	Бұдан соң шынашақтай Мари түк ештеңе болмағандай қауымдық жайылымда үш қойын бағып, ал Жермен жер жыртып жүрді.

	Той өтетін күні, түс ауа, сағат екілерге таман музыканттар, атап айтқанда, волынка тартушы мен роял ойнаушы келді, аспаптарын лентамен безендіріп алыпты; олар аталмыш оқиғаға лайықты маршТЫ Құлағы үйренбеген адамға тым-тым жай ырғақта орындап жатты, алайда бұл осы өңірдегі саздауытты топырақ пен ойқышойқысы көп шоқалақты жолға өте үйлесімді ырғақ болатын. Бозбалалар мен жігіттер тойдың басталғанын пистолеттерден оқ ату арқылы мәлім етті. Жұрт аз-аздан жинала бастады, сосын аздап бой жазу үшін үйдің алдындағы көкорайда би билеуге кірісті. Күн қараңғы тартқан шақта адам түсінбейтін дайындық басталды: жиналғандар екі топқа бөлінді, ал қараңғылық қоюланған кезде сыйлық үлестіру рәсімі орындалды.

	Мұның бәрі қалыңдықтың үйінде, Гильета құжырасында өткізілді. Гильета апай қызын, сосын шынашақтай Маридің құрбысы, сондай-ақ туысы боп табылатын он екі бақташы Қызды және сөзге шешен, тапқыр әрі ежелгі салт-дәстүрді қатаң сақтайтын екі-үш кексе әйелді қасына үйірді. Одан соң өзінің жақын-жуығы, жақсы сыйласы боп табылатын он екі қарулы жігітті таңдап алды, ақыр соңында сауыққой, аузы-аузына жұқпайтын сөзуар, кәртамыс кендіршіні шақырды.

	Бретаньда бaзвaлaн атқаратын міндет, — ол жерде мұны деревнялық тігінші атқарады, — біздің жақта кендір немесе жүн түтетін адамға жүктеледі (көп ретте бұл екі мамандықты бір кісі алып жүреді). Ол барлық рәсімге — көңілдісіне де, қайғылысына да — қатысады, себебі бұл әр нәрседен хабары мол әрі айтқыш адам боп табылады, сондықтан атам заманнан келе жатқан Әлденендей үрдістердің ойдағыдай орындалуы үшін әлгіндей жағдайларда оған сөз сөйлеу тапсырылады. Көшіп-қонып жүруге мәжбүр ететін, өз отбасына көбірек көңіл бөлуге мүмкіндік бермейтін, сөйтіп, бөтен біреулердің отбасына кіріптар қылатын мамандықтар қашанда адамның мылжың, қалжыңбас, әңгімешіл және ән салуға әуес боп шығуына септеседі.

	Кендір түтуші көбінесе скептик боп келеді. Сол және деревнядағы қазір әңгіме болғалы тұрған тағы бір мамандық иесі — көр қазушы екеуі өз өңіріндегі азат ойлы адам саналады. Олардың елестер жайында көп әңгіме еткені сонша, жын-перілердің дағды-машықтарын жетік білетіні сонша, өздері олардан мүлдем қорықпайтын боп алған. Олардың бәрі — көр қазушылар да, кендір түтушілер де, елестер де — түнде әрекет етеді. Кендірші де аяушылық тудыратын әңгімелерін түн мезгілінде айтады. Рұқсат болса, осы арада кішкене шегініс жасайын.

	Кендір тиісті түрде дайындалған кезде, — Яғни ағын суда жеткілікті жібітіліп, жағада кептірілген соң, — оны үйдің ауласына әкеледі; ол жерде оны шағындап баулап, тігінен тұрғызып қояды: сабақтары төмен салбыраған, жоғары жағы бір шоқ боп байланып қойылған осы баулардың өзі-ақ қараңғыда қаз-қатар боп тізіліп қабырға бойлап ағараңдап жылжып бара жатқан, аяқтары Қылдырықтай құйттай елестерді еске салады.

	Кендір түтуді мұндағылар қыркүйек айының аяғында, түнде, айдың жарытымсыз жарығында, күн әлі салқындай қоймаған шақта бастайды. Күндіз кендірді пеште жылытады; сосын оны кешкісін сыртқа шығарып, суып үлгергенше түтіп алады. Бұған үстіне ағаштан жасалған түткіш орнатылған айрықша станок қолданылады: станоктың жіктеріне соққы жасаған түткіш кендірге соққы дарытқанымен, сабағын үзбейді. Деревняда түн ортасында бірінен соң бірі жеделдетіп шығатын үш қатты дүңкіл, міне, дәл осы кезде естіледі. Бұдан кейін тыныштық орнайды: бұл — сабағын қайтадан, бірақ басқа жерінен соққылау үшін біреудің қолы кендір бауын жылжытып жатқанын білдіреді. Таныс үш соққы тағы да тағы естіледі, сөйтіп, ай сәулесі солғын тартып, таң бозара бастағанша жалғаса береді. Бұл жұмыс жылына бірнеше күнге ғана созылатындықтан, бұған бой үйрете алмаған иттердің қыңсылап үрген дауысынан құлақ тұнардай болады.

	Осы тұста деревняда не қилы таңғаларлық әрі жұмбақ дыбыстар Құлаққа шалынып жатады. Қайтқан тырналар тым-тым биіктен қалықтайды, оларды түн мезгілі түгіл күндіз де көре алмайсың. Ал түнде тек дауыстарын ғана естуге болады. Тырналардың зеңгірдің бір қиырынан шыққан торығу толы қарлыққан дауысы өлім аузындағы пенделердің қатал тағдыр қайырмалап мекенжайының маңынан әріге ұзатпай қойған шыбын жанының аспанға көтерілер амал таппай текке аласұрып жатқан шақтағы соңҒЫ Қошқошындай боп көрінеді. Бір өздеріне ғана мәлім әуе жолдарымен сырғыған осынау көшпенді құстар сапарында түсініксіз іркілістер болып, олар әлденендей үрейге бой алдырып жатады. Кей-кейде олар жолынан адасып қалады — мұндай нәрсе зеңгір көктегі бас асау жел ағыстары бір-бірімен текетіреске түскенде немесе аяқ астынан бағыттарын өзгерткенде орын алып жатады. Аспанда осындай адасқан құстар пайда болған кезде көсемінің беті ауған жаққа қарай ұшып бара жатқанын, сосын жалт бұрылғанын, сөйтіп, қайтып оралып енді үш бұрыш түзіп самғаған топтың ең соңынан орын алғанын көруіңе болады; бұдан соң серіктері асқан шеберлікпен орын ауыстырады да, саптарын қайта түзіп, қайтадан сол бұрынғыша оның соңынан еріп бара жатады. Текке әуре боп қалжыраған көсемнің керуенді бастаудан бас тартатын кезі де аз кезікпейді; ондайда оны өзге біреуі ауыстырып, қиын жағдайдан құтылудың жолын іздеуге кіріседі, алайда көбіне-көп өз орнын үшінші біреуге беруге мәжбүр болады, оған ақыры ауаның бағыттас ағынын табудың сәті түсіп, ұшу сапарын салтанатпен бастай жөнеледі. Бірақ осының барысында қаншама қарлыға шыққан дауыс, қаншама өкпе-реніш, ашу-ыза естілмейді дейсің, осынау қанатты жиһанкездер беймәлім тілде қалай ғана қарғанып-сіленбейді дейсің, бір-біріне қаншама үрейлі сұрақ қоймайды дейсің!

	Түнгі тылсым Тыныштықта бұл үрейлі қиқу тым-тым алысқа жайылады, кей-кейде үйлер төбесінен көпке дейін шырқ үйіріліп кетпейді; аспан қап-қара боп түнеріп тұрғандықтан, көңілің еріксізден еріксіз жабырқап сала береді және бұл ахуалдан қашан қапалы үйір шексіз де шетсіз кеңістікке сіңіп жоғалғанша арыла алмайсың.

	Жылдың дәл осы маусымында пайда болатын және көбінесе жеміс ағаштары өсетін бақтан өрбіп жататын басқа да дыбыстар бар. Жеміс жинау басталып үлгермей-ақ әуе алуан түрлі сыбдырлаған, судырлаған дыбысқа толып кетеді, сол кезде түнде ағаштарға жан бітіп, тас қараңғыда қыбырлап қозғалып бара жатқандай көрінеді. Біресе тым ауыр салмақтан майысқан бұтақ оқыстан сықыр ете қалады, біресе үзіліп кеткен алма аяғыңыздың тап астындағы ылғалды топыраққа кеп дүңк етеді. Сол бойдаақ Әлдекімнің бұталарды судырлатып, шөп басын сыбдырлатып жүгіріп бара жатқаны құлаққа шалынады; бұл аулада жүретін төбет қой — ол әрнеге бір әуесқой, әманда сақ, өжет, сонымен бір мезгілде қоянжүрек; оның араласпайтын ісі жоқ, ешқашан кірпік ілмейді, әр кез әрнені тіміскілеп жүреді, бұтаның тасасына ТЫҒылып жатып сізді қас қақпай бақылаумен болады, құлап түскен алманың дыбысын естіген бойда сізді өзіне тас лақтырды екен деп қаша жөнеледі.

	Міне, аспанды қарасұр бұлт қаптаған тап осындай түндерде кендірші өзінің бастан кешкен ғажап қаларлық хикаяларын баян етеді. Ол орын ауыстыра беретін оттар жайында, ақ қояндар жөнінде, тақсірет тартып жүрген жандар, қасқыр кейпіне енген сиқыршылар, жалмауыз кемпірлердің жол айырығындағы жын ойнағы, зираттың өлі тыныштығында отырып сәуегейлік жасайтын байғыздар жайында айтады. Алғаш рет оның әңгімесін бір топ баламен бірге, қараңғылық қоюлана түскен шақта, үздіксіз қозғалыс үстіндегі түткіштер арасында тұрып тыңдағаным есімде; олардың аяусыз соққылары кендіршінің әңгімесін ең қорқынышты жерінде үзіп кететін, сонда бойымыз үрейден қалтырап қоя беретін. Кендіршінің әңгіме айтып тұрып кендір сабалап жататын кезі де аз кездеспейтін; ондайда кей сөзін естімей де қаласың; әлбетте, бұлар зәрені алатын сөздер болатын — оны қайталап айтуын өтінуге дәтіміз жетпейтін. Алайда онсыз да үрейлі, онсыз да қорқынышты бұл әңгімені әлгі белгісіз боп үңірейіп қалған тұстары одан бетер астарлы да құпиялы етіп жіберетін. Күтуші қыз-келіншектер бізге күннің тым кешкiртiп кеткенін, далада мұншама ұзақ жүру жөн еместігін, ұйықтайтын уақыттың әлдеқашан болғанын қайталап айта беретін, бірақ өздері тағы да тағы тыңдай түскісі кеп ынтығып тұратын. Ал артынан деревняға қайтатын жол қандай қорқынышты болатын еді десеңші! Шіркеудің кіреберісі қандай үрейлі, кәрі ағаштардың көлеңкесі қандай қою да қара түнек боп көрінетін еді десеңші! Зират жаққа тіптен қарамайтынбыз — жанынан өтіп бара жатқанда көзімізді жұмып алатынбыз.

	Шіркеу қызметшісі секілді кендiршi де жұрттың үрейін ұшырумен ғана шектелмейтін, көңіліңізді көтеруге де құлшыныс танытатын. Ол өте бір сайқымазақ адам еді, ал сүйіспеншілік пен некелі тұрмыстың қандай ғанибет екенін жыр қылғанда көңілі тіптен босап кететін. Ескілікті әндерді жинап, қаперінде сақтап жүретін кісі де сол. Осы себептен де үйлену тойлары кезінде оған айрықша міндет жүктеледі, ал оның қандай міндет екенін шынашақтай Мариге сыйлық берілетін кезде білетін боламыз.





XIX


	ТОЙҒА АРНАЛҒАН ТАРТУЛАР


	Әлгінде әңгіме болған адамдардың бәрі үйге кірген соң барлық терезе мен есік мұқият түрде құлыпталды; тіпті үй шатырындағы терезе де шегеленіп тасталды. Құдды үйге шабуыл жасалғалы жатқандай, есіктер іштен тақтайлармен, ағаш ешектермен және үстелдермен тіреліп қойылды. Осынау тас бекінген қамалда әлдебірдеңені күтіп отырғандардың ахуалына лайық салтанатты Тыныштық орнады. Кенет әудем жерден ән, көңілді күлкі, деревнялық музыка естілді. Бұл күйеу жігіттің тобыры болатын; топтың басында Жермен келе жатқан, жанында ең шалымды, оралымды деген жора-жолдастары, көр қазушы, жақын-жуығы, достары мен қызметшілері бар-тын: бұлардың бәрі бірігіп көңілді де сенімді нөкер құраған еді.

	Алайда үйге жақындаған кезде тобыр жүрісін баяулатып, бірбірімен сыбырласып алды да тына қалды. Үйге қамалған қыздар терезелерден саңылау қалдырған болатын: келіп жеткендерді, олардың не істеп, не қойып жатқанын бұлар сол саңылау арқылы бақылап тұрған. Сыртта суық жаңбыр сіркіреп тұр еді, осының салдарынан текетірес одан әрмен ширыға түсті: үйдегі ошақта лапылдап от жанып жатқан. Мариге салса, дәстүрге айналған осынау қамап-қоршаудың мезі қылар жайбасарлығын қуанақуана қысқартқан болар еді; қосағының қалайша сарыла күтіп тұрғаны жанына шынымен батқан, алайда бірдеңені өзгерту қолынан келмейтін, ол өз алдына, құрбыларының қасарма қатыгездігін қоштайтындай түр танытуға мәжбүр болған.

	Екі жақ орын-орындарына орналасқаннан кейін көшеден бірнеше мылтықтан бір дүркін оқ атылып, айнала-маңайдағы ит атаулының бәрін дүрліктіріп жіберді. Үйде қамаулы тұрғандары қожайындарына шын мәнінде қатер төнген екен деп ойлап абалай үріп есіктерге қарай ұмтылды, ал шешелері тыныштандыруға барын салып жатқан сәбилерде зәре қалмай, бақырып жылай бастады. Бұл істен хабары жоқ бейтаныс біреудің үйдің иелері қанды қол қарақшылар тобынан қорғанып жатыр екен деп қалары анық еді.

	Әрі әнші, әрі күйеу жігіттің қолдаушысы саналатын көр қазушы аянышты дауыспен кендiршiмен, — бұл кезде ол шатырдың тап сол есік тұсындағы терезесінен емініп тұрған, — сол арада мынадай әңгіме бастады:

	Көр қазушы

	Қайырымды жарандар, қадірменді жерлестерім, құдай үшін, рақым етіп есік ашыңыздаршы маған.

	Кендірші

	Сіз кімсіз өзіңіз және бізді жерлесім деуге қандай қақыңыз бар? Сізді танымаймыз, білмейміз.

	Көр қазушы

	Біз бақытсыздыққа ұшыраған адал жандармыз. Қорықпаңыздар бізден, достар! Паналатыңыздар біз байғұстарды! Сыртта көктайғақ, үскірік, аяғымыз қатып қалды. Жырақтан келе жатырмыз, ағаш шәркейлеріміз жарылып кетті.

	Кендірші

	Шәркейлеріңіз жарылса айнала-маңнан қарастырып тал шыбық тауып алыңыздар — одан қапсырма жасап алуға болады.

	Көр қазушы

	Талдан жасалған қапсырма дейді! Ау, ол ұзаққа шыдамайды ғой! Мазақ қып тұрсыздар ғой бізді, жарандар-ау. Одан да бізге есік ашсаңыздар етті. Үйлеріңізде оттың лаулап жанып жатқанын көріп тұрмыз; сірә, істіктерге де бірдеңе шанышқан шығарсыздар, сондықтан ішке ел қондырып, жанымызды да жай таптырған болар едік. Сорқайнаған тауапшыларды үйге кіргізсеңіздерші, аяушылық білдірмесеңіздер олардың табалдырық алдында жан тапсырары анық.

	Кендірші

	Міне, әңгіме қайда! Сіздер тауапшы боп шықтыңыздар ма? Естіп тұрғанымыз осы. Ал айта қойыңызшы, рақмет жауғыр, қандай киелі орынға барып келе жатырсыздар?

	Көр қазушы

	Оны есікті ашқан кезде айтамыз. Алыс қиырдан келе жатқанымыз сонша, айтсақ сенбейтініңіз анық.

	Кендірші

	Есікті аш деймісіз? Оныңыз бола қоймас! Сеніп қалды ғой дейсіздер ме? Қане, айта қойыңызшы: әулие Сильвен Пулинийскийден келе жатыр ма едіңіздер?

	Көр қазушы

	Әулие Сильвен Пулинийскийде де болдық, бірақ одан әлдеқайда алыс жерлерге де аяқ бастық.

	Кендірші

	Ал әулие Соланжда болдыңыздар ма?

	Көр қазушы

	Әрине, әулие Соланжда да болдық, бірақ одан да алыс жерлерге аяқ бастық.

	Кендірші

	Мұның бәрі өтірік әңгіме; сіздер тіпті әулие Соланжда да болған жоқсыздар.

	Көр қазушы

	Біз одан да алыс жерлерде болдық, енді, міне, әулие Иаков Компостельскийден оралып келеміз.

	Кендірші

	Қайдағы жоқты қиыстырып тұрсыз! Ондай қауымды өмірі естіген емеспіз. Сіздердің зұлым, қарақшы, алаяқ, оған қоса суайт біреу екендеріңіз көрініп қалды. Бұл өтірігіңізді басқа жерге барып айтыңыз; бізді алдау қолыңыздан келмейді, бұл үйдің есігі жабық сіздерге.

	Көр қазушы

	Аясаңызшы бізді, құрметтім! Біз ешқандай тауапшы емеспіз, оны дәл таптыңыз; біз сорқайнаған зиянкес аңшылармыз — бізді қорықшылар қуып келеді. Жандармдар да ізімізге түсті. Пішен сарайға жасырып тастамасаңыз бізді ұстап алады да, абақтыға апарып қамайды.

	Кендірші

	Қай сөзіңізге сенуге болады! Бәлкім, тағы да өтірік айтып тұрған шығарсыз. Бізді бір рет алдап та үлгердіңіз ғой.

	Көр қазушы

	Есікті ашсаңыз атып алған құстарымызды көрсетер едік сізге.

	Кендірші

	Әуелі көрсетіңіз, сөзіңізге сенбейміз.

	Көр қазушы

	Ендеше, есікті немесе терезені ашсаңызшы, соған құсымызды сұғайық.

	Кендірші

	Жоға, ондайыңызға көне қоятын ақымақ емеспіз! Міне, мен саңылаудан қарап тұрмын, ешқандай аңшыны да, атып алған құсты да көре алмай тұрмын.

	Тәпелтек бойлы, тепсе темір үзетіндей қарулы бақташы жігіт сол арада жолдастарынан бөлініп шықты да, жүні жұлынып жуан істікке шаншылған, сабан сабақтарымен және түрлі-түсті ленталармен әшекейленген қазды шатыр терезесіне қаратып жоғары көтерді.

	— Мәссаған керек болса! — деп айқайлап жіберді құсты ұстап көрмекке қолын терезеден сақтықпен сыртқа шығарған кендірші. — Шіл де емес, бөдене де емес; түз қояны да, үй қояны да емес; шамасы, қаз немесе күркетауық шығар. Қандай керемет аңшы екендеріңіз көрініп тұр! Бұл құстың соңынан тым ұзақ жүгірмеген боларсыздар. Жоғалыңдар бұл жерден, дәлдүрiштер! Айла-шарғыларыңыз бізге жақсы мәлім. Үйлеріңізге қайтып, кешкі астарыңызды өздеріңіз дайындап ішіңіздер. Біздікінен дәметпей-ақ қойыңыздар.

	Көр қазушы

	Сорымыз қайнады-ау! Құдай-ай, енді қайттік! Құсымызды қай жерге апарып қуырамыз енді? Бұл өзі титтей ғана құс қой, ал біз қанша адамбыз; оның үстіне көз шырымын алатын да жеріміз жоқ. Беймезгіл уақыт, есіктер құлыптаулы, жұрт ұйқыға жатқан шақ; жалғыз тек сіздің үйде ғана ас та төк той боп жатыр. Бізді көшеде суықта қалтырап тұруға мәжбүр еткен сіздің жүрегіңіз жүрек емес тас шығар. Тағы да өтініп сұраймыз, мейірбан жандар, есік ашыңыздар, бізге шығын шықпайды. Қуыруға әкелген нәрсеміз барын көріп тұрсыздар ғой; сәл-пәл ығысып орын босатсаңыздар, бізді ошаққа қарай өткізсеңіздер болды: тек құсымызды қуырып алғымыз ғана келеді.

	Кендірші

	Немене, бізде бос орын бар деп пе едіңіз, отын бізге тегінге түседі деп ойладыңыз ба?

	Көр қазушы

	Отқа жағатын сабанымыз бар, сол бізге жетіп жатыр; тек істікті ошақтың үстінде ұстап тұруға кеңшілік жасасаңыз болды.

	Кендірші

	Оған рұқсат жоқ; сендер алаяқ біреусіңдер, сондықтан зәредей аяушылық жасамаймыз. Ә-ә, шарапқа сусап тұр екенсіздер ғой! Сіздерге отымызды ұрлау мен сұлу бойжеткендерімізді алып қашудан басқа ештеңе қажет емес.

	Көр қазушы

	Жақсылықпен келіспесеңіздер есікті күшпен ашамыз!

	Кендірші

	Қалай ашатындарыңызды көріп алайық. Жақсылап бекінгенбіз, қорқатын дәнеңеміз жоқ. Мынадай жүгенсіздік көрсеткендіктен сіздермен енді сөйлеспейміз.

	Кендiршi осыны айтып шатыр терезесінің қақпағын сарт еткізіп жапты да, сүйеулі тұрған баспалдақпен төмендегі бөлмеге түсті. Сосын қалыңдықты білегінен алды, оларға жігіттер мен қыздар қосылды, сөйтіп, барлығы би билеп, көңілді дауыспен айқайлап шуласа бастады, ал жасамыс әйелдер ән салуға кірісті; үйді күшпен басып алуға тырысып жатқандарды күлкі-мазақ етіп қарқылдай күлген дауыстар да құлақ тұндырардай қатты естіліп тұрды.

	Басқыншылар да осылай құтырынып, есіктерге пистолеттен қайта-қайта оқ атып, бұған иттер шабалана арсылдап жауап қатып жатты; біреулері үй қабырғаларын бар күшімен тарсылдата соғып, терезе қақпақтарын жұлқылады, екіншілері шыңғыра айқай салып даланы басына көтерді; қысқасын айтқанда, біреуді біреу естіп болмайтын шу шықты, ал қалың шаң мен қою түтіннен ештеңе ажырата алмайтынсың.

	Әйтсе де, күш қолданудың көкесі әлі алда-тұғын. Егер шабуылдаушының бірі ішке өтуге мүмкіндік беретін күзеті жоқ жол тапса, онда үйге күтпеген жерден кіріп баруға талпыныс жасалар еді, ал мұндай жағдай туа қалса, сөйтіп, олар құс еті шаншылған істікті отқа қойып үлгерсе, яғни ошақты басы-бүтін басып алса, онда бұл ойын біржола тәмам болып, жеңіс күйеу жігіт жақта қалар еді.

	Алайда үйдің есігі онша көп емес-ті, бәрі де мықтап бекітілгенді, сондықтан белгіленген уақыт жақындағанға дейін күш қолдануға ешкім тәуекел ете қойған жоқ.

	Секіру мен айқайлаудан жұрт әбден титықтаған кезде кендірші райынан қайту жайын ойластыра бастады. Қайтадан шатырдағы терезеге барып, оны барынша сақтықпен ашты да, ұнжырғасы түсіп кеткен қарсыластарына қарап қарқ-қарқ күлді.

	— Әй, мықтылар, — деп айқайлады ол, — неғып сүмірейіп қалдыңыздар! Үйімізге оп-оңай кіре қоям дедіңіздер білем, қорғанымыздың қандай берік екенін көрген шығарсыздар. Алайда сіздерге аяушылық білдіруге дайынбыз, тек бізге мойынсұнып, қоятын шарттарымызды қабылдауларыңыз қажет.

	Көр қазушы

	Айтыңыздаршы, абзал жандар! Ошаққа жіберулеріңіз үшін не істеуіміз керек біздің?

	Кендірші

	Ол үшін ән айту керек, достар. Бірақ тек біз білмейтіндей және оған одан да гөрі тәуірірек басқа бір әнмен жауап қайтара алмайтындай ән айтуларыңыз қажет.

	— Өй, одан оңай нәрсе жоқ қой! — деп жауап қатты көр қазушы. Соны айтты да арқыраған дауыспен:



	Созылды көктем жарты жылға...



	деп шырқатып берді.



	— Жас едім ғой, қыдырдым көк шалғында,



	— деп жауап қатты кендірші сәл-пәл қырылдай шыққан, бірақ қатқыл үнмен. — Немене бізді мазақ қылғыңыз келе ме, қайдағыжайдағы ескі әнді айтып? Бізді бұлай жеңе алмайсыздар!



	Баяғыда бір ханшайым болған-ды...



	— деп әндетті көр қазушы.



	— Күйеуге шығу арманы еді байғұстың,



	— деп іліп әкетті кендірші. — Қане, басқасын, басқасын! Бұл әнің әбден ығыр қылды бізді.

	Көр қазушы

	Ал мынаған қалай қарайсыз?



	...Нанттан келе жатқанда...



	Кендірші



	Шаршадым, сілем қатты әбден...



	Бұл әнді әжелеріміз айтушы еді. Қане, жаңалау бірдеңе айтыңыз!

	Көр қазушы



	Бала кезде есін әлі білмейтін...



	Кендірші



	Орманда жасыл ойнадым!..



	Сізге тіпті немерелеріміз де ойланбастан жауап қайтарар еді! Болдыңыз ба? Осы-ақ па бар білетіндеріңіз?

	Көр қазушы

	Өй, біз білмейтін ән бар ма, сіздерді тақырға отырғызамыз әлі.

	Олар осылай бір сағатқа жуық салғыласты. Екеуі де деревнядағы әнді ең көп білетін адам саналатын, білетін әндеріне сан жетпейтін, сондықтан бұл бәсекенің таңға дейін созылуы мүмкін еді, оның үстіне кендiршi қулыққа басып тұрған: көр қазушының кейбір аянышты әндерді он, жиырма, отыз шумағына дейін айтуына ерік беретін, ал өзі бұл кезде, бейне жеңілгенін мойындағандай монтаны кейіпте томсарып тұратын. Соны көрген күйеу жігіт нөкеріндегілердің айдыны асып, әнді бар дауыспен, бәрі қосылып хормен айта бастайтын, қарсыластар осы жолы күйрей жеңілгендей көрінетін; алайда соңғы шумақтың орта шенінде ойламаған жерден кендіршінің дарақылау қырылдақ дауысы естіліп, әннің аяқ жағын айтып беретін. Бұдан кейін ол:

	— Босқа арамтер болдыңдар-ау, шырақтарым-ай! Бұл әнді бес саусағымыздай білеміз! — деп айқайлайтын.

	Әйтсе де бір-екі рет кендірші маңдайын тыжырайтып, қабағын түйіп, әндерді мұқият тыңдап отырған жасамыс әйелдерге қарай қынжыла көз тікті. Көр қазушы тым-тым ескі әнді шырқап кеткен еді, ал мұны қарсыласының әлдеқашан ұмытып қалуы, бәлкім тіпті ешқашан естімеуі де мүмкін еді, бірақ қағылез құдағайлар оған қолма-қол көмекке келіп жетпей тұрған шумақты шағаланың дауысындай ащы дауыстарымен шырқатып қоя беретін, ал көр қазушы болса амалсыздан мойынсұнып, келесі сынаққа көшетін.

	Екі жақтың қайсысы жеңіске жеткенін анықтауға шамадан тыс көп уақыт кететін еді. Ақыр соңында үйді қорғаушылар егер қалыңдыққа лайықты тарту-таралғы берілетін болса райдан қайтатындарын мәлім етті.

	Бұдан соң үйлену тойының шіркеуде айтылатындай салтанатты әндері әуелей бастады.

	Үйді қаумалап тұрған еркектер жуан дауыспен былай деп Шырқатты:



	Көрiншi, Мари, есіктен,

	Аяушылық білдір енді сен.

	Сыйлығымыз бар әкелген,

	Таусылды төзім бізде әбден.



	Бұған үйде отырған әйелдер жабырқау үнмен жауап қатты:



	Қайғырып әкем, жылап жатыр шешем,

	Өзім де отырмын мұңайып,

	Жеті түнде кіргізем қалай үйге мен!



	Еркектер бірінші шумақты үшінші жолына дейін қайталады да, үшінші жолды:



	Көйлегіміз бар әкелген,



	— деп өзгертті.

	Ал әйелдер қалыңдық атынан алғашқы жолғыдай жауап қатты.

	Жиырма шақты рет қайталанған шумақта еркектер тойға арнап әкелген тартуларын түгел санамалап берді, шумақтың үшінші жолында әрдайым жаңа бұйым атап көрсетіліп тұрды: бұлардың арасында алжапқыш, түрлі түсті лента, шұғадан тігілген көйлек, шілтер, құйттай алтын крест, тiптi жүз шақты түйреуішке дейін бар еді — қалыңдыққа тарту етілген қарапайым себеттен не керектің бәрі табылатын. Әйтсе де деревнялық бәйбішелер бас тартудан тыйыла қоймады. Бірақ сырттағылар сымбатты күйеу жігіт жөнінде айта бастаған бойда-ақ әйелдер қалыңдыққа қарап әлгілердің әуенімен:



	Көріне ғой, Мари, есіктен,

	Аяушылық білдір енді сен.

	Солармен жүр жігітің,

	Ашпасаң үзiлер үмітің,



	— деп сарнап қоя берді.





XX


	НЕКЕ ҚИЮ


	Кендірші есікті іштен бекітіп тұрған ағаш ысырманы суырып алды; ол кезде деревнядағы үйлеріміз басқадай ештеңемен бекітілмейтін. Нөкерін ерткен күйеу жігіт қалыңдықтың үйіне баса-көктеп кіріп келді, бірақ қарсылық көрмей қалған жоқ: үйде ТЫҒылып отырған жігіттер, сондай-ақ кендірші шал мен кемпірсампырлар ошақты қорғауға барын салып бақты. Қолында істігі бар жігіт жолдастарының көмегімен амалын тауып құсты оттың үстіне қоюға тиісті еді. Екі жақ бір-бірін төмпешке алмағанымен, зәредей болсын ашу-ызаға жол бермегенімен, бұл Шын мәніндегі шайқасты еске салатын. Адам айтқысыз апыртопыр басталатын. Осынау бұлшық еттер бәсекесінде намыс басым рөл атқаратындықтан, көңілді күлкі мен әсем ән дәуірлеп тұрғанына қарамастан, нәтижесі кей-кейде тым қатерлі болатын. Арыстандай арпалысқан бейшара кендірші шалды тобырдың жарға әкеп жаныштағаны соншалық, анау дем жетпей тұншығып қала жаздады. Бір-екі сотанақ жерге сұлатылып, еріксізден-еріксіз аяққа тапталды; біреудiң iстiк жырып кеткен қолынан еденге қан тамып жатты.

	Соңғы кездерде бұл ойындар аса қауіпті сипат алып, жазатайым жарақаттану жиілеп кеткендіктен шаруаларымыз үйлену тойында мұндай айқасты өткізбеуге шешім қабылдады. Соңғы рет оны Француаза Мейанның тойында көрдік, оның өзі де жай әншейін көз алдау еді.

	Ал Жерменнің үйлену тойында бұл айқас әлі сол баяғы қиян-кескі қалпында болатын. Біреулері Гильетаның ошағын иемденіп алуға, екіншілері оны жан сала қорғауға барын салып жатты. Бірінен-бірі тартып алып жатқан қарулы білектер дырау істікті бұрай-бұрай ширатып тастаған еді. Кейін керегі болар деп төбе астындағы торға іліп қойған кендірдің шағын бауларын пистолеттен атылған оқ отқа орады. Бұл оқиға жұрт назарын аз уақытқа өзіне аударды, біреулер оны сөндірмек боп әуреленіп жатқанда білдірмей шатырға шығып кеткен көр қазушы тұрба арқылы төмен сырғанап түсті де, істікті қақшып алды; мұның орайы келген себебі — ошақты қарауылдаған бақташы ешкім қолын жеткізе алмасы үшін істікті басынан асыра жоғары көтеріп тұрған. Шабуыл басталар алдында кексе әйелдер төбелес үстінде біреу-міреу құлап пісіп қалмасын деп ошақтағы отты өшіріп тастағанды. Сөйтіп, мəттақам көр қазушы бақташымен бірге олжаға жан Қинамай ие болып, оны ошақтың үстіне көлденең тастай салды. Сонымен іс те бітті! Енді оған ешкім қол тигізе алмайтын. Анау еденге секіріп түсті де, қазды қуырып жатқан боп істіктің жанындағы сабанға oт қойды; ал қаздың сау-тамтығы қалмағанДЫ: бөлшек-бөлшек боп еденде әр жерде бір шашылып жатқан.

	Одан соң күлкіге ерік берілді дейсің кеп! Лепiру мен бөсу де аз болмады. Жеген жұдырықтарын айтып, алған соққыларын көрсетісіп жатты. Алайда бұл соққының бәрін көңілі жақын, дос адамдар дарытқандықтан біреуге біреу өкпе артып, реніш білдірген ешкім болған жоқ. Жаншыла жаздапшақ қалған кендірші белін ысқылап тұрған қалпы бұған қайғыра қоймайтынын, алайда қулығын асырған тамырының, көр қазушының әрекеті заңсыз екенін, егер өзін естен тандыра жәукемдеп тастамағанда ошаққа ие болу оларға оңайға түспейтінін айтты. Бұл кезде кексе әйелдер еденді сыпырып, үйді жинап жатыр еді. Үстелге жаңада дайындалған шарап толы құмыралар қойылды. Бәрі шарап ішіп, азды-кем ес жиғаннан кейін жұрт күйеу жігітті бөлменің ортасына шығарды, қолына таяқша ұстатып, тағы бір сынақтан өткізуге кірісті.

	Әлгіндегі арпалыс кезінде шешесі мен кіндік шешесі, апайлары қалыңДЫҚТЫ қасындағы үш Құрбысымен қосып жасырып тастаған еді — төрт қызды бөлменің арғы түкпіріндегі сәкіге апарып отырғызып, үлкен ақ жаймамен бүркеп қойған. Қалыңдықтың үш құрбысының бойы да, басына киген корнеттерінің биіктігі де бір деңгейлес еді; ақ жаймамен бастан-аяқ бүркеп тасталған оларды бір-бірінен ажырату мүмкін емес-ті.

	Осы төртеуінің қайсысын өз жұбайы санайтынын көрсету үшін күйеу жігіт біреуіне таяқшасының ұшын тигізуге тиіс еді. Оған таңдауға уақыт берілетін, бірақ тек көзбен ғана таңдай алатын, Қыздардың жан-жағына жайғасқан кексе әйелдер қандай да бір айла-шарғы жасалмауын қатаң қадағалап отыратын. Егер күйеу жігіт жаңылысса, онда ол кештің соңына дейін қалыңдықпен емес, қателесіп таңдаған қызбен билеуге мәжбүр болатын.

	Біртұтас үлкен ақ сейсепке оранған осынау төрт елестің алдына келген Жермен қателесіп кетуден қатты қорықты; бұл талай жігіттің басында болған жағдай еді, өйткені қалыңдықты өте мұқият түрде жасыратын. Жерменнің жүрегі дүрсіл қақты.

	Шынашақтай Мари де тынысын тереңнен алып, жайманы жаймен қозғап қойып отырды, алайда айлакер құрбылары да одан қалыспай, жайманы саусақтарымен түрткіштеп, әрқайсысы өзіндік құпия белгі жасаумен болды. Қыздардың төрт бұрышты корнеттері жайманың шет-шетін теп-тегіс етіп керіп тұр еді, маңдай пошымын анықтауға мүмкіндік беретін майда қыртыс та жоқ болатын.

	Он минуттай ойланғаннан кейін Жермен көзін жұмып алды да, Құдайға ойша жалбарынып, таяқшасын жорамалдап ұмсына салды. Таяқшасы шынашақтай Маридің маңдайына барып жанасқан еді, жайманы серпіп тастаған қыз шаттана айқайлап жіберді. Сол арада күйеу жігітке қалыңдығын сүюге рұқсат берілді; сосын ол қалыңдығын көтеріп бөлменің ортасына алып шықты. Сөйтіп, екеуі түнгі сағат екіге дейін созылған би думанын бастап кетті.

	Сосын бәрі тарқап, ертеңіне таңертең сағат сегізде қайтадан бас қосатын болды. Көрші деревнялардан келген жастар көп болғандықтан, төсек-орын жетіспейтіндіктен, жергілікті Қыздардың әрқайсысы өз кереуетіне екі-үш қыздан алып жатты, ал жігіттер пішен сарайға барып сұлай-сұлай кетісті. Әрине, бұлар ұйықтай қойған жоқ, бір-бірін қалжыңмен қағытып, әзілдесіп, не қилы қызықты хикаяларды айтып таң атырды. Үйлену тойы кезінде жұрт үш күн бойы көз ілмейді және бұған ешкім ешқашан өкініш білдірмейді.

	Той дастарқаны ас та төк мол болары мәлім болғандықтан тәбетті күшейту үшін бұрышты аямай салған сүт көжені ішіп алған жұрт белгіленген уақытта қожалықтың ауласына жиналды. Шіркеуіміз жабық тұрған, бата алу үшін жарты лье жырақтағы басқа біреуіне бармақшы едік. Күн шайдай ашық әрі әжептәуір салқын болатын. Жол езіліп жатқандықтан еркектер салт атпен кетті, әрқайсысы жас-кәрісіне қарамай бір-бір әйелден мінгестіріп алды. Жермен жал-құйрығы таралып, жаңадан тағаланып, әшекей ленталар тағылған Ақбозға қонды; ол тұяғымен жер тарпып, танауынан будақ-будақ дем шығарып тұрды. Жермен қалыңдығына қайын ағасы Жакпен бірге аттанды. Анау кәрі Ақбозға мініп, артына Гильета кемпірді мінгестіріп алған-ды. Жермен келіншегін фермаға мәз-шат кейіпте алып келді.

	Одан соң көңілді топ жолға шықты. Олардың соңынан балалар ерді шапқылап; біреулер пистолеттен гүрсілдетіп оқ атып жатты: бұдан аттар дірдектеп кететін. Морис кемпір Жерменнің үш баласымен және музыканттармен бірге шағын арбада отырған. Бұлар музыкалатып шеруді бастап келе жатқан. Пьер балақайдың сүйкімділігі сонша, оған қараған сайын кәрі әжесінің көңілі елжіреп сала беретін. Бірақ бұл жүгермек оның қасында ұзақ отырған жоқ. Жолдың қиындау бөлегі басталып, жегіндегі аттар бір сәтке іркілген шақта арбадан секіріп түсті де, жүгіріп әкесіне барып өзін алдына отырғызуын өтіне бастады.

	— Қой әрі, — деп қарсылық білдірді Жермен, — жұртқа күлкі болармыз әбден! Қажеті жоқ өйтудің!

	— Жұрт не айтқысы келсе соны айта берсін, онда шаруам жоқ, — деді шынашақтай Мари. — Алдыңызға алыңыз Пьерді, Жермен, өтінем сізден: оны тойға киген киімімнен де артық мақтан тұтатын болам.

	Жермен келісті, сөйтіп, Ақбоз үшеуін мінгізіп алып, сәнсалтанатын сақтап шоқыта жөнелді.

	Шынында да, көршілерін қанша жерден қалжыңмен қағытып, әзілмен түйреуге бейім тұратынымен Сен-Шартр тұрғындарының сымбатты күйеу мен сүйкімді қалыңдыққа, король айымы да бас тарта қоймайтын балақанға қарап күлу қаперіне де кірмеді. Пьер шұғадан тігілген көкшіл-сұр костюм мен қызыл жилет киген еді, осынау қонымды да ұнамды киімінен баланың тұрқы әреңәрең көзге шалынатын. Дегенмен деревнялық тігінші иығын Тым тарылтып жібергендіктен, балақанның қолын қусырарлық та шамасы қалмаған. Соған қарамастан көкірегін зор мақтаныш кернеп тұрған болатын! Ол басына сары-ала баумен және мысыр тауығының бір шоқ қауырсыны арасынан алабөтен көзге түсіп тұрған тауыс қауырсынымен әшекейленген қалпақ киген еді. Гүл шоғы иығын көмкеріп, желмен желбіреген ленталар аяғына дейін жетіп тұрған. Жергілікті шаштараз міндетін атқаратын кендірші шашын дөңгелентіп қиып берген: ол үшін балақанның басына шақ табақшаны кигізіп, сыртында қалғанның бәрін қиып тастаған — бұл амалы аса сенімді тәсіл болатын. Әрине, балақайдың бұл кейпі жел желбіреткен шашы мен иығына ілген қой терісі өзін Шоқындырушы Иоаннға ұқсататын кейпінен онша әсерлі емесі анық-ты, бірақ бұл Пьердің мыңғырына дыңғыр боп та кіріп жатқан жоқ-ты, ал айнала-маңындағы жұрттың бәрі нағыз құйтақандай жігіт деп мақтап, оған сұқтана қарап тұрған. Оның сүйкімді әлпеті көрсе көз тойғысыз еді, жалпы, сәбидің ештеңемен салыстыруға болмайтын сүйкімді шырайына тең келер бұ дүниеде басқа бірдеңе бар ма екен?..

	Оның құйттай қарындасы Соланжға екі немесе үш жасар қыз балалар киетін қарапайым шыттан тігілген телпектің орнына өмірінде бірінші рет нағыз корнет кигізілді. Және бұл қандай корнет еді десеңші! Ол мұның өз бойынан да биік, өз денесінен де жалпақ еді. Мұншалықты әдемі боп кеткеніне қызалақ қандай қуанды дейсің! Тіпті басын бұруға да батылы жетпей, іштей, бәлкім, жұрт өзін жаңа түскен қалыңдық деп ойлап қалар деген қиялға беріліп, қыбыр етпей қақшиып отыруға тырысып бақты.

	Құртақандай Сильвен де үстіне жаңа көйлек киген еді; әжесінің алдында жатқан күйі ұйықтап қалған ол үйлену тойы өтіп жатқанынан мүлдем бейхабар болатын.

	Жермен балаларына сүйсіне көз тастап келе жатты, ал бәрі мэрияның жанына келгенде қалыңдығына:

	— Енді ғана, Мари, көңілім аздап орнына түскендей болды; Шантелуб орманынан үйіңе алып келгенімде мені ешқашан сүймейтін шығарсың деп ойлағам. Сені осы қазіргідей аттан көтеріп түсіргем, алайда мына құйттай баланы алдымызға алып Ақбоз сәйгүлігімізбен енді ешқашан жолға шықпайтын шығармыз дегем. Білесің бе, сені сондай жақсы көрем, мына балақандарды да жақсы көрем, мені ұнататыныңа, мына балақандарды ұнататыныңа, біздің үйдің үлкендері сені ұнатқанына сондай бақыттымын, өзім де қазір сенің анаңды сондай жақсы көрем, достарымды да, күллі дүниедегі басқа жандарды да жақсы көрем, сондықтан маған бір ғана жүрек аздық етеді, менде тағы екі не үш жүрек болса ғой шіркін! Қуаныштан жарыла жаздап шақ тұрмын! — деді.

	Мэрия мен шіркеу алдына адам қарақұрым боп жиналыпты: бәрінің де қуыршақтай әдемі Мариді көріп қалғысы келгенді. Енді бізге неге оның қалай киінгенін сипаттап бермеске? Киімі тал шыбықтай бойына сондай жарасып тұр еді! Ақ түсті кəсейден тігілген корнетiне тұтастай кесте төгілген болатын, ал мүйізшелері шілтермен безендірілген-ді. Ол кезде шаруа әйелдер басын бір тал шаш көрінбейтіндей етіп тұмшалап тастайтын; көп ретте көз жауын алатындай көркем боп келетін шашын бас киімдері орнықты тұруы үшін ақ таспаны қоса өру арқылы осылай жасыруға тура келетінімен, бәрібір олар бүгінгі күні де еркектердің алдында жалаңбас көлбеңдеуді әрі ұят, әрі әдепсіздік деп біледі. Алайда қазір олар бір тұтам шашын маңдайына түсіріп қоятын боп жүр: ал бұл оларға үйлеседі-ақ. Дей тұрғанмен, өз тұсымдағы классикалық киімдерге не жетсін: саңылауларынан арудың аппақ терісі қылаңытып тұратын осынау шілтерлерде ежелгі пәк-таза болмыстың, меніңше, бүгінгі болмысымыздан да гөрі сардарлы болмыстың ізі жатқандай көрінеді; оған қоса, егер қыз шырайлы болса, онда оның сұлулығы әлденендей бір ғажайып сүйкім мен керемет кербездікке ие болады.

	Шынашақтай Мари шашын әлі осылай жиып жүрген, ал әлпетінің аппақтығы мен тазалығы сонша, бас киімінің ақ түсі оған әсте үстемдік ете алмаған-ды. Қыз түні бойы кірпік ілмей шыққанымен, таңғы таза ауа, қақ төбесіндегі аспан сияқты мөпмөлдір жан-дүниесін баурап алған бақыт сезімі, сондай-ақ қыз баланың ар-ұяты түс көрсетуге қатаң тыйым салған жүректегі ыстық жалын бетін көкек айында атқан таңның алғашқы шапағындай реңге бояп тұрған.

	Ұшын кеуде тұсынан түйе салған аппақ шаршысынан көгершіннің мойнындай жұмырлана біткен мойнының нәзік сұлбасы ғана қылаң беретін, жасыл жұқа шұғадан тігілген қарапайым көйлегі құйтақандай сымбатты мүсініне мүлтіксіз қонып-ақ тұрған; Маридың сымбаты қазірдің өзінде-ақ сүйкімді болғанымен, ол әлі де өсіп, толыса түсуге тиіс болатын — өйткені жасы әлі он жетіге де толған жоқ еді. Қыздың күлгін түсті көкірекшелі кішкене алжапқышы бар-ды — мұны біздің жақтағы шаруа әйелдердің қазiр кимей жүргені бекер-ақ: бұл олардың төсін соншалықты нәзік көмкеріп тұратын. Қазір бұлар шаршыларын желге желбіретіп жүргенін зор мақтаныш тұтады, алайда киімдерінен оларды Гольбейннің пәк-таза қыздарына ұқсатып тұратын ежелгі жан сүйсінтер именшектіктің ізін де таба алмайсың. Бүгінде олардың бойында сылаңдау мен қылымсу басымырақ. Бұрын қыздың әлпетінен өзгеше бір салқындық сезіліп тұрғаны жоғары бағаланатын, сондықтан оның ілуде бір жымия күлгені жанға жылу беріп, жүрекке қуаныш ұялататын.

	Сый-сияпат жасау басталған кезде Жермен дәстүр бойынша қалыңдығының қолына трезенді, басқаша сөзбен айтқанда, отыз күміс теңгені ұстатты. Саусағына күміс сақина кигізді. Бұл түрпішіні ұзақ ғасырлар бойында өзгеріссіз сақталып келе жатқан сақина еді, алайда соңғы кезде ол алтыннан жасалған неке сақинасымен ауыстырылды. Екеуі шіркеуден шыққан кезде Мари ақырын дауыспен:

	— Мынау тап сол өзім тілеген сақина ма? Өзіңнен сұраған сақинам ба бұл, Жермен? — деді.

	— Иә, Катрин дүние салғанда саусағында осы сақина болған, — деп жауап қатты анау. — Мұны оның саусағына қалай тақсам, дәл қазір сенің саусағыңа да тап солай тақтым.

	— Рақмет, Жермен, — деді шынашақтай Мари сабырлы да салқынқанды кейіппен. — Мұны өлгенше тағып жүретін болам, ал егер өзіңнен бұрын дүние салар болсам, Соланждың үйлену тойына арнап сақтап қой.





XXI


	ҚЫРЫҚҚАБАТ ҚАУДАНЫ


	Бәрі түгел қайтадан атқа қонып, Белерге жылдам қайтып оралды. Той тағамы күпті қылардай керемет дәмді болатын, сондықтан қонақтар түн ортасына дейін үстел басынан қозғалған жоқ, ауыздары ас ішуден тек би билеп, ән айтқанда ғана босап тұрды. Ал қариялар жағы дастарқан басында он төрт сағат бойы тапжылмай отырды. Көр қазушы тағам әзірлеуге білек сыбана кірісті, ол майталман аспаз боп шықты. Плиталардан ол тек ән салу мен биге араласу кезінде ғана қол үзетін. Алайда бейшара Бонтанымыздың талмасы бар екен! Кім ойлаған! Жас жігіттей жігерлі де қайратты, әрі жайдары болатын. Бір жолы кешкі апақсапақта оны арықта жатқан жерінен таптық: сырқаты құрыстырып тастаған байғұс өлікке ұқсап Қимылсыз жатыр еді. Оны қол арбаға салып үйімізге алып келдік, түні бойы қасынан қыл елі жырақ кетпедік. Арада үш күн өткенде ол қайтадан той тойлап, сайрауық торғайша ән салып, лақтай орғып, байырғы салт-дәстүрге сай тұла бойын түгел діріл қақтырып жүрді. Кей-кейде оның тойдан қайтып оралған бойда көр қазуына, табыт шегелеуіне тура келетін. Ол бәрін құдай жолымен атқарып шығатын, бұл шаруасы мәз-шат қалпына қылау түсірмейтіндей көрінгенімен, көңілінің терең түкпіріне, қанша дегенмен, әлденендей бір ауыр сезім ұялатып кететін болса керек және талмасының әдеттегідегіден тез қайталануы да содан емей неден дейсің. Әйелі сал боп ауырып, жиырма жыл бойы креслодан тұрмаған еді. Шешесі жүз Қырық жаста, қазір де көзі тірі. Ал өзі сондай жұғымды, сондай көңілді, сондай күлдiргi едi, былтыр шатырдан құлап қаза тапты бейбақ. Жанына тыныш таптырмайтын талмасы қайта ұстағанда үйдегілерді үрейлендірмеу үшін, дағдылы әдетінше, бір жерге барып бой тасаламақ болған ғой, шамасы. Сөйтіп, өмірі осылай қайғылы аяқталды. Ол әрі көңілді, әрі қорқыныш тудыратын, әрі үрейлі, әрі езу тартқызатын жағдаяттары бір-біріне астасып жатқан ғұмыр кешкен еді, солай бола тұрғанымен, жайдары қалпын жоғалтпаған.

	Алайда біз үйлену тойының үшінші күніне — бүгінгі дейін бәзбаяғы күйінде сақталған ең әсерлі күнге де келіп жеттік. Бұл арада біз қуырылған нанның неке төсегіне тасталатын қиыршықтарына тоқталып жатпаймыз; бұл өзі жаңа түскен ұялшақ қалыңдықтың шамына тиетін, әйтсе де оны көріп тұрған бойжеткендерді ұялшақ болмауға үндейтін, оспадарсыз дәстүр. Оның үстіне, шамасы, провинциялардың бәріне кең тараған дәстүр болса керек, біздікі де бұл тұрғыда олардан онша озып кете қоймаған-ды.

	Сый-сияпат жасау рәсімі қалыңдықтың жүрегі мен мекенжайын жаулап алудың нышаны саналса, қырыққабат қауданына қатысты рәсім — ұрпағы мол неке болсын дегенге мегзейтін. Осынау әдеттен тыс әрекет үйлену тойының екінші күні таңертеңгі асты ішіп болған бойда басталады: бұл өзі әу баста галл жұртынан ауысқанымен, ерте замандағы христиандық рухын бойына сіңіре келе біртіндеп өзіндік бір мистерияға немесе әзіл-қалжыңға саятын орта ғасырлық моралитеге айналған салт болатын.

	Жиылған топтың ішіндегі ең қуақы, ең тапқыр деген екі жігіт таңертеңгі астың кезінде жұртқа білдірмей жылыстап кетеді де, киімдерін ауыстырып киіп қайтып оралады: бұл кезде музыка ойнап, ит абалап, балалар шулап, пистолеттерден оқ атылып жатады. Əлгілер киімдері шоқпыт-шоқпыт, қайыр-садақа сұрап жүрген ерлі-зайыптыны бейнелейді. Әсіресе күйеуі айрықша сұрықсыз — оны мұндай күйге жеткізген азғындығы болатын; ал әйелі әншейін бағы ашылмаған сорлы, күйеуінің кесірлі мінезқылығынан қор боп жүрген бейбақ.

	Бұлар «ерлі-зайыпты бағбанбыз», бізге қырыққабаттың қасиетті қауданын күзету жүктелген дегенді айтады. Ал күйеуінің басқа да лақап есімі бар және бәрі де өзіндік мән-мағынаға ие. Оны жұрт «сабан адам» деп те атайды — себебі басына сабаннан немесе кендірден жасалған қалпақ киген, жырым-жырым киімінен жылтырап көрініп тұратын тәнін көзден жасыру үшін денесінің әр жеріне сабан жапсырылған, сондай-ақ балтырына да сабан орап байланған. Бұған қоса, әдетте, оның қабақтай қарны болады немесе ол құныс боп келеді: бұлар да сабаннан жасалады, оны анау блузасының ішіне тығып алады. Сондай-ақ жұрт оны «ескі-құсқының егесі» деп те атайды — өйткені иығына ілгенінің бәрі тозығы жеткен нәрселер. Ақыр соңында «Мәжуси» деген де дақпырты бар; бұл атап айтуға тұрарлық жәйт — арсыздығы мен азғындығы оны христиандық ізгілік атаулыдан жұрдай адам етіп шығарған-ды.

	Ол жұрт алдына шығарда бетін күйемен және шарап тұнбасымен айғыздап алады, кей-кейде езу тартқызар әлденендей бір бетперде киеді. Белбеуінде жіппен байланған кетік-кетік қыш тостақ немесе ескі шәркей жүреді, соның бірін ұмсынып жұрттан шарап құюды өтінеді. Ешкім оның тауын қайтармайды, анау оны өтірік ішкен болады, сосын шарапты құдды құрбандық сусынына айналдырғансып еденге төгіп жібереді. Ол әлсін-әлі құлап, балшықта аунайды, ар-ұяттан жұрдай маскүнем боп көрінгісі келеді. Бейшара қатыны соңынан жүгіреді, орнынан көтереді, көмек сұрап жалбарынады, сықпытсыз жаман корнетiнен будабуда боп үрпиіп шығып тұрған кендір шашын жұлады, зар илеп жылайды, байының ұждансыздығына күйінеді, оны қарғап-сілейді.

	— Сорқайнаған, — деп айқайлайды ол, — жеткен жерің осы болды-ау сенің! Сен үшін жіп те иірем мен, бел жазбай жұмыс та істеймін, жыртығыңды бүтіндеймін, ал сен болсаң әманда жалба-жұлба боп жүресің және боққа былғануыңды қоймайсың. Ақшамның бәрін араққа жұмсап қойдың! Ойлап көріңдерші, алты баламыз бар, бәрі сабанда жатып ұйықтайды, шошқа қорада доңыздармен бірге тұрамыз! Енді, міне, қайыр-садақа сұрап жүрміз, ал сенен жұрттың жеркенетіні, жүрегі айнитыны сонша, көп ұзамай бізге нанды итке лақтырғандай лақтырып тастайтын болады. Неғылған сормаңдай едім мен! Ау, жарандар, аяңдаршы бізді, аяңдаршы мені! Мұндай күйге тап болатындай не жаздым мен, бұл дүниеде күйеуі тап осындай айуандық халге жеткен әйел жоқ шығар, сірә. Тұрғызуға көмектесіңдерші, әйтпесе оны қара қоңызға ұқсатып езіп кетулері мүмкін ғой, ал мен жесір қалам ғой, ондай жағдайда жұрт бұл саған қасірет емес, қуаныш әкеледі дегенімен, қайғы шегетінім кәміл ғой.

	Бағбан әйелдің рөлі осындай еді, ойын-сауық барысында күйеуін үнемі осылай қарғап-сілеумен жүретін. Бұл — нағыз күлкілі комедия еді, оны өз еркіңше өрістете беруіңе болатын, күнделікті тұрмыстағы кездейсоқ оқиғаларды қосып ала беретін бұл ойын таза ауада, жол бойында, егістік маңында өтетін. Үш немесе төрт сағатқа созылатын ойынға, қазір куә болатынымыздай, жұрттың бәрі — күйеу мен қалыңдықтың жақын-жуықтары да, екі жақтың Қонақтары да, тіпті өз жөнімен кетіп бара жатқан жүргінші де қатысатын. Сюжет сол күйінде өзгеріссіз қалатын, алайда басқа оқиғалар сол арқауға жалғана беретін, жалғана беретін: шаруаларымыздың таңғалуға тұрарлық мимикасы да, алуан түрлі әзіл-қалжыңы мен тапқырлығы да, тіпті өздеріне тән ділмарлығы да осы жерден көрініс табатын.

	Бағбан әйелдің рөлі әдетте сақал-мұрты тебіндей қоймаған, екі беті нарттай, сымбатты жігіттердің біріне жүктеледі; ол ойынға ШЫНШЫЛДЫҚ дарыта біледі және қалжың түріндегі қасірет-қайғыны мейлінше табиғи бейнелейтіні сонша, осының бәрін өмірде Шынымен орын алып жатқан оқиғадай көретін көрермендерді әрі көңілдендіріп, әрі мұңайтады. Мұндай қағылез, көсе жігіттер біздің деревнялардан аз кездеспейді және, бір таңғаларлығы, бұлар кейде өте қарулы боп келеді.

	Бейшара әйелдің қандай бақытсыз пенде екеніне жұрттың көзі әбден жеткеннен кейін қонаққа шақырылғандар арасындағы жас жігіттер оны масқұмар күйеуін тастап өздерімен көңіл көтеруге үгіттейді. Қолынан жетектеп, оңашаға алып кетпек болады. Әйел бір табандап олардың үгітіне көне бастайды, сөйтіп, мәз бола күліп, қараған адам қаймығатындай ұятсыз позалар жасап, біресе бір жігітпен, біресе екіншісімен көзтасаға барып ойнап-күлуге кіріседі; мораль да, міне, осында: күйеуінің азғындығы әйелін де азғындық жолға итермелейді.

	Осы арада Мәжуси мастығынан айығады; жан-жағын көзбен шолып әйелін іздейді, жіп пен таяқ алып, соңынан қуып береді. Оның ұзақ жүгіруіне тура келеді; аналар оның көзіне түспеуге Тырысып бағады, әйелін бірінің қолынан екіншісіне өткізіп, әртүрлі нәрсемен алдарқатып, қызғаншақты сан соқтырып кетпекке жан салады. Достары оны шарапқа сілейте мас қылуға ұмтылады. Анау ышқыры бос әйелін ақыры ұстап, оны төмпештемек болады. Ерлі-зайыптылық өмірдегі бақытсыздыққа арналған осынау пародиядағы барынша шыншылдықпен бейнеленген бір нәрсе — әйелін азғырушыларға қызғаншақ ешқашан қол көтермейді. Ол әлгілерге мейлінше кішіпейілдік білдіреді, олармен байқастап тілдеседі: ашуын жеңіл жүріске салынған әйелінен ғана алады, өйткені оның бұған қарсыласуға қақы жоқ.

	Алайда ол таяғын төндіріп, құшаққұмар қатынын байлап тастамақ болғанда әлгі еркектердің бәрі араша түсіп, ерлізайыптыларды ажыратып әкетеді. «Ұрма оны! Әйеліңді ұрушы болма!» — бұл сөздер осындай көрініс кезінде тоқтаусыз қайталана береді. Күйеуінің қолындағы таяқ тартып алынады, оны әйелінің қылығын кешіруге, бетінен сүюге мәжбүр етеді, сөйтіп, көп ұзамай-ақ анау әйелін бұрынғыдан да бетер ұнататындай түр жасайды. Жұбайлар қол ұстасып кете барады, қашан күйеуі ес-түсін білмей мас боп жерге құлап түскенше екеуі ән салып, би билеп жүреді: бұдан соң әйелінің қарғанып-сіленуі қайта басталады. Қайтадан қайғы шегіп, жалған жезөкшелікке салынады, күйеуі қызғаныш білдіреді, ақыр соңында көршілері оларды ақи-тақи татуластырып тынады. Мұның бәрі әлденендей бір қарапайым, тіпті тұрпайы деуге де боларлық, уағызға саяды. Бұл уағыздың астарында жаңада некелескендерге болмаса да — бүгінде бұлар бір-біріне ес-түссіз ғашық немесе ондай ғашықтықтың қажеті барына күмәнмен қарайтын шектен тыс бaсaлқалы жандар саналады — әйтеуір балалар мен село жастарына айрықша әсер ететін ортағасырлық қағидаттар жатқанын сезуге болады. Мәжусидің бойжеткендерге соншалықты қорқынышты әрі жиренішті көрінетіні сонша, анау бұларды жорта сүйіп алмақ боп қуып бергенде қыздар одан шынымен шошынып, жан-жаққа бытырай қашады. Әлгінің боққа былғанған беті мен қолындағы жуан таяғын (айта кетерлігі, ешкімге соққы дарытпаған таяғын) көрген жас балалар бақырып жылап жатады. Адамгершілік мінезқұлық комедиясының бұл көріністері тым қарабайыр болғанымен көрерменге айрықша әсер қалдырады.

	Күлеріңді де, жыларыңды да білмейтін осы фарс орындалғаннан кейін қырыққабат қауданын іздеуге дайындық басталады. Зембіл әкелініп, оған мәжусиді отырғызады; оның қолында күрек пен жіп, сондай-ақ үлкен себет бар. Төрт атпал жігіт зембілді иығына салады. Әлгінің әйелі бұлардың артынан ереді, оның соңында әлденендей терең ойға батқан қарттар келе жатады; одан соң тойға қатысушылар бірқалыпты музыка ырғағының жетелеуімен жұп-жұп боп шеруге шығады. Қайтадан пистолеттерден оқ атыла бастайды, қазіргі шақта айрықша құрметке бөленіп келе жатқан мәжусидің жеркенішті сықпытын көрген иттер өшіге араласады. Ағаш шәркейлерді жіпке іліп алған балалар әлгіні күлкі-мазақ Қылуын одан әрі жалғастырады.

	Мынадай жексұрынға соншалықты құрмет көрсетудің сыры неде? Жұрттың бәрі қырыққабаттың қасиетті қауданын — неке ұрпақты болсын деген ырым-белгіні — қолға түсірмекке арпалысып жатады, ал мына делқұлы арман болған осынау асыл дүниеге жанын қинамай-ақ ие бола кетеді. Мұның негізінде сатурналия мерекесін немесе атам заманғы вакханалияны еске салатын, христиандық дәуірге дейінгі әлденендей бір рәсім жатқанында күмән жоқ. Бәлкім, кәсібі бағбан боп табылатын осынау мәжуси бау-бақ пен зинаның жебеушісі Приаптың тап өзі шығар. Бұл әу баста болмысы пәк-таза, байсалды да орнықты құдірет саналатын, бірақ уақыт өте келе жаңсақ ұғымдар мен азғындықтың белең алуы салдарынан абырой-беделі байқаусыз түрде төмендеп кеткен еді.

	Сөйтіп, қалыңдықтың үйіне келіп жеткен салтанатты шеру бірден бақшаға қарай ұмтылады. Қырыққабаттың ең тәуір қауданы таңдап алынады. Бірақ бұл оңай шаруа емес; қарттар қызыл кеңірдек айтысқа түсіп, әрқайсысы өзі таңдаған қауданның артықшылығын алға тартумен болады. Ақыры бәрі дауысқа салынады, сөйтіп, таңдау жасалғаннан кейін бағбан ала келген жібімен қауданды қыл түбінен байлап, өзі бақтың арғы шетіне қарай кетеді. Ал әйелі қасиетті қауданның жерден жұлып алған кезде бүлінбеуін қадағалап тұрады. Той тойлап жүрген қуаяқтар, кендірші, көр қазушы, ағаш ұстасы мен етікші — бір сөзбен айтқанда, егіншілікпен айналыспайтын, тіршілігі бөтен үйлердің босағасында өтетін, сондықтан қатардағы шаруалардан гөрі ақылдырақ, ділмәр ретінде құрметтелетін жарандар — қырыққабат қауданын айналдыра қоршап тұра қалады. Біреуі құдды емен ағашын құлатқалы жатқандай күрекпен терең ор қазады. Екіншісі көзілдірік киіп жүргендей көрінгісі кеп мұрнын ағаш немесе картон қысқышпен қыстырып алады. Ол инженердің рөлін ойнап жүр: біресе бермен келеді, біресе әрмен кетеді, жоспар жасайды, жұмысшыларды тексереді, сызықтар түсіреді, ұсақ-түйекке бола байланыса кетеді, бағынышты адамдарына сендер бәрін бүлдіресіңдер деп айқайлайды, жұмысты аяқ-асты тоқтатуға, сосын қайта бастауға мәжбүр етеді, найқалып жүріп алады және қабылдаған шешімдері дәйім қисық-қыңыр боп шығады. Мұның бәрі орта шаруа айрықша жиреніш білдіретін сөзуар-ақылмандарды келеке ету мақсатында рәсімнің ежелгі жоралғысына әдейі қосақталған нәрсе ме екен әлде жер телімдерін өлшеп, салық тағайындайтындарға, сондай-ақ қауымдық жерлерді тартып алып, оған жол салатын, шаруалардың жер иеленудегі бағзыдан бергі еркіндігін шектейтін жол құрылысы мекемесінің қызметшілеріне деген өшпенділіктің салдары ма екен? Қысқасы, жер өлшеуші аталатын осынау комедиялық персонаж қайламен және күрекпен жұмыс істейтіндердің зықысын шығару жолында қолынан келгеннің бәрін істеп бағады.

	Түрлі кедергімен арпалысқа жұмсалған, қилы-қилы қисалаңға жіберілген ширек сағаттай уақыттан кейін, — бұл кезде қауданның түбірін сындырып алмауға, оны басқа орынға бұзылмаған қалпында отырғызуға қам жасалады, — күрек толы топырақ мерекеге қатысушылардың бетіне қарай атыла бастайды (жалтарып үлгермегендердің өз обалы өзіне — ол епископ па, князь ба, кім болсын мейлі, қайткен күнде де топырақпен шоқындырудан қашып құтыла алмайды); содан соң мәжуси жіптен тартып қалады, мәжусидің әйелі алжапқышын тоса қояды — көрермендердің лепiрген айқайы естіліп, қаудан алжапқышқа келіп түседі. Сол араға себет әкелінеді де, мәжусилік жұп қауданды асқан сақтықпен соған орналастырады. Қауданның жан-жағы жас топырақпен қымталады, таяқшалармен бекітіледі, қаладағы гүл өсіретін әйелдер құмыраға отырғызған кезде керемет әдемі камелияларын қалай әспеттеп байласа бұл да солай байланып қояды; таяқшалардың ұшына қызыл алма шаншылады, жебіршөптің, шалфей мен лаврдың бұтақшалары тігіледі; мұның бәрі түрлі-түсті ленталармен және баулармен шырматылады. Бұдан соң қаудан мәжуси отырған зембілге қайта салынады, анау мұның тепе-теңдікте тұруын, құлап түспеуін қадағалайды; сөйтіп, ақыры барлығы жай басып жалпақ алып бақтан шығады.

	Алайда шарбақтағы шағын есіктен өтерде, сосын бәрі күйеу жігіт үйінің ауласына кірген шақта күтпеген жерден әлденендей кедергі кезіге кеткендей болады. Зембіл көтерушілер сүріншектеп, бар дауыспен айқай салып, шегiншектейді, сосын тағы кішкене ілгерілейді де, әлдебір сұрапыл қүш кейін серпіп жібергендей боп, сілесі қатқандай түр жасап, әкеле жатқан жүктерінің салмағынан жаншылғандай жерге жалп етіп құлап түседі. Жұрт улап-шулап әлгілерді орнынан тұрғызуға тырысады.

	— Жаймен, жаймен, жігітім! Батылырақ, батылырақ! Абайла! Асықпаңдар! Бұғыныңдар! Бастарыңа сақ болыңдар! Жақынырақ жүріңдер, кіре беріс тым енсіз! Сәл-пәл солға қарай, енді оңға қарай! Ал, қане! Жарайсыңдар!..

	Егін бітік шыққан жылдары астық тау боп тиелген ырдуан арбаны бау кептіретін сарай қақпасынан өткізерде ытырынған өгіздерді тоқтату үшін немесе алға жүргізу үшін шаруалар осылай айқай-сүрен салып жататын. Сөйтіп, жиған байлықтарын осынау селолық салтанат аркасынан асқан ептілікпен төгіп-шашпай ішке кіргізіп алатын. Әсіресе, «берекелі бау» аталатын соңғы арба өтетін кезде айрықша сақтық жасалатын, өйткені осы арба келіп жеткен соң деревняда мереке басталатын; ақырғы бороздадан орылған соңғы бау, немесе спожин, арбадағы жүктің үстіне қойылатын, оны лентамен, гүлмен көркемдейтін, сол сияқты өгіздердің маңдайы мен егінші киімі де осылай әшекейленетін. Қауданның да осындай салтанатпен әрі үлкен қиындықпен үйге енуі ас та төк тұрмыс болсын, ұрпақ жайылсын дегеннің ырымы болатын.

	Қаудан күйеу жігіт үйінің ауласына әкелінген соң, оны үйдегі немесе бау кептіретін сарайдағы ең биік орынға орналастырады. Егер әлдебір тұстағы тұрба, үй шатырындағы әшекей немесе кептерхана басқалардан биігірек бой созып тұрса, қауданды міндетті түрде сонда апарып қою керек болады. Қашан құтты орнына қондырылғанша мәжуси қауданнан қас қағым сәт көз жазбайды, сосын оны үлкен құмыраға құйылған шараппен шаяды, осы арада салтанатты оқиға құрметіне пистолеттерден дүркіндүркін оқ атылады, мәжусидің әйелі болса есі шыға қуанып қисалаңдап, бұралаңдап жатады.

	Бұдан соң барлық рәсім дереу басынан бастап қайта орындалады. Бұл жолы қаудан күйеу жігіттің бақшасынан жұлып алынады да, сол баяғы айла-шарғылар арқылы қалыңдық тастап кеткен үйдің шатырына шығарылады. Бұл қаудандар жаңбыр мен жел қашан себеттердің тоз-тозын шығарып, жерге домалатып түсіргенше сол арада тұра береді. Алайда бұлар селодағы кейуаналар мен қарттардың бас иіп тағзым ете тұрып айтқан тілекүміттері орындалғанға дейін шыдас бере алады. «Айналайын, ақ қаудан, — дейді олар, — жас келініміз жылдың аяғына дейін босанып, балпанақтай бала тапқанша гүл атып, ғұмыр кеше бер; өйткені жылдам қурап қалғаның — некенің ұрпақсыз болатынын білдіреді, сөйтіп сен жаман ырым ретінде жоғарыда жалбырап тұра бересің».

	Мұның бәрі тәмам болған кезде күн де кешкiртеді. Сөйтіп енді жас жұбайлардың кіндік әкелері мен шешелерін шығарып салу ғана қалады. Егер алыста тұратын болса оларды деревняның шекарасына дейін музыкалатып жеткізеді. Бара жатқан жолда би билеу әрмен жалғасып, қоштасарда бәрі сүйіседі. Сілесі қатып шаршап ұйықтап қалмаса, бұл екі арада мәжуси мен әйелі де жуынып-шайынып, өздерін тәртіпке келтіріп үлгереді.

	Жерменнің үйлену тойының үшінші күні түн ортасында қожалықта әлі би биленіп, ән шырқалып, табақ тартылып жатты. Қарттар орындарынан тұра алмай, дастарқан басына шегеленіп қалғандай боп отырды — мұның себебі түсінікті де еді. Тек таң ағарып атқанда ғана аяқтарына қайта әл бітіп, бастары айыққандай болды. Олар сүріне басып үн-түнсіз үйлеріне қарай бет алған шақта Жермен де өгіздерді жекпекке сыртқа шықты: жігіттің кеудесін мақтаныш кернеп тұрған болатын, көңілі керемет сергек еді, күн шыққанша ұйықтай тұрсын деп жас жұбайын оятпаған. Биікте қанат қаққан бозторғай әні оған Жаратқанға алғыс жаудырған өз жүрегінің дауысындай боп көрінді. Бұталардың жалаңаш бұтағындағы ақ қырау оған ағаш бүр жарардан көп бұрын жапырақ жаятын сәуірдің аппақ гүліндей боп елестеді. Күллі табиғат оны құшақ жая қарсы алып тұр еді. Күні бойы мәз бола күліп секіріп ойнаумен болған Пьер балақай ертеңгісін бұған өгіздерді қорадан шығаруға көмектесе алмады, алайда бұл күні Жерменнің көңілі өзімен-өзі оңаша болуды қалап тұр еді. Өзі қайтадан жыртуға тиіс бороздаға тізерлей кеткен оның ертеңгілік дұғаны жан-тәнімен беріле оқығаны сонша, тері әлі құрғап үлгермеген бетімен жас пора-пора боп ақты.

	Алыстан əн естілді; бұлар — көрші деревняларда тұратын жігіттер болатын. Олар сәл-пәл қарлыға шыққан дауыспен таяуда ғана айтылған көңілді әндерді шырқатып бара жатыр еді.





	Оглавление

	АВТОРДАН

	АВТОР — ОҚЫРМАНҒА

	II

	ЖЫРТЫЛҒАН ЖЕР

	ІІІ

	МОРИС АТАЙ

	IV

	ЖЕРМЕН, МАЙТАЛМАН СОҚАШЫ

	V

	ГИЛЬЕТА

	VI

	ПЬЕР БАЛАҚАЙ

	VII

	АРША ТОҒАЙЫНДА

	VIII

	БИІК ЕМЕНДЕР АЯСЫНДА

	IX

	КЕШКІ МІНӘЖАТ

	Х

	САЛҚЫНҒА ҚАРАМАСТАН

	XI

	АШЫҚ АСПАН АСТЫНДА

	XII

	ДЕРЕВНЯЛЫҚ ДӨЙ БИКЕШ

	XIII

	ҚОЖАЙЫН

	XIV

	КЕМПІР

	XV

	ОРАЛУ

	XVI

	МОРИС КЕМПІР

	XVII

	ШЫНАШАҚТАЙ МАРИ

	XVIII

	ДЕРЕВНЯДАҒЫ ҮЙЛЕНУ ТОЙЫ

	XIX

	ТОЙҒА АРНАЛҒАН ТАРТУЛАР

	XX

	НЕКЕ ҚИЮ

	XXI

	ҚЫРЫҚҚАБАТ ҚАУДАНЫ





Notes


	[←1]

Лье – шамамен 4,5 шақырымға тең француздық қашықтық өлшемі. (Ауд.)





[←2]

Маркитант – XVIII - XIX ғғ. әскер құрамында болатын, азық-түлік пен сусын сататын саудагер. (Ауд.)





[←3]

Месса – католиктер шіркеуіндегі ертеңгілік немесе түске дейінгі мінәжат. (Ауд.)





[←4]

Бұл — деревняның орталық көшесінен тарамдалатын, онымен қатарласа жүріп отыратын жол. Оны елеусіз күйде өтіп кеткісі келгендер таңдайды деседі, себебі жәбір көрсеткен жандары өш алып жүре ме деп қорқады. (Автордың ескертпесі.)





[←5]

Масленица – христиан дінін тұтынатын халықтардың қысты шығарып салу мейрамы. (Ауд.)





