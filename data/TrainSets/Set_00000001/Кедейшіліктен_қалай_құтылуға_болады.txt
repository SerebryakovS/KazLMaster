	Әсет Мұқашбеков

	Кедейшіліктен қалай құтылуға болады?





	Адам алмас асу жоқ,

	Біліммен жастық қосылса.

	Алты алаш алда болады

	Заманға сай жосылса!

	Әсет Мұқашбеков





	Соңғы жылдары еліміздің экономикалық саясатында күрт бет бұрыс басталды. Бұрын болмаған байлар – миллионерлер, мултьмиллионерлер мен миллиардерлер (теңгемен) күн сайын жаңбырдан кейінгі саңырауқұлақ сияқты қаулап өсіп жайқалып келеді. Осыған байланысты өзіміздің де тұрмысымыз, ойлау жүйеміз кенеттен өзгеріп кетті. Бұрынға кеңес үкіметіндегі бай дегендеріміз қазіргі байлардың «шақайын да кигізуге» жарамай қалды.

	Өз беттерімен жоғары жетістіктерге жеткен жандар – тынымсыз ізденіп іс-әрекет қылатындар, ал жоқшылықтың шырмауындағылар – үміттенеді, жалбарынады, армандайды және өзінің әрекетсіздігін, ынжықтығы мен бейімсіздігін әрқашанда ақтауға тырысады. Осы кітаптың бетін аша отырып өмірлерін, тұрмыс-жағдайларын өзгертсем деген адамдар – молшылыққа, байлыққа қалай жетуге болатынының құпияларымен, әдістерімен таныса алады, осы үйренген ілімді өзіңіз де өміріңізде іс жүзіне асырып: әулетті, дәулетті бай адамдардың қатарына қосылуыңызға болады.

	Кітап еліміздегі барлық халықтың тұрмыстары жақсы болып, ұзақ ғұмыр, имандылықпен бақытты өмір сүрсе екен деген тілек мақсатпен, жалпы көпшілік ел-жұртқа арналып жазылған.





КІРІСПЕ




	Даналық сөз – мұсылмандардың жоғалтқан (іздеп жүрген) нәрсесі. Оны қай жерден тапса, сол жерден сіңіріп алуға хақылы.

	Пайғамбарымыз Мұхаммед (с.ғ.с.)



	«Бізді өмір бойы жұмыс істеуге үйретті, бірақта ешкімде, ешқашанда жақсы тұрмыс жағдайы мен ақша табудың жолдары мен әдістеріне үйреткен жоқ. Жаратушы бізді деніміз сау, бақытты және молшылықта өмір сүру үшін жаратқан – бұл жерге шыр етіп түскендегі әр пенденің туа салғандағы құқы мен еркі! Сен ең алдымен мыңдаған кедергілерді жеңе отырып, ақша табу мен молшылықта тұруды үйрен, сонан кейін осы бар байлығыңнан бас тарт өз маңдай теріңмен тапқан байлықтан бас тарта білу – рухани күш пен тазалықтың шыңы! Сен байлығың мен дүниең болғанда ғана басқаларға қамқорлық жасай аласың, ал түгің жоқ кедей болып «мен құдай жолындамын, рухани тазамын», – деп, не өзіңе, не елге пайдаң тимей, құр кеуде қаққаныңның кімге қажеті бар?! Кедейлік пен жоқшылық – күнә!».

	Әсіресе біздің қазақ баласына жетіспейтін: бірінші – денсаулық, ұлтымыздың тең жарымынан астамы түгелдей әр түрлі созылмалы аурулардың құрбаны екені ешкімге де құпия емес. Он жасөспірімнің алты-жетісі әскерге қызмет етуге жарамаса, жас келіншектердің басым бөлігі баланы өздігінен туа алмай, ішін жардырып алып жатқаны бәрімізге де мәлім жәйт!

	Екінші – жастарымыздың басым бөлігінде имандылық азайып бара жатқаны жасырын нәрсе емес. Оның дәлелі күннен-күнге көбейіп келе жатқан насбай ататын мектеп оқушылары мен жастар. Алматы қаласында және т.б. қалаларда темекіні будақтатып жүрген қаракөз қыз-келіншектер!

	Үшінші – Қазақтың басым бөлігі кедей, тұрмыстары төмен, қайыршының о жақ бұ жағындағы Алматы қаласындағы Сейфуллин көшесінің бойындағы «құл базарында» және көк базардың жанындағы «жетімдер бұрышында» лек-легімен сандалып жүрген тепсе темір үзетін жастарымыз!

	Себептің де салдары болады, бұл – ақиқат. Адам баласы қылышты ойлап тапқанда, осыдан қорғанатын қалқанды да ойлап шығарды ғой.

	Ендеше соңғы үшінші сауалымның сұрағына, осы кітап арқылы жауап беруге: жоқшылық пен қайыршылықтан шығатын жол бар екенін дәлелдеуге тырыстым, осы тақырыпқа жазылған көптеген кітаптарды оқыдым-зерттедім, білікті-білікті кәсіпкерлермен пікір алысып, тәжірибе бөлістім, нәтижесі осы кітаптың өмірге келуіне себепкер болды.





I. МОЛШЫЛЫҚ ПЕН ЖОҚШЫЛЫҚТЫҢ АЙЫРМАСЫ





Жоғарғы еспен төменгі ес




	Ел боламын десең – бесігіңді түзе.

	Мұхтар Ауэзов



	Ауылдық жерлерде тұратын кейбір қазақ әйелдерінде мынадай жаман әдет бар. Өзінің туған баласын қарғайды. Мүмкін үйреніп кеткен ауыз шығар. Сүмелек, суми, есалаң, албасты, жарым ес, албасты басқыр, көкми, жексұрын, қайыршы, жетпегір, қояншық, кеңкелес, жарымағыр т. б. Осылардың ішінде ең мәдениетті айтылғаны: «адам болмайсың!». Осындай қарғыс сөздерді бөтен біреуден емес, өз туған анасының аузынан естіген бала оңа ма?! Осы сөздердің бәрі барып оның сана сезімінің түбіне (подсознательный разум) жазылып қалады. Адамды басқаратын сана болғандықтан, баланың туған анасы өзінің баласына сәби күнінде-ақ, жоқшылық пен кедейшіліктің өмірлік бағдарламасын санасына жазып бергенін, өмірге деген құлшынысын бесікте жатқанда-ақ тұншықтырып өлтіріп тастағанын білмейді де, сезбейді де...

	Міне осы надандықтың және білмегендіктің салдарынан анасы өзінің туған баласын жас күнінде жадылап тастайды, қай балаға болмасын да, әсіресе сәби кезінде анасының әрбір айтылған сөзі заң, осы сөздерді баланың төменгі есі мүлтіксіз қабылдап, есейген кезде оның саналы есі иландыруды нашар қабылдайдықтан, төменгі есінде бала күнгі жазылып қалған сөздерден нәр алып, осы бұйрық бағдарлама бойынша өмір сүреді.



	Іс қылады таптым деп біздің қазақ

	Онан көрген пайдасы болады аз-ақ.

	Аяғында ол ісі зиян шығып,

	Көрінгенге күлкімен болар мазақ.

	Шәкәрім



	Саналы ес (сознательный разум) иландыруды нашар қабылдайды. Ол іс әрекеттерді ой елегінен өткізгенге қолайлы. Бірақта төменгі ес құлдық ұрған құл сияқты. Ол ойламайды, ой елегінен өткізбейді, тек айтқан сөзді ғана мүлтіксіз қабылдайды. Жадылаудың (гипноздың) бар күші мен қасиеті осында. Осының көмегімен сіз төменгі естің ауқымын тырп еткізбей иландыра аласыз. Төменгі ес иландыруды қабылдап, осының іс жүзіне асырылуын қамтамсыз етеді. Ол ара-тұра саналы еске жаңа нұсқау келіп түскені туралы ақпарат беріп тұрады. Саналы ес бар нәрсені жақсы көретіндіктен, келіп түскен ақпаратқа жармасып, бас салады. Қанша дегенмен де, жадылау (гипноз) барысының іс әрекетін ешкім түсінбесе де төменгі ес пен қалыпты ес өзара ақпарат алмасып жатады, біздің білетініміз осы іс жүзіне асып жатыр.... және нәтижелі түрде. Қазақ бұны жадылау (гипноз) дейді.

	Еврей ұлты неге өте бай, біреуі төбеге шықса болды, қалған етекте жүргендерін де жинап әкеліп, оларды да төбеге отырғызып қояды. Сондай-ақ бүкіл әлемдегі ақша да, алтын қоры да осы ұлттың қолында. Осында қандай заңдылық бар?

	Олар балаларының құлағына сәби күнінен-ақ: «сен бақытты, бақуатты, бай боласың!» – деп күндіз-түні құя береді және рухани даму үшін музыкалық аспаптардың біреуіне ойнауды зорлап болса да үйретеді. Осыдан ол балалардың санасына бақытты, бай болу мәңгілік сіңіп қалады, осы сөздер өмірлерінің бағдарламасы болып, олардың ниет қалаулары ғұмырларын осыған ғана арнауға мәжбүр етеді.

	Жоқшылықта өскен балалардың кедей болып, ал молшылық пен байлықта өскен балалардың есейе келе молшылықта өмір сүріп, ақшасының көп болатынының себебі де осында. Молшылық пен байлықта өскен бала кедейлік пен жоқшылық туралы ойламайды, тіпті көз алдына ойша да елестете алмайды.





Қазіргі бай мен кедейдің айырмашылығы




	Кәсібің саудагершілік болса, арзанға алып қымбатқа сатпа. Бұл ісіңе Алла тағала риза болмайды. Бәрі бір зияннан басқа көрерің жоқ.

	Пайғамбарымыз Мұхаммед (с.ғ.с.)



	Біздің ұлттың бір ерекшелігі жаманды да, жақсыны да тез қабылдайтындығымызда жатқан сияқты. Бұл ұлтымыздың: буырқанған, құлшынып тұрған қуатының көрсеткіші, қайрат-күшінің бастауы, сенімі. Осының арқасында Республикамыздың бұрынғы Кеңес Одағындағы мемлекеттердің ішінен алдыға суырылып шығуы да табиғи нәрсе, ұлтымыздың болашағының зор екенінің бұлтартпас дәлеліндей көрініп тұрады маған. Баяғы Кеңес заманында: «Қазақтың қолынан қой бағудан басқа не келеді? Сауда мен кәсіпкерлік қазақтың қолы емес» деген түсінікті көзідеріңіз көріп, көңілдеріңізге түйіп өсіп-жетілдіңіздер ғой. Өткен күн өлген күн, тірі адам тіршілігін істеу керек. Өлгенге иман, тіріге – тірілік. Осы жылдардағы ең басты жетістігіміз – Кеңес үкіметінен, социализм жүйесінен қалған арамтамақтық ойлау жүйесінен және құлдық санадан арылуымыз.

	Табысқа, молшылыққа, байлыққа қолы жеткендер ойлау жүйесін өзгертіп: үнемі іс-әрекетті басшылыққа алса, ал енді жолы болмай жоқшылықтан, кедейшіліктен шыға алмай жүргендердің санасы, ойы ояна алмай жүргендігінде, содан кейінгі айырмашылық ондай адамдардың жалқаулықтары мен берекесіздіктерінде...



	Ілім жолы қиын жол, сабырлы бол. Сонда ғана ілімге ие боласың. Алла тағала мұсылманның білімді болуын қалайды.

	Пайғамбарымыз Мұхаммед (с.ғ.с.)



	Менің мақсатым – қандай жағдайда болмаса да «жоқтан бар жасап» молшылыққа жету жолдарының бар екенін оқырмандардың көзін жеткізіп, көңілдеріне дәулетті адам бола алатынын ұялату. Осы бағытты мыңдаған, миллиондаған адамдардың басшылыққа алып, тығырықтан шыққандарын да айта кетейін. Қазіргі жағдайда Алматы, Астана, Шымкент, Ақтау, Атырау т.б. қалаларда күніне бірнеше ондаған, жүздеген, мыңдаған миллионерлер дүниеге келіп жатыр, сенбесеңіз күнделікті басылып шығатын жарнамаларға назар аударыңыз. Қаншама үйлер мен қозғалмайтын мүліктер сатылуда. Ал жақсы үйлердің құны миллион АҚШ долларынан кем емес! Осыны алушылар мен сатушылар да жеткілікті. Осы миллионерлер мен мультмиллионерлердің біреуі де шеттен келген жоқ. Республикамыз тәуелсіздік алған он бес жылдың аралығында ғана пайда болды, әлі де пайда болуда. Осылардың басым көпшілігі – мол ақшаны «қалталары тесік» болып, тақыр жерден өздерінің адал еңбектерімен тапқандар. Олар берілген мүмкіншіліктерді дұрыс пайдалана біліп, әрбір тиынды өздерінің қабілеттері мен таланттарының арқасында тапты. Қазір қарап тұрсаңыз күніне ондаған, жүздеген, тіпті мыңдаған миллионерлер өмірге келуде. Әрбір байығысы келетін адамның мақсаты – осылардың бірі болу.

	Оқырмандардың бірде болмаса, біреуі сұрауы мүмкін, осы байыған адамдардың істегенін басқа қарапайым адамдар істей ала ма?

	– Неге істей алмасын! Әрине істей алады, тек ол үшін талап пен ынта, білім керек... Осы жылдары менің байып жатқан көптеген адамдармен араласуыма тура келді. Бұлардың бір ерекшеліктері, көпшілігі қарапайым өзіміздің қара көз, ауылдан шыққан қазақтың қара домалақ балалары. Бұлар өте адал, еңбекқор, тәуекелшіл, алған бетінен қайтпайтын қайсар жандар.

	Бай адамдардың сіз бен бізден ешқандай айырмашылықтары жоқ. Бұлар Жаратушы берген қабілетті дұрыс қолданып, басқа адамдармен салыстырсақ ойлау жүйелерін өзгерткендіктерінен өмірге басқаша көзқараспен қарап, басқаша жұмыс істейді.

	Тағы да сұрақ қоярсыз, ақшаны қалай табуға болады? – деп.

	– Ақша табу – сиқыр не сәттілік емес. Бұл себеп-салдар заңының іске асуы. Егер де сіз себепті жасасаңыз, онда осының салдарын аласыз.

	Егер сіз де молшылық пен байлыққа жеткен адамдардың істеген істерін қайта-қайта қайталап істей берсеңіз түбінде осылардың қатарына қосыласыз.

	Көптеген адамдармен араласып жүріп, көзім жеткен нәрсе – байығысы келген адамдар дұрыс бағытты таңдай білсе, бастаған кезде қарызға белшесінен батып тұрса да қайтсе де көздеген мақсатына жетеді. Ең бастысы – ақша туындата білу. Ол үшін білім мен тәжірибе қажет.

	Егер де жүз мыңдаған адамдар ақша табудың жолын білсе, онда бұны да үйренуге болады ғой! Егер сіз көлік жүргізе алып, ұялы телефонмен сөйлесуді үйреніп, компьютерді меңгеріп алсаңыз, неге ақша табуды үйренбеске?!

	Қарапайым адам бір де бір бай туысы жоқ жанұядан шығады. Ол мектепке барады, өзі сияқты балалармен араласады. Кейіннен қалт-құлт етіп күнін көріп жүрген әріптестерімен бірге қызмет жасайды. Айналасындағы жандардың бәрі де орташа қоңыр тұрмыстағы адамдар. Онда байлыққа, молшылыққа еліктейтін тұлға жоқ. Егер де осы жағдай 20...25 жасқа дейін болса қайта қалыптасуға болады, ал бұл шақтан өткеннен кейін, өзгертіп басқалар сияқты баюға, молшылыққа ие болатындарына толық сенбейтіндей күй кешеді...

	Біздің қазекеңе тән нәрсе – бала күнінде бәрін де өзі істегісі келіп тұрады, бірақ үлкендер: «бұл сенің қолыңнан келмейді, бар ойна» – деп баланы ұрысып қуып жібереді, ал енді өстіп өскен балалардың көбісі жүрексінгіш болады. Сөйтіп мұндайлардың көпшілігі өмірде өздерін жолы болмайтындардың санатына қосып, болашағынан түңіледі. Оларға бұл сыртқы жағдайлардың әсері болып көрінеді, ал бұл олардың санасына бала кезінде сіңіп алған уайым, жүрексіну, ынжықтығының нәтижесі. Ол өзін-өзі осыған бейімдеп, жоспарлап қойған.





Кедейшіліктің себептері




	Несібе берген Алла тағала, саған ақыл парасат әділеттілікті берді. Солай екен артықша нәрсені сұраудан ұял.

	Пайғамбарымыз Мұхаммед (с.ғ.с.)



	Адамдардың байымауының бес себебі бар. Олар мыналар:

	1. Адамдардың байымауының бірінші себебі, баюға болатыны туралы еш уақытта ойланбайды. Ойланбағаннан кейін осы бағытта қарай қадам басып әрекет қылмайды.

	2. Екінші себебі баюға болатыны жайлы шешім қабылдамайды.

	3. Істейтін істі үнемі ертеңге шегеру – жоқшылықтың шылауынан шыға алмаудың үшінші себебі.

	4. Көрсеқызарлықпен көзіне түскен нәрсеге қызығып, лездік мауқын басып сатып ала беру кедейшіліктен шыға алмаудың төртінші себебі

	5. Кедейліктің бесінші себебі, уақытша болса да болашақты болжаудың, мақсатқа жетудің нақтылы жоспарының жоқтығы.





1. ОЙЫҢЫЗДЫ БАЙЛЫҚҚА БАҒЫТТАҢЫЗ




	Кедейлік пен жоқшылықтың бірінші себебі: баюға, молшылыққа жетуге болатыны болатыны туралы еш уақытта ойланбайды. Ойланбағаннан кейін осы бағытқа қарай қадам басып әрекет қылмайды.



	Бес нәрседен бес нәрсені артық деп біл:

	1. Өлімнен тіршілік артық.

	2. Аурудан саулық артық.

	3. Жұмыс бастылықтан (мәжбүр түрде мағынасында) еркіндік артық.

	4. Қарттықтан жастық артық.

	5. Кедейліктен байлық артық.

	Пайғамбарымыз Мұхаммед (с.ғ.с.)



	Төменіректе қалай ақша табуға болатынын, «қалтаң тесік» болса да қалай баюға болатын жолдарын айтамын. Осы әдістерді табысқа жеткен адамдардың бәрі де күнделікті күйбің тіршіліктерінде басшылыққа алады, іс жүзінде қолданады.

	Тәуекел деп бірінші қадам жасау өзіңізге байланысты. Егер де нақтылы өміріңізді өзгертіп, молшылық пен тоқшылықта өмір сүргіңіз келсе – елестету арқылы жасайтын ОЙША БӨГЕТТЕН басқа бөгет жоқ екенін жан-дүниеңізбен ұқсаңыз болғаны.

	Молшылық пен байлық – біз өндіріп, өсіріп жатқан заттар емес және осылай екен деп ойлауымыз да емес. Егер біздің ақыл-есіміз бен ойымыз, аз-маз баршылықтың өзіне де разы болып – жоқшылыққа сенсе, еті үйренсе, онда қалған өміріңіз де түк өзгермей-ақ осылай өтеді. Қайталап айтайын, біз санамыз бен ойымыз қабылдай алатын нәрсені – өзіміздің қалауымыз бойынша ғана іске асыра аламыз. Ең жаманы, ғарыштан келетін молшылық пен байлықтың келер жолын – санамыз бен ойлау жүйеміздің жүдеулігінен жауып тастаймыз. Біз молшылық пен байлық туралы санамыз бен ойлау жүйемізді біртіндеп өзгерте алсақ керемет болар еді. Онда алдыға жылжығанымызды байқау қиынға соқпас еді. Өйткені, алдымен ойлау жүйеміз өзгереді, сонан соң мінезіміз әдетке айналмақ. Уақыт өте келе өзімізге қажетті нәрселердің бәрі жанымызда жүргенінен сеніп осы сенім арқылы ойымызды іс жүзіне асыра бастаймыз. Тағы қайталаймын: не ойласақ сол болады!

	Әлемдегі шексіз молшылықтың жүйесіне қалай кіруге болады? Ол үшін өзіңізге қажетті нәрселерді көз алдыңызға елестетіп, қолыңызда бар, уақытша қолданып жүрген дүниенің де, молшылықтың да белгілі шеңбер бойымен айналатынын түйсіну шарт. Осы молшылықтың саған да қатысы бар екенін түсіну үшін төменгі үш сұрақты үйренуден бастаңыз:

	Сіз осы шексіз әлемдегі Жаратушы жаратқан пендесінің біреуі ғанасыз. Бар болғаны осы. Сіз – жеке адамсыз және адамзатсыз. Сіз, басқа адамдар сияқты ақиқатсыз және қайталанбайтын адамзат қоғамының құндылығысыз. Осы толық жетілгеннің баға жетпес байлығы мен молшылығысыз. Адам баласындай басқа жетілген тіршілік иелері бар ма? Сізден артық құндылық бар ма?

	Егер сіз аздаған ғана бақыт жеткілікті деп есептесеңіз, онда сіздің мүмкіншілігіңіздің де осы-ақ болғаны. Керісінше өзіңіздің бұдан да жоғары мәртебеге лайықты екеніңізге сенімді болсаңыз және молшылықтың айналымын біреулерге қызмет істеу арқылы қолдап отырсаңыз, онда өзіңізге жоғары тұрмыс деңгейі мен шексіз бақытты өмір бойы тартып үйіре бересіз. Егер де біреулердің есебінен байып молшылыққа қол жеткізем десеңіз, онда өзіңе-өзің ор қазғаның – бұл өзіңді-өзің өлтірудің төте жолы. Осының түбі қайыршылық пен жоқшылыққа әкеп тірейді. Есіңізде болсын, сіз басқа адамдар сияқты молшылыққа малына аласыз. Оның жолы – басқа біреулерге көмектесу. Сол арқылы өзіңізді де, басқаларды да бақытты етесіз.

	Егерде сіз қандай заттар жоқ немесе ешуақытта болмайды деп ойлай алсаңыз, керісінше осы заттар өміріңізде пайда болып көбейе бастайды. Сіздің табыс пен бақытқа жету деңгейіңіз сіздің оған шамаңыз жету немесе жетпейтінімен анықталмайды, өзіңізді-өзіңіз нақ шын жүрегіңізбен, көңіліңізбен бағалай алу.

	Жоқшылыққа сену жоқшылықты туындатады, молшылыққа сену молшылықты туындатады. Істеген еңбегіңіздің қарымтасын адам баласынан сұрамаңыз және де кісіге жасаған жақсылығыңызды дабырлап, бөсіп айта бермеңіз. Сіңірген еңбегіңіз бен істеген қайырымдылық пен жақсылығыңыздың қарымтасын әлемнің шексіз байлығынан сұрамасаңыз да Жаратушы оны қайтарады. Осының барлық адам баласына да қатысы бар. Бұны бүкіл әлемдік қарымта қайтару заңы дейді.





2. ШЕШІМ ҚАБЫЛДАҢЫЗ




	Екінші себебі баюға болатыны жайлы шешім қабылдамайды.



	Қорқақ саудагердің байлыққа қолы жетпейді, тәуекелшіл батыр саудагер байлықта жолы болады.

	Пайғамбарымыз Мұхаммед (с.ғ.с.)



	Адамның тағдырын болжау үшін балгер не көріпкел болудың қажеті жоқ. Тек қана бір сұрақ қойсаңыз жеткілікті: «Өмірдегі басты мақсатың не, осыған қалай жетпексің?».

	Егер осыны жүздеген адамнан сұрасаңыз тоқсан тоғызының жауабының мөлшері былай болады: «Менің жақсы өмір сүріп өзімше бақытты болғым келеді». Сырттай қарасаңыз жақсы жауап. Бірақта тереңірек үңіліп қарасаңыз – жетістікке жетудің жолдарының, мезгілінің, әдістерінің, нақтылы мақсаты жоқ адамның жалпылама жауабы.

	Егер адам өзінің өмірін өзгертемін деп шешім қабылдамаса, тіпті ол кітап оқысын, семинарларға қатыссын, дәулетті адамдармен аралассын бәрібір ештеңе өзгермейді. Олар тек қана жалпылама жоспарлайды, әйтеуір түбінде бір жетістікке жетемін ғой деп өзін-өзі жұбатады. Бірақта: «Мен осыны қайтсем де істеймін!» – деп нақ айтпайды, белгілі бір шешім жоқ.

	Нақтылы мақсаты, жоспары бар адам белгілі шешім қабылдай алады. Егер не істейтініңізді анық білмесеңіз, молшылық аспаннан келіп өзі түспейді. Тек қана алдында айқын мақсаты, осыны іске асыратын жоспары бар адам ғана кездесетін кедергілердің бәрін бұзып өте алады.

	Өмірді көрген адамдар былай дейді: «Егер де сен өзіңнің мүмкіншілігіңе сенімді болсаң, онда осыған лайық шешім қабылдап, ойлаған ойыңды іске асырып, алдыңа қойған мақсатыңа қайтсең де жетесің!» – деп айтатынындай егер де табысқа, молшылыққа қол жеткізгіңіз келсе, бүгіннен бастап «ағынман қалқып жүзуді» тоқтатыңыз. Өзіңіздің алдыңызға нақтылы мақсат қойыңыз. Осыны қағазға түсіріңіз, көзіңіз үйреніп, санаңызға сіңіп, көңіліңізде жатталып қалсын. Осы мақсатқа баратын әрбір қадамыңызды есептеңіз, анықтаңыз. Осы жоспарыңызды қолма-қол іс жүзіне асыра бастаңыз. Сонда өзіңіздің болашағыңызды қалай ойласаңыз, солай болады. Сондықтан да өзіңіздің өміріңіздің қалай болатынын қазір анықтаңыз. Сіздің кім екеніңіз, кім болатыныңыз ойлау жүйеңіздің сапасына байланысты. Осыны іске асырсаңыз өзіңіздің ойыңызды, сезіміңізді, істің нәтижесін толықтай ауыздықтай аласыз.



	«Өмірдің мақсаты танып-білу емес, іс әрекет.»

	Т.Г. Гексли



	1. Жеңіліске бір қадам қалғанда, жеңіс келеді.

	2. Жоқтың артында – Бар тығылып жатады.

	3. Өз қателігіңді талда. Жетістікке жетуді ойла.

	4. Табыс тесіктен де келеді.

	5. Қаласаң – болады.

	6. Табысқа талпынған ғана жетеді.

	7. Табыс жүгірген сайын, жақындай түседі.

	8. Басқаларға сенім мен табандылықты ұялат.

	9. Ойың іске асқанда, арманың орындалады.

	10. Өзің жалаңаяқ болсаңда, арманың асқақ болсын.

	11. Өткеннің бәрін өртеп өшір де, жоспар жаса.

	12. Адамдардың көзін жеткізем деп тыраштанба, нақты болғанын, қалай болатынын дәлелде.

	13. Жаныңды салсаң да өзіңдікін ал. Не жеңіс, не өлім.

	14. Әрбір сәтсіздік, осындай сәттілікке жетелейді.

	15. Жоқшылық – сәтсіздіктен кейін өзгеріп шығады.

	16. Өзін-өзі жеңілдім демейінше, ешкімде жеңілмейді.

	17. Мәреге бірінші жеткен, басын жалғанмен бастаған.

	18. Қалауың қарқынды болса – табиғат өзі көмектеседі.

	19. Қалауың сәтсіздігіңді жеңіске айналдырады.

	20. Санаға өзіміз мойындайтыннан басқа бөгет жоқ.

	21. Өз бақытсыздығыңның жаратушысы болма.

	22. Сенімі жоқ ой – өлі қиял.

	23. Байлықтың бастауы, сәтсіздіктің емі – Сенім.





3. ЕРІНШЕКТІҢ ЕРТЕҢІ ТАУСЫЛМАЙДЫ




	Шеттен шыққан мал шашқыш топас та не болмаса сараң да болмаңыздар. Орташа өмір сүріңіздер. Сонда ылғи бір-біріңізбен өзара жақын қарым-қатынаста боласыздар. Таза көңілді болыңыздар, біліп қойыңыздар, еш біріңізді амалыңыз пейішке кіргізе алмайды, менің өзімді де. Алла тағаланың рахым және шапағаты маған өте көп болған, әрі құйыла бергендігінен мен де кіремін және сіздер де кіресіздер пейішке.

	Пайғамбарымыз Мұхаммед (с.ғ.с.)



	Молшылық пен байлыққа жетпеудің үшінші себебі: Істейтін істі үнемі ертеңге шегеру – жоқшылықтың шылауынан шыға алмау.



	Еріншектіктен – салақтық,

	Салақтықтан – надандық...

	Бірінен-бірі туады,

	Жоғалар сүйтіп адамдық.

	Шәкәрім



	– Істі кейінге қалдыру мен тоқмейілсудің әсері қандай болады?

	– Бұл біздің даму жолындағы бөгетіміз. Өзімізді-өзіміз ар ұятымыздың алдында алдап ақталуымыз. Еріншек адам еш уақытта бақытты, бай болмайды, істейтін істі істеп тастаңыз. Тоқмейілсу де істі ертеңге қалдырудың бір түрі, бірақта өзіңіз оны сезбейсіз. Өмірдің жеңіл жолын іздейсіз. Кімнің де болмасын өз өмірін, тұрмысын жақсы жаққа өзгерткісі келетіні бәрімізге мәлім. Бірақта бұны әркім өзінше іске асырады. Біреуі түкте істемей байысам екен деп армандайды. Бірақта, жоқтан бар пайда болмайтыны сияқты осы ойы арман күйінде қала береді.

	Адамдар молшылыққа шомылудың орнына сылтауларды таба береді. Уақыт болған жоқ, ай, күн дұрыс емес. Кәсіпкерліктің шарты жетіліп піскен жоқ. Тым тәуекелге барып, барлық жиған-тергенімнен айырылып қаламын. Келесі жылы көремін. Осылайша шұбалаңдатып, сөзбұйдаға салып, алғашқы қадам күннен айға, айдан жылдарға сағызша созылып шегеріле береді. Адам тіпті баюға болатын жолды көріп, сезіп тұрса да бұрынғы әдетінің құлы болып қалады. Адамдардың көпшілігі бір орнында шеңберді айналғандай айналып өмір сүруін жалғастыра береді.



	Ісіңе пысық бол, өз ісіңді өзің шеш, басқалар «бола береді» деген шешіммен іс қылма.

	Пайғамбарымыз Мұхаммед (с.ғ.с.)



	– Басқа біреудің санамызға тигізетін әсері бар ма?

	– Басқа біреу біздің жүріс-тұрысымызды, қалай өмір сүру керек екенімізді айтып мыжыңдай берсе жанымыз жай таппайды. Жаратушы әрқайсымызға қайталанбас, өзіміз ғана билейтін сана бергенде – мүмкін әркім өз өмірімен, өзінше ойласын дегенді көздеген шығар. Сана, ақыл жоқ болса хайуанша өмір сүрер ме ек ...



	Адамның сыртқы дене жаралысы,

	Нәпсісі айуанмен анық теңдес.

	Бөлектігі – жалғыз-ақ таза ақылда,

	Әлің келсе, жол тап та осыны емдес!

	Шәкәрім



	Өз ақылыңызды, санаңызды өміріңізде қолдана отырып қандай болмасын шыңға шығуға мүмкіншілігіңіз бар. Адамның даналығы да осы Жаратушы берген құқықты қолдана білуде бұғып жатыр. Дана адам дегеніміз – өзінің санасын қалауынша толықтай пайдаланып, бөтен біреудің осы ағымға араласуына жол бермеу.

	Бірінші қарағанда табыс жинаған байлығыңмен ғана есептелетін сияқты. Расында, молшылық пен байлық маңызды, бірақта нақтылы марапат – өзіңнің ләзаттанғаныңды, қанағаттанғаныңды сезіну. Мысалы Эйнштейнді алайық. Ол өмір бойы бай болған жоқ. Бірақта табысқа жетпеді деп айта аламыз ба? Адамзаттың алып тұлғаларының ерекшеліктері ерінбей еңбек етіп, өздерінің мақсаттарына жетіп ләзаттануларында. Нағыз байлық ақшамен ғана есептелмейді. Басқа да рухани байлықтар жеткілікті. Байлық деген ұғымға адамның өз тағдырын өзі шешетін қасиеттері мен шексіз бақыттылықтың не екенін сезінетін денсаулығыңмен мамыражайлығың да кіреді.

	Адам – санасы сенген, көз алдына елестеткен мақсаттарының бәріне де ерінбей еңбектеніп, құмырсқа сияқты алған бетінен қайсарлықпен қайтпаса жетпей қоймайды. Өз жұмысыңызды жан-тәніңізбен беріліп істеңіз. Бүгінгі істейтін істі, еріншектеніп еш уақытта ертеңге қалдырмаңыз!





4. КӨРСЕҚЫЗАРЛЫҚ




	Молшылық пен байлыққа жетпеудің төртінші себебі: Көзіне түскен нәрсеге қызығып, лездік мауқын басып сатып ала беру кедейшіліктен шыға алмау.



	Сабырлылық, үнемділік және қажетсіз ысырапкершілікке жол бермеушілік, пайғамбарлық сипатының жиырма төрт қасиетінің бірі. Ысырапкершілікке жол бермеңіз.

	Пайғамбарымыз Мұхаммед (с.ғ.с.)



	Адамдардың басым бөлігі әрбір тапқан тиынын лезде жұмсап, қарызға және несиеге дүние алуға бейім тұрады. Егер де осы әдетіңізден құтылмасаңыз сізде ешуақытта ақша болмайды, байымайсыз. Үнемшілдікті әдетке айландырыңыз. Ақшаны бет алды шашпаңыз. Байлыққа баратын жолды аңсап тұрсаңыз, ол жол базарға барғандай қарапайым әрі түзу. Ол негізінен мына екі сөзден тұрады – ынтаңыз бен үнемшілдігіңізден. Уақытыңызды бет алды ысырап қылып, ақшаңызды рәсуа қылып шаша бермеңіз. Осы уақытыңыздың да, қаражатыңыздың да қарымтасы барынша қайтатындай етіп ақшаңыз бен уақытыңызды жұмысқа жегіңіз, мүмкіншілікті ұтымды пайдаланыңыз.

	Адам табиғатында өмір сүруге керекті жанталастың тұқымы салынған. Осы өмір үшін жанталас – адамзаттың алға жылжып дамуының басты себебі. Туғаннан өлгенге дейінгі аралық, пенде үшін алма-кезек қайталанып жататын сынақ алаңы. Осы өмір үшін күресте біз баға жетпес тәжірибе жинақтаймыз. Осы күресте, алдымызға қойған мақсатымызға жеткізетін даналық, күш, қуатқа ие боламыз.

	Өмірде жолы болмаған пенделер өздерінің өмірлерін «жеңілдің астымен, ауырдың үстімен» өткізгісі келеді. Олардың түсінбейтіні, өмір осыларды езіп жіберетіні. Өмірдің шырғалаңдарына қаймықпай қасқайып қарсы тұру үшін мықты мінез, айқын мақсат, нақтылы жоспар болу керек.

	Өмірдің мәнін түсінгеннен кейін, біз осы мақсатқа жетелейтін күрестің шартын қабылдаймыз. Нәтижесінде ерінбей еңбек етіп, көрсеқызарлықтан, бет алды тапқан табысыңды оңға-солға шашып, қарызға кіре беруден құтылмай мақсатқа жетуге болмайтынын түсінеміз.

	Егер де басқа біреулерге: жоқ-жітіктерге, жетім-жесірлерге өндірген өніміңізді, қамқорлығыңызды шын ниетіңізбен, ықыласыңызбен ұсынсаңыз, сіздің табысқа жетудегі мүмкіншілігіңіз арта түседі. Адамдармен араласып қарым-қатынас жасағандағы ниетіңіз көп жағдайларды анықтайды. Басқаларға шын ниетіңмен жәрдем берсеңіз, онда өзіңіздің табысқа жетуіңізді жылдамдата түсесіз. Жамандықтың да, жақсылықтың да қарымтасы бүкіл әлемдік әділеттілік заңына сәйкес адамнан емес – Алладан қайтатынын санаңызға сіңіріп, миыңызға қашап жазып алыңыз!

	– Өткен қателіктер мен кемшіліктерді қалай қабылдау керек?

	– Ешнәрсе істемейтіндер ғана қателеспейді, нәтижесінде бір қадам да алға жылжымай өзінен озып кеткендерге қызғанышпен қарайды, озғандар – тәуекелге барғандар. Өткен кемшіліктер мен қателіктерді тәжірибе жинаудың мүмкіншілігі деп қабылдау керек. Сіздің күшті не әлсіз болуыңыз – өзіңіздің іштей дайындығыңызға, көңіл күйіңізге, елестеткен ой өрісіңізге байланысты.

	– Табыстың негізгі себебі неде?

	– Өмірге қалай қарайсың, өмір саған солай қарайды. «Не ексең, соны орасың». Біздің іс-әрекетіміз, ой өрісіміздің нәтижесі, ал біздің іс-әрекетіміз басқа адамдардың сезіміне, көңіл күйіне, іс-әрекетіне әсер етеді. Қалыпқа түсу дегеніміз, белгілі жүйеде ойлауға әдеттену. Бұны үйренуге, жинақтап жүйеге түсіруге болады. Бұдан шығатын қортынды: біз өзіміздің көңіл күйіміз бен ойлау жүйемізді бақылауға алып, көрсқызарлығымыздан арылып өз өмірімізді өзіміз басқара аламыз!





5. БОЛАШАҚТЫ БОЛЖАЙ БІЛУ




	Молшылық пен байлыққа жетпеудің бесінші себебі: уақытша болса да болашақты болжаудың жоспарының, мақсатының, бағыт-бағдарламасының жоқтығы.



	Болжай білу жарым ырыс, достасу ақылдылықтың жарымы, бала-шағаңның аз болуы жеңілтектіктің белгісі.

	Пайғамбарымыз Мұхаммед (с.ғ.с.)



	Табысқа шығатын ақылы мен қабілеті бар адамдар елімізде толып жатыр. Бірақ оларда алдыға қарай итермелейтін болашаққа уақытша болса да арналған жоспарлары жоқ. Біреудің табысқа қолы жетіп ал енді біреудің тығырықтан шыға алмауының себебі неде? Осы сұрақтың жауабын адамзат баласы жаралғаннан бері іздеуде. Бұл сұрақтың жауабы адамның мінез құлқының жақсы және келеңсіз жақтарының астарында шығар. Сондықтан да табысқа жеткен адам мен жолы болмаға пенделерді салыстырып көрейік:



	Кімде кім адамдарды риза етемін деп Алла тағаланың қаһары келетін істі істесе, Алла тағала оны адамдарға тапсырады. Кімде кім Алла тағаланы риза етемін деп адамдардың қаһары келетін іс істесе, оған адамдардан келетін зиян іске Алла тағала қарсы тұрады.

	Пайғамбарымыз Мұхаммед (с.ғ.с.)



	1. Табысқа жеткен адам не істеу керек екенін анық біледі. Ол өзінің мақсатқа барар жолын жоспарлайды, өзінің мүмкіншілігіне сенімді болып, барлық уақытын осы ойын іске асыруға жұмсайды. Ал өмірде жолы болмай жүрген пенденің өмірде айқын мақсаты жоқ, оның ойынша табысқа жеткендер «жолы болғандар». Ол жағдайға байланысты, біреу түртпелектесе ғана іс-әрекет жасайды.

	2. Табысқа жеткен адам елмен тіл табыса біледі, ал жолы болмай жүрген пенденің елге сүйкімі болмай, өзінің келеңсіздігін басқа біреулерден көреді. Соларды сынайды, мінейді, өсектейді, көре алмайды.



	Үш түрлі кісінің тілегі қабыл болмайды.

	1. Сұйық жүрісті әйелі бола тұра оны талақ етпеген кісінің.

	2. Біреуге ақысы бола тұрып оған қулық жасаған кісінің.

	3. Өз малын ақылсызға берген кісінің, себебі Алла тағала «малды ақылсыздарға бермеңдер» деген.

	Пайғамбарымыз Мұхаммед (с.ғ.с.)



	3. Табысқа жеткен адам әр сөзін қоршаған ортаға, нақтылы жағдайға байланысты ойланып барып сөйлейді. Жолы болмаған пендеде бәрі керісінше, аузына келген сөзді оттайды. Қоршаған ортаны өзіне қарсы қойып, сүйкімін жоғалтады.

	4. Табысқа жеткен адам өзінің пікірін өлшеп-пішіп, салмақтағаннан соң ғана барып айтады. Жолы болмаған пенде істің мән жайының байыбына бармай-ақ «дүңк еткізіп» долбарлап шешім шығара береді.

	5. Табысқа жеткен адам өзінің қалтасына қарап өмір сүріп, өзінің кірісі мен шығысын, уақытын үнемі есептеп жүреді. Жолы болмаған пенде ысырапшылыққа жол беріп уақыттың да, ақшаның да қадірін білмейді.



	Күйеуі әйелін шақырса, дұға (тілек) үстінде отырса да, дұғасын тоқтатып күйеуінің алдына келуі керек. Күйеуі рұқсат бермесе әйел нәпіл (қаза болған) тұта алмайды, себебі парыз оразаны рұқсатсыз тұтады. Еркектен рұқсатсыз біреуге, бір нәрсе бермесін. Егер берсе сауабы еркекке, күнәсі әйелге болып қалады. Әйел еркектен рұқсатсыз бір жаққа кетпеуі керек, кетсе үйге келгенше періштелер лағнет айтып тұрады. Күйеуі зәлім болса да, ол үйге оралғанша Алла тағала және періштелер оған қарғыс айтады.

	Пайғамбарымыз Мұхаммед (с.ғ.с.)



	6. Табысқа жеткен адам басқаларға қайырымды, мейірімді болады. Әсіресе өзі араласатын, өзімен деңгейлес адамдармен жақсы қарым-қатынас ұстайды. Жолы болмаған пенде пайда түседі-ау деген адамдармен ғана жақындасып, бақай есеппен араласады.

	7. Табысқа жеткен адам ашық жарқын, көнбіс келеді. Жолы болмаған пенде «бір бармағын бүгіп» елден ауаша жүреді. Адамдарды жақтырмай, жақсы қарым-қатынастың не екенін ұқпайды.



	Нағыз дұшпаның, егер оны өлтірсең сауапқа, ол сені өлтірсе пейішке баратындарың емес, ол өзіңнен туылған перзентің және қол астыңдағы мал дүниең.

	Пайғамбарымыз Мұхаммед (с.ғ.с.)



	8. Табысқа жеткен адам өмір ағымынан қалмауға тырысады. Өзінің ісі мен кәсіпігіндегі ғана емес, елдегі, әлемдегі болып жатқан өзгерістерді жіті бақылап отырады. Жолы болмаған пенде «лездік мауқын» ғана басатын істерді ғана жіберіп алмауға тырысады. Қалғаны «күл болмаса, бүл болсын».

	9. Табысқа жеткен адам ылғи жақсы ойлап, көтеріңкі көңіл күйде жүреді. Ол қандай жұмысты болмасын сапалы істеп, әрі жауапкершілікпен қарайды. Осыны өзіне әдет қылып қалыптастырады. Жолы болмаған адам жанын ауыртпай, қиналмай-ақ пайда тапқысы келеді, реті келсе біреудің нәрсесін қымқырып кетеді. Бұның реті келмесе: «Қайырсыз ит, сараң» – деп бермеген адамды, қоршаған ортаны, туған-туыстарын жазғырады.



	Ақылы бар кісіні

	Ғайбаттайды, даттайды.

	Ауқаты бар туғанды

	Қайырсыз ит деп жаттайды.

	Абай



	10. Табысқа жеткен адам Жаратушыға үнемі алғыс айтып, өзі де жоқ адамдарға қамқор болып жүреді. Жолы болмаған адам ешкімге, ештеңеге сенбейді, көңілі қарау, өзі мейірімсіз, адамдарға қайырымсыз болады. Оған қандай жолмен болмасын, әйтеуір дүние тапса болғаны.





МОЛШЫЛЫҚҚА, БАЙЛЫҚҚА ЖЕТУДІҢ БЕС ЖОЛЫ




	Арамнан сақтан. Сонда мақсатыңа жетесің. Алла тағаланың бергеніне шүкіршілік ет, сонда сенен бай кісі болмайды, көршіңе жақсылық жаса, иманды боласың. Өзіңе тілеген жақсылықты басқаға да тіле, бұл мұсылмандықтың белгісі. Адалдыққа мән бермей оны жоғалтып қойма. Ұнатқан кісіңе жылы қара мұсылмандық болар, көп күлме, көп күлкі орынсыз нәрсе.

	Пайғамбарымыз Мұхаммед (с.ғ.с.)



	Малға достың мұңы жоқ, малдан басқа,

	Аларында шара жоқ, алдамасқа.

	Табысына табынып, қалтаң қағып,

	Тойғанынан қалғанын берсе алашқа.

	Мал жияды мақтанын білдірмекке,

	Көзге шұқып, малменен күйдірмекке.

	Өзі шошқа, өзгені ит деп ойлар,

	Сорпа-сумен, сүйекпен сүйдірмекке.



	Ақылды деп, арлы деп, ақпейіл деп

	Мақтамайды ешкімді бұл күнде көп.

	Осы күнде мал қайда, боқ ішінде,

	Алтын алсаң, береді боғынан жеп.



	Осыны оқып, ойлай бер, болсаң зерек.

	Еңбекті сат, ар сатып неге керек?

	Үш-ақ нәрсе – адамның қасиеті:

	Ыстық қайрат, нұрлы ақыл, жылы жүрек.

	Абай





КӘСІПКЕР (БИЗНЕСМЕН) БОЛУ




	Таза, адал дүние еңбекпен табылады. Сауда және сапарға шығу қадірлі іс, құрметке лайықты, ел аралық, достықтың негізі.

	Пайғамбарымыз Мұхаммед (с.ғ.с.)



	Байлыққа жетудің бірінші жолы кәсіпкерлікпен шұғылдану. Бұл барлық бизнестің және басқарудың тұтқасы. Бұның диқаншылықтан бастап, өнім өндіру, жылжымайтын мүлік, компьютер т.б. сату, жүк тасу, қалыпты және қалыпсыз жүйелі бизнес сияқты неше-алуан түрі бар.

	Өзіміздің елде соңғы жылдары пайда болған миллионерлердің бәрі де өздерінің жеке кәсіптерінің арқасында байыды. Байлықтың бастауының барлығы да бір өнім туралы идеядан немесе қызмет көрсетудің белгілі бір түрінен басталады.

	Сәтті кәсіпкерлік дегеніміз бірнеше өндірісті: жер, еңбек, қаржы, шикізатты біріктіріп, осыны басқаруды іс жүзіне асырып, өнім өндіргенде немесе қызмет еткенде сатып алушы осылардың жалпы құнынан артық баға беріп, өндірген өніміңді немесе көрсеткен қызметіңді сатып алуы. Өнім өндіруге, тасымалдауға т.б. кеткен шығындардың сыртындағы табысты кіріс немесе қосымша құн дейді.

	Таза кіріс – шығыннан тыс құйылып жатқан табыс, байлық. Егерде сіз кіріс кіргізудің жолын ойлап тапсаңыз, кәсіпкерлігіңіз гүлдене береді. Қандай болмасын кіріс әкелетін істі дұрыс басқарып, сауатты жүргізсеңіз – ақшаға тәуелсіз болып, байып молшылыққа кенеле бересіз.



	Алла тағала жақсылық етпекші болған кісісіне басқа біреулерді мұқтаж етіп қояды.

	Пайғамбарымыз Мұхаммед (с.ғ.с.)



	Шыңға шығатын ақылы мен қабілеті бар адамдар елімізде толып жатыр. Бірақ оларда алдыға қарай итермелейтін сенім күші жоқ. Сіз өзіне толық сенімді, ойлау жүйесін түбегейлі өзгерткен адамды жеңуіңіз мүмкін емес. Ол адам өзінің алдына қойған мақсатына, сәтсіздікке ұшырап жатқанына қарамай, қайта-қайта ұмтыла береді де, түбінде қайтсе де жеңіске жетеді. 5% пайыз ғана адамдар адамзатты басқарып билейді, осы адамдарды жетелеуші олардың – өздеріне деген сенім күші, ойлау жүйесінің ерекшелігі және мұқалмас жігері.



	Егер саған сұрамай-ақ Алла тағаланың әмірімен бір мал келсе оны алып, өз дүниеңе қосып қой.

	Пайғамбарымыз Мұхаммед (с.ғ.с.)



	– Кәсіпкер адам үнемі жанталасып жүруі кажет шарт па?

	– Кәсіпкерлікте асығыстық қажет емес. Біз келісім-шарт қолма-қол жасалса екен дейміз. Бізге істі бастауда сабырлылық, жобаны тыңғылықты тексеруге уақытымыз жетіспейді. Халқымыздың «сабыр түбі сары алтын» деген даналық сөзін естен шығарып аламыз. Сабырлылық та ерлікті қажет етеді. Неғұрлым алдыңа қойған мақсатыңызды іске асыруға деген құлшынысыңыз күшті болса, соғұрлым кездесетін кедергілерді жеңу үшін сабырлы болғаныңыз абзал. Молшылық пен байлықты аңсасаңыз оның жолы қарапайым да түзу. Ол үшін ерінбей еңбек етіп, уақытыңызды бет алды рәсуа қылмаңыз. Кім болатыныңызды көз алдыңызға елестете беріңіз. Осы елесті бүге-шүгесіне дейін, осы арманың мен мақсатыңды іс жүзіне асқанша зерттеңіз.



	Қайсы бір пенденің мойнында қарызы болып, оны өтеу туралы ниеттенсе, оған Алла тағала жәрдем етеді.

	Пайғамбарымыз Мұхаммед (с.ғ.с.)



	«Ақшадан ақша туындайтынын» ұмытпаңыз. Ақша дегеніміз – күш. Осы күшті нығайта беру үшін үш нәрсе істеуіңіз қажет: тұрақты түрде ақшаңның бір бөлігін сақтап қор жинаңыз және қандай болмасын қарыздан құтылыңыз. Ай сайын түскен кірістің 10 пайызын бөлек жинаңыз, бұл кімнің болмасын баю жолының бастауы.



	Адамдардан еш нәрсе сұраушы болма, керек болса ат үстінде отырғанда қолыңнан түсіп кеткен қамшыңды аттан түсіп барып өзің ал.

	Пайғамбарымыз Мұхаммед (с.ғ.с.)



	Керекті адамдармен үнемі қарым-қатынаста болыңыз. Себебі таныстық пен байланыс талай есікті «теуіп ашуыңызға» көмектесіп, кедергі жасайтын керексіз бейнеттен құтқарады. Байланыстың сапасы мен саны басқа әсерлермен салыстырғанда аса маңызды. Қажетті адаммен қажетті жерде, керекті уақытта танысуыңыз өміріңізді түбегейлі өзгертіп жіберуі мүмкін. Таныстарыңыздың шеңберін ұлғайта беру үшін тізім жасап, қоғамдық жұмыстарға белсене араласыңыз. Тізім жасаңыз: Біріншіден өзіңізге пайдасы тиеді-ау деген өзіңіз тұратын жердегі беделді адамдардан бастап, ұлттық деңгейге дейін ел көлемінде атағы шыққан алдыңғы қатарлы 25 адамның тізімін жасаңыз. Осылардың әрқайсымен жақын арадағы 12 айдың аралығында кездесудің жоспарын жасаңыз. Осылармен кездесіп болғаннан кейін тағы да осындай 25 адамның тізімін жасаңыз. Бұл тізімге – жергілікті әкімнен бастап, үкімет депутаттары мен үлкен кәсіпкерлерді кіргізіңіз. Өзіңіз білуге тиісті адамдарды түгел тізіңіз, сонан кейін осы адамдармен кездесудің жоспарын жасаңыз, осы жоспарды ұзаққа созбай іс жүзіне асырыңыз.



	Жақсылықты рахымшыл үмбетімнен талап ет, олармен дастархандас бол. Жақсылықты залымдардан күтпе, сонда залымдар кездесетін лағынеттен құтыласың. Я, құдірет егелері! Алла тағала жақсылықты жаратты, жақсылық істеуші кісілерді жаратты, ол кісілер жақсылықты сүйеді, тілегі жақсылық істеу. Ол кісілерге жақсылық істеушілерді кездестіреді. Шөлдегеннің сусынын қандырып, сусаған жерге су жібергенде, су жердегі нәрселерді қалай тірілтсе, өзі де сол сияқты жақсылыққа жетеді. Жақсылық жасаушылар ақыретте жақсылыққа жетеді.

	Пайғамбарымыз Мұхаммед (с.ғ.с.)



	Ішкі мамыражайлық қалпыңызға және сыртқы жетістіктеріңізге жетуге айналаңмен қарым-қатынас жасаудың маңызы зор. Мүмкіншілік болған сәтте адамдармен араласыңыз. Әр түрлі қоғамдық жұмыстарға белсене араласыңыз. Ата-аналар жиналысынан бастап барлық қоғамдық, саяси-әлеуметтік жиналыстарға белсене қатысыңыз. Мұндай жол сіздің дәрежеңіздің қандай жағынан болмасын күрт өсуін арттырады. Сізді ел-жұрт тани бастайды, көпшілікке танымал бола бастайсыз. Абыройыңыз артып, атағыңыз шығады.





2. АҚШАСЫ МОЛ ҚЫЗМЕТ




	Келесі баюдың екінші жолы – ақшаны мол төлейтін гүлденген компанияның қызметкері болу. Қазіргі еліміздегі миллионерлердің он пайыз мөлшері осындай жолмен байығандар.



	Тапқан дүниеңді өзіңе жұмса, егер артса бала шағаңа жұмса, ал егер одан артылса туысқандарыңа бер, одан да қалса туғандарыңа бер, ал енді одан да қалса басқаларға бер.

	Пайғамбарымыз Мұхаммед (с.ғ.с.)



	Осы адамдар аянбай еңбек етіп қызмет бабымен жоғарлай берді. Еңбегіне қарай мол еңбек ақы, си ақылармен марапатталып, компанияның таза кірісінің немесе акциясының белгілі бір пайызына ие болғандар. Үнемі дамитын аумақты компанияларда байлықтың таусылмас қайнар бұлағы – кірістен кіретін мол ақшадан қызметкерлерге де мол несібе бұйырып тұрады. Өзімізді біреулердің силағанын, сүйіспеншілікпен қарағанын қалаймыз.

	Қоршаған адамдармен жақсы қарым қатынаста болуын қалаймыз. Бұлай болмаса өмірде табысқа жетуіміз күрделеніп, қиындап кететінін де білеміз.

	Біріншіден, өмір күрделі. Осылай болған да, әлі де бола береді. Басқаша сізге де, маған да, басқаларға да болмайды. Өмірді қалай қабылдасаңыз солай болады. Осыны түсінсеңіз өмір қарапайым болып әділетсіздіктен, түңілуден запа шекпейтін боласыз.

	Екіншіден, қалай болғыңыз, кім болғыңыз келетіні өзіңізге ғана байланысты. Сіз қай жерді таңдадыңыз сол жерде тұрсыз. Сіз әрқашанда өз іс-әрекетіңізді, қарекетсіздігіңізді таңдауға еріктісіз. Сіздің бүгінгі өміріңіз – өзіңіз қабылдаған жақсы немесе жаман шешімдеріңіздің жиынтығы. Егер де болашағыңызды өзгерткіңіз келсе дұрыс шешім қабылдаңыз.

	Үшіншіден, сіз кім болғыңыз келетініне, қандай жетістікке жеткіңіз келетініне үйрене аласыз. Осының бәрі өз ішіңізде жатыр, бұған шектеу жоқ. Алдыға жылжу үшін қайта үйренуіңіз немесе бұрынғы келеңсіз әдеттеріңізді тастау керек. Қазіргі біліміңізбен алдығы жылжымайсыз. Сіздің болашағыңыз осы сәттен бастап не үйренесіз, неге жаттығасыз соған байланысты.

	Ойдың артынан ой, істің артынан іс істеп өзіңіздің өміріңізді мәуелі баққа айландыруыңызға болады. Өзіңіздің талпынуыңыз арқылы бұрын сезбеген кереметті сезесіз. Өз тағдырыңызды өз бақылауыңызға алуды үйренесіз. Бұрынғы армандап жүрген ойыңызды қалай іс жүзіне асыруды үйренесіз. Тек қана күтіп отыра бермеңіз, осы сәттен бастап іске кірісіңіз. Өзіңізді өзіңіз жоғары көтере беріңіз!

	Өз өмір сүруіңізді дұрыс тағам мәзірімен, дұрыс дене жаттығуларымен, ағзаңызды ауық-ауық тазалап тұрумен, дұрыс демалумен ұштастыра білудің маңызы өте зор.

	Мысалы, жетістікке жеткен адамдардың басым бөлігіне тән ортақ қалып: олар теледидарды өте сирек көреді, ұйықтауға ерте жатады. Есесіне ерте тұрып таң бозынан жұмысқа кірісіп кетеді. Олар басқа адамдар ұйықтап жатқанда алдағы күннің жұмысын жоспарлап қояды. Бұл әдет олардың алдыға дамуына керемет жәрдемдеседі.

	Өмірдің қазынасы, ғажайыптың кереметі өз қолыңызда. Бұл ақылдың, өзіңді кім болғың келсе, сол қылатын қабілеті. Пейіш өз ішіңізде. Осы жұмақты тауып рахаттаныңыз. Сіз пейішті жерден де табасыз. Егер де көп күш, қуат, ұзақ өмір іздесеңіз, онда табиғаттың заңдылығымен жүрсеңіз осының бәріне қол жеткізесіз.

	Өмірде нақтылы жоспарыңыз болсын. Болашаққа сеніммен қараңыз. Сіз көзқарасыңызды, жоспарыңызды өзгертуіңіз мүмкін, бірақ болсын. Сіздің шабытты жоспарыңыз алдыға құлшынып, өмірге ілесе біліуі керек. Осы кезде жетілген ақылыңыз қуатты болып, тән ойыңыздың соңынан ілесетін болады. Сіз не ойлайсыз, солсыз. Бұл өзіңіздің ақылыңыз, қуатыңыз арқылы іске асады. Жұмыс жасауы үшін қорек беріңіз. Ми түк істемесе, былжырап кетеді. Тәнге де, ақылға да үнемі іс-әрекет қажет. Егер мұны істемесек, онда барымызды жоғалтамыз. Дене мен ойдың тоқырауы аздырады. Ақылдың ішіндегі келеңсіз ойларды қуып, қарқынды іс-әрекет беріңіз. Ішкі бақыт пен күш жинауды іздеудің жолында тоқтап қалмаңыз.

	Сізге қоғамның тигізетін әр түрлі әсерін ескерсек, онда неліктен сіздің табиғи қабілетіңіздің, ішкі мүмкіншілігіңіздің жабылуы белгілі болады. Сондықтан да іс-әрекет жоспарын құрмас бұрын, ең бастысы болашақта кездесетін бөгеттерді және оны жою жолдарын анықтап алуың қажет. Бұған: аямшақтық, «шық бермес Шығайбай» сияқты сараңдық, қаттылық, көзтоймастық, көрсеқызарлық, мейрімсіздік, жауыздық, қаныпезерлік, көре алмаушылық, қорқыныш, мазасыздық, уайым, беті қайту, босаңдық, ынжықтық, жігерсіздік, бопаулық, суайттық, уәдеде тұрмаушылық, өз-өзіңе разы болу және бұрынғы кемшіліктерің мен қателіктерің жатады.



	Төмендегі шарттарды есіңізге сақтап алыңыз:

	1. Қазіргі өмір сүріп жатқан пенделердің ең бастысы – өзіңсің. Өзіңнің шексіз мүмкіншілігіңе сен, бұл сенің ұлы жетістіктеріңе бастаған бірінші қадамың.

	2. Саған қандай қабілет дарыса да, ең алдымен өзіңе ұнайтын шешім қабылда да, осыны іс жүзіне асыр.

	3. Жұмыстың өзің айналысқаны нәтижесін береді, оны ары дамытпасаң тұралайды, кері кетеді. Өзіңнің туа біткен қабілетіңді көрсете, жетілдіре, пайдалана біл.

	4. Өзіңдегі бар кілтпен керекті есікті аша білсең, кім болмасын өмірде табысқа жетеді.

	5. Надандық көгертпейді, білімнің зияны жоқ. Тәуекелге бар, сонда өзіңнің ойлау қабілетіңнің деңгейін мөлшерлейсің.





3. КӘСІПҚОЙ МАМАН (ПРОФЕССИОНАЛ) БОЛЫҢЫЗ




	Баюдың үшінші жолы: өз бетінше миллионер болғандардың ішіне кәсіпқой мамандық иелері кіреді – дәрігерлер, инженерлер, сәулетшілер, тіс дәрігерлері, заң қызметкерлері.



	Алла тағала бұйырған несібеңізді беруші кәсібіңізді тастамаңыз.

	Пайғамбарымыз Мұхаммед (с.ғ.с.)



	Кәсіпкерлігіңіз артып, санаңыздың деңгейі жоғарлаған сайын ақылыңыздың да қабілетін толықтай пайдаланатын боласыз. Бұл сіздің келеңсіз сезімдеріңізді тұншықтырып, істеген істің жауапкершілігін толықтай өзіңізге жүктейді. Осы шарт сізді балалық дәуреніңізден басталған шырғалаңдарыңыздан бастап, қазіргі келеңсіздіктеріңізге дейін толықтай азат етеді. Бұл сіздің мінезіңізді жайлы етіп қалыптастырып, көпшіліктің сізге еліктеп, айналаңыздағы араласып жүрген кісілердің сізді дәріптеп, сізбен сөйлескенін мақтаныш тұтуына әкеледі.

	Бүгінгі күні кім екеніңіз, өзіңіздің ойлау қабілетіңіздің деңгейі. Сіздің сыртқы келбетіңіз – бұл сіздің ішкі бейнеңіздің пәндік көрінісі. Айналаңыздағы – денсаулығыңыз, қарым-қатынасыңыз, шыққан биігіңіз, жанұяңыз, өмірдегі жетістігіңіз сіздің ақылыңыздың жұмысының жемісі. Өзіңізбен болатын өзгерістердің бәрі ойлау әдісіңізбен анықталады. Өзіңіздің ойлау жүйеңізге өзгерістер кіргізе отырып өміріңізді де өзгертесіз. Қандай әсерлер осылай ойлануға, санаңыздың жоғарлауына, мамандығыңызды жетілдіруге алып келді?

	Кейбір адамдардың ерекше болып өмірге келуі мүмкін, бірақ бұл өте сирек кездесетін жәйт. Пенделердің басым көпшілігі азғана талант және болар-болмас қабілетпен осы дүниенің есігін ашады. Табысқа жеткен адамдар, негізінен өздерінің азғана таланты мен болар-болмас қабілетін өте жоғарғы деңгейге жеткізіп қана барып мақсаттарына жеткендер.Сіздің мүмкіншілігіңіз өз ішіңізде бұғып жатыр, бірақта осының көзін ашып жетілдіру қажет. Тек сонда ғана өзіңіздің неге қабілетті екеніңізді толықтай көрсете аласыз.



	Қой бақ, қойда береке, жесең ас, ішсең сусын, кисең киім.

	Пайғамбарымыз Мұхаммед (с.ғ.с.)



	Өзіңіздің жеке қабілетіңізді анықтайтын теңдеу: ( ТБҚ туа біткен қабілет + ЖБҚ жүре біткен қабілет) х Қ құлшынысыңыз = ЖН жеке нәтижеңіз. Бұл теңдеуде туа біткен қабілетіңізге, жүре біткен қабілетіңіз (біліміңіз, тәжірибеңіз, жүре-келе жинақтаған өмірлік даналығыңыз бен талантыңыз) қосылып осы екеуінің қосындысы құлшынысыңызға көбейтілгенде, жеке нәтижеңіз шығады. Бұл жерде Қ – құлшынысыңыз белгісіз. Сіздің әр іске деген құлшынысыңыздың деңгейі әртүрлі, тіпті шексіздікке дейін болуы мүмкін. Құлшынысыңыз өзіңіздің еркіңіздің бақылауында болады. Сіздің мақсатыңызға құлшынысыңыз жеткізеді де тағдырыңыз осыған байланысты болады. Сіз өз мамандығыңызды неғұрлым терең игерем деп құлшынсаңыз, кәсіпкейлік деңгейіңіз де соғұрлым өте жоғары болып, табысыңыз мол болады да, байыған миллионерлер сапынан бірақ шығатын боласыз.

	Көптеген адамдар өздерінде қандай күш-қуат бар екенін сезбейді. Сондықтан өздерінің санасының егесі болуға талпынбайды. Олардың санасын қорқыныш, жігерсіздік, уайым, шешімсіздік т.б. толып жатқан келеңсіздіктер жаулап алған.

	Табысқа жету – алдыңа қойған мақсатқа қарай үздіксіз жылжи беру. Табыс – әлеуметтік, рухани, психологиялық, молшылық, өреңнің дамуларын үздіксіз арттыра отырып жалпы қоғамның дамуына өзіңдік үлесіңді қосу.

	Табыс – соңғы аялдама емес, қарқынды түрдегі қозғалыс. Біз табыс үшін туғанбыз.

	1. Егер біз ойымызды бағындыра алсақ, онда өз тағдырымыздың бағытын, беталысын өзіміз қалаған жаққа бағыттай адамыз. Бір сөзбен айтқанда болашақта қандай әлемде өмір сүретінімізді, өзіміздің тұрмыс жағдайымызды өзгертуімізге әсер ете аламыз, қалауымызша жасай аламыз.

	2. Біз өміріміздің 4/3 бөлігін басқаларға ұқсауға тырысып жоғалтамыз.

	3. Бұлыңғыр болашақтағы белгісіздіктің алдындағы қорқыныш – адамдардың белгілі шешім қабылдауын кешіктіріп бөгет жасайды.

	4. Өмірде жетістікке, табысқа жету адамның тыныс алуы сияқты туа біткен қасиет.

	5. Табыс, жетістік, молшылық, байлық дегеніміз – өзің алдыңа қойған мақсаттарыңның тұрақты түрде орындалуы және осы осы бағытта тоқтап қалмай үнемі алдыға қарай жылжи беруің.





4. САУДАМЕН ШҰҒЫЛДАНЫҢЫЗ




	Дұрыстықты, тәртіпті, туралықты ұстайтын саудагер иман жүзді болады. Ол саудагерге ақыретте Алла тағала жәрдем береді.

	Пайғамбарымыз Мұхаммед (с.ғ.с.)



	Баюдың төртінші жолы: Өз бетінше байып миллионер болғандардың ішіне саудамен шұғылданғандар және осы салада қызмет істеп жүргендер кіреді. Бұлардың басым көпшілігі арнаулы оқу орындарын бітірмегендер, бірақта олар алып-сатуды жете меңгеріп алғандар.



	Саудаласушы қарыздардың да, сатушының да өзара мәмілеге келгенше әрқайсысының өз еркі өзінде (сауданы бұзуға ерікті) әр қайсысы тура сөйлеп сатылатын малдың кемшілігін ашық айтып саудаласса, саудалары берекелі болады. Егер өтірік сөйлеп мал кемшілігін жасырса, сауданың берекесі кетеді.

	Пайғамбарымыз Мұхаммед (с.ғ.с.)



	Байлық дегеніміз ақшаңның бар болып, сырттан құйылып келіп жатуы. Сіз көп мөлшерде ақша табуыңыз мүмкін. Егерде осы ақшаңыз өзіңізге жұмыс жасаған кезде ғана байыйсыз. Баю үшін алдымен ақша табуыңыз керек, сонан кейін осы ақшаны өзіңізге кіріс әкелетіндей етіп жұмысқа жегуіңіз қажет. Баюдың құпиясы қарапайым. Оның аты құндылығын жоғарлату. Табысқа жеткен адамдар адамның немесе кәсіпкерлігінің (бизнесінің) құндылығының бағасын арттыра алады. Бағаның құндылығын бір жерден арзанға сатып алып, екінші жерде қымбатқа сатуға болады. Бүкіл сауда бизнесі осы негізде жұмыс істейді.



	Ырыстың күн көру үлесінің оннан тоғыз бөлімі сауда да, ал онннан бір бөлігі шаруада.

	Пайғамбарымыз Мұхаммед (с.ғ.с.)



	Қандай болмасын қаржы табысы: тұтыныушының сұранысын білуден, керегін тауып беруден тұрады. Өз бетінше байыған адамдардың молшылыққа жету жолдары да әртүрлі. Кейбіреуі егін өсіріп, құрылыс салып, үйдің ішін безендіріп, енді біреуі асхана, мейрамхана ашып, басқа біреуі жүк тасып дегендей адамдар қазір неше түрлі ақша табудың жолдарын тауып алған. Осының бәрі олардың өз жұмыстары мен сататын заттарын басқалармен салыстырғанда жақсы білуінде, осыдан кіріс алуында.



	Базарға, қарап тұрсам, әркім барар,

	Іздегені не болса, сол табылар.

	Біреуі астық алады, біреуі – маржан,

	Әркімге бірдей нәрсе бермес базар.

	Әркімнің өзі іздеген нәрсесі бар,

	Сомалап ақшасына сонан алар.

	Біреу ұқпас бұл сөзді, біреу ұғар,

	Бағасын пайым қылмай аң-таң қалар.

	Сөзді ұғар осы күнде кісі бар ма?

	Демеймін жалпақ жұртқа бірдей жағар.

	Жазған соң жерде қалмас тесік моншақ,

	Біреуден біреу алып, елге тарар.

	Бір кісі емес жазғаным, жалпақ жұрт қой,

	Шамданбай-ақ, шырақтар, ұқсаң жарар.

	«Ит маржанды не қылсын» деген сөз бар,

	Сәулесі бар жігіттер бір ойланар.

	Абай





5. ҚАЛҒАН ЖОЛМЕН БАЙЫҒАНДАР




	Көпшіліктің назарын аударатын абыройға еге болу – жақсылық емес. Дегенмен ол адамды Алла тағала тәкәппарлықтан сақтаса зияны жоқ.

	Пайғамбарымыз Мұхаммед (с.ғ.с.)



	Баюдың бесінші жолы: Миллионерлердің қалған бір пайызына шоу-бизнесте қызмет жасайтындар, құмар ойыншылары, өнер адамдары, өнертапқыштар, ұтыста жолы болғандар, т.б. сұйық-сұғанақ жолдармен байығандар кіреді. Өкінішке қарай осы топтағы адамдар көпшіліктің жіті бақылауында, көз алдарында болады. Сондықтан да молшылыққа жетудің жолын білмейтін адамдардың көпшілігі баюдың, табысқа жетудің жолы тек осы екен деп қана ойлайды.



	Біреу жақсы ниетпен қарыз алса, қарызға алған ақшасын қайырлы (жақсылыққа) қаражат жасаса, Алла тағала ол кісіден жәрдем аямайды.

	Пайғамбарымыз Мұхаммед (с.ғ.с.)



	Көпшілік адамдар менен сұрайды, ақша көп табуы үшін қай салада жұмыс істеу керек деп. Бұл сұрақтың жауабы үнемі, күнделікті өзгеріп тұрады. Себебі, сатып алушылардың тұрмыс жағдайлары жақсарып, сана деңгейлері өскен сайын сұраныстары да өзгеріп отырады. Осыған байланысты, нарықтың бұлжымас заңына орай – қазір алғашқы байығандардың ағымға ілесе алмағандары өзінен-өзі жойылып, олардың орнына жаңа байлар он, жүз еселеп күнделікті қаулап өсіп пайда болып жатыр.





ЖАТТЫҒУЛАР




	Мемлекет мүлкін өз мүлкі деп ойлаған патша Алла тағаланың ғазабына ұшырайды. Жаратылған нәрсенің барлығы Алла тағаланың мүлкі. Барлық нәрсенің иесі, әкімі, патшасы Алла тағала.

	Пайғамбарымыз Мұхаммед (с.ғ.с.)



	1. Бүгіннен бастап молшылық жолына түсемін деп шешім қабылдаңыз. Алдыңызға нақтылы қаражат көзін табатын мақсат қойыңыз. Осы мақсатқа жетудің нақтылы жоспарын, іске асыратын мерзімін көрсетіп, бірден бел шешіп іске кірісіңіз.

	2. Банкке барып ақша қорын жинайтын есеп-шот ашыңыз. Әрбір түскен кірісіңіздің 10 пайызын осы есеп-шотқа салып отыруды әдет қылып қалыптастырыңыз. Бұл байлығыңыздың бастауы болатынын есіңнен шығармаңыз.

	3. Болашақтағы 10-20 жылға жоспар жасаңыз, керемет келешегіңізді көз алдыңызға елестетіңіз. Ол қалай болады? Осы арманыңыздың іске асуы үшін бүгіннен бастап қандай қадамдар жасадыңыз?

	4. Таңдаған мамандығыңызды үнемі жетілдіріңіз. Оның қандай мінсіз жақтары өзіңізге пайдалы екенін анықтаңыз.

	5. Қарқыныңызды үдетіңіз. Өзіңіздің еңбегіңізге төлегеннен артық жұмыс істеңіз. Жұмысты жауапкершілікпен әрі тез атқарыңыз. Әрқашанда құлшыныста болыңыз.

	6. Тәуекелеге барудан қорықпаңыз. Уақытша болған келеңсіздіктерден қаймықпаңыз. Табысқа жету үшін құмырсқа сияқта алдыға ұмытыла беріңіз. Жүріп өтуге келмейтін жерде жүгіріп не секіріп, кездескен кедергінің не астынан, не үстінен, болмаса айналып т.б. өтіп кетіңіз. Бірінші қабат сүрінгенде бетіңіз қайтып қалмасын, жасық болмаңыз.

	7. Қандай жағдайда болмасын, жақсылыққа деген сеніміңізді жоғалтып, күдеріңізді үзбеңіз. Қандай адамның, қандай жағдайдың болмасын жақсылық жағын ғана іздеңіздер. Өзіңіз молшылық пен табыс жолында ләзаттаныңыз.





Молшылық пен байлыққа үйрететін ілімді игеру




	Байлардың үйіне кемірек кіріңдер. Бұны ескермесеңіздер сіздер Алла тағаланың берген ырысына қанағат (тойымсыз) етпеген боласыздар.

	Пайғамбарымыз Мұхаммед (с.ғ.с.)



	Молшылық пен байлыққа үйрететін ілімді игеру үшін күнделікті өзіңіздің санаңызды, ойлау жүйеңізді қалай пайдаланып жүргеніңізге талдау жасап, тексеріп отыруға уақыт бөліңіз. Өзіңізге жетіспейтін нәрселерді ойлауға қаншалықты ақыл-есіңіз бен санаңыздың қуатын шоғырлайтыныңызды анықтаңыз. Көбірек қамту мен ісіңіздің жүрмей жатқанын айтып шағымдануға қанша уақытыңыз кететінін есептеңіз. Өз арыңыздың алдында адал болыңыз. Осылай істегенде – уақытыңыздың басым бөлігі осындай ойларға бөлінетініне көзіңіз жететін болады. Олай болса, осы ойлау жүйеңізді өзгертуге күш салыңыз. Өз ойыңыздың ағымын қалай болғыңыз келетініне алмастырыңыз, біртіндеп бұл әдетке айналып кетеді. Сіздің қазіргі ойлау жүйеңіз, ойларыңыздың басым бөлігі өзіңізге керексіз-келеңсіз нәрселерді қоректендіріп жатқанын түсініп алыңыз. Осыны нақтылы түсінгенде ғана, ойыңыздың ағымын өзіңізге керекті арнаға бұра аласыз.



	Басқа түскен бәлеге, қиыншылыққа сабырлы, шыдамды бол.

	Пайғамбарымыз Мұхаммед (с.ғ.с.)



	Жоқшылықтан құтылудың адам ойының өзгертудің бірінші қадамы – өзіңнің осы қалыпта бар екеніңе және қолыңда бар дүниеге қанағат етіп Жаратушыға ризашылық білдіріп, алғыс айтып тәубаға келіңіз. Бет алды алғыс айтпай – дәл қазіргі бар жағдайыңызға алғыс айтыңыз. Өзіңіздің осы өмірдегі тіршілігіңізбен көз, құлақ, аяқ т.б. мүшелер мен заттарыңыздың бар екенін, осының өзі ғажайып екенін жүрегіңізбен сезініңіз, осылай бағалаңыз. Барлық ынта-жігеріңізді, ойыңыз бен қалауыңызды жоққа, жетпейтін нәрсеге емес, керісінше, бар нәрселерге топтастырыңыз. Барлығы жеткілікті. Жетілген әлемде жетіспейтін нәрсенің болуы мүмкін емес, қалай жетіспейді? Бір Жаратушы жаратқан – ішкен суыңызға, өзіңізді жылытатын күнге, дем алатын ауаға ризашылығыңызды білдіріңіз – сонда ғана сіздің ойыңыз, жаныңыз жай тауып молшылық пен байлыққа жетуге көмектеседі. (Сіз тән емес – жан екеніңізді ұмытпаңыз!). Есіңізде болсын – сіз адамзат әлемінің денесінде бір жасауша (клетка) ғанасыз. Осы жасаушаға басқа жасаушалармен әрекет ету үшін ішкі үйлесімділік (гармония) қажет. Егер сіз осыған қол жеткізсеңіз, онда сіздің қуатыңыз бен өмірлік күшіңіз – өміріңіздегі тұрмыс-жағдайыңызды өзгертуге ғажайыптар жасауға қарай бағытталады. Өзіңіздің де, қоршаған ортаның да Жаратушының бір ғажабы екеніне ынта-жігеріңіз бен ақыл-ойыңызды топтастырыңыз, осының төңірегіне жиынтықтаңыз. Кім бола алмағаныңыз бен жетіспеушілік туралы ойды басыңыздан мүлдем қуыңыз. Ризашылық пен алғыс сезімдерін білдіретін нәрселердің аумағын біртіндеп ұлғайта беріңіз. Отбасың мен достарың. Тамақ пен киім. Қанша болмасын ақшаңыздың барына. Осы өмірдегі өзіңізге қызмет істеп жатқан әрбір мүлікке, әрбір затқа. Қасыққа, орындыққа, қаламыңызға – бәріне-бәріне. Осыларды қажет кезінде уақытша қолданғаныңызға, осы заттардың барына ризашылық сезіммен алғыс айтыңыз. Өзіңіздің өміріңізде кездескен жандарға, адамзат өкілі болып жаратылғаныңызға алғыс айтуды тәжірибеңізге кіргізе берсеңіз, біртіндеп жоқшылық туралы ой-пікіріңізден арыла бастайсыз.





Бақыт пен сәттілік, молшылық пен табыс қалай келеді?




	Асыл сөз адамдарды жақсылық ниетке баурайды.

	Пайғамбарымыз Мұхаммед (с.ғ.с.)



	Баяғыда біреу үлкен ғұламаға барып, өмірімнің соңына дейін бақытты және сәтті болуым үшін не қажет деп сұрапты. Ғұлама осының бәрі өзіңде бар деп жауап беріпті. Бақыт пен сәттілік, молшылық пен табыс – сырттан келмейтін, ішкі ағымдар. Біз өмір сүру қағидасын жоқшылыққа негіздемей, керісінше гүлдену мен молшылықты өмір сүруіміздің шарты етіп қабылдауымыз қажет. Егер біздің ақыл-есіміз, өреміз белгілі бір шеңбер мен қағиданың аумағынан шыға алмаса, жоқшылықтың барына ғана сенсек, біз бүкіл ғұмырымызды осылай ғана бағалаймыз. Егер біз жоқшылықта өмір сүрсек, бүкіл қуатымызды, қалауымызды осыған ғана бағыштап, өмірімізді жоқшылықпен өткіземіз. Адамдардың басым бөлігі жоқшылықты ғана ойлағандықтан «Менің мұнан артыққа мүмкіншілігім жоқ», «Менің балаларымда киетін киім де жоқ, мен қалай ғана молшылыққа сенемін» немесе «Менде біраз ғана қаржы болса, бұдан жақсырақ тұрар едім...». т.б. өмірде жолы болмаған адамдар нашар тұрамыз деген сенімді жүректеріне ұялатып алған, себебі олардың ойлаулары мен пайымдаулары да кедей, жұтаң, таяз. Осындай жоқшылықты ғана ойлағандықтан олар жоғары әлемдерден – ойымен, қалауымен, сөзімен өздеріне тек жоқшылықты ғана тартады, өздері Жаратушыдан осыны ғана тілейтіндерін білмейді, аңдамайды. Жаратушы осы пенделердің ниет-қалауларын қабылдап сұрағанын беруде. Осы жоқшылықтан құтылу жолдары бар ма? Мұның жауабын осы күнделікті тіршілігіміз өтіп жатқан әлемнен табамыз. Біз осы әлемде өмір сүріп жүрміз, сондықтан, оларды басқа әлемде табуымыз мүмкін бе? Нақ шындық – осындағы байлық пен молшылық бәрімізге де артығымен жетеді. Біз де ғарыштың шексіздігінің бір бөлшегіміз, осыны нақтылы түсінсек, жоқшылықтан құтылудың мыңдаған жолдары мен әдістері бар. Мен осы жоқшылықтан құтылған адамдарды көптеп кездестіремін. Олардың барлығы да, соның ішінде өзім де осы шексіздіктің бір бөлшегі екенімізді өмір сүруіміздің шарты етіп қабылдап алдық, осыны жүрегімізбен түсіндік.

	Жаратушы не ойлайсың, жүрегіңмен, көңіліңмен нені армандайсың, не туралы сөйлейсің, қысқасы, барлық ынтаңмен нені қалайсың соны береді. Егерде сіз, тек қарызды және кедейшілігіңізді ғана ойлай берсеңіз, онда жоқшылықтың есігін ашып қойғаныңыз. Себебі сіз жоқшылықтан басқа түк те ойламайсыз. Мұны бір қауіпсіз аурумен салыстыруға болады. Егер сіз тымау тиді деп ойлап, осыны кім көрінген кездескенге айта берсеңіз, өзіңізді тіпті нашар сезіне бересіз, жазылмайсыз. Ауруыңыз онан әрі өрши түседі. Себебі, сіздің өмірлік күшіңіз бен қуатыңыз ауруды демеп отырады, өйткені, сіздің қалауыңыз осы болып тұр. Енді, керісінше, мен өзімді керемет жақсы сезінемін, денсаулығым тамаша деп ойлап және елге қайталап айта берсеңіз, денсаулығыңыз күрт жақсара бастайды. Сөйтіп, біз өзіміз не ойлаймыз, солай іс-әрекет қыламыз және осыны өзімізге тартамыз. Бұның әсері магнит сияқты. Осы ойлар біздің күнделікті жолбасшыларымыз. Өзіңіздің өміріңіздің қуат күшін жоқшылыққа бейімдесеңіз, осы жоқшылық пен кедейшілік біртіндеп өрши береді. Керісінше, бармын, мен байлықта, молшылықта өмір сүремін деп өзіңді-өзің иландыра алсаң, ойың іс жүзіне қалай асқанын байқамай да қаласың.

	Біздің қазақеңдердің басым көпшілігі ауыздарын қу шөппен сүртіп үлкені мен кішісі, шалы мен жасы, еркегі мен әйелі жоқшылықтан басқаны, көбінесе, айтпайды. Айтатын әңгімелерінің өзі, сана төмен болғандықтан және рухани білімнің таяздығы мен жұтаңдығынан, осы деңгейден көтерілмейді. Әңгімелерінің басты тақырыбы – бірін-бірі көре алмау, сыртынан жамандап өсектеу. Біреуі байқаусызда сүрінсе көмектесіп жаны ашудың орнына – табалау. Осындай кері кеткен оймен, қара ниетпен қалай ғана молшылыққа, сыңғырлаған денсаулық пен шексіз бақытқа жетуге болады?! Бұрынғылар «Рақым Алладан, пейіл адамнан» деп тегін айтпаса керек. Қазіргілер бірін-бірі мақтауды, қанат бітіріп жігерлендіретін сөздерді өте сирек айтады. Өздерінің жоқшылықтарының себептерін өре мен ойлауы таяз болғандықтан, басқа бір адамнан іздейді. Ең бастысы – осыған тек қана өзі ғана, өзінің ойлау жүйесі ғана кінәлы екенін білсе де білмегенсиді, өзінің ары, ішкі дүниесі алдында да мойындағысы келмейді! Яғни кеңес үкіметінен қалған құлдық санадан әлі құтыла алмай келеді. Өз беттерімен тығырықтан шығатын жолдар мен әдістердің бар екенін түсінбейді және осы бағытта ізденбейді.

	Көкбай жас кезінде бала ақын атанып, серілік жасап, ел аралап жүрген кездерінде, көбінесе сараң байларға қонып, солардың кемшіліктерін беттеріне айтатын болған. Оны Абай есітіп Көкбайды шақыртып алып, ризалық білдіріп, өзіне шәкірт, серіктес еткен деседі. Көкбай жолаушылып жүріп Шаған елінің болысы Молдабай байға барыпты. Молдабай: «Көкбай, сені ел бала ақын деп жүрген көрінеді, енді мені мақтап бір ауыз өлең айтшы» – дегенде Көкбайдың айтқаны:



	Арғы атаң бай Жұртбай, әкең Будан,

	Дегдарлы шығып едің қалың нудан.

	Қол қайрат, заң-законға бірдей болып,

	Жақсы аз Тобықтыда сіздей туған.



	Содан Молдабай құрметтеп ат мінгізген екен.

	Көкбай ақын Семей қаласына барып, базарлап келе жатып, мінген аты болдырып, жол үстінде Ералыда отырған Оспанның үйіне түсіпті. Есіктен сәлем беріп кіріп келгенде Оспан бір топ адамдармен әңгіме-мәжіліс құрып отырса керек. Оспан Көкбайдың сәлемін алмай: «Ей, Көкбай, сен ақын болсаң сол тұрған орныңда мен туралы бір ауыз өлең айтшы», – депті. Көкбай:



	Көкшолақ астымдағы өзі шабан,

	Арықтықтан жүрмейді қызыл табан.

	Алыстан арып-ашып келіп тұрмын,

	Қыдыр қонған піспекті қара сабам, –



	Дегенде:

	– Жарайды, Көкбайым! – деп құрметтеп, қайтарда ат мінгізіп, шапан жапқан екен. Кейін Абай есітіп Көкбайға: «Мен сен шыншыл-турашыл ақын, дүние-мүлікке сатылмайды деп жүрсем Молдабай мен Оспанды «бөрттіргенің» қалай? – десе:



	Жігітке – кедейшілік үлкен салмақ,

	Жүргем жоқ, біреуді алдап, біреуді арбап.

	Қысқа жіп күрмеуіме келмеген соң

	Жібердім аржағына кендір жалғап, –



	Дегенде Абай Көкбайдың берген жауабына риза болған деседі.





Сіз жетілгеннің бәрісіз деп не себепті айтамыз?




	Әркім Алла тағаланың жәрдемімен тапқан табысына қарай қаражат қылады. Алла тағаладан пендесіне келетін сабырлылық, көрген қиыншылығына қарай болады.

	Пайғамбарымыз Мұхаммед (с.ғ.с.)



	Сіз жетілгенсіз, шарықтау шегіне жеттіңіз. Сіз енді осы қалыпта болмайсыз, сіз болмыстың барысыз! Осыны өмірдегі тәжірибеңізге сүйене отырып ойланыңыз. Егер осыған дейінгі жинақтаған тәжірибеңізге, қазіргі денсаулығыңызға, қызметіңізге, жақын адамдармен қарым-қатынасыңызға – өмірге қазір қуанбасаңыз, онда алда тұрған тағы да болатын жаңа өзгерістерге де қуана алмайтын боласыз. Біздің өмірге қуана білуіміздің бастауы, сыртқы әсерге емес, өзіміздің өмірді қалай қабылдауымызға байланысты. Бақыт пен қанағаттанушылықты бізге ешкім де сырттан бере алмайды. Өміріміздің сапасы өзіміздің таңдауымызға байланысты, ал таңдау біздің өз еркімізде. Әлемдегі алатын орнымыз біздің ойлауымызға сәйкес болады. Сіздің қанағаттануыңыз үшін көбірек нәрсе берсе де, сіз бәрібір қанағаттана алмайсыз.

	Молшылыққа жету үшін іштей: «Мен өзіме-өзім ұнаймын, өзімді қазіргі бар қасиеттеріммен, жетістіктеріммен сүйемін. Маған бақытты болу үшін осыдан артық ештеңенің қажеті жоқ. Мен жүрегіммен өзімнің осылай екенімді түйсінемін. Әлем шексіз, мен – әлемнің бір бөлшегімін, сондықтан, мен де шексізбін» деп түйсіну шарт. Осылай өзіңді иландыра алсаңыз, ол сіздің молшылық пен байлықты игеруге дайын болғаныңыздың кепілі. Біз жоқшылық пен кедейшілік тұрғысынан қарастыратын болсақ, былай деп пайымдаймыз: «Егер менде анау-мынау болғанда ғой, бақыт пен байлыққа шомылар едім». Осыны мұқият қарасақ былай болады: «Мен қазір разы емеспін. Маған керекті нәрсе жетіспейді. Осы жетіспейтін нәрсені тапсам ғана қанағаттанамын». Осындай жұтаң, таяз ойдың нәтижесінде мына қақпанға түсеміз: «Мен бақытты болуым үшін көбірек нәрсеге ие болуым керек». Осы ой жүйесі жан-жағымыздағы қоршап тұрған молшылыққа, байлыққа бет бұрыс жасауға бөгет болады. Сізде онсыз да бәрі бар. Сізде көпшілігіміз армандап жүрген – баққа, бақытқа, табысқа, қанағаттануға керекті нәрселердің бәрі де бар. Бізде тамақ, ауа, су ең бастысы ішкі қуат, ең бақытты адамға айналатын ойлау мен осыны іс жүзіне асыру қабілеті бар.



	Дүние шырын және әсем. Кімде-кім одан өзінің тиесілі несібесін алса, одан береке табады. Бірақ дүниеге құнығып кетіп, өз несібесінен көп аламын дейтін болса оған қиямет күні дозақтан басқа орын жоқ. (бұйырмайды).

	Пайғамбарымыз Мұхаммед (с.ғ.с.)



	Біздің осы қалпымыздың өзі бір ғажайып, осыны бағалап, ардақтап, дәріптей білуіміз керек. Біз кездескендердің бәріне де сүйіспеншілік пиғылын танытуымыз қажет. Сіздің әлем – сансыз байлық пен шексіздік, осыны қалай ойласаң, солай қалауыңыз болады. Тіпті қараңғы қапас пен қамауда да ой еркіндігін сақтай аламыз. Бізден бұны ешкім де, ешуақытта да тартып ала алмайды! Осыны түсінсек, бүкіл өміріміздің болмысын молшылыққа, байлыққа және шексіз бақытқа толтыра аламыз. Шындығында да, сізде бәрі де бар. Өмірге керекті молшылық пен байлық дәл қазір сізде бар. Тек қана осыған өзіңіздің ақыл-есіңізді, ынта-қалауыңызды, қуат-күшіңізді, мақсат-мүддеңізді бағыттап, осыны іске асыру үшін жұмыс жасасаңыз болғаны.





Жаңаша ойлау дегеніміз не?




	Несібеңіздің көбеюіне себепші болған саудагерлер Алла тағала жолындағылар болып есептеледі. Базарға келген несібені қымбатқа сатамын деп сақтап қоюшы алыпсатарлар, Алла тағалаға сенбеушілер болып есептеледі.

	Пайғамбарымыз Мұхаммед (с.ғ.с.)



	Біз көбінесе өзімізге қанағаттанбаймыз, бірақта өзімізді өмірге разы адам етіп көрсетуге тырысамыз. Сіз қоршаған ортаға байланбауыңыз, тәуелді болмауыңыз керек, осы ортада сіз есейесіз, үйленесіз, зейнеткерлікке белгілі жолмен шығасыз. Бұндай жағдайда сіз өлген кезде құлыптасқа мынадай жазу жазу керек: «Жиырма жасында өлді, жетпісінде жерленді».



	«Адамдардың көбі өмірінің бірінші жартысын – екінші жартысын бақытсыз етуге жұмсайды»

	Ж. Лабрюйер



	Сондықтан да сіз өзіңізді өмірде табысқа жетуге бағыттауыңыз керек, есіңізде болсын: бөгет жасайтын жағдайларды да адамдар жасаған, бұл қолдан жасаған қателіктер. Егер сіз өзіңізді тұрақты түрде жетілдіріп отырсаңыз, бұл бөгеттерді жоясыз. Болашақты елестетіп, санаңызды дұрыс тамақтандырып жаттықтыруыңыз керек. Табыс белгілі ойлау қабілетіңіз болғанда – сәттіліке, заңдылыққа, әдет бағытыңызға айналады. Егер сіздің ойыңыз бытырауға шоғырланса, онда төмен құлдырайсың. Осыны басқалардан тез байқайсың. Өзіңнен байқау қиын. Бұндай ойларды басыңнан аластатыңыз. Миыңа жаңа, тың, сергек, өзіңе ұнайтын ойларды шоғырландырыңыз. Өткен өміріңнің жақсы жақтарына қара. Өзіңді мүсіркеме, жаңа қарқынмен алдыға қарай ұмтылыңыз.

	Енді өзіміздің кім екенімізге талдау жасайық, ол үшін өзіңізге тән бес жақсы, бес жаман әдеттерімізді жазайық, сонан соң өзіміз қалайтын бес қасиетті жазайық.





	Кімде жетіспеушілік пайда болса, оны адамдардан тілесе онда ол ешқашан мұқтаждықтан арылмайды. Ал егер Алла тағаладан сұраса онда Алла тағала оны мұқтаждықтан құтқарады, не ақырет берумен, не тез дүние берумен.

	Пайғамбарымыз Мұхаммед (с.ғ.с.)



	Өзіңіздің үмітіңіз бен сеніміңізді қағазға жазыңыз да жаттап алыңыз. Табысқа жететін темірқазық жұлдызына айландырыңыз. Ойыңыздың бәрі осы мақсатқа шоғырланғанда, әрбір қадамыңызды уақтылы шешетін боласыз. Үміттеніңіз. Үмітіңіз арманға жетелейді. Осы арманыңызды көз алдыңызға нақтылы елестете берсеңіз, ойлау жүйеңіз өзгереді. Осы өзгерген ойлау жүйеңіз табыс пен молшылыққа, бақытты өмірге келудің бірден-бір жолы. Сіз үшін бұл ойды басқа біреу ойлай алмайды. Не ойласаңыз Жаратушы соны беретінін есіңізден шығармаңыз! Жаратушы жоқшылықты ойлай берсең жоқшылықтың есігін ашады, молшылықты ойлап осы бағытта іс-әрекет жасасаңыз молшылықтың есігін ашады. Бүкіләлемдік ӘДІЛЕТТІЛІК ЗАҢЫ үнемі жұмыс жасайды. Жақсы ойласаңыз жақсы ойдың, жаман ойласаңыз жаман ойдың қарымтасын, ал жақсы іс-әрекетіңіздің жақсылығын, жаман қылықтарыңыздың жаманшылық қарымтасын қайтсеңіз де аласыз. Осыны миыңыздың бір бөлігіне қашап жазып алыңыз!





Өміріміздің мәні




	Қажетті нәрселерді Алла тағаладан сұра, үзіліп кеткен аяқ киімнің бауы болса да.

	Пайғамбарымыз Мұхаммед (с.ғ.с.)



	Біздің іздегеніміз – молшылық. Осы туралы ой мен қалауымыз біздің осы жолда іс-әрекет етуімізге алып келеді. Әлемдегі барлық қуат қорының көзі шексіз, біз де осы қуаттың бір бөлшегіміз. Барлығы дірілдеп тұрады. Осы дірілді біз қуат деп атаймыз. Әлемде осы қуат ұшы-қиыры жоқ шексіз. Біздің өміріміздің мәні – Осы қуат! Біздің әрқайсымыздың денемізден осы қуат – өмірді қалай қабылдауымызға байланысты, ойлаған ойымыз түрінде шашырап бөлінеді. Егер тек қана кемшіліктерді ғана ойласақ онда кемшіліктер ұлғая береді. Егер де шексіз молшылық пен байлық тұрғысынан ойласақ онда байлығымыз бен молшылығымыз да осыған сәйкес көбейе береді.

	Мұсылмандар Ескендір Зұлқарнайын (Александр Македонский) деп айтатын патша өлерінде: «Мен өлгеннен кейін табыттан алақандарымды жайып, екі қолымды екі жаққа шығарып қойыңдар да жұрттың арасынан табытты алып жүріңдер» – дейді. «Неге?» деген сұраққа былай дейді: «Бүкіл әлемнің жартысын жаулап алсам да, о дүниеге құр алақан кетіп барамын» деген екен.

	Қорыта келе айтарым – тым дүниеқоңыз, аямшақ, ішің тар, біреуді көре алмасаң онда қанша жанталассаң да дұрыс ойлап, пайымдай алмайсың. Себебі, жүрегің таза емес. Баю үшін де, денсаулықты жақсарту үшін де, ең алдымен жаның мен рухыңды біртіндеп тазалаудан бастауың керек. Егер осы екеуі тазаланып аршылса Жаратушының өзі саған көмекке келеді. Өйткені, Жаратушының табиғат заңы – қарымта қайтару, БҮКІЛ ӘЛЕМДІК ӘДІЛЕТТІЛІК мүлтіксіз жұмыс істейді. Бұған еш күмән жоқ. Тұрмысын жақсартам, бақытты болсам деген адамның осы заңдылықты жете білгені абзал.





Жоқшылық пен қайыршылықтан құтылу




	Ей адам баласы, азға қанағат қыл, ал сен болсаң – бай болайын дейсің, тағы да солай жасайсың. Мұндай әдетіңді қой, азға қанағат ет, бала шағаңның саулығын тіле, одан артық байлық жоқ екенін білгенің жөн.

	Пайғамбарымыз Мұхаммед (с.ғ.с.)



	Жоқшылық пен қайыршылықта өткен өмір әлемдегі шексіз молшылықтың шартын бұзу. Молшылық пен байлықта өмір сүру – шоғырлап жинай беру емес, өзіңіздің «шексіз» рухани байлығыңызды жетілдіру, осыдан ләззат алу. Өзіміздің тәнімізді алайық. Бұл шексіз молшылықтың бейнесі; сіздің денеңіз неше түрлі істер істеуге қабілетті, оны тек қана ойыңыздың бағыты мен деңгейі ғана шектей алады. Сіздің миыңыз өзінің триллиондаған жасаушаларымен оған ұйықта, тұр, биле, ұшақтар мен сүңгуір қайықтарды жаса, т.б. деп бұйрықтар бере алады. Өзіңіз – иә, сіз және өзіңіз мекендейтін денеңіз! – шексіз молшылық пен жетілгеннің нақты мысалысыз. Денеңіздің мүмкіншілігі шексіз. Сіз өзіңіз – іс-әрекет жасайтын молшылық пен байлықсыз. «Менмін» деп айтатын тәніңіз, өзіңіздің «меніңіз» осы тәнді тастап фәни әлемнен бақи әлемге өткеніңізде еш нәрсеге ие бола алмай қалады.

	Денеңіз жанның жоғарыда айтылған өмірлік күш пен қуаттың арқасында іс-әрекет жасайды. Өзіңіздің «меніңіз» фәни әлемнен бақи әлемге өткенде, бұрынғы жылдар бойы жиып-тергеніңіз, енді басқа біреулерге қызмет етеді. «Менің жерім» деп иеленіп жүрген меншік жеріңіз, кейін басқа біреулерді қоректендіреді. Бағалы заттарыңызды басқа біреулер тағады. Өмір осылай ауыс-күйіспен мәңгілік жалғаса береді. Ешкім еш нәрсеге ие емес, егер осыны неғұрлым ерте түсініп, өмірдің өткінші екенін жүрегімен қабылдаса және заттар мен адамдарға қожамын деген пиғылдан арылса, сонда ғана таңқаларлық шексіз молшылықтың шарттарын түсініп, осы ағыммен өмір сүре бастайды. Іздегені сұрамай-ақ артығымен өзіне құйыла бастайды. Ой және пиғылдың көмегімен – мен осының бәріне иемін деген қалыпты ойдан бас тартып, өзімізді және өзімізде барды бағалай білсек – осыған ризашылығымыз бен алғысымызды Жаратушыға білдіріп отырсақ біз де молшылықтың бір бөлшегіне айналып кетеміз, жоқшылық пен кедейліктен біржола құтыламыз. Осы туралы Ганди жақсы айтқан: «Біздің әрқайсымыз да саналы немесе санасыз түрде болмасын біреуге қызмет істейміз. Егер де атқарып жүрген қызметімізді шын ықыласымызбен, адал көңілімізбен таза атқаруға әдеттенсек, біздің қызметімізге деген құштарлығымыз арта түсіп – сіңірген еңбегіміз тек қана өзіміздің бақытты болуымыз үшін ғана емес, бүкіл әлемнің де бақытты болуына да септігін тигізеді».

	Өмірде қандай болмасын жетістікке, табысқа қол жеткізгіңіз келсе: «мен осыған лайықпын», – деп өзіңізді иландырып алыңыз. Бұл дұрыс сезім. Молшылықтың келуі, өзіңізге-өзіңіз қалай қарауыңызға байланысты. Егер де табысқа қол жеткізгіңіз келсе – өзіңізді осыған лайықпын деп есептеп, Жаратушыға сеніп, адамдардың кемшіліктерін кешіре білсең – молшылық пен табыс сіздің сиыңыз болады. Бақыт пен молшылық та құс сияқты, балапандарын басып шығару үшін ұясын өзіне жайлы жерге салады. Қазекеңнің бақытты құсқа теңейтінінің мәні мен мағынасы осында жатыр. Дәулетті, абыройлы адамдарды: «Басына бақ құсы қонған», – деп асқақтататыны да содан. Ал бақ құсының басына қону қонбауы өзінің санасы мен ойлау жүйесінде бұғып жатқанын көпшілік білмейді, сезбейді. Өзінде бар бақ құсын өзі түсінбейтін айдаладан іздейді. Сондықтан да басқаға еліктемей, өзіңмен-өзің болуың керек.





Молшылықтың шарттары




	Мал дүниеге қызықпай оны ойыңнан шығарсаң жан дүниең рахатқа батады. Мал дүниеге қызығу қайғы мене көңілсіздікті көбейтеді.

	Пайғамбарымыз Мұхаммед (с.ғ.с.)



	Молшылық – адамзаттың бәріне ортақ шарт, біздің ойлау жүйеміз дұрыс болмағандықтан осыны қабылдай алмаймыз. Біздің ойымызша, дүниең мен жиған қоқыстарың неғұрлым көп болса, байлығың да сонша мол болады деп. Молшылық пен байлық дегеніміз ғарыш әлемі және өзіміз сияқты шексіздік екенін түсіну, осыны санамыз арқылы қабылдай білу. Өмірге басқаша көзқараспен қарау деген міне осы. Бізге молшылық пен байлықты іздеп қажеті жоқ. Біз онсыз да осының ішінде шомылып жүрміз. Балық мұхиттың ішінде қанша жүзсе де, бәрібір мұхиттан шыға алмайды. Біз де солаймыз. Өзіңіздің әрбір күніңізді қалай өткізетініңізді шешіңіз. Молшылық – сіздікі, тек қана аламын деген қалауыңыз болса болғаны. Молшылық – сіздің адамгершілігіңіздің бөлінбес бір бөлшегі. Бұл тек таңдаулы пенделерге ғана берілген нәрсе емес. Осы тұрған қалпыңызда-ақ молшылық әлеміне сүңгіп кетуіңізге болады. Тәп қазір не ойлап тұрсыз, осы ойыңыз ұлғая береді. Тоқсан ауыз сөздің тобықтай түйіні: Өз ойыңыз, ақыл-есіңіз, қалау-ниетіңізбен молшылыққа, бақытты өмірге апаратын іс-әрекетке қолма-қол кірісе беріңіз.





Әлемде дайын нәрсе бар ма?




	Алла тағаланың берген несібесін айтып отыру да, Алла тағалаға шүкіршілік ету мен тең.

	Пайғамбарымыз Мұхаммед (с.ғ.с.)



	Әлемде дайын тұрған ештеңе де жоқ – бұның бізге де қатысы бар. Барлығы да ауыспалы түрде болады. Біз ешнәрсеге ие бола алмайтынымызды жүрегімізбен түсіне алсақ, онда тағдыр керісінше сізге керегіңізді бере береді. Тек біз осы байлық пен дүниенің шырмауына байланып қалмасақ болғаны. Біз осы меншігімізді басқа біреулермен де бөлісе алатынымыздың қуанышты сәтін басымыздан өткізетін боламыз. Таң қаларлығы, біз дүниенің соңынан түсіп қумағанда, шоғырлап көз тоймастықпен жинамағанда, бізге молшылықтың есігі өзінен-өзі ашылып, керек пен қажетті нәрселер артығымен өзі келетін болады.

	Күнделікті өзіңіздің санаңызды, ойлау жүйеңізді қалай пайдаланып жүргеніңізге талдау жасап, тексеріп отыруға уақыт бөліңіз. Өзіңізге жетіспейтін нәрселерді ойлауға қаншалықты ақыл-есіңіз бен санаңыздың қуатын шоғырлайтыныңызды анықтаңыз. Көбірек қамту мен ісіңіздің жүрмей жатқанын айтып шағымданып ыңырсып жылауға қанша уақытыңыз кететінін анықтаңыз. Өз арыңыздың алдында адал болыңыз. Осылай істегенде – уақытыңыздың басым бөлігі осындай ойларға бөлінетініне көзіңіз жететін болады. Олай болса, осы ойлау жүйеңізді өзгертуге күш салыңыз. Өз ойыңыздың ағымын қалай болғыңыз келетініне алмастырыңыз, біртіндеп бұл әдетке айналып кетеді. Сіздің қазіргі ойлау жүйеңіз, ойларыңыздың басым бөлігі өзіңізге керексіз-келеңсіз нәрселерді қоректендіріп жатқанын түсініп алыңыз. Осыны нақтылы түсінгенде ғана, ойыңыздың ағымын өзіңізге керекті арнаға бұра аласыз.





Арамдықпен, қулықпен өмір сүретіндер




	Кейбір адамдар, жұрттың көзіне пейішті елестететіндей жұмыстар істейді, бірақта ол әрекеттер дозақы әрекеттер. Кейбір адамдар қиын істер істейді, бірақ олар адамдарға пейіштей жағдай жасауға арналған. Әрине, істелген істер біткен қортындысы мен бағаланады.

	Пайғамбарымыз Мұхаммед (с.ғ.с.)



	Көңілім қайтты достан да, дұшпаннан да,

	Алдамаған кім қалды тірі жанда?

	Алыс-жақын қазақтың бәрін көрдім,

	Жалғыз-жарым болмаса анда-санда.



	Пайда үшін біреу жолдас бүгін таңда,

	Ол тұрмас бастан жыға қисайғанда.

	Мұнан менің қай жерім аяулы деп,

	Бірге тұрып қалады кім майданда?



	Ендігі жұрттың сөзі – ұрлық-қарлық,

	Саналы жан көрмедім сөзді ұғарлық.

	Осы күнде осы елде дәнеме жоқ

	Мейір қанып, мәз болып қуанарлық.



	Байлар да мал қызығын біле алмай жүр,

	Жаз жіберіп, күз атын міне алмай жүр.

	Сабылтып, күнде ұрлатып, із жоғалтып,

	Ызаменен ыржиып күле алмай жүр.



	Саудагер тыныштық сауда қыла алмай жүр,

	Қолдан беріп, қор болып, ала алмай жүр.

	Ел аулақта күш айтқан, топта танған,

	Арсыз жұрттан көңілі тына алмай жүр.



	Естілер де ісіне қуанбай жүр,

	Ел азды деп надандар мұңаймай жүр.

	Ала жылан, аш бақа күпілдектер,

	Кісі екен деп ұлықтан ұялмай жүр.



	Бектікте біреу бекіп тұра алмай жүр,

	О дағы ұры-қарды тыя алмай жүр.

	Қарсылық күнде қылған телі-тентек,

	Жаза тартып ешбірі сұралмай жүр.



	Қарындас қара жерге тыға алмай жүр,

	Бірінің бірі сөзін құп алмай жүр.

	Құда-тамыр, дос-жаран, қатын-балаң –

	Олар да бір қалыпты бола алмай жүр.



	Бір күшті көп тентекті жыға алмай жүр,

	Іште жалын дерт болып, шыға алмай жүр.

	Арақ ішкен, мас болған жұрттың бәрі,

	Не пайда, не залалды біле алмай жүр.



	Жасы кіші үлкеннен ұялмай жүр,

	Сұрамсақтар нәпсісін тыя алмай жүр.

	Сәлем – борыш, сөз – қулық болғаннан соң,

	Қандай жан сырттан сөз боп, сыналмай жүр?

	Абай



	Табиғатқа күш, зорлық жүрмейдi. Адал еңбек, иманды өмір болмай, тек өз құрсағының қамымен, ұрлық, қулық жасап, арамдықты ғана ойлайтын адамдар ол дүниеде де, бұл дүниеде де жақсылық көре алмақ емес. Себебi не ексең, соны орасың. Әлем өмірiнiң үлкен тiрегiнiң бiрi болып табылатын әдiлеттiлiк заңдылығы осыған негiзделедi. Бұл жөнінде Абай атамыз:



	Жамандар қыла алмай жүр адал еңбек,

	Ұрлық, қулық қылдым деп қағар көлбек.

	Арамдықтан жамандық көрмей қалмас,

	Мың күн сынбас, бiр күнi сынар шөлмек.



	Арамдықтан жамандық мiндеттi түрде туындайтыны жөнінде айтып кеткен...

	Егер болмыс заңдылығынан шығып нәпсіқұмарлыққа ұрынсаң, соған байланысты қорлық өмір көресің. Ал имандылық жолымен жүрсең өзіңді де, қоршаған ортаңды да жоғары мақсатқа бағыттайсың. Қайсысын таңдасаң да ерік өзіңде. Тек қана болмыстың бұзылмайтын әділет заңдылығын әрдәйім есте ұстау керек. Сонда ғана әрбір адам өз өмірін өзі жасай алады.

	Тойымсыз, арсыз сезiмдер адамды өзiне тиесiлi несiбеден артық қамтуға итередi. Олар "Судың да сұрауы бар" деген қағиданы ұмытады. Әркiм қолынан келгенше түрлi қулықтарға барып, басқаны алдап түсіруге ұмтылады.

	Жүрегі таза емес адам өзінің табиғи міндеттерін дұрыс орындамайды. Сөйтіп жалқаулыққа ұрынады. Бұл оны енжар, салғырттыққа итермелейді. Әрі қарай жарамсыз қылықтар пайда бола бастайды. Сөйтіп ол алдау-арбау, өтіріктен тірек табуға ұмтылады. Бұл оны имандылықтан ада қылады. Әрі қарай оның құлдырауы ұлғайып, ақыры оны ажалға әкеледі. Осылай бейберекет өмір сүрген жандардың өмірі – надан, әрі қысқа, бейнеті көп, жоқшылық пен кедейшіліктің зардабын өзімен бірге көрге ала кететін болады.





IІ. МОЛШЫЛЫҚҚА, БАЙЛЫҚҚА ЖЕТУ ЖӘНЕ КЕРІ КЕТУ




	Сендерге бір Хадисті айтайын, оны әрдайым естеріңде сақтаңдар. Дүние мынадай төрт топтағы адамдар үшін жаралған: Әркімге Алла байлық пен ғылым силаса, ол сол байлықты тек өзі ғана пайдаланбай, туыс-туғандарына да қарасып тұрса, ғылым-білімі арқылы ақысын да ада етіп отырса, мәртебеліліктің ең абзалы осы. Әлдекімге тек ғылым беріліп, дәулет силанбаған болса: «Егер менде дәулет болса, өзгелер сияқты игілікті істер істер едім» – деп адал ниетімен айтса, ол сол ниеті үшін жомарт байдың сауабындай сауапқа ие болады. Егер кімде-кімге мол дүние бітіп, ғылым силанбаған болса, туған-туыстарына қарайласпаса, Алла ақысын ада етпесе, мәртебесіздік, инабатсыздық сол болып табылады. Кімде-кім ғылым мен мол дүниесі болмаса да: «Малым, ғылымым болғанда ғой, өзгелер сияқты жақсы іс істеп, қайырым жасар едім» – деп шын ниетімен айтса сауапқа батады.

	Пайғамбарымыз Мұхаммед (с.ғ.с.)



	Дені сау, салауатты өмір кешіп, бұл өмірдің рахатын табу үшін әркім ең әуелі өмірдің түпкі мақсатын, яғни не үшін өмір сүретінін, анықтап алуы керек. Адамның барлық іс-әрекетінің сипаты, яғни оның көретін қайғысы да, рақаты да осыған көп байланысты болады.

	Адамға байлық пен молшылық не үшін керегі барын білген соң, енді оны іске асыру міндеті тұрады. Бұл – екінші қадам. Бірінші қадам – ойлау жүйесін өзгертіп рухани тазарып білім алу, ал екінші қадам – ол білімді іске асыру. Бірінші қадам болмаса, екінші қадамның болмайтыны тәрізді білім алып, өмірді жоғары мақсатқа бағыттамаса, бүкіл тіршіліктің мәні жойылады. Бұл – дұрыс жолдан бұрыс жолға түсіріп, тіршіліктің шырғалаңына шырмалтып, өмірді босқа өткізуге әкеледі. Бұл – бүкіл адамзат қасіретінің басты себебі болса керек...





Молшылық пен байлық әкелетін ойлар




	Байлық пен молшылық – «шық бермес» Шығайбай сияқты керекті-керексіз дүниелерді жинай беру емес. Бұл дегеніміз өмірдің әрбір сәтіне қуана білу. Бізде шексіз бақытты болуға барлық мүмкіншілік бар, тек осыған басқаша көзқараспен қарау керек. Сондай-ақ, жоқшылық – сеніміміздің жиынтығы мен осыған сәйкес іс-әрекетіміз екенін түсіну. Төменде маған және қазіргі табысқа жетіп жүрген көпшілік азаматтар басшылыққа алып жүрген, қазақ баласына құпия болып келген қағидаларды баяндамақпын:

	* Еш нәрсеге қарсы болмаңыз! Өзіңіз жақтырмайтын нәрсені жаман жақтан емес, керісінше жақсы жақтан бағалауға тырысыңыз. Мысалы: салмағыңызды азайтқыңыз келсе, арықтаған қалпыңызды көз алдыңызға елестетіп, осыны үнемі ойыңыздан шығармай жүріңіз. Немесе темекіні бірден тастауға тырыспаңыз, керісінше өзіңізді темекі тартпайтын адам екеніңізді көз алдыңызға елестетіп, осы қалыпта жүруге үйреніңіз. Қысқасы, өзіңізге ұнайтын, өзіңізге жетіспейтін нәрсеге ұмтылмаңыз, керісінше өзіңіз қалай болғыңыз келеді, солай болуға тырысып осыған ұмтылыңыз.

	* Өзіңіздің кім екеніңізді, өзіңізде бар дүниелерге күнделікті ризашылық білдіруге тырысыңыз, шүкіршілік етіңіз. Өзіңіздің кім болып жүргеніңіз өзіңізге ұнамаса да, тіпті бұдан көпті армандасаңыз да разы болуды үйреніңіз, барға қанағат тұтыңыз. Ризашылық сезімі дүниеқоңыздығыңыз бен көрсеқызарлығыңызды ығыстырып, сіздің ойлау жүйеңізді молшылыққа бағыттайды. Ғарышқа күнделікті ризашылық сезіміңізді білдіріп жүрсеңіз, сізге де молшылығын еселеп төге береді. Неғұрлым қанағатшыл болсаңыз, соғұрлым көбірек алатын боласыз!

	* Осы жоғарыда айтылып өткенді өзара қарым-қатынасыңызда да қолданыңыз. Көптеген жағдайларда арақатынастың шиеленісу себебі, әркім өзінің ойын келесі адамның кемшілігіне, жетіспей жатқан нәрсесіне шоғырлайды. Егер өзіңіз сүйікті немесе силайтын адамыңызға ренжісеңіз, онда ойлау жүйеңізді осы адамның бойындағы бар жақсы қасиеттерге қарай бұрыңыз. Осылай істегенде осы адамның жақсы жақтары ұлғая бастайды да, көз алдыңызда өзіңіз ұнататын, силайтын адамыңыздың бейнесі мен беделі, мәртебесі өсе түседі. Сіз осы адамды қалай көргіңіз келді, солай көретін боласыз. Осының балаларға да қатысы бар. Олар өзін дұрыс ұстап, дұрыс жүргенін уақытында елеп, мақтап дем беріп отырыңыз!

	* Бүгіннен бастап өзіңіздің істеп жүрген ісіңізге сүйіспеншілікпен қарауға, осыны сүюге өзіңізге-өзіңіз уәде беріңіз. Бүгіннен бастаңыз! Молшылыққа жетудің басты шарты, негізгі бағыты осында жатыр. Егер іштей мамандығыңызды өзгертем деген қалауыңыз болса, түбі ерте ме кеш пе – өзгертпей тынбайсыз. Бұл сіздің қалауыңыздың жалғыз ғана жолы. Адам өзі сүйіп, бар көңілімен беріліп, шабыттанып ұнатып істейтін істерді ғана істеуге тиіс.



	Адам ғапыл дүниені дер менікі,

	Менікі деп жүргеннің бәрі

	Оныкі. Жан кетіп – тән қалғанда:

	Ойлашы, болады не сенікі?

	Абай



	* Өзіңізге қайырымдылықпен, жұмсақ түрде айтыңыз: «Мен еш нәрсеге ие бола алмаймын». Осы бағалы ойды, өзіңіз ақша қалай көп табам деп жанталасып жоспарлап жүргенде – жатсаңыз да тұрсаңыз да ойыңыздан шығарушы болмаңыз. Бұл бәріне ортақ шарт – сіз де осының бір бөлшегісіз. Анық оянған кезде, осының бәрімен қоштасуға тура келеді. Егер де сіздің өміріңіз – менде анау жетіспейді, мынау жоқ деген ойлар белең алса, осы бар дүниеңнің өзі өткінші, уақытша екенін ойлаңыз, сабаңызға түсіңіз. Осыны түсінгеннен кейін, өзіңіздің соншалықты ақымақ болып – уақытша дүниеге шырмалып – маталып қалғаныңызды сезесіз.

	* Жақсы әдет пен қалыпты өміріңіздің бөлінбес бөлшегі етіп алыңыз. Молшылық тартатын әрбір әдісті қолданыңыз. Қабырға, айна, тоңазытқыш, көлігіңізге өзіңізге ұнайтын ойларды, пікірлерді, кім болғыңыз келетінін жазып қойғаныңыз да жөн. Жақсы ойлар қалауыңызды білдіріп, осылайша көз алдыңызға кім болатыныңызды күнделікті елестетіп, бірте-бірте сол тұлғаға айналуыңызға септігі тиеді. Ойлау жүйеңіз қалыптасады.

	* Аз беруге көңіліңіз тартып тұрса да, осы ойлаған ойыңыздан сәл де болса артықтау беруге тырысыңыз. Өзіңіздің ескі қалыптағы дүниеқоңыздық әдетіңіздің қайта бастала бастағанын сезген сәтте-ақ, осы ойды «ақыл-есіңіздің» көмегімен дүниеқоңыздық пен сараңдықты түп-тамырымен жұлып алып тастаңыз.





Қорқыныштар




	Қарызынан құтылмай дүниеден өткен адам, сол қарыз үзілмейінше көрінде кісендеулі қалады.

	Пайғамбарымыз Мұхаммед (с.ғ.с.)



	Еш уақытта қорқынышқа берілмеңіз, себебі ол ең бірінші, ең қауіпті жауыңыз! Адамдар миллиондаған ақшасы болса да кедейшіліктен қорқады. Олар дендері сау болса да аурулардан қорқады. Кейбіреулері елдің сөзінен, сынап-мінегенінен қорқады. Көпшілігі өздерінің жақындарынан, туыстарынан айырылап қалудан қорқады. Кәрілік байсалдылық пен көп адамда даналықтың қалпы болса да – кәріліктен, өлімнен қорқады.

	Әрбір жеңілістің артында жеңістің бұғып жататынын білмегендіктен, адамдар өмірде жеңілуден қорқады.

	Біз санамызға әртүрлі қорқыныштарды ұялату арқылы өзімізді шектеп тастаймыз. Сонан кейін өзіміздің бақытсыз тағдырымызды айтып шағымданғанды жақсы көреміз. Жетістікке жеткен адамдарды көре алмаймыз. Олардың табысқа жетуінің себебі, олар санасының, ойлау жүйесінің егесі өздері.

	Өзіміздің қорқынышымыздан құтылу үшін Алла тағалаға жалбарынамыз, жалынамыз, құтқаруын сұраймыз. Бірақта көпшілігіміздің басымызға өз шырғалаңдарымызды өзіміз шешуге болатыны келмейді. Жаратушыға жалбарынғаннан кейін сұрағанымыз орындалмаса өмірден түңіліп, болашаққа деген сенімімізді жоғалтамыз, жүнжіп жабағымыз, ұнжырғымыз түсіп кетеді.

	Егерде жетістікке, табысқа жетемін десеңіз – өмірде қандай мақсатқа ұмтылғаныңызды анықтап алып, көңіліңізді, қалауыңыз бен ынтаңызды осы жолға бағыттауыңыз қажет.



	Тұрлаусыздың қолынан не келеді?

	Ынтасыз қайтіп өнер үйренеді?

	Еңбегі жоқ, еппенен мал табам деп,

	Сендіре алмай, сене алмай, сенделеді.

	Абай



	Көптеген адамдардан неден қорқасың деп сұраса «ештеңеден» деп жауап береді. Бұл дұрыс емес, себебі әрбір адам әйтеуір бір кезде қорқыныштың негізгі алты түрінің біреуінің құрбандығы болады: жоқшылық, ауру, кәрілік, сүйіспеншілікті-махаббаты жоғалту, біреулердің сөзінен, өлімнен. Миллиондаған адамдар бір немесе бірнеше қорқыныштың зардабын тартуда. Олардың жүйкелері өте ширыққан және жүйке күштері бірте-бірте әлсіреп ақыр аяғында жүйкесі жұқарып өзіне ие бола алмай қалады.

	Қорқыныш пәндік те, руханилық та жақтарды шырмап тастайды. Шындығында, қорқыныш, күнделікті тұрмысқа ең бірінші керекті заттарға ие болудың өзін қиындатып жібереді: тамақ, баспана, киім табуларды. Қорқыныш құлшынысыңызды, өзіңе деген сенімділігіңді жойып, ойыңды талқандайды. Қорқыныш аямшақтығыңды, арамдығыңды, ызаңды, кінәмшылдығыңды туындатып, басқа біреулермен қарым-қатынасыңда адалдығыңды құртады.

	Қорқыныш төменгі есте болғандықтан қатерлі, тез қалқып шыға келеді. Егер қорқыныш бас ауру түрінде білінсе онда үміт аз, себебі осының құрбандығы осыдан құтылу үшін бірдеме жасайды. Бұл түнде келген ұрыға ұқсайды, миды улайтыны соншалық, ми дұрыс жұмыс істемейтін болады.

	Сіз, тек қана өзіңіз ғана осы қорқынышты біле аласыз. Сіз өзіңіздің миыңыздың қалпын бақылауға алып, жүйке күшінің мол қорын жасай аласыз. Өзіңізде жойқын жүйке күші болғанда, барлық қорқыныштар өзінен-өзі жоғалады. Бұны сатып алуға болмайды, бұны тек қана құру керек.

	Өткен ғасырдың 30-шы жылдары өз елін дағдарыстан алып шыққан АҚШ президенті Теодор Рузвельттің «Бізге өзіміздің қорқынышымыздан басқа қорқатын ешнәрсе жоқ» деген бір ауыз сөзінің әсері керемет болды. Бұл - шындық. Қорқыныш қимылдатпай қояды. Егер де біз қорқынышсыз өз қорқынышымызды қасқая қарсы алсақ, кез келген қорқынышты жеңе аламыз.

	Қорқыныштан қашпаңыз, оны талдап тәннің бір сезімі ретінде қабылдаңыз. Тәннің сезімінің алдауына жол бермеңіз. Екінші, өзіңді-өзің мүсіркеу. Өзіңді мүсіркеу – бостан босқа қуатты жоғалту. Осыдан құтылсаң басқадан да тіленшілеп көмек күту әдетін жоясың. Нағыз қайғы келгенде, қасқайып тұрып қарсы алатын боласың. Біліңіз, уақыт бәрін де емдейді.





Өзіңмен-өзің болу




	Кімде кім қарызын қиындықпен өтей алмаған күндеріне шыдамдылық білдірсе, сол өтелмеген әрбір күніне сол дүниені садақа жасағандай сауап алады, сол уәделі күнге жеткенше. Уәделі күнге жеткен соң де уақыт берсе, әр күніне сол дүниенің екі есесіндей садақа жасағаны болып есептеледі де, соншалықты сауап жинайды.

	Пайғамбарымыз Мұхаммед (с.ғ.с.)



	Кім болсаңыз да осы өмірге жалғыз келіп, жалғыз кетесіз. Ынтымақты жанұяң мен сенімді достарың болса тамаша. Соның өзінде, сіз өзіңізбен-өзіңіз болуды үйренуіңіз қажет. Кіммен болмасын ауыз жаласып жақындасып кетпеңіз, себебі «тым жақындық жеккөрнішті туғызады». Тіпті өзіңмен-өзің болсаң да асқақ қалпыңды ұста.

	Сіз өзіңіз үшін бір орта болуға тиіссіз. Мен ешуақытта өзімді-өзім жалықтырған емеспін. Бос уақытыңыз болмаса бақытты бола аласыз. Егер де молшылық пен бақытты өмір құру бағдарламасымен жүрсеңіз қолыңыз бос болмайды. Ұю, жаяу серуендеу, жаттығу, терең тыныс алу, табиғи тамақ ішіу, мазмұнды кітаптар оқу арқылы әр күніңіз жоғары рухани деңгейде өткізуге уақыт табыңыз.

	Бос уақыты жоқ адам – бақытты адам. Сізде жанжалға уақыт жоқ. Өмір шым-шытырық оқиғаға айналады. Әр минутынан ләззат алыңыз. Сізде керемет 24 сағат уақытыңыз бар. Патша да, асқан бай да осыдан артық та, кем де уақыт алмайды. Әр күніңізді соңғы күніңіз сияқты өткізіңіз. Әр минутты есептеңіз. Текке өлтіруге уақыт өте қымбат. Бұл сіздің өміріңіз. Сізге бақытты жағдай берілді, осыны пайдалана біліңіз.



	Пейішке кірдім, оның есігінің үстінде жазылған нәрсені көрдім: Онда садақаға он сауап, қарызға он сегіз сауап деп көрсетіліпті. Сонда мен қасымдағы серігімнен сұрадым: Жебірейіл достарым, неген садақаға он сауап, қарызға он сегіз сауап берілген. Жебірейіл өз жауабында: «Садақа байдың да кедейдің де қолына түсе береді. Қарыз беру болса тек мұқтаж адамның ғана қолына түседі» деді.

	Пайғамбарымыз Мұхаммед (с.ғ.с.)



	Күнделікті өмірімізді денсаулық пен бақыттың мысалына айландыруымыз керек. Бұл басқалардың да бақыт пен денсаулық шұғыласы төгіп тұрған жолмен жүруіне көмектеседі. Бұндай өмір – екі жақты – саған да, оған да.

	Еш уақытта жеңілісті мойындамаңыз. Өзіңізге тағы бір мүмкіншілік беру еш уақытта кеш емес.

	Тағы да – өткен күнмен өмір сүрмеңіз. Өткен өмір барлығымызға таяқ жегізіп, өзегімізге өкініш орнатып, жүрегімізге қаяу салған. Бірақ түгелдей жаман болған жоқ, тек осыларды ғана еске түсіру қажет. Тіпті сіздің өткен өміріңіз тым бақытты болса да, өткен күнмен өмір сүрмеңіз. Өмір артқа қарай қайта бұрылмайды.



	Алла тағала несібеңе жараса ырыс береді, артықша сұрама, нәпсіңді тый.

	Пайғамбарымыз Мұхаммед (с.ғ.с.)



	Өзіңді силаудың негізінде, өз-өзіңді бақылау жатыр, өзіңді тану – өзіңді бақылаудан басталады. Адамды істеген ісінен білесің. Көптеген адамдардың табысқа жетпеуінің себебі, өзі туралы өте төмен пікірде, қабілетім жоқ деп есептейді. Бұл алған тәрбиенің нәтижесі, себебі сәби, бала күнінен ананы істеме, мынаны істеме деп өзін силауды ұмыттырып жіберген. Ол өзін-өзі бағалай алмайды. Біздің қоғамда жалпы мораль өзін-өзі силаған, сүйген адамды жазғырады, сондықтан да сіз туралы басқа адамдардың теріс пікірін өзіңіз жоққа шығарған уақытта табыс келеді.

	Өзіңді өзіңе елестету үш құрамдас бөліктен тұрады: бірінші өзіңді қалай көргің келетінінен немесе өзіңіздің арманыңыз, екіншіден қазіргі сәттегі нақтылы қалпыңыз, үшіншіден өзіңді-өзің силаудан немесе өзің туралы өзіңе берген жоғарғы бағаң. Сіздің өзіңізді қалай көргіңіз келетін арманыңыз сізді жеңіске, табысқа әкелуі мүмкін. Біз өмір сүретін орта белгілі ретпен құрылған емес. Біз өз тағдырымызды өзіміз өзгерте аламыз. Біз өмірде қай бағытпен жүрсек те өз еркіміз.





Әдептілік




	Адам баласы өз баласына әдептіліктен артық нәрсе үйретуі мүмкін емес.

	Пайғамбарымыз Мұхаммед (с.ғ.с.)



	Әсемпаз болма әр неге,

	Өнерпаз болсаң арқалан.

	Сен де – бір кірпіш, дүниеге

	Кетігін тап та, бар қалан!



	Қайрат пен ақыл жол табар,

	Қашқанға да, қуғанға.

	Әділет, шапқат кімде бар,

	Сол жарасар туғанға.



	Бастапқы екеуі соңғысыз

	Біте қалса қазаққа,

	Алдың – жалын, артың – мұз,

	Барар едің қай жаққа?



	Пайданы көрсең бас ұрып,

	Мақтанды іздеп, қайғы алма.

	Мініңді ұрлап жасырып,

	Майданға түспей бәйгі алма.



	Өзіңде бармен көзге ұрып,

	Артылам деме өзгеден.

	Күндестігін қоздырып,

	Азапқа қалма езбеден.



	Ақырын жүріп, анық бас,

	Еңбегің кетпес далаға.

	Ұстаздық еткен жалықпас

	Үйретуден балаға.

	Абай



	Әдептілік дегеніміз – қай жерде, қай уақытта, нені айта білудің әдеті. Әдептілік сыпайлықпен біте қайнасып жатыр. Сыпайы болмай әдепті бола алмайсыз. Әдептілік өте құнды қасиет. Әдепсіз адам анадайдан көрініп тұрады. Төменде әдепсіз адамдардың қылықтарына тоқтала кетейін.

	1. Дөрекі, адамды менсінбейді.

	2. Сөйлемейтін жерде бос сөйлейді.

	3. Сөйлеп тұрған адамның сөзін бөліп, жөнсіз килігеді.

	4. Әрбір сөзінің басын «меннен» бастайды.

	5. Әңгімелесіп тұрған адамға әсер ету мақсатымен жөнсіз сұрақтар қойады.

	6. Әңгіме арасында, тыңдарманға ерсі көрінетін анайы тақырыптарды айтады.

	7. Шақырмаса да келу әдеті.

	8. Бөспелік, мақтаншақтық.

	9. Қалай болса солай киіну.

	10. Уақытсыз уақытта телефон шалу.

	11. Телефонмен сөйлескенде керексіз заттарды айтып мыжып тұрып алады.

	12. Ат үсті таныс адамға ескі танысынша сөйлеу.

	13.Өзіне қатысы жоқ, білмейтін тақырыпқа пікір айту.

	14.Әңгімелесіп тұрған адамның қабілетіне шек келтіру.

	15. Тәуелді адамдардың сұраған нәрсесін шамасы келіп тұрса да бермей кісімсу.

	16. Танитын адамдары тұрғанда, адамды кемісітіп, кекеп сөйлеу.

	17.Біреудің кемшілігін дәріптеу.

	18.Басқа адамдар тұрғанда бағыныштыларын сынап-мінеу.

	19.Бірдеме сұрағанда бермеген адамға наразылық білдіру.

	20.Таныстығын, жақындығын пайдаланып қайта-қайта тілемсектене беру.

	21.Адамның діни сезіміне тиетін сөздерді айту.

	22.Өзінің мінез-құлқымен адамды жақтырмайтынын білдіріп тұру.

	23.Әңгіме барысында сәтсіздікті, ауруды тақырыпқа арқау ету.

	24.Өзінің қарсылығын саяси не діни түрде білдіру.

	25.Адамды өте «өзімсініп» кету.





Әділеттілік




	Мейірімділер қол астындағы кісілерге қайырымдылық жасайды. Тәртіпсіздік дөрекіліктің белгісі болса, садақа бәлені қайтарады. Әйелдің айтқанын істеген түбінде жақсылыққа алып бармайды.

	Пайғамбарымыз Мұхаммед (с.ғ.с.)



	Егер де біреуге әділетсіздік істесеңіз, онда табысқа, алдыма қойған мақсатыма жетемін деп ойламай-ақ қойыңыз. Әділеттіліктің өмірсерігі – адалдық.

	Көптеген пенделер өздеріне пайда түссе ғана адал бола қалады, бірақ бұл сағым сияқты алдамшы. Ашық болуды үйренген сайын, адалдығың да арта түседі. Тіпті әділеттілік өзіңізге кері әсер тигізіп тұрса да, адалдықтан таймасаңыз, түбінде керемет жақсылықтарға кенелесіз:

	1. Бұл өзіңіздің сеніміңіздің негізі болады.

	2. Бұл мінезіңізді ашық та, тура қылып қалыптастырады.

	3. Бұл елдің сізге деген сенімін арттырып, ісіңізге сәттілік әкеледі.

	4. Бұл өзіңді-өзің силауға, күшіңізді арттыруға әкеледі.

	5. Бұл арыңыз адал болғандықтан, қалауыңды орындайтын шешімді тез қабылдауға мүмкіншілік туғызады.

	6. Бұл айналаңызға нағыз достарды топтастырып, дұшпаныңыздың құтын қашырады.

	7. Өзіңе деген сенімің ұшқырлана түседі.

	8. Бұл керексіз айтыс-тартыстан құтқарады. Қараңызшы, қаншама жоғары дәрежеде отырған қызметкерлердің өтіріктері «айдай ашылып» жұмыстан қуылып жатыр.

	9. Бұл өзіңізді алдыға қарай қарыштатып, құлшынысыңызды арттырады.





Сезім




	Егер адам баласының бір топ дүниесі болса ол екеу болса екен деп армандайды, екеу үшеу болса дейді, оның құлқыны тоймайды. Адамның көзін тек топырақ қана тойдырады. Кімде-кім қанағат етсе, тәубе жасаса Алла тағалы оны кешіреді.

	Пайғамбарымыз Мұхаммед (с.ғ.с.)



	Біздің істеріміздің басым бөлігі сезімдерімізге байланысты анықталады. Сол себепті біздің сезімдеріміз шыңға да шығарады, құзға да құлатады. Өмірден күнделікті көріп жүргендей, жөнсіз сезімдердің жетегінде кеткен адам абыройдан да, атақтан да жұрдай болады, себебі оларды нәпсі билеп төменгі жеті келеңсіз сезімнің жетегіне еріп кетеді:

	1. Қанағатсыздық

	2. Көре алмаушылық

	3. Ыза

	4. Сараңдық

	5. Қызғаншақтық

	6. Кекшілдік

	7. Ырымшылдық

	Енді жеті жағымды сезімдерді айта кетейін:

	1. Махаббат

	2. Нәпсі ләззаты

	3. Үміт

	4. Сенім

	5. Жақсы көру

	6. Жақсы ойлау

	7. Берілгендік



	Осы 14 сезім құбылыстары біздің бағымыз не сорымыз.



	Әрбір сезім адамның психологиясымен, мінез-құлқымен тікелей байланысты. Осы сезімдер сіздің ішкі дүниеңіздің тәп қазіргі жағдайын айқындап тұрады. Сондықтан да, сезімді санамен ауыздықтап ұстау керек. Сезімнен де жоғары адамның ақылы тұрады. Ақылды таза ұстау үшін жаман, жарамсыз істерден аулақ болу керек.



	Ақылдылық он бөлімнен тұрады: оның тоғызы жеке түрде басқа қасиеттерді көрсете алса, біреуі ашуы келгенде өзін баса білу болып есептеледі.

	Пайғамбарымыз Мұхаммед (с.ғ.с.)



	Сабырлылық – ақылдың белісі. Ақылды адам өз сезімдеріне ие, ол әрқашан да сабырлы ұстамды. ал ақылдан жоғары ес тұр. Естің міндеті болжау, жақсы-жаманды айыра білу және еске сақтау. Ақылдың міндеті адамның сезімдерінен пайда олған ниет-қалауды қабылдау немесе қабылдамау болса, естің міндеті ол қабылданған қалауларды орындау жүйесін жасау. Адам ойға алған іс-әрекетін, түрлі жоспарларды есі арқылы жүзеге асырады.

	Адамның есінен жоғары оның «мені» тұр. Адамның «мен өзім» деп сезінуін «мен» дейді. Егер ол өзін тәнге балап, осы материалдық әлемнің бір бөлігі ретінде сезінсе, онда ол жалған «меннің» ықпалында. Ал егер ол өзін рухани танып, «мен тән емес, жанмын» деп сезінетін болса, онда ол нағыз «меннің» ықпалында. Оның барлық іс-әрекет, тіршілігінің мәнісі осыған байланысты болады. Жалған меннің ықпалындағы адам өзін тәнмін деп есептейді, осыған байланысты онда «менікі» деген сезім бар. «Менікі» деген сөз – мені қоршағанның барлығы менікі болу деген ұғым. Сөйтіп жалған «мен» түрлі заттарды, отбасын, елді, халықты, дінді және тағы басқадай тәнмен байланысты ұғымдарды қамтып, бүкіл адамзатқа өзінің кесірін тигізеді.





Жаратушыны тану




	Аллаға сенген құстай ұшады,

	Адамға сенген мұрттай ұшады.

	Қазақ мақал-мәтелдері



	Жаратушының берген жалпы заңдылықтарымен үйлесімді өмір сүру, түптеп келгенде, өмірді Оның разылығы үшін арнау. Кім болса да бір нәрсені жасаса, өзінің керегіне жарату үшін жасайтын тәрізді, Жаратушы да әлемді жаратқанда, тек Өзінің разылығы үшін жаратты. Себебі ол мәңгілік, Оның жаратылу себебі жоқ, керісінше, әуел бастан Оның Өзінен басқа ешкім, яғни басқа Жаратушы жоқ. Өзін қанағаттандырып, ләззәт алу үшін, Жаратушы рухани болмысты жаратты. Бірақ кейбір жандар өздеріне берілген аздаған еркіндікті дұрыс пайдалана алмай, өздерінің міндеттерін ұмытып, Жаратушыны разы етудің орнына өздері қызық өмір сүргісі келеді. Бұл – білместік. Шексіз мейірімді Жаратушы ешкімнің еркіне қарсы емес, сондықтан Ол өздерін ғана қанағаттандырғысы келген жандарды әркімнің қалауына қарай өз несібесімен бақи әлемнен, яғни рухани өмірден фәни әлемге, яғни материалдық өмірге жіберді.

	Кімді болмасын кей кездерде дәрменсіздік, уайым, сағыныш, аңсау басып тұмшалап алады. Уайым мен сағынышқа негіз жоқ болса да және онымен күресуге де дәрменсіз боламыз, себебі біздің жанымыз өзінің мәңгілік сүйікті Жаратушысын аңсайды, сағынады. Осы аңсаудың себеп-салдарын түсінбей осының түйінін пәндік әлемнен іздеп кейбіреуіміз арақ ішеміз, бәңгі шегеміз, темекі тартамыз, енді біреуіміз театрға, киноға, дискотекаға барамыз, махаббаттан іздейміз, әуен тыңдаймыз. Шарасыздықтан осыдан шығатын жол іздеп мешітке барып Алланы сүюге тырысамыз, бірақта Жаратушы туралы біліміміз жоқ болғандықтан бұл іс-қаракетіміз іске аспайды. Алла сондай алыста, Ол қайда? Біз Алла туралы түк те білмейміз, себебі теологияны (Тео-Құдай, логия-ілім) білмейміз. Сондықтан да мешіттерде осы туралы айтса да қабылдай алмаймыз. Жаратушыны сүю тұрмақ, өз жақындарымызды да жақсы көре алмаймыз. Пәндік әлемде кітап, кино кейіпкерлерін сүйеміз. Жарнамасы жақсы болса ел басқарған көсемдерді, басшыларды, батырларды сүйеміз. Біздің алдыңғы ұрпақ, жас күнімізде өзіміз де, өзіңіз де Ленинді, Сталинді, Брежневті, Қонаевті, марксизм-ленинизм мен диалектикалық материализм теорияларын сүйдік қой.

	Қасиетті Құран Кәримдегі Алла туралы ілімді әркім дұрыс түсіне бермейді, сондықтан да түсінбейтінімізді сүю өте қиын. Нәтижесінде адамзаттың басты бөлігі қараңғылық тұмшауында болады.





СӨЗ СОҢЫ




	Бір сағат білім іздеу, үйрену түні бойы намаз оқып шыққаннан артық. Бір күн білім үйрену үш ай ораза тұтқаннан да артық.

	Пайғамбарымыз Мұхаммед (с.ғ.с.)



	Ғылым таппай мақтанба,

	Орын таппай баптанба,

	Құмарланып шаттанба,

	Ойнап босқа күлуге.

	Бес нәрседен қашық бол,

	Бес нәрсеге асық бол,

	Адам болам десеңіз.

	Тілеуің өмірің алдыңда,

	Оған қайғы жесеңіз.

	Өсек, өтірік, мақтаншақ,

	Еріншек, бекер мал шашпақ –

	Бес дұшпаның білсеңіз.

	Талап, еңбек, терең ой,

	Қанағат, рақым, ойлап қой –

	Бес асыл іс, көнсеңіз.

	Абай





	https://t.me/kzkitap





