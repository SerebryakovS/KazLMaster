	Қуандық Түменбай

	Біздің мекемедегі махаббат маусымы





	Хикаят





	Көк аспан – қара жердің ортасында өмір сүрген Адам деген саналы жұмырбастылар таңғы тоғызда тұтқасын асыға тартып, кешкі алтыда жайбарақат жабылар мекеменің бірі – біздің Әділет министрлігі. Біреулер мұнда ә деп бас сұққанда бірінші сыныпты маман боп келіп, көзін ашқан көжектей күн өткен сайын алға талпынса, айналаға жанары жәудірей қарап, көзі үйренгеннен кейін оның алдында жетекші маман деген жаңа белес тұрады. Жетекшілікті бір тізгіндеп алғаннан кейін бас маманның қамытын басқа сұқсам деп шыр айналады. Бас маман – өлара шақ секілді не әрі емес, не бері емес, алды-артын бірдей бажайлаған бір созылмалы кезең; артыңа қарасаң, жетекші маман мен бірінші сыныпты маман; неше түрлі техникалық қызметшілер, қысқа етек хатшы қыздар мен кеңсе-архив мамандары жылан-дәлізді бойлай зыр қақса, алдыңда бөлім бастығы деген бір шағын бекет тұрады. Бұл бекетке зыр қаққан жүрдек пойыздар пысқырып та тоқтамайды, тоқтап, тыныстап дем алатындар – мимырт жүрісті жүк пойыздары. Бас маман мен бөлім бастығы – бұл бекеттің шәпкесін шекесіне қондыра салған кезекшілері; екеуінің де жазғаны сол ақ парақ – бір сөз, бір әріпті түзетіп жатқан бөлім бастығын көрмейсің. Ал одан әрі басқарма бастығы деген көлеңкесі өзіне сая емен бар, ол – дайын асқа ие, министрге бір табан жақын, гүл қорыған бал арасындай министр-абыз бен оның орынбасарларын айналшықтап шықпайды; қойын кітапшасын қайыра ұстап, дүйсенбідегі жоспарлама-лездемеге қатысады, тәтті сөз бен ащы сөзді де сол естиді, сонан ба, дәлізден министр өтсе екі қолды шалт түсіріп, тіп-тік тұра қап құрметті қарауылды көзге елестетеді. Кешкі жетіге дейін тапжылмай орнында отырып, сенбі күні де сабылып жұмысқа келеді. Жалпы, басқарма бастығы болу – ауыр денелі адамды жеңіл атлетикаға қосқандай әйтпесе шенеуніктік кеңсенің жақыннан ататын ауыр артиллериясы секілді.

	Барлық мекемелер секілді біздің министрліктің де маңдайшасына атауы ілінген, онан кейін лифтіден шыққасын дәліздің кіреберіс бұрылысында кімнің қайда орналасқандығын анықтайтын бөлімдер мен басқармалардың атауы бар; сол анықтамадағы менің есігімнің нөмірі – 615, яғни бұқаралық ақпарат басқармасындағы мерзімді басылымдар бөлімі.

	Барлық мекемелер секілді біздің министрліктің де өзіндік саясаты бар. Ол – баспасөздің жақсысын асырып, жаманын жасыру, әйтеуір тұралауға шақ қалған ұлттық баспасөзді мынау инемен құдық қазғандай нарық заманыныда қатарға қосу. Қатарға қосу үшін де маңдай терді батпандап төгу керек болар. Қазақ баспасөзінің оқырманы – ауылда. Ол үшін ауылдың аузына су тамызып, жағын таңу керек. Жағын таңғаны несі дерсіз, бұл о дүниеліктерге жасалатын әрекет емес пе? Қайтеміз, ауыл да о дүние мен бұ дүниенің арасында тұрса... Осының бәрі министрліктің мерзімді басылымдар бөлімінің бас маманы – менің жүрегімді өрекпітіп, мазамды кетіреді.

	– Алпамыс, отырсың ба? Жанбай жатып сөнді, көктемей жатып солды деген осы шығар. Сен не дейсің бұған?

	– Мен бе?... Мен газетіңізді ашып берген жоқпын ба.

	– Енді өз қолыңмен жабайын деп отырсың. Отыз жетінші жылы да осылай болыпты. Біреудің қолы арқылы... Ақындар «Сенің көзің арқылы, көктем нұрын көремін» деп жырлайды. Бір жерлерде біреу арқылы біреу қолын қанға малып жатады.

	– Айдеке, артық кеткен жоқсыз ба?

	– Артық кетсем де, кетпесем де...

	Омыртқасы бүкшиген қатқан қара шал – үш нөмірі жарық көрген «Казахская правда» газетінің редакторы Айдар Ахметов есіктен шыға берді. Ренжіп бара жатқанын орақтай иілген арқасынан көріп отырмын. «Казахская правданы» да ашып берген өзім едім. Пәлсафа ілімінің докторы қайсар қара шал профессорлық төрт мың теңгесінің авансын әкеліп газетті тіркеуге төлеген болатын. Үш нөмірі жарық көрді, енді ренжіп барады. Солға бұрылды, сірә министрге кіретін болар. Бүгін дүйсенбі – қабылдау күні. Кірсін. Нұсқау да абыздан түсіп отыр ғой. Кірсін, сөйлессін.

	Ұзыннан-ұзақ созылған иір-шиір дәлізге шықтым. Мына тұс – машинкаға басу бюросы. Сонда жұмысқа кеше келген Қарлығаш деген қыз бар. Кеше машбюро алдында сәл төмен қарап, дөңгелек жүзі қызарып, бота көздерінің қарашығымен едендегі қызыл кілемді тесіп жіберердей ойға шомып селт тұр екен.

	– Қарындас, - дедім қасынан өте беріп. Селк ете қалды.

	Іле өң-жүзіне қызыл бояу алаулап шыға келді.

	– Кімді күтіп тұрсыз?

	– Машбюро меңгерушісін.

	– Жүріңіз. Менде отыра тұрыңыз.

	Қыз іркіліп қалды да, соңымнан ере берді. Менің газет иісі аңқыған атшаптырым бөлмеме басын көтеріп бір қарап алып, тағы да көзін төмен төңкерді.

	– Қандай газет оқығыңыз келеді? – деп ерекше бір сеніммен айттым. Өйткені, менде аудандық газеттерден бастап, 19 облыстың, 5 Орта Азия республикаларының, таяу және алыс шет елдердің басылымдары түгел бар.

	Ол маған қысыла көз қиығын салып, төрт қабырғаны түгел көмкерген газеттерге басын көтере қарады.

	– Көп екен...

	– Есіміңіз кім болады?

	– Қарлығаш...

	– Қыздың аты Қарлығаш, Қобландыға қарындас...

	Мына ағаңның есімі – Алпамыс. Жиделібайсыннан.

	– Гүлбаршыныңызды тапқан боларсыз?..

	– Қалай дейсіз?.. Иә, таптым, іздеп те жүрмін. Жоқ, таптым. Әркімнің жары өзінің Гүлбаршыны ғой.

	– Жарайды, мені күтіп қалар. Ол мені емес, мен оны күтуім керек еді.

	Қарлығаш орнынан тұра берді. Сүйір мұрнының үстінде дөп-дөңгелек мең бар екен, дөңгелек жүзіне жарасып тұр.

	«Мұрын үстіндегі мең ненің белгісі болды екен? Дереу жұлдыз-жорамалды тауып алып қарайын».

	Ол жыланша ирелеңдеген дәлізге шыға берді.

	Менің жүрегіме кірпінің мың сан инесі абайсызда кіріп кетіп, шымырлап сыздатып барады.

	Мың сан иненің, ең болмаса, біреуін алып тастай алар ма екенмін?

	* * *

	Басымды көтеріп едім, ашық есіктен имиген сұр пальтолы бейне тағы да кіріп келе жатты. Тұлабойым дыз ете қалды. Осы кісі «Казахская правда» деген газет шығарарда балаша қуанып едім. Бұл кісіні алғаш рет ауызша мұқият тыңдағанда пәлсафа ілімі докторының жіңішке даусы құлағыма біртүрлі оғаш естілгенмен, тамшыдай мөлдір көзінің айналасын кәрілік әжімі өзіне бағындырса да, тұнық көздері маған шыншылдығымен ұнаған-ды. «Көз – көңілдің айнасы»– осында келіп ұсақ шенеунік атанғалы әртүрлі шаруаны алға салған адамдардың әуелі көзіне қарайтын болдым.

	– Мен өзі обрусевший қазақпын ғой...

	– Ондай сөздің қажеті жоқ...

	– Мына республикадық «Казахстанская правда» газетінде бес мақалам жатыр. «Біз сырттың адамдарын баспаймыз»,– дейді.– Сонда мен ғой сырттың адамы. Қазақстан Республикасының азаматымын, ол – Қазақстан Республикасының бас газеті.

	– Айдеке, тоқ етері?

	– Тоқ етері, соларға ерегіскенде дәл сондай газет шығарамын. Атауын «Казахская правда» деп қоямын.

	– Баспасөз Заңына қайшы келмесе біз қарсы емеспіз. Жарғыңызды жасаңыз. Талқылап, көреміз. Бәрі дұрыс болса жоғары жібереміз.

	– Газеттің атауын да «Казахстанская правданың» шрифтісімен тергіземін.

	– Ол өз еркіңізде. Бұл полиграфистердің шаруасы. Біз қара сөзіне жауап береміз.

	Сонан кейін айлығының аванс бөлігін тіркеуге әкеліп салды. Сол кездері осы бір пайғамбар жасынан асқан бүкшиген шалды сондай жақсы көріп кеттім. Енді, міне, үш ай өткенде тағы да алдыма келіп отыр. Үш ай бұрын басылымды ашсақ, енді жабамыз.

	– Алпамыс, аман ба?– деп ентігіп кірген шал қасымдағы бос орындыққа отыра кетті.

	– Хабарлап үлгеріпсіз. Етектей хат келді оқырмандарыңыздан. «Газетті жаппаңыздар»,– дейді.

	– Иә, соңғы нөмірде «енді жүздесеміз бе, жоқ па?» деп, оларға сөз арнап едім.

	– Иә, құрылтайшы-редактор болып өзіңізбен-өзіңіз сөйлескен екенсіз.

	– Енді кіммен сөйлесемін? Кеше министр қабылдамады. Хатшы қыз: «Ертең сағат үште қабылдайды»,– деп шығарып салды.

	– Өзіңізбен-өзіңіз сөйлесіңіз, енді Қожанасыр секілді сотқа да өзіңіз барасыз ғой.

	Бұл айтып отырғанымның мәнісі – «Кемеңгерлік сандығынан» деген тақырыппен газеттің төртінші бетіне бірнеше әңгіме берген екен, соның бірі мынау:

	«Бірде біреу Қожанасырдан сұрапты.

	– Айтыңызшы, егер нақұрысты нақұрыс десе, бұл оның басын кеміткенге жата ма?

	– Жоқ,– дейді Қожа,– Сіз бұны сотта дәлелдей алсаңыз ғана.

	– Ал, егер соттың өзі нақұрыс болса ше?

	– Бола қоймас, сот дегенің әдетте адал болушы ма еді»

	– Алпамыс, осы менің кінәм не?

	– Кінәңіз, шығарған үш нөміріңізде...

	Алдымда «Казахская правда» жатыр еді. Газеттегі асты қызыл сиямен сызылған жолдар мына анда-санда күрк-күрк жөтеліп қойып, әділет іздеп маған келген кісінің санасынан шыққан ойлар екендігінде дау жоқ. «Эта газета для тех, кто дорожит межнациональным согласием»– беташар нөмірдегі тақырып осы. Одан әрі былай дейді: «В газете ты найдешь правду о добром и доверчивом, честном и прямодушном народе – казаках, на земле которых ты родился и живешь. Получишь сведения о его великой, трагической истории, знать которую до сих пор не пологалось. Ты узнаешь, что этот народ – потомок древних саков, доблестных кипчакских воинов, зашищавщих, случалось, русские княжества, грузинское царство, сыгравших известную роль в этногенезе турков, карачаевцев, балкар, ногайцев, черкесов, и других народов, оставивших четкие следы в Египте, на Балканах, известных как оснаватели венгерского королевства,– не сумел, по меткому выражению Олжаса Сулейменова, защитить самого себя. Пустив корни по всему свету, пал от истощения. Такова диалектика истории».

	«Бісіміллә» нөмірдегі ойлар осы. Оған жалғас шыққан екінші нөмірдегі «Казахи теперь старший брать?» атты мақалада былайша ой толғайды:

	«Казахи, будучи коренным народом, государства, давшим ему свое имя, язык, символику, как творец государственного гимна, хранитель и носитель его национального бытия и особенностей, становится ведущим этносом... Как нам представляется, статус ведущего этноса, которым наделен казахский народ, как раз и работает на фактическое равенство наиболее пострадавших у себя дома казахов. Если вдуматься, не было судьбы трагичнее, чем в Казахстане быт казахом. Кто подвергался целенаправленному мору в начале 30-х годов?– Казахи. Если даже Великая Отечественная за четыре военных года унесла жизнь чуть более 2-х процентов населения СССР, что само по себе ужасно, то большевистский «этноцид» за два года уничтожил половину нации. И патронов не надо было тратить, и газовых камер строить, и даже хоронить мертвых. Казах умирал беззвучно, собственный дом и бескрайняя степь стали его могилой. Кто больше пострадал от бесчисленных атомных полигонов?– Казахи. Не счесть калек и уродов в селах, населенных казахами. Кто подвергался интенсивный ассимиляции, терял язык, культуру, национальное Я?– Казахи. Кто в своих городах ютится по чужим углам?– Опять-таки – Казахи». Алдымдағы айқара ашық газеттегі осы мақаланың шекесіне «Қазақтың қамын ойлаған мұндай басылымның қазіргі күндері қажеті шамалы. Тәуелсіздігіміздің алға басуына тұсау емес пе? Коллегия шешімімен куәлігін қайтарып алыңыздар!» деген министр-абыздың қара сиямен жазған жазуы мен қойылған қолы тұр. «Көріп қойған жоқ па екен? Көзінде көзілдірігі жоқ қой, онсыз көре алмаса керек». Газетті жәймен өзіме тартып, қара жазудың үстіне ақ қағаз тастадым. Айдар Ахметов менің әрекетімді сезіп отырған жоқ, ол өз ойымен әуре; мейлі, балтамен қашап баттитып жазсын, мәселе ол үшін айқын, шалдың еңбегі зая кетейін деп тұр. Бәрінен де жанына бататыны – өзінің бақталасы «Казахстанская правданың» алдындағы аяққа басылған абыройы. Бірақ, олар мемлекеттік басылым. Мемлекеттік болғанмен олар да ешкімді аяп жатқан жоқ; «Сайлауды тыңғылықты өткізейік!» деп министрдің орынбасары қол қойған хатты пародия тектес сарынмен газетке басып жіберіпті. «Не дейсіз? «Бас жарылса бөрік ішінде...».

	«Жабулы қазан жабулы» күйінде қалды. «Сен сөйлессейші» дейді министрдің орынбасары мені шақырып алып. Анау оты аз табадан шыққан нандай шикіл сары, жаялықтай жайын ауыз редактор дәл бір Алматының отын оттамай суды да, нанды да басқа жақтан алдыртып ішіп-жеп отырған адамға ұқсайды. Ол мені қайтсін...».

	Профессор маған қарай сәл итінді де, манадан бері жібермей ұстап отырған бір ноқаттан көзін тайдырып, еңгезердей ескі үстелімнің үстіне енді ғана назар аудара қарады.

	– Рұқсат болса, оқырмандардан келіп жатқан хатты көруге бола ма?

	– Оқыңыз. Құпия емес.

	«ҚҰРМЕТТІ МИНИСТР МЫРЗА!» деген сөзді оқып, «О, қазақша жазыпты ғой»,– деді де, одан әрі үнсіз қалды. Қағазға үңілген сәтте бетіне көз қиығымды салдым – қастары дірілдеп, ерні кемсең-кемсең етіп, жылауға шақ қалған сәбидің кейпіне еніп кетіпті. «Мына кісі өзі бос екен ғой». Тағы да көз салдым – жоқ, қабағын қайта түйіп алыпты.



	Бұл хатта былай делінген еді:

	«Сіз басқаратын министрліктің коллегиясы «Казахская правда» газетін жабады деген сыбысты естіп жатырмыз.

	Біз, осы газеттің оқырмандары, бұған наразымыз. Өйткені, қазақтарды неше саққа жүгіртіп, айтпағанымызды айтты деп қара күйе жағатын «Караван», «Лад», т. б. осы сияқты басылымдар, құдайға шүкір, тыныш өмір сүруде.

	Сонда неше түрлі ұлтшылдар төбемізде секірсе де, біздің халықты балағаттап жатса да үн-түнсіз, қолымызды қусырып отыра беруге тиістіміз бе?!

	Осы хатты жазушылар елдің тыныштығын қалайтын жандар. «Сөз реті келгенде айтпасаң сөздің атасы өледі», «Айтпасаң естімейтін саңыраулар бар, көрсетпесең көрмейтін соқырлар бар» демекші, сөзге сөз қайырмасаң сөздің атасы өлмей ме?

	Біз, «Казахская правда» газетінің оқырмандары, Айдар Ахметовты жақсы білеміз. Ол содырлыққа, ұлтшылдыққа баратын азамат емес, бар айыбы – ұлтжандылығы, халқына қызмет етуді өмірдегі ең басты мұраты деп білуі. Біз оның шығарған газетіне баға беруден аулақпыз, газеттің аяқ тұсында «Редакция авторлардың пікірлері мен көзқарастары үшін жауап бермейді» деген ескерту бар. Ендеше газетте қателік кетсе редактор ғана емес, авторлар да жауапты емес пе? Осы жағына түсіністікпен қарауды сұраймыз.

	Қол қоюшылар.

	(7 адамның қолы бар).



	Айдар Ахметов оқып отыр.

	Оның жер басып жүрген тірліктегі тағдырының ен төменгі баспалдағы – мен – оның ілкі сәттегі жан ашуын өң-жүзінен оқып отырмын. «Министр-абыз қалай қабылдар екен?» Мен өз министрімді абызға балаймын. Өйткені, Көкте

	– Құдай жалғыз, Жердегі Патша – жарты Құдай, оның жанында жүрген Министр – жарты Патша, оның айтқаны екі болмауы керек, сондықтан Ол – аузы дуалы абыз; Оның ақ дегені – алғыс, қара дегені – қарғыс.

	Шал көзілдірігін қолына алды да:

	– Осы аурудан қашан айығар екенбіз?– деді.

	– Айығатын ауру болса айығамыз ғой.– Бұл сөзді де газетіне қарап айтып отырмын. 2-нөмірінде тағы да «Кемеңгерлік сандығын» ашып, мынадай әңгіме жазыпты:

	«Бұқар ма әлде Хиуа әміршісі ме, бәлкім ол ешқандай әмірші де емес шығар, Қожанасырға мынадай сауал қойыпты:

	– Жазылмайтын ауруды емдеуге бола ма?

	– Иә, егер ол жазылатьш аурудың катарына кірсе емдеуге болады,– депті Қожекең».

	Тілі удай, шөңге дерсің. Әнеукүні «Саяси газетке осындай әжуа не керек?»– деген басқарма бастығына үндемедім. Енді газетті жабу жөніндегі соңғы сөзді майын тамызып жеткізу – менің міндетім.

	Біздің республикадағы тұңғыш тәуелсіз газеттің редакторы орнынан тұрып кетіп барады. Сұр пальтосының арқасы садақтай иіліп, ауырдың бәрін арқасымен көтеріп барады. Табалдырықтан өте бере бір жөтеліп алды. «Сүрініп кетпесе кетті. Қолтықтап алып, жылан-дәліздің біраз жеріне дейін шығарып салсам ба екен?» Жоқ, «Іс тетігін бас мамандар шешеді. Келушілерге әрі жұмсақ, әрі қатты, Заңды бұрмалаған ақпарат құралдарының құрылтайшыларына ымырасыз болыңдар!» Абызымның саңқ-саңқ еткен даусы денемді тітіркендіріп, бір тұрып отырдым.

	Шал бүгін де солға бұрылды.

	Мен есіктен шығып оңға бұрылдым. Оңға бұрылғанда барар жерім – машина бюросы. Бір жеті болды, Қарлығаш осында машинистка. Машбюрода екі папка бар, біреуінде

	«Машинкаға», екіншісінде «Машинкадан шықты» деп жазылған. Кеше әлгі тәуелсіздіктің туын тік көтерем деп жүрген бүкір шал Айдар Ахметовтың тағдырын шешер коллегия шешімінің алғашқы нұсқасын әкеп қойғанмын. Ол әлі әлденеше рет сызылады. Министр-абыз басқарма бастығына, ол – бөлім бастығына, бөлім бастығы маған береді. Бәрі де ақылдарын ауызша айтады, қалам ұшын қағазға тигізбейді. Бұл – соның бірінші нұсқасы.

	Жазған материалым екі папкада да жоқ болып шықты.

	– Менікін кім басып жатыр еді?

	– «Казахская правда» туралы материал ма?

	– Соның дәл өзі.

	– Мен үстеліңізге апарып қойғанмын.

	– Жоғалып кетпеді ме екен?

	Компьютердің қасында тоқ балтырын айқастырып алып, әлдебір кітапқа үңілген ол нарттай қызарды, мен сасқалақтап қалдым. Ол – ереже бұзып, үстелге апарып қойғанына қызарса, мен – аузымнан шыққан асығыс сөзге қызардым.

	– Жоғала қоймас,– дедім кітабының арасына алақанын салып, аңтарылып қарап қалған оған шалт бұрылып.

	Қарлығаш орнынан көтерілді. Енді болмағанда бірге жоқ іздеуге шығайын деп тұрғандай.

	– Отыра бер, жоғалмайды, – дедім де, машбюро есігін тарс жаптым.

	Енді бас сұқпаспын бұл есікке.

	* * *

	Айдар Ахметов министрдің қабылдау бөлмесінде ұзақ отырды. Онан бұрын кезек күткен екі адам жеке газет шығарып, халық қамы – ұлт мүддесін көздеп жүрген кісіні танып, алға салып жіберді. Бірақ хатшы қыз аты-жөндері жазулы тіркеу журналын ішке апарып келді де, «Сіз кіріңіз»,– деп, екеудің біреуін ашық есікке шақырды, екіншісіне: «Сіз онан кейін кіресіз»,– деді. «Үшіншісі мен болармын,– деді пәлсафашы. – Логика бойынша осылай ғой».

	Екеуі де қабылдаудан ұзақ күттірмей шықты. Сосын хатшы қыздың алдындағы ақ телефон безек қақты да: «Сіз күте тұрыңыз»,– деді редакторға қарап. Өзі қолына жиегі күмістелген кружкасын ұстап, «Көмекші» деп жазылған шалқасынан ашылған қарсы есікке өте берді. Іле қою кофе ме, әлде суық шәй ма, әйтеуір сұйықты рахаттана сораптаған дыбыстар құлаққа естіле бастады.

	Дауыстары да анық жетіп түр.

	– Бүгін адам аз ғой,– дейді жуан дауыс.

	– Үшеу-ақ. Біреуі под вопросом.

	– Анау кісі ғой.

	– Иә, сол...

	Сүйріктей сұлу қыздың жіңішке күлкісі, бір нәрселерді әрі жылдам, әрі батыл, әрі риза көңілмен түсіндірген жігіттің жөппелдеме жылдам үні қабылдау бөлмесінің жұмсақ диванына жайғасқан Айдардың құлағына ап-анық естіліп түр. Іле үріп ауызға салғандай қысқа етек хатшы қыз атыла шықты да, қабылдау бөлмесін кесіп өтіп, министрдің атшаптырым бөлмесіне бас сұғып шықты.

	– Министр кетіп қалды. Күтпей-ақ қойыңыз.

	– Қарағым-ау, тесіктен шығып кетті ме?

	– Жо-о-қ, есіктен...– хатшы қыздың езуіне күлкі үйірілді.

	– Қай есіктен?.. Қыз үндемеді.

	Айдар Ахметов қолын қалтасына сала берді де, имек тұмсық бүркіт мұрнының ұшына әпсәтте шоқтай боп түскен қызыл ноқатты бір сипап тастап, өңі шүберектей бозарып жүре берді. Хатшы қыз осылай боларын білгендей аспай-саспай барып, қырлы стаканмен су әкеліп берді, сосын телефон құлағын баппен қолына алып жедел жәрдем шақырды. Мана министрдің артқы «ұры» есіктен шығып кетерін біліп тұрып әдейі шәй ішуге кеткен-ді. Сосын қосымша есікті кілттеп келіп, салғырт тұрып «қаралы» хабарды естіртті, «ұры» есіктің кілті әлі қолында жүр.

	Ұзамай жедел жәрдем келіп, Айдар Ахметовты алып кетті...

	Жедел жердемнің кресті бүйірін терезеден көріп қалдым да, дереу машбюроның ашық есігінен бас сұқтым.

	– Қарлығаш, мен бір адамды ауырттым...

	– Кешегі газеттің редакторы ма?– Қарлығаш бәрін біліп тұр.

	– Жалғыз сіз емес, ол ауруға біз де ортақпыз.

	Жазғаныңызды басып бердім ғой.

	– Иә, бәріміз жабылып, біздің республикамыздағы тұңғыш тәуелсіз газеттің құрылтайшысын соққыға жықтық.

	Бір нәрсені айта алмай кетіп барамын. Кеше мен арқылы өтетін түкпіргі бөлмеде отыратын тіркеуші Паша апайдан Қарлығаштың үш қызы бар екендігін естідім. Естідім де таң қалдым. Талбойына қарап тұрып әйел деуге қияр ма едің? Бір міні жоқ талшыбықтай құлын мүше.

	Шалт бұрылдым да:

	– Қыздарыңның аты кім?– дедім. Қарлығаш еркін түр.

	– Айман, Ардақ, Әсел...

	– Менің де үш балам бар.

	Ол «білемін» дегендей сыңаймен қарады.

	«Біздің мекемеде ештеңе жатпайды екен де».

	Ағымдағы бір-екі хатқа жазған жауабымды ала кетейін деп қайта бұрылдым – қос папка тағы да бос түр.

	– Менің хаттарымды басып жатырсың ба?

	– Апарып қойғанмын...

	Тағы да кері бұрылып, жақын келдім.

	– Қарлығаш, бүгін ескіше 7-ноябрь – Ұлы Октябрь мерекесі ғой,– деп бетінен шөп еткіздім.

	Ол менен оқыс әрекет күтпеген еді. Екі беті нарттай қызарып, төмен қарады.

	– Мен бұл үшін келгенім жоқ қой...

	Жиделібайсыннан шыққан Алпамыс – қара қыпшақ Қобландының қарындасы – қыз Қарлығаштың алдындағы алғашқы ерлігіме масаттанғандай есіктің арғы бетіне өттім.

	Бергі бетте мана бір көргеннен ұнаған Қарлығаш қалды.

	Оның баяу үні соңымнан еріп келе жатқандай.

	* * *

	– Армысың, Алпамыс!– деген нәзік үнге жалт қарадым. Алдымда Айдар Ахметов тұр – көздері кіртиіңкі, шала ұйқы болғаны шаршаңқы өң-жүзінен көрініп тұр.– Ертеңге қалдырмайын дедім.– Қолындағы төрт бұрышты куәлікті үстел үстіне ұқыптап қойды.– Шамаларың өзімізге жетеді. Анау «Казахстанская правданы» неге тізгіндемейсіндер? Ренжімеймін. «Казахская правданың» үш нөмірі шыққанмен қазақ тарихында қалады. Бұл – тарихи процесс, біздің ұлтқа тән нәрсе. Осындай жағдай айналып келіп тұрады. Отыз жетінші жылы да өзімізді-өзіміз аямағанбыз, адам ату жоспарын 101 процентке асыра орындап отырғанбыз.– Бүкшиген сұр пальтолы осыны айтты да, тағы да есіктен шыға берді. Жан-дүниесі жылап барады, іші от боп жанып барады, азалап барады.

	Көзім төрт бұрышты куәлікке түсті. Үш ай бұрын осыған қолы жеткенде қандай қуанып еді, «Әлі шампандатамыз, біраз қаз тұрсын» деп, қуанышын ірке алмай кетіп еді, енді сұр пальтоның астындағы болмысы бөлек қазақ айлығының үштен бір жарым бәлігін салып алған куәлігін қалдырып кетіп барады. «Кеше не болды?» деп сұрамаппын да; не болсын, «кризис» деп қайтарған шығар дәрігерлер; өзі алғашқы астанамыз Орынбордың қазағы дейді, қайсар, қайсар-ақ екен қазағың».

	Үнжұрғасы түсіп шыққан бойда оңға бұрылды. Иә, бұл жолы оңға бұрылды. Министр-абызға кіре алмайтынына көзі жетсе керек, несі бар, заман кең, цензура жоқ, ойындағысын мінбеде тұрып студенттерге жеткізер, оған толық мүмкіндік бар ғой.

	Түске дейін өзіме-өзім келе алмай жүрдім. Куәлікті тіркеу бөліміне тапсырдым. «Что так быстро?»– деп қарсы алды тіркеуші Паша апай.– Первая независимая газета в республике. Обидели....». Менен жауап болмады. Сырты жұпыны, жан-дүниесі бай сол бір адамға деген аяушылық сезімімді түске дейін тежей алмай жүрдім.

	Кеше коллегия шешімін министр өңдеп, өзгертіп, қайтып беріпті. «Сөзден ұсталмайық, ешнәрсені нақты тұжырымдауға болмайды»,– деп, аяқ жағына бұлдырлау, мағынасыздау сөйлемдер қосыпты. Оны басқарма бастығы танаурап маған алып келді. Ара ағайын – бөлім бастығын аттап кетті. Осындай сәттерде сол өткел кілең бос қала береді. Өзінің талдау-сарапшылық мақалаларын жазып отыратын сол жігітті аттап өтіп, «Өзіңнен артылатын не бар дейсің» деп маған келгенде біреудің жанын ауыртатын осындай сәттерде шаршы алаңға кілең өзім түсемін. Ешкі сорлы: «Сойса да қасап сойса екен» деп маңырапты дейді. Не болса да әділ болғанға не жетсін. Әділдің асы адал, ұйқысы тыныш. Ал, осы жолы анау қазақтағы тәуелсіз газеттің атасының алдынан ала бөрене тарттық. Мейлі, басқаларға сабақ болсын.

	Министр шимайлаған қағазды алуға машбюроға кірдім. Өзім де солай қарай асығып, алабұртып, сылтау іздеп тұратын болдым. Әдеттегідей екі папқада да жоқ менің материалым.

	– Менің материалымды қайсысың бастыңдар?

	– Сіздікін басып, апарып қойған шығар...– деді машбюро меңгерушісі сызық маңдай, үйрек тұмсық қыз.

	Менің үстелім қағазсыз жатпайды. Аудандық газеттен бастап, ТМД басылымдарына дейін менің көнтерлі көне үстеліме келіп жайғасады. Тағы да іздей бастадым. Табылды. Шимай қағаз «Советская Россияның», таза басылғаны «Панораманың» ортасында жүр. Осының өзіне қуанып кеттім. Жалпы, өз басым көп жоғалтамын, көп іздеймін. Осындай жоқ іздеген кездері демалып қаламын, санамнан бәрі де сытылып кетеді. Қазір де көз алдымда тұрған Айдар Ахметовтің де, Қарлығаштың да бейнесі жылыстап, таң атпай шаршаған миым таза санамен беттесіп, біраз сергіп қалды.

	Жыланша ирелеңдеген дәлізге шықтым. Не темекі шекпеймін, не насыбай атпаймын (насыбай ату қазір қазақ жастары үшін үрдіс), әйтеуір, осында шықсам елендеген көңілім сәл де болса сабасына түскендей күй кешеді. Әне, Карлығаш келе жатыр. Үш қыздың анасы дегенде таң қалдым, талбойында бір міні жоқ, гүлдей үлбіреп түрған оны үш қыз тапты дегенге қимағанмын. Қасыма кеді. Мойнын көлегейлей жапқан тоқыма киіпті. Бұрын жұп-жұмыр мойны мен ақ тамағы көрініп тұратын. Ол келгенде қоңыр күз еді, міне, қыстың да бір айын қылғытып қойдық. Енді екі күннен соң европаша Жаңа Жыл келеді, Коммунистік партия салтанат құрған кездеғі соңиалистік міндеттемелерді қорытындылайтын Жаңа Жыл.

	– Сені күтіп тұрмын.

	Қасыма келгенде қызарып кеткен өңі одан бетер алаулай түсті де:

	– Жоқ іздеп жүрген жоқсыз ба?– деді.

	– Жоғымды таптым. Бұның өзі мен үшін демалыс қой...– дедім де, іркіліп қалдым.– Бүгін шығарып салайын.

	– Сіздің жолыңыз бөлек емес пе?

	– Жолдар... түйіседі ғой.

	Ол сөзімді жауапсыз қалдырып, машбюро есігін тарс жапты.

	Мен өз есігіме беттедім.

	Келдім де, ол басқан маржандай әріптерге үңілдім. Бір сөзден қате таппайсың, қисық тұрған бір әріп жоқ. Орнымнан тұрып, екі қолым қалтамда – сыртқа көз салдым. Республика Алаңы көлбеп жатыр. «Бұл– «Сенат» алаңы,– деймін жігіттерге түскі үзіліс кезінде демалып жүріп.– «Сенат» алаңын кесіп өтейік». Одан әрі Ақ Орда – хан ордасы. Орда бұзар жаста тұрысымыз мынау, біреудің маңдай терін бес төгіп ашқан газетін жауып тастап... Екі қолын қалтасына салып тұрған қазаққа біреу «Не тұрыс?»– десе: «Біз Айда да осылай тұрамыз ғой»,– деп жауап беріпті дейді. Бәрі де Ақ Ордадан басталып отыр, біз сойыл соғарлармыз. Махамбеттің «Еңсесі биік Ақ Орда, еріксіз кірсем деп едім» дейтіні де содан ғой. Бойым тоңазиын деді. Әлгі Айдар Ахметов қалай тоңбайды?

	«Суық жердің қазағымыз ғой»,– дейді сұрасам. Қарлығаш бізге келгенде қоңыр күз еді, ол да тоқыма киіп, мойнын жауып алыпты. «Қой, не ойлап кеттім тағы да, онан да «Казахская правданың» жаназасын шығарған коллегия шешімін апарып берейін. Сосын коллегия мүшелері күлімсіреп отырып, айызы қанып қолдарын қойсын.» Тағы да маржандай жазу алдымда түр. Сірә, Қарлығаш филолог болар. Онда неге мамандығымен істемейді? Бірақ, мынадай базар нарқы заманында мүғалімнің қарны бір айлықпен тоя қояр ма екен? Әнеукүні әпкем істейтін емханаға жұмыссыз жүрген студент қарындасымды еден сыпырушы етіп орналастыра қояйын десем, бес қабатты зәулім емхананың еден сыпырушылығын дәрігерлер өздері бөліп алыпты. Қазір «зиялы» деп таңбаланатын интеллигенңия бір айлықпен арам қатады. Оның өзін мөлитпей уақтылы берсе... Біздің мекемедегілердің аңтарыла күтетін салтанатты сәті де айдың 3-і мен 18-і. Нәпақа қолға тиеді, бірақ қалтада шәние-е-е-п жата алмайды. Кассир қыздың бас сиярлық терезе-тесігінің алдынан кетісімен-ақ, шетелше жазуы бар пакет-сөмкелерін қолдарына ұстаған әйелдер жақын жердегі «Береке» гастрономының береке-шырайын келтірмесе де, хал-қадарларынша көңілді оралады, месқарын болмағанмен әне-міне үзіліп кетейін деп тұрған сыптығыр сөмкелер бос қайтпайды.

	Міне, өмір дегеніңіз осы.

	Кештің болуын тағатсыздана күттім. Түс ауа Ақ Орда беттен көз ұялта түсетін Күн шапағы да кешеуілдеп жатыр. Бүгін мерекеге, яғни Жаңа Жылға байланысты келте күн – бір сағат ерте қайтуға болады. Бұрын мекеме ішінде Жаңа Жылдық безендірулер болатын, кең залда ақ ұлпа мақта – ақ қар жапалақтап жауып тұратын. Бұл жолы ешкімнің – кәсіподақ мүшелерінің де Жаңа Жыл деп бас ауыртып жүрген жайы жоқ, бетке тура қарап айтар бір-ақ сылтау – қоржында қаржы жоқ»; бәрі де тезірек өтендеріне қайтып, от басында шүйіркелескісі келеді. Бұрын әр бөлім жеке-жеке отырып, өздерінше алау жағатын, ол алауды тұтатар тамызық та, отқа тамызар май иісі де бүгін танауға келмейді. Мұның бәріне кінәлі – жеделдету романтизміне ұрынған нарықтық эйфория. Экономистердің әуенімен айтқанда, осының дәл өзі. Жұрттың бәрі Жаңа Жыл келгенін енді ғана сезінгендей үйлеріне асығулы, бірақ тоңырқап жүрген ешкім көрінбейді. Өйткені, қара жерде қар жоқ, қысты күткен көңілдер бар. Осындағы әрі асығып, әрі асықпай жүрген бір жан – менмін. Тағы да «Сенат» алаңына көз салдым. Ақ Орданың кең есігі шалқая ашылып, бірі кіріп, бірі шыққан көп адам. Ертең Жаңа Жыл деп сезінер ме екен солар? Солардың көбі - экономистер – романтиктер, нарық Заңын шығарушылар. Бүгін Жаңа Жылдың біздің мекемеде көңілсіз қарсы алынуына түрін түстеп, атын атап айта алмасақ та солар кінәлі; банк пен кәсіподақтың қоржынын тықырлап тазартып отырған да осылар. Еліккіш, арманшыл, авангард халықтыты романтизм буымен алдарқатып... Мен де асыға бастадым.

	* * *

	Терезеден қарасам, буыншақ-түйіншектерін көтерген біздің мекеменің ханымдары табандары қара жерге бірде тиіп, бірде тимей өтендеріне қарай асыға тартып барады. Киіндім де, министрліктің жүрегі – машбюро тұсынан өттім – зыңылдаған компьютер әуені естіледі.

	Тысқа шықтым да, кешкі салқыннан тоңып, алақанын уқалап отырған сары шашты әжейдің алдындағы бір бума қалампыр гүлін алдым. «Бүгінгі нан қалтада»,– деп, әжей қомпаңдап, кетуге қамдана бастады.

	Аялдамада тұрмын. Қазір не көп – автобус көп; шекесіне 500-ден бір-ақ асырып нөмір жапсырып алған жалдамалы автобус дегенің құрдай жорғалайды. Бірақ, Қарлығаш жоқ.

	Әне, келе жатыр қарақыпшақ Қобландының қарындасы қыз Қарлығаш. Жиделібайсынды қорғаған Алпамыстың жүрегі дүрсілдейін деді ме? Осы менікі не? Үш баланың атасымын. Аяқ астынан жалым күдірейіп, махаббаттың пырағын ерттеп мінгенім бе?! Қоя ғой ондай пәлсафаны. Осылай тұрғанда алдымнан Айдар Ахметов шықса ше? Жоқ, керегі жоқ, өзім әрең құтылғанда...

	– Көп күтіп қалдыңыз ба?

	Оның сөзін тыңдар-тыңдамастан қалампыр гүлін ұсындым да, бетінен шөп еткіздім. Екінші рет Қарлығаштың бетінен өптім. Үш баланың әкесі атанып, отыздың беліне шығып тұрып, сүйіспеншілік деген сезіммен арада көп су аққаннан соң осылай беттесіп тұрмын.

	Ол қызарып кетті.

	– Ұялмайсыз ба?!

	– Жоқ...

	– Жаяу жүрейікші. Мына жерден біздің мекемедегілер көп отырады. Сөз боп жүрерміз.

	– Сөзден қорықпаймыз. Екеуміз қатар келеміз.

	– Мына гүлді енді қайда қойсам екен?

	– Үйіңе. Вазаға.

	– Кім берді десе қайтемін?

	– Айт. Жасырма. Шындықты айт.

	– Ой, «Таздан тарақ қалғалы қай заман».

	«Тоба, айтып тұрған сөзін қарашы жап-жас болып...»

	– Қарлығаш, сен филологсың ба?

	– Жоқ, мен анамын. Он сегізімде құрылысшы боп жүріп күйеуге шықтым. Филологияға тапсырып, бірінші сабақ – шығармадан үш алып, екіншісіне қарамай құжатымды қайтып алғанмын. Сол үш алғандар конкурс болмай түсіп кетіпті. Прорабқа бұйырып тұрмыз ғой.

	– Күйеуің құрылысшы ма?

	– Иә, соның қарауында бір жыл сылақшы болдым. «Аға» деп жүрдім, әрі жерлес... «Әнебір жігіт киноға шақырды, аға, барайын ба?»– деймін. «Барма, ол – «борзый»,– дейді ағам. «Әнебір жігіт биге шақырды, аға, барайын ба?»,– деп сұранамын. «Барма, ол– «лютый», – деп жүріп, өзі үйіне шақырып... сол үйдің анасы боп шыға келдім.

	– Ана болғаннан артық не бар дүниеде?

	– Өзім де солай ойлаймын. Шешеміз: «Әйелдің міндеті бала туу» деп үйретті ғой өмір бойына.

	– Ол кісі бар ғой?

	– Бар. Көзі көрмейді, сексенде.

	– Жұмысқа неге шықтың?

	Ол жалт қарады. Мен де сауалыма жауап күтіп тура қарағанда көзіміз түйісіп кетті.

	– Әппағым сырқат. Асқазандағы жарасы асқынып жүр.

	Көп ішеді.

	– Жігітке ішкен жарасады. Айтайын ба, асқазанның емін. Асқазанның емі – ағарған. Күнде айран ішіп жатса, жараның аузы бітіп, қарақотырланып, жазылып кетеді. Мен сөйткенмін.

	– Екі ағарғанды бірдей ішіп жүр ғой. Келесі аялдамаға жеттік.

	– Мен осы жерден отырайын. Сіз қалыңыз.

	– Неге, үйге дейін шығарып саламын.

	– Жо-жоқ, қойыңызшы, автобус тола біздің мекеменің адамдары.

	– Онда...– ол сөзін аяқтай бере бетінен шөп еткіздім.– Европаша Жаңа Жылды жақсы қарсы ал!..

	Аялдамаға келіп тоқтаған іркес-тіркес автобустың есігі сарт етіп ашылғанда ішке сүңгіп кетті.

	Артыма қарадым. Бір қолында нан-тұз салынған сөмке, бір қолында қызыл гүл – қысылып-қымтырылып қалай тұр екен? Тал бойында бір міні жоқ Қарлығаштың денесіне мынадай іркес-тіркесте әркімнің денесі бір тиіп кететін болд-ау. Аузынан мүңкіп тұратындардың бүгін көбейетін күні ғой, жаны да, тәні де таза Қарлығаш қалай шыдап тұрар екен? Қойшы, дәл бір автобусқа бірінші рет мінгендейй...

	Бүгін Қарлығаштың бетінен екі рет сүйдім. Оның шиедей қызыл ерні көз алдыма келді. «Жұп-жұқа қызыл ерін, Қарлығаштың ерні... Өзі отызға толмаған, үш перзенттің анасы, қазақтың осындай әйелдеріне ескерткіш орнатса ғой». Артыма тағы бір қарадым. Абай даңғылында машина көп. Әлгі Қарлығашты алып кеткен іркес-тіркес автобустың дөңгелегі басқан ізді ендігі тымырайған тұрқы қысқа автобустар, оқтай атылған асау «Мерседес», студент тізгіндеген «Вольва» мен «Тойотоға» амалсыз жол берген көне «Москвичтің» қаншасының дөңгелегі басып өтті екен? Қарлығаштың екі қолы бос емес, белтемірден ұстамай қалай тұр екен? Біз танысқанда қоңыр күз еді, қазір қыс ортасы – ол ұстаған темір мұздай емес пе екен?

	Артыма тағы бір қарадым.

	Енді ол екеуміз Жаңа Жылдың жаңа күнтізбесін екі жыртқан соң жүздесеміз.

	* * *

	Айдар Ахметовтың газетінің тағдыры қайта-қайта алдымнан шыға берді. Әртүрлі коммерциялық телеарналардың жаңалықтары «Қазақстандағы тұңғыш тәуелсіз газет жабылды» деп қуана жар салуы мұң екен, көшеде кездескен таныс қолыңды қысып тұрып таңдана сұрап, табалай қарайды; кеше Жаңа Жылдың құрметіне шақырған бір достың дастарханында да сол хабар сөз болып, сол әуен тағы да қайталанды.

	– Жалғыз газетті жапқызып не бітіріп отырсыңдар?– деген ақтың буы астында айтылған ақ ниеттер де болды.

	– Жапса жабатын нәрсе аз ба, КТК-ны неге жаппайсыңдар?– қызылдың буына қызғандар, тіпті, қызына сұрайды.

	– Күштерің өзімізге жетеді ғой,– бұл – ішпей-жемей сақ отырғандардың тиеді деп тұспалдамаса да зымырандай тура атылған оғы еді.

	Қойшы, әйтеуір, осындай сансыз көп сауал отырысқа саяси астар бере бастаған соң «Өмірді әнмен өрнектейік» деп, «Ақ бантикті» шырқай жөнелдім. Сонда шашына ақ бантик байлаған Қарлығаштың балаң қыз бейнесі көз алдыма көлеңдеп, екі күн бұрын оны шығарып салған сәт, ол мінген автобустың нөмірі – барлық көрініс көз алдыма бірінен кейін бірі сытылып орын берді. Осы «ішкен мас, жеген тоқ» топта отырып, «жұмысқа тезірек шықсам екен» деген тағатсыздық тауаны еңсемді билей бастады...

	Біреулер ауырған басын ұстап, біреулер ұйқысыз көзі кіртиіп, енді бір техникалық бөлімдегі түбіт мұрт жігіттер қайта-қайта су ішіп, жаңа жұмыс күні де басталды.

	Тағы да машбюроның есігін аштым. Ол жалғыз отыр, көздері кіртиіңкі.

	– Қалай қарсы алдың?– болды менің сауалым.

	– Екі күн ұйықтамадым. Әппағымның асқазаны ауырып... Ол дөңбекшіп жатқанда қалай ұйықтайсың. Екі түн түрегеп отырды. Ол жатпағасын мен қайтіп жатайын.

	Оның сөзін ақырына дейін тыңдай алмадым да, жұп-жұқа ернінен шөп еткіздім. Бірінші рет Қарлығашты ернінен сүйдім. Ернінен...

	Оның жүзі қанқызыл түске боялды.

	– Ұятсыз екенсіз ғой.

	– Ұят деген қай жерде?..

	– Енді кетіңіз. Онсыз да машбюро меңгерушісі күдіктеніп жүр, «бұрын бас сұқпайтын еді, қайта-қайта саған келеді» деп әуеукүні айтып салды.

	– Келемін, келемін, тағы да келемін,– дедім екі қолымды жаныма тік ұстап.

	– Сіз берген гүлді көршінің үйіне қойдым. Өзі ауру... гүлді көрсе күдіктеніп қалар дедім. Сосын... маған ешкім гүл берген емес, оның өзі де...

	– Тау қыздарының өзі гүл ғой.

	– Тау адамдары жабайылау келеді.

	– Адам мен жабайы деген сөзді қатар қоймашы.

	– Кетіңіз... келіп қалады.

	Тағы да сүймек болып ұмтылып едім, басын алып қашты.

	Өзіңізге-өзіңіз қандай сенімдісіз. Сіз кетпесеңіз, мен кетемін.

	Қайда? Осы жерден бе?

	– Естисіз...

	Есік шалқалай ашылды да, тар маңдай, үйрек тұмсық кірген бетте маған жалт қарап, өң-жүзіне күлкі үйіріліп қоя берді.

	Кешке шығарып саламын,– дедім. Ол үнсіз қалды.

	– Сізді әнеукүнгі жедел жәрдеммен әкеткен кісі күтіп ғой,– деген үні естілді төргі бөлмеден машбюро меңгерушісінің.

	Айтқандай-ақ, Айдар Ахметов есік алдында тұр екен.

	– Жүр, ішке кірейік,– деп өзі алға озды.

	Сұр пальтосының өңі айқара ашық, тоңып, қалтырамайтын қандай адам өзі?» Інішек, саған айтайын дегенім, дәрігерлер «ауруханаға жатпасаң болмайды»,– деді. «Жүрекпен ойнамаңыз,– дейді. – Ақылдасайын дегенім, бәлкім, министрлеріңе хат жазармын «жаздым, жаңылдым, енді ұлт, ұлтаралық қатынас мәселесін қозғамаймын» деп, бас жарып, көз шығармаймын» деп. Қалай қарайсың осыған?

	– Оны, Айдеке, министрдің өзімен, әйтпесе басқалармен, мәселен, басқарма бастығымен неге ақылдаспайсыз. Мен пешкамын ғой.

	– Сен пешқа болганмен тақтаның үстінде тұрсың. Бәрі сенен басталады. Сен де жазайын деп жаздың ба, қондырманың дегенін орындадың. Коллегия шешімін тағы бір шұқшиып оқып шықтым. Сенің жазғаның ғой. Әуені ұнады. Жылт-жылт еткен бір үміт ұшқыны көрінеді. Заман жаңару үстінде ғой, соның ұшқыны болар.

	– Айдеке, шынымен менен ақыл сұрай келсеңіз, онда ауруханаға барып жатыңыз. Өзіңізге-өзіңіз келіңіз. Ойланыңыз. Араға кемінде үш ай уақыт салып, өтінішіңізді жазыңыз. Баспасез Заңын бұрмаламаймын дегенді атап көрсетіңіз.

	– Жөн-ақ,– деп ұшып тұрды Ахметов. Атылатын садақтай иіліп, оң иығымен төніп түр. Айналасы көгеріп, асты қалталанған көздері шарасынан шығып кеткен.– 37-ші жылы да айыбын мойындағандар атылмай қалыпты. Мен жазамын, сөзсіз осылай жазамын. Халық көшеде жүргізбей қойды. Жүректі бір жақты етіп алайын. Жазамын...

	Тағы сол көрініс. Тағы да сол имиген сұр пальтолы бейне мойны – алда, арқасы – артта, есіктен шыға берді де, қайда бұрыларын білмегендей сәл тұрып қалып, шалт кейін қайырылды.

	– Қоштаспай кеткеніме ренжіп қалдың ба, інішек?! Европаша Жаңа Жылыңмен! Біздің Жаңа Жылымыз әлі алда ғой, біздікінің бәрі алда,– деп, қарашығы қозғалмай тұрған көзінен бір жылы нұр шым-шымдап сетінегендей болды да, оның соңы езуіне жетіп, жылы күлкі боп жиырыла берді.– Аман болайық. Көріскенше!

	Бұл жолы дәлізге шықты да шұғыл оңға бұрылды. Атып шығып артынан қарадым. Дүниенің бар ауырын томпиған арқасымен көтерген осы бір адам енді «жүректің дегенін орындайын» деп, ауруханаға қарай асыға басып бара жатыр еді.

	* * *

	Басқаларды қайдам, өзім сондай шыдамсызбын. Осы шенеуніктік мекемеде тұлабойына шыдамсыздықтың мөлшерін керсететін сынап қойса, менікі ә дегеннен ыршып жоғары шығып кетер еді; аяқ астынан шөліркесем де, жан-жағыма қарамастан қырлы стаканымды бұрқ-сарқ қайнатып, үнді шәйімді сораптап отырамын. Ал, күнсынап – уақыт жағы... бұны ауызбен айтып жеткізе алмаспын. Сағат тілі кешкі 5-ті көрсеткесін-ақ шыдап тұруым тағы қиын. Қысқа ғұмырымда есігі 10-да ашылып, 5-те жайбарақат жабылатын шығармашылық мекемеде ұдайы қызмет атқарғаннан кейін бе, сағат бес болысымен дегбірім кете бастайды. Жұмыстың мән-жайы – әрі кеткенде бес беттік анықтама – ол аса маңдай терлетерлік те шаруа емес. Әуелі анықтама әуеніне түсу қиын. Әр нәрсенің тілі болатыны сияқты әр мекеменің де өзіндік саясатымен қоса өзіндік тілі бар, соны үйреніп, сол әуенге қосылу да біреудің домбырасын қолға ұстағандай қиын дүние. Бұған да үйренесің.

	Бүгін күн батар ма екен? Бір газеттің шаңырағын ортасына түсірдім – енді біраз демалыс; ал, менен басқалар – басқарма бастығынан бастап жалдары күжірейіп, осы соңғы тірліктен әжептеуір ләззат алып жүрген сияқты. Ләззаттың да түр-түрі бар. Бірақ, осы жұрт жұмыстан алып жүрген ләззат менің бойыма сіңіп, жанымды елжіретпей-ақ қойды. Анау сөмкесін салғырт ұстап, ауруханаға кеткен таңғажайып адам қайда барсам да алдымнан шығатындай болады да тұрады.

	Қыстың қысқа күні талаурап барып ұясына қонды-ау, әйтеуір. Бұл – сағат алты, яғни жұмыс күнінің біткендігін білдірер белгі сияқты мен үшін.

	«Кешегі жерде кездесейік» дегенмін мана Қарлығашқа.

	Ол үнсіз бас изеген.

	Әне, келе жатыр. Тағы да көше бойлап жаяу жүреміз. Жоқ, ол қасыма келді де, бірден автобусқа отыратынын айтты.

	– Қарлығаш, кетемін деген сөзіңе түсінбедім?

	– Аяғым ауыр. Кету керек.

	Төбемнен зіл түскендей үндей алмай қалдым.

	– Кешегідей жаяу жүрейік. Ол ілесе берді.

	– Таңғалып тұрған шығарсыз. Жұмысқа келгені кеше, бүгін босануға кетеді деп... Әппағым көп ішіп кетті. Бізде үш қыз ғой... білмеймін, ұябасарым жоқ деп қамыға ма екен. Ең кішіміз жетіде. Жеті жыл көтермей жүріп... азаматтың жүзі жарқын болсын деп ғой бәрі де. Мен еден жусам да өзімнен жаралғандарды жұртқа телміртпеймін. Бірақ, қасыңда біреу қамкөңіл боп отырғанда... Сіздің гүліңіз көршінің үйінде әлі түр. Күдік туғызып қайтемін.

	Күнде көріп, өбіп-құшып жүрген адам өзімнен алыстап бара жатқандай болды, тіпті бір төсекте табыссам деген ойымның да күлі көкке ұшқандай. «Қалай тез, қалай байқамағанмын?!»

	– Ұл табасың...

	– Не, түс көрдіңіз бе?

	– Жоқ, арғы аталарымда әулиелік болған. Соның бір тамшысы бізге де тамған шығар.

	– Айтқаныңыз келсін. Мен осы жерден отырайын.

	Көшенің өзінде бізді көріп қоятын көздер бар.

	– Тағы бір аялдама жүрейікші. Енді қашан кетпекшісің?

	– Әлі екі жеті жұмыста боламын.

	Арқамды кеңге салғандай еркін демалдым. Екі жеті – он жұмыс күнінде тәулігіне бір көргенде Қарлығашты он рет көреді екенмін. Бірақ, болашаққа жасаған біраз жоспарымның күлі көкке ұшқандай. Көрерміз, Қарлығаш осы қалада ғой, алысқа біржола кетіп бара жатқан жоқ қой.

	Келесі аялдамаға жетер-жетпесте коммерциялық автобус тымпыңдай зымырап қасымызға тоқтай қалды.

	– Осыған отырамын,– дегенде оған қарай ұмсына беріп едім, ол жалына сөйледі. Даусында діріл бар.– Сүймеңізші, қаншама көздер қарап тұр. Кейінге қалдырайықшы бәрін де.

	Коммерциялық автобустың тұруынан жүруі жылдам – жөнеп кетті. «Кейінге қалдырайықшы бәрін де...» Оның дауысы құлағыма келеді. «Мен сені сүйемін, тар төсекте де жолығамыз. Қарлығаш, қандай ақылдысың, қандай көнтерлісің, бәрін де көтере білесің».

	Артыма бұрылып қарағаным жоқ.

	Тымпыңдай зымыраған пысық автобустың шаңы да жоқ.

	Қарлығаштың бір ауыз сөзі бір өмір сыйлап, өзімнің маңқиған маңғаз автобусымды іздей бастадым.

	* * *

	Міне, Қарлығаштың да біздің мекемеден ұзақ демалысқа кететін күні тақады. Осы күндері тар маңдай, үйрек тұмсық машбюро меңгерушісі ауырып қалып, мен онда емін-еркін кіріп-шығып жүрдім. Құшырлана аймаласқан ыстық сүйістер де компьютердің ызың-ызың еткен созылмалы әуенінің астында өтті, кілтпен бекітілмеген есікке жалтақтап, қыл үстінде тұрып құшақ айқастыра өбіскен сәттер де көңілдің архивінде қалып барады.

	– Аяғымның ауырлағанына қатты қуандым. Біздің үйдегі де бұрынғыдай емес, көңілі алданып, елігіп жүр.

	– Бізге келмегенде аяғың ауырламайтын еді.

	– Бәлкім, солай болар.

	– Ұл табасың, сосын тағы да ұл табасың.

	Ол маған дөп-дөңгелек бота жанары жәудірей мейірлене қарады. Оның ар жағынан жақсы тілекті жат көрмеген іңкәр көңілді көріп қалдым.

	– Менің осы жүрісім оңбағандық ғой, жуылмас күнә ғой. Он сегізімде қосылыппын, қазір он бес жыл болыпты. Өмірі бұлайша біреумен құшақ айқастырамын деп ойламап едім.

	– Әйел бала тапқанда бар күнәдан арылады. Әйел аяғы ауыр кезінде Алладан не тілесе сол тілегі орындалады. Сен де егер өзіңді күнәлімін деп есептесең, бойыңдағы бар күнәдан арылып, қыз Қарлығаш қалпыңа енесің.

	Ол селт тұрып ойланды. Осы сәт құшырлана қысып, тамағынан емірене өпкенімде жүрегі аттандай шауып, деміне алқынып қалды.

	– Есімнен айрылып қалдым. Мен бұлай болады деп келмеп едім бұл мекемеге.

	Оның даусын үзіп жіберіп, қызыл ерінге құшырлана ерін тигізгенде алыстан жүгіріп келген адамдай алқынып қалды да, басын алып қашып:

	– Біреу кетіп барады,– деді.

	– Жолы болсын. Сен босанып ұл табасың, қыз күніңе енесің. Қырық күн өтіп, қырық бірінші күні Қобландының қарындасы қыз Қарлығаш пен Жиделібайсынның Алпамыс батыры кездеседі, қыз бен жігіт кездеседі.

	– Солай болса болар. Енді кетіңіз. Бүгін шығарып салмай-ақ қойыңыз,– деді де: – Айтпақшы, әлгі сізге келіп жүретін кісі не болды?– деді танысын есіне алғандай аңтарылып.

	– Кім? «Казахская правданың» редакторы ма?

	– Иә... Қандай қаталсыз, қалай аямайсыз. Сол кісінің «Редактордың өзімен-өзі сөйлесуі» дегенін оқып, сондай ішім ашыды. Қандай қаталсыз!..

	– Заман қатал, біз заманның қолымыз.

	– Оң қолысыздар ғой.

	– Оң қолымыз.

	Оның жүзі біртүрлі жайдары қалыпқа енді; шам жарығының астында жарқыраған өң-жүзі бұрынғыдан бетер әдемілене, әсемдене түскендей.

	Мен оны шығарып салмайтын болдым.

	Қарлығаштың өзі телефон соғып, сым арқылы хабарламасын деді.

	Жылан-дәліздің бұрылысынан асыға басқан аяқ дыбысы естілді. «Алпамыс!» – басқарма бастығының даусы.

	Бүлай жанұшыра жүгірмеуші еді, аяқ астынан не боп қалды екен?

	Ол мені көзімен шығарып салды.

	Есіктің екі бетінде екеуміз қалдық.

	Енді қашан кездесер екенбіз?

	* * *

	Айдар Ахметов ауруханада хал үстінде жатып, мейірбике қызға менің телефонымды беріпті. Ол «Келіп кетуіңізді сұрайды» деген соң қала шетіндегі аңғал-саңғалдау ескі ауруханаға келдім. Профессор кісі танымайтын халде екен, оның үстіне емдеуші дәрігер: «Кіріп қайтесіз» деп жеңіл ескертті.

	– Сіз Алпамыссыз ба?– деді менімен хабарласқан мейірбике қыз көрген жерден.– Сізге хат беріп еді. Ол кісінің жағдайы мәз емес, миына қан кетті.

	Хатты бірден ашып оқыдым. Бас жағында менің атым аталған, одан әрі былай депті:

	«Мен өзі құйрық-жалсыз бәтшағармын ғой. Менің перзентім осы газетім еді. Армандаған күнім туып, бұның да үш нөмірін шығарып үлгердім. Бұдан да гөрі заманның беті бері қарап, газетім жалғасын табарына сенемін. Газет атауын өзгертпей, артымда қалған перзентімдей көріп, бірге туған қандастарыңдай ертіп, өмірін одан әрі ұзартыңдар.

	Профессор Айдар Ахметов».

	Мейірбике қыз бетіме тура қарады, сосын маржандай әріптермен жазылған парақты бүктеп жатқан маған:

	– Осыны айтып отырып маған жазғызды,– деді.– Кімдері бар, жақын-жұрағаттары бар ма? Сіз кімі боласыз?

	– Мен ешкімі емеспін. Рухани замандасымын.

	Мейірбике қыз түсіне қоймағандай теріс айналып бара жатып, «Егер туған-туыстарын білсеңіз хабарлай салыңыз»,– деді.

	Мен үйіме тарттым.

	Ертеңіне кешкілік «Хабар» ақпарат агенттігі профессор Айдар Ахметовтың қайтыс болғандығын хабарлады.

	«Қазақ пәлсафа ғылымы ауыр қазаға душар болды. Жасы 67-ге қараған шағында республикамыздың белгілі пәлсафашы ғалымы, пәлсафа ғылымының докторы, профессор Айдар Ахметов дүниеден қайтты. ...Ол қазақ баспасөзін дамытуға да белсене үлес қосты, республикамыздағы тұңғыш тәуелсіз газеттің шығарушысы болды, ол шығарған басылым аз уақытта жұртшылыққа кең тарап, оқырмандар ықыласын өзіне аударды.

	Белгілі ғалым, ұлағатты ұстаз, қарапайым да қайсар жан, принципшіл азамат Айдар Ахметовтың бейнесі оны білетіндердің жүрегінде әрқашан сақталады».

	Диктор келіншек сәл мұңайып оқыған қазанама хабар осылай аяқталды.

	Бір уыс топырақ салуға барғым келгенмен жұмыстан сылтауратып кету мен секілді шенеуніктік мекемеде қызмет істейтін адамға қиын соқты.

	Таңертең әдеттегідей жұмыс орныма келдім. Япыр-ау, бәрі де Айдар Ахметовты біледі екен ғой. Бірінен кейін бірі келіп, дәл бір менің әкем дүниеден қайтқандай марқұмның қазасына көңілдерін білдіріп, шығарған газеті туралы бір-екі ауыз пікірін айтып кетіп жатыр.

	– Анау «Казахская правданы» шығаратын кісі қайтыс болыпты ғой. Газеті шықпай кетіп еді.

	– Қайсар адам еді.

	– Біраз көзімізді ашып еді...

	– Енді газетін біреу қайта шығарса ғой... Бәріне берген бір-ақ жауабым – «Енді Айдар Ахметов қайтып келмейді, оның газеті жуық арада шықпайды да».

	– Осы сәт диска-бұрағышы майланбаған арбаның дөңгелегіндей шиқ-шиқ етіп әзер айналып, тұтқасына жаралы адамның бетіндей баттастыра желім қағаз жапсырылған (бәрі де жоқшылықтың кесірі ғой, басқа аппаратқа қол жетпей-ақ қойды) жаныма етене жақын ақ телефоным шар ете қалды. Мен де, түкпіргі тіркеу бөліміндегі Паша апай да қатар жалғанған телефонды қоса көтердік.

	– Мен ғой...

	Қарлығаштың даусы. Біздің мекемеден кеткелі бірінші рет телефон соғып отыр. Күнделікті күйбең тірліктің жабуын желпіп тастап, мені ойлап телефон соғып отыр Қарлығаш...

	Не жаңалық, Қарлығаш?

	– Жаңалық... кеше «Хабардан» естідім, сізге келіп, жүретін газеттің редакторы қайтыс болыпты ғой.

	Иә... солай болды.

	Арты қайырлы болсын. Газеттің үш нөмірін де оқып едім.

	Қарлығаш көңіл айтып тұрып, өзі көзімен көрген адамның өлімін менен көріп тұрғандай болды.

	– Қарлығаш, кездесейікші. Бәрін де сонда айтамын. Ол үнсіз.

	Паша апай түкпіргі бөлмеден күлімдеп шығып, қасымнан өтіп кетті.

	– Қолың тие ме?

	– Тиеді, тигіземіз... Ертең түс ауа емханаға барамын. Сол жерде...

	Ол баратын № 7 емхананың алдында сағат төртте кездесетін болдық.

	Арада әлі бір тәулік бар. Күн Жерді айналып өтіп, Ай бір рет аспаннан көрініп, Жерге жарық нұрын түсіріп кетеді. Сол Күн тезірек батып, Ай тезірек туса екен. Сосын жадырап қайтадан Күн шықса...

	Күткен қандай азап.

	Күту қандай қуаныш.

	* * *

	Емхананың алдына ерте бардым. Ол да кешікпей келді. Қыстың жуан ортасы болса да күн май тоңғысыз жылы. Ол үстіне жеңіл плащын іліп, өңірін ашып тастапты. Бірінші рет байқап отырмын, өңірі ашық плащтың арғы жағы «мен жарыққа шығуға асығып жатырмын» дегендей сәл томпиып көтеріліп келеді.

	Әуелі бетінен, сосын ернінен сүйдім. Ол да бұрынғыдай қысылып-қымтырылмай өзін еркін ұстады. Сосын «Мен кіріп шығайын, күте тұрыңыз»,– деп ішке еніп кетті.

	Ұзамай қайта шықты. Қуанышты, көңілді екені көзінен, тап-таза тұңғиық жанарынан көрініп тұр.

	– Өсе бер, ұлым!– деп томпиған ішінен бір сипап едім, бозғылт өңі бояп қойғандай қанқызыл түске енді. Бұл – Қарлығаштың қатты ұялғандағы реңкі.

	– Сіздің ұлыңыз емес қой.

	– Бұл да, бұдан кейінгісі де менікі. Соңғысы өзімнің жекеменшігім болады.

	– Қойыңызшы! Әкесі сондай қуанып жүр. Мен өзі жеті жыл көтермей жүрдім ғой. Қуанғаны сонша, жұмысқа шығамын дейді.

	– Жұмыс істемеуші ме еді?

	– Қысқарып кеткен. Енді «Аула сыпырамын»,– дейді. Мен болсам: «Керегі жоқ, денсаулығыңды күтіп, арақ ішпей үйде отыр, өзім-ақ асыраймын»,– дедім.

	– Еркексің!...

	Ол менің түйеден түскендей әзілімді ұнатпағандай жалт қарады.

	– Табалап тұрсыз ба?!.

	– Жоқ, бұл менің юморым.

	– Мынау юмор емес сарказм ғой.

	«Мәссаған! Мәскеудің Әдебиет институтын бітірген мені, әдебиеттің тегі мен түрін түн ұйқымнан тұрғызып сұраса да жіліктеп берер мені, бағы жанбай шенеунік болып жүрген менің алдымды орағысы келеді мына қыз Қарлығашың».

	Аяңдап отырып оның үйіне де жақындап қалыппыз.

	– Үйде әппағың жоқ па еді?

	– Жоқ қой...

	– Ал, сен, әппағым десең, менің жүрегіме инедей қадалады.

	– Менікі заңды ғой, сіздердің аударуларыңызша «құқым» бар ғой.

	Тағы да жеңімпаз атанды қыз Қарлығаш.

	– Енді қашан кездесеміз?– дедім үнсіздікті бұзып.

	– Мен перзентханадан шыққасын...

	– Сәбиді босанысымен перзентханадан телефон соқ.

	Өзім барамын. Қып-қызыл раушан гүлін алып барамын.

	– Хабарласамын, бірақ келмеңіз. Келетін адам бар ғой.

	– Мен ол бәтшағардың рухани әкесімін. Ал, оның інісінің нағыз әкесі боламын. Сен Жер үстінде жасаған күнәңнан арылып, қыздай құлпырып шыққасын қырық күн өтеді. Дәл қырық бірінші күні екеуміз төсекте кездесеміз. Жаны да, тәні де пәк қыз бен жігіт...– деп, бастырмалатып бара жатыр едім:

	– Сонда екі адамға бірдей әйел боламын ба?!.– сөзінің соңын жұтып, тез-тез адымдап алға түсіп кетті.

	– Арабстанда принцесса Сапала Лимбала жүз бірінші күйеуін таңдау үшін Америкаға аттаныпты.

	Голливудтың киножұлдызы Элизабет Тэйлор жетінші күйеуінен ажырасты, әрине, олар бір-бірінсіз тұра ала ма, жоқ па, соны бастан өткеру үшін...

	– Олар мұсылман әйелдері емес қой. Мен – мұсылманмын, қойшының қызымын. Немене, мерзімді басылымдардағы барлық мысалды жиып әкелгенсіз бе?

	Мен амалсыз күлген болдым, ол тауып сөйлегеніне рахаттана жымиды. Сосын бетінен шөп еткізіп едім, қолымен көкірегімнен итерді.

	– Үйімнің дәл түбінде тұрып... Екеуміз де үнсіз қалдық.

	Ол аяқ астына біраз қарап тұрып, сосын маған қарап көзін төңкерді.

	– Сіз сондай аңқаусыз. Мен материалдарыңызды басып, үстеліңізге қойып кетемін. Соны да аңғармадыңыз ғой.

	– Солай, солай... Әрі аңқаумын, әрі аңғарымпазбын.

	– Мақтаншақтығыңыз да жоқ емес.

	– О-о... онсыз болмайды ғой...

	Тәуекелге толы тоғыз ай, тоғыз күнді күткен, бір азаматтың жүзінің жарқын болуы үшін құстай ұшып жанұшырған, менің де көңілімді қалдырмай үміт өткелінен желқайықпен қалт-құлт етіп әзер өтіп жүрген Қарлығаш менен алыстай берді.

	Соңынан қарап тұрып, аман-есен қол-аяғын бауырына алуын тіледім. Онан басқа ой да, тілек те жоқ еді.

	* * *

	Біздің мекемедегілер бірінен-бірі өткен қызық жандар. Шолақ етек көйлек киген қыздар ентігіп келіп, басқарма бастықтарының аты мен әкесінің атын қоса атап шақырса, олар тек осыны күткендей мәз боп қалады; ал, менімен қосақабат телефонда отырған тіркеуші Паша апай бәрінен де қызық.

	– Қалай, ұлың өсіп жатыр ма?– деді әнеукүні тосын жымиып.

	Мен бұл сауалдың төркінін төрт жасар өз ұлыма баладым. Сөйтсем, оның төркіні тереңде жатыр екен, олар бәрін біліп, бәрін де «Көктемнің он жеті сәтіндегі» Штирлицтей моншақша тізбектеп жүреді екен.

	Таңертең кешігіңкіреп келіп едім, құрқылтайдың ұясы – түкпіргі бөлменің есігі ашық екен, атып шықты да:

	– Қызды болуыңмен,– деді татар мақамына салып.– Жаль, ұл болмады.

	«Түсінікті. Жансыздар ешнәрсені құр жатқызбайтын болды ғой».

	– Ұл да болады...

	Паша жайын аузын жая күліп, маған рахаттана риза кейіпте қарап түр.

	– Молодец, ярайсың, просто молодщина! Жәймен келіп орныма отырдым. «Қыз дейді, ә?!

	Бәлкім, қателесіп айтып тұрған болар. Қайдан естіді екен, алдамшы ақпарат емес пе екен? Қайта сұрасам ба? Керегі жоқ, сенімсіз тұлға. Одан да жылан дәлізбен бір жүріп өтейін. Бір бүйірден бір хабар шығып қалар.» Машбюродан қиыстай бергенде-ақ хат таратуға шыққан «Соңғы хабар!»– кеңсеші жылтыр қара Сонаркүл: «Қызды болуыңмен!»– деп күлімдеп өтті. Күлкісі қандай келісімсіз. Жылтыр бет пен жиырылған езуден көрінген сойдақ тістер сондай сүйкімсіз бейнені көз алдыма тартты. Ол «рахметін» ала алмай дәлізді бойлап кете берді.

	Ақпарат дәлелді екен. Енді не де болса өзінен хабар күтейін. Сөзсіз хабарласу керек. Арада тәулік өтті.

	Түс ауа шәйға шақырған Паша апай Қарлығаштың толғағы қатты болғанын, тек дәрігерлердің күшімен аман қалғанын сөз арасында айтып өтті. Айтып болды да, толық денесіне сай сабырмен көз қиығын сап сығырая қарады.

	Мен жақтан жауап болмады.

	Паша апайдың шәйі ыстық құйылып, суып кетеді. Жұрт сияқты арасында бір қайнатып алу деген бұл кісіде болмайды, бұл кісінің шәй берердегі принципі – «ішсең осы, ішпесең өзің біл». Тағы да салқын тартып қалған қою күреңді құя бергенде алақаныммен кесені бастым. Ол кісі жүрекжарды ақпаратты жария етіп болып амалсыз отырса керек, шәмбі жабысқан кеселерді бірінің үстіне бірін мінгестіре салды.

	Орныма келіп жайғастым.

	Ендігі хабарды Қарлығаштың аузынан естимін. Әлден-ақ дегбірсіздене бастадым. Алда 39 Күн мен Түн бар.

	Қарлығаштан хабар болмады. Толғағы қиын болғасын өзіне-өзі келе алмай жатыр ма екен деп оқтай зуылдаған ойыма нысана қоямын да, көк дөнен қиялды тізгіндеймін. Оның анық-қанығын білетін көршісі біздің кеңсеші – «Соңғы хабар»– Сонаркүлден батып ештеңе сұрай алмадым, өйткені оның аузынан әлемдегі ең ұшқыр ақпарат агенттігі «Эй-си-би»-де шабан ба деп қаламын; Сонаркүлдің аузынан шыққан қансонар әңгіме жүз адамнан аса қызметкері бар біздің мекемеге селектор мәжілісіндей әп-сәтте тарап кетеді.

	Қарлығашты құттықтап, сәбиді көріп, қазақ дәстүрімен көрімдік беріп, сосын... баланы қырқынан шығарып, тырнағын алғаннан кейін... қырық бірінші күні, менің көз алдыма тар төсек пен әппақ жәйма үстінде қыз-жігіт боп кездесіп жатқан Қарлығаш пен Алпамыс елестейді.

	Сағынышпен арпалысып жүргенде бір айың да дөңгеленіп кетіпті. Енді қалған он күн мен түнді Ай мен Күн төбемізден түсіп кетпесе бірдеңе ғып өткерерміз.

	Бүгін 30-шы күн.

	Телефон құлағын қолыма алдым. Сәби қыздың үні естілді.

	– Мамаңды шақыршы.

	– Мамам бөпені емізіп жатыр.

	– Аға жұмыстан телефон соқты деп айтарсың.

	Менің бет-аузы желім жапсырылған ақ телефонным Қарлығаштың хабарын жеткізбеді. «Неге хабарласпайды? Әлде шарана ауырып қалды ма екен?»

	Аттай желіп тоғыз күн де өте шықты. Бүгін 39-шы күн.

	Қолымды ақ телефонға жалғадым.

	– Иә...– Қарлығаштың даусы.

	– Бармысыз?..

	– А... иә... сәламатпысыз!..

	– Құттықтаймын! Кеш құттықтағаныма айып етпе.

	– Мен де хабарласа алмадым.

	– Оқасы жоқ, келесісі ұл болады. Бәріміз де қыздан шықтық ғой.

	– Иә, иә... Әкесі де перзентханаға келіп айқайлап тұр. Удай... «Бесіншісі ұл болады, қамықпа»,– дейді. Өзі қамықпаса болды ғой.

	– Ертең қырық күн толады ғой.

	– Иә, қырқынан шығарып, тырнағын аламыз, жаңа жейде кигіземіз.

	– Есімі кім болды?

	– Әкесі Әлия деп қойды.

	– О-о-о, «Қобда, Нева» суларын сүйіп өскен...»

	– Қарлығаш, қырық бірінші күні түске таман, нақтысы сағат он бірде, үйіңнің тұсында, балалар бақшасының қасында тұрамын. Сөйтіп, алып кетемін. Көп болса бір сағатқа, сәби мызғып алатындай мәуріт әйтпесе ол кісіні бірге ала шық.

	– Иә, мен де әппағымды елге жібердім.

	Ол да, мен де сенімдімін. Телефон құлағын да орнына көңілді қойдым. Енді бір күннен кейін Қарлығашты көремін. Тар төсек, ақ жамылғы елес беріп, еркектік нәпсі ерікті билеп, отыз төртке келгенше үйленбеген пәлсафа ғылымының кандидаты, бір бөлмеде соқа басы жалғыз тұратын кластасымды іздей бастадым. «Тез табайын, бөлмесін сыпырып, көрпе-төсегін қағып-сілкіп дайындалып отырсын, үстелге торт пен аққайнар қою керек».

	Кластас та табыла кетті. Өзі бойдақ, өзі пәлсафашыл жанға менің тірлігім әрі қызық, әрі тәнті. Одан қарсылық жоқ – ол менің жан досым. «Жазған құлда шаршау жоқ»,– деп жауап берді мән-жайға қаныққан соң.

	Бүгінгі таңды атырсам, ертең тағы бір таң... Тамылжыған таңдар, қандай тәтті едіңдер!

	* * *

	Бүгін күн – жұма. 40-шы күн.

	Таңертең жұмысқа бара жатқан бетімде гүл базарына соқтым. Базарға келсем, бетімнен отым шығады. «Менікін ал» дегенді көзімен сездірген адамдар: тоңып, жұдырығын үрлеп тұрып аузы-аузына жұқпай өз затын асыра мақтаған жастар, өздеріне қарай сауда жасауға жетелеген небір шара көздер мен тана көздер.

	Гүл базары да сондай. Мен үшін гүлдің бәрі бірдей,– біреуге берілетін сыйлық, бүл да біреудің қорасынан шыққан еңбек; әнебір бүкшиген кемпірдің алдында да үш тал гүл тұр – бұлар өсірген гүлдерін нанпұл үшін саудаға салғандар.

	Маған қып-қызыл раушан гүлі керек – бұл сүйіспеншіліктің, махаббаттың рәсіміне берілетін гүл – ең әдемісін таңдайын; бірінші рет берген гүлім сол күйі көршінің үйінде қалды; мейлі, мен жан сезімімді қып-қызыл гүлмен білдіремін, қолымнан алғасын өзі біледі қайда қоярын; әрине, қасына қойып, анда-санда мойнын бұрып қарап қойса, иіскеп, құмарын қандырса...»

	– Міне, мына гүлден бес талын...

	Саудасының ерте басталғанына қуанғандай құмбыл қозғалып кеткен етжеңді өйелдің қолын ұстай алдым.

	– Ертең, дәл осы уақытта, осындай гүлден бес талын аламын. Дәл осындай қып-қызыл, ашылайын деп тұрған раушан гүлі болсын.

	Етжеңді әйел қолын тартып алып, аңтарыла қарап қалды.

	– Ертеңге дейін кім бар, кім жоқ...

	– Апай, басқалар болмаса да Сіз бен Біз боламыз. Дәл өзіңізден аламын, ренжітпеймін, – деп, екі көңілдің де таразы басын теңдеп, жұмысқа тарттым.

	Жұмыс орнымда біраз отырып, түс ауа мешітке барып, өткен-кеткенге құран бағыштап, садақа берсем... Мешітке бару да бір мереке. Теңіздей толқыған көп адам, бәрі де өлі әруақтарды риза етіп, өздері ар алдында тазарғысы келеді. Адам дегенің келген үстіне келе түседі, бәрі де сауап іздеп, садақа бергісі келеді. Соның бірі – өзіммін. Намазға тұрып, басымды сәждеге ұрмасам да, пенде ретінде жаны мен тәнін таза сақтап, ұлы жолға жақсы барып, жұмақтан орын алғысы келетін жұмыр бастың бірі мен болсам керек.

	Мынау гүл таңдап жүрісім ше? Бұл – көңіл. Көңіл-дөненді ешкім де тізгіндеп, тежей алмаса керек, су бүркіп баса алмаса керек.

	Жұмысым – екінші үйім, мекемем – тәулік бойына табан тірер мекенім. Осы мен үшін ыстық мекендегі жылан-дәлізде қазір-ақ алдымнан шығар қилы-қилы бастар мен қилы-қилы мінез-құлық иелерін көргенше аңсап, асығып келемін.

	* * *

	Бүгін 41-ші күн.

	Гүл базары – бір әлем. Осындағы алақанын үрлеп тұрған инемен құдық қазғандай еңбегі бар гүл сатушылар адамның бір сәттік қуанышы үшін, бір-біріне деген бір сәттік ықыласы үшін ғана түртінектеп топырақ шұқып, қоғамға қуаныш сыйлайтын жандардай болып көрінеді маған. Қазір күнкөріс үшін де гүл сататындар бар. Бәрібір, олар қанын ағызып ет сата алмайды, олардың қолынан қиын еткелде бар келгені гүл өсіру, ықылас силау ғана.

	Кешегі етжеңді апай орнында екен. Нона Мордюкова тектес мол пішілген кісі мені күліп қарсы алды да, сөзге келместен бес тал гүлді шытырлақ қағазға орап беріп тұрып:

	«Жолың болсын»,– деді.

	Бірінші кездескен «Мерседесті» тоқтаттым. Судай жаңа «Мерседестің» жылтырмен тысталған артқы орындығында отырып, бес тал гүлімді қайта-қайта санаймын. «Төрт немесе алты тал болып кетсе ше? Қызық, гүл жұп болмайды, оны ұсынғанда тақ қып ұсынып, жұп болайық деген көңіл білдіреді. Мынау бес тал гүлдің ең үлкені Қарлығаш, төртеуі – төрт перзенті, екі кішісі – кеше қырқынан шығып, бүгін мамасын маған жібергелі отырған шарана... Қолыма ұстаған гүлдерім әдемі, өзіме сондай ұнап келеді, оның үстіне раушан». Сәл еңкейіп иіскеп те қойдым. «Мерседесті» құйындай ұшыртқан, соңғы модамен «шаршы алаң» шаш қойған жалпақ бет балаң жігіт айнадан менің кепиетімді көріп отырып күлімсіреп қояды. «Тоқта!»– дедім бірінің үстіне бірі қонжиған көп қабатты көне үйлердің тұсынан өте бергенде. Бәтшағар тізгінді қатты тартты – сүйір иегіммен қып-қызыл гүлді мыжып кете жаздадым. Жомарт қол ұсынған жолақы оны риза етті – «Жолыңыз болсын, жақсы жолығыңыз» деген жақсы тілекпен қол қысып қоштасты.

	– Айтқаның періштенің құлағына шалынсын!

	Қара телефонға қорған күркешікке басымды сұғып тұрып Қарлығаштың нөмірін тердім. Телефон тұтқасы қандай кіршең – осыны бүгін ғана қанша таза қол ұстады екен. Біздің көшелеріміз бен таза алақан ұстар дүниелік заттарымыз неміс пен жапонды айтпасақ та, мына өзіміздің өзбектердікіндей неліктен айнадай жарқыраап тұрмайды екен?

	– Иә... мен ғой.

	– Сіз екеніңізді біліп тұрмын. Ал, бұл мен ғой.

	– Алпамыс аға, мен шыға алмаймын.

	– Неге, не боп қалды?

	– Ештеңе де болған жоқ. Жатып-тұрып кеп ойландым.

	Бір азаматтың жарқын жүзіне дақ түсірмейін. Бәрі осы...

	– Ім-м...

	Телефон құлағын кірлі ұясына қондыра салдым. «Жарқын жүзін одан да жарқын қыла ғой бір азаматтың». Тағы бірдеңелерді ойлағым келеді, ойлай алмаймын. Ол да ойына түйгендерін айтқысы келген болар. «Мұсылман әулетіненбіз ғой, мұндайдан жат болайық та» дейтін шығар. Жарқын қыла ғой жүзін бір азаматтың».

	Беталды безіп келемін. Қайда бара жатырмын? Қайда болсын, жылы ұяма, үш бала, бір қатынның қасына да; арлы-берлі жүйткіген жеңіл машиналарға, адам аулап жәй жылжыған жалдамалы автобустарға, билет сатушысы бір орнында тағаттап тұра алмай кірген адамды билет алғанша әйтпесе куәлігін көрсеткенше жаны тыншымай шалғайдан алып, заңды аялдамасына қарай маңғаз мойынсұнған момын автобусқа да қарамай жаяу тартып келемін. Гүл сатушы Мордюкова тектес апай, мана ақжол – жақсы жүздесу тілеген «шаршы алаң» шаш қойған жалпақ бет жүргізуші жігіт жол-жөнекей кездесіп, түсімді түстеп танып, сұрай қалса не деймін? Қарлығаштың өз ұяты өзінде қалды ғой»

	Қызыл гүл қысып ұстаған қолда мойны қылқынып» майысып барады. Алақанымды жәй босаттым. «Гүлдің кінәсі не? Бұйырмаған сорлы гүл. Иесіне ұсынылмаған гүл сорлы. Жалпы, менен саған гүл бұйырмаған екен. Бір ұсынған гүлімді көршіңе қалдырдың, бір рет қолымда қалдырдың. Сыртың қайсар, астарың боркемік боп-бос екенсің ғой. Атқа шауып қой қайырған қыз да осындай болады екен-ау?!» Оған таққан айыбым бірте-бірте жуылып бара жатқандай, жүре келе осы жүрісіме өзімді айыптайтын түрім бар.

	Беталды безіп келемін. Өзім тұратын жақтағы Алматы өзенінің жағасына асығамын. Өзен жағалап жүріп, жылымықта сылаңдап аққан тау суымен тілдесемін, ағын сумен көңілімді алдандырамын.

	Күн қандай жылы. Биыл қыс болып, қалың киінетін күн болар ма екен? Мана үйден шыққанда «Күн қандай ғажап!» деп таң қалып едің, енді осының бар азабын қасыңа Қарлығашты ертпей жалғыз жүріп тартарсың. Әнебір жерде дәл жаздың күніндегідей су сарқырап, қолдан жасаған сарқырамадан төмен қарай құлап жатыр. Бес тал гүлді биіктен құлап басы айналған сол сарқырамаға лақтырдым. Сыртын ораған жылтыр қағаз ауада қалықтап қалды – бес тал қып-қызыл раушан дөп-дөңгелек боп мөлиіп, көзін ашқан күйі құлағына Алатаудың суық қар суы кіріп, бірде батып, бірде шығып қалықтап кетіп барады.

	Биылғы ауа райы не жаз емес, не қыс емес, өліара бітпей әбден еңсені езіп жіберді. Қыс – қарымен қызық емес пе? Адам табиғатқа тартып туады деген рас, оның іс-әрекеті де сол табиғат – Ананың көшірмесі. Екеуміздің сүйіспеншілігіміз де еріп кеткен қардай жылымық болды. Не де болса, Сен ақылды екенсің, Қарлығаш, 41-ші күні өзіңді менен арашалап алдың. Осыған қуанамын. Өткінші, опасыз өмірде босқа алдана бермей, бәрінің де жайнамаздай ашық қалғанына қуанамын; тек сол ашық жайнамазға маңдай тигізер пенделер көп болса Жер бетінде. Сенімен тар төсекте кездеспей, сенің ақ та пәк болып қалғаныңа қуанамын. Сен енді пәксің, енді бәрінен ақсың, төрт рет өліп-тірілген Ананы ақ демеуге кімнің аузы барсын!

	Ешкімге жалған сөйлемей көлгірсімей өмір сүрген қандай ғанибет! Сен мені алдаған жоқсың – алдарқаттың, бірақ өзіңнің дін тазалығыңды, жыныстық арыңды сақтап қалдың.

	Мен бәріне төземін, жігітпін ғой, сен бәріне төзе алар ма екенсің?

	Қызыл гүлді тілсіз жау өз еркіне бағындырып, тұншықтырып, батырып әкетті. «Су – тілсіз жау». Жаңа ғана жайнап, көздің жауын алып тұрған қызыл гүл енді су астында жәндіктің қорегіне айналып қалды. Адам да солай. Бірақ, Адам бәрін айтып жеткізе алатын тілді жау. Адам – ойлай алатындығымен, ойлағанын айта алатындығымен Адам. Қарлығаш, қандай қорғасындай салмақтысың, тіпті даусың да дірілдемейді. Қырық күн бойына дайындалдың ба екен осы сөзді айтуға?

	Көз алдыма тағы да гүл сатушы әйел мен жалпақбет жүргізуші жігіт, ең соңынан, бізді күтіп жылы-жұмсағын дайындап отырған, ғылыми тайталастың ащы дәмін татқанмен өмір шіркіннің тәтті дәмін татпаған пәлсафашы дос елестеді. Оған не деймін?

	Өмірде барлық сауалға берілер жауап болады. Жауапсыз ештеңе де жоқ. Тау өзені лықсып ағып жатыр.

	Мен өзенді өрлеп келемін. Көз алдыма арбиған-арбиған екі сан келеді.

	41 – қандай суықсың!

	* * *

	Демалыстың екі күні де өте шықты – дүйсенбінің таңын атырып, тағы да жұмыс орныма беттеп келемін. Төрт жыл ауасын жұтып, нәпақасын жеген осы мекеме маған да күн сайын ыстық көрініп барады. Қызметін қызығына балайтындар да бар, менің мұндағы қызығым – лып-лып етіп жана бастаған құштарлық оты, сол отты айналып ұшқан көңілдің бір ақ құсы; сонан болар, мынау түймесін бассаң жүрейін бе, жүрмейін бе дегендей кідірістеп барып ауырсына тартар лифтісі, жаңбыр қатты жауып немесе қар еріген кездері іс басқармасы әйелдерінің «келсең кел» деп құшағын ашқан шелегі мен шылапшынына тук-тук етіп төбеден тамған тамшы, етене серіктерім – атшаптырым көне үстел мен «бет-аузы» тігілген ақ телефоным – бұлар менің бөлмемдегі әркез көз тоқтатып сөйлесер тілсіз серіктерім.

	Дүйсенбіде тоғыз жарым мен он бірдің арасы – аптаны қорытындылаған лездеме-жиын. Бұған бас мамандар қатыспайды. Мұндай жиынның жаны – басқарма бастықтары министр-абыздың бір ауыз жылы сөзіне жандары жадырап, бір ауыз суық сөзін көтере алмай жүрек тұсын басып, қайта-қайта бөлмесіне кіріп-шығып, сұрамасаң да себебін түсіндіріп, көк аспанын бұлт басып, күнгейге шығуға талпынған Көк пен Жердің арасындағы жоқ іздеп жанталасқан осы жандар жаратылыстың бір тірі жұмбағындай боп көрінеді маған.

	Бұрыштағы мойны сорайған темір киімілгішке құлақшынымды қоқитып, қолын салбыратып плащымды астына іліп, Адам-скелет бейнесін жасап қойдым да, өз-өзімнен мырс еттім. Осы скелет: «Сен өзің не істеп жүрсің?» деп сөйлеп қоя берсе не дер едім?

	Қос қолымды айқастырып қолтығыма алып, терезеден «Сенат» алаңына көз салдым. Арлы-берлі жүйткіген жеңіл машина. Көбі шетелдікі. Бірі – тасбақадай тапал қара машина, бірі – ұп-ұзын сүйріктей сұр машина, енді бірі – қоқайған төрт бұрышты қондырма машина, енді бірі – төбесі биік, алды епетейсіз тік кеткен қозғалуы қиын маңқиған маңғаз машина. Арасында бірен-саран кеңестік ақ «Волгалар» мен «момын «Москвичтер» балпаң басып жол беріп, шетке қарай сытылып барады.

	Әнеукүні бір қызық оқиға болды. «Сенат» алаңына дәл осылай қарап тұрсам, зуылдаған жермен-жексен тасбақа машина бұлталақ-бұлталақ етті де, шалқасынан түсіп, төрт дөңгелегі Күн сүйіп қалды. Жүргізуші жігіт сытылып шығып, қасынан өткендер тоқтап, қаңылтырдай жеңіл машинаны итеріп тұрғызып, қайта жолға салып жіберді. Айдың күні аманда, асфальт-айтақырда бұлталақтап, заманға миығынан қараған иесіне бағынбай төрт дөңгелегі аспаннан келген машина тура жолдан адасып барып тәубасына түскен адамдай боп көрінді маған. Оның маңдайында Адам отыр ғой, төңкерілген темір емес, Адам деп ұқтым солай тұрғанда.

	Ақ телефоным шар етті.

	– Саламатсыз, бұл Алпамыс па екен?

	– Иә, менмін.

	– Бұл – Айдар Ахметовтың жұбайы ғой. Ертең ағаңның қайтқанына қырық күн толады. Еске алу өткізейік деп едік. Сіз де келіп, бірге болыңыз.

	Мен үнсізбін.

	– Әдіріс... Құрманғазы, 77. Байтұрсынов көшесінің қиылысы. Келіңіз.

	Зың-зың еткен жіңішке әуен телефон құлағында тұрып қалды. «Мені қайдан біледі? Барған соң қанығармын. Мен не деп барамын? Бару керек, марқұмның әруағы риза болсын. Бәлкім, сол жерде марқұмның мұрасын жаңғырту сөз болар. Өз ойымды айтармын...»

	Тағы да орнымнан тұрып алаңға көз салдым. Айдай ашық алаңда екі жақтан екі машина келеді. Екеуі де кеңестік ескі маркалар. Менің қиялымда да екі Адам: бірі – жас топырақ жамылған Айдар аға. Осы азамат арамызда жүре бергенде болар еді, шыдай алмады, мына түлкібұлаң заманның тымырсығы жүрегіне жақпады, артына бар үмітін қалдырып, жұмағына жөнеп кетті. Ол салған әннің жалғасын кім айтар екен?

	Енді бірі – Қарлығаш. Қарлығаш ортамызға қайта оралады, сәбиі қаз тұрып, Жер басқасын-ақ қатарымызға қосылады, біздің мекемеге келіп, біреуге қуаныш, біреуге реніш силайды.

	Көк Аспан – қара Жердің арасында жүрген жұмыр бастыларға Үміт деген бір сиқыр қандай алданыш. Сол сиқырға алданғанның бірі өзім болармын, сол үмітке толы көп мекеменің бірі біздің мекеме шығар. Онда мен сағынған адамдар бар; соларды көргенше асығамын, бір минөт те кешіккім келмейді.





	https://t.me/kzkitap





