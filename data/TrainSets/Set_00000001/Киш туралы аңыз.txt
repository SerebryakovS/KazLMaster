	Джек Лондон

	Киш туралы аңыз



	Әңгіме





	Аударған: Сейфолла Оспанов





	Сонау бiр ертеде Мұзды мұхиттың жағасында Киш деген бала өмiр сүрiптi. Ол өз аталастарының көсемi болып, көп жылдар бойына бақытты да бақуатты тұрмыс кешiптi. Оны өлгенде де елi қатты құрметтеп еске алып, оның есiмiн өз халқы аузынан тастамайтындай аңызға айналыпты. Киштiң тым ертеректе өмiр сүргендiгi сондай, оның аты тек көне ақсақалдардың ғана жадында сақталыпты. Киштiң аты-жөнi және оның iстеген iстерi туралы аңызды сол үлкендердiң өзi жас кездерiнде

	өздерiнiң аталарынан естiген сияқты. Ендi бұлар да кейiнгi жастарға балын тамызып айтып берген, ал олар да қартайғанда өздерiнiң ұрпақтарына, онан кейiнгi немерелерi мен шөберелерiне айтады, сөйтiп, бұл әңгiме бiрден-бiрге жаңарып, жаңғырып айтыла бермек. Қыстың сағызша созылған ұзақ күндерiнде де, аспаннан жапалақтап қар жауып, тiрi жан сыртқа шыға алмайтындай мұз айдыны үстiндегi терiстiктiң тентек желi азынауын қоймаса да, жұрт Киш туралы аңызды естуге жалықпайтын көрiнедi. Ауылдағы ең кедей үйде дүниеге келген баланың осынша атақты адам болып, өз халқының қадырмендi көсемi дәрежесiне дейiн қалай жеткендiгiн тамсана жеткiзетiн.

	Киш тумысынан шымыр денелi өжет, қайратты бала болыпты, – деп басталады аңыз, – ол күндi бар болғаны он үш-ақ рет көрiптi, – терiстiкте уақытты осылай есептейдi екен. 0йткенi, жыл сайын қысқа күн жылт етiп тез жоғалып кетедi екен де жердiң бетi түнерiп, қараңғылақ құшағына енедi екен. Сол жоғалғаннан күннiң көзi келесi жылы ғана жаңадан шығып, жер бетiн жылытып, адамдар да бiр-бiрiн сонда ғана көредi екен.

	Киштiң әкесi ержүрек, батыл аңшы болыпты. Ол бiр аштықта өз аталастарының өмiрiн сақтап қалу үшiн ойда жоқта үлкен ақ аюмен жекпе-жек шығып алысып жүрiп, сол жыртқыштың тырнағына iлiнiп қаза тауыпты. Бiрақ аюды да жайғастырып кетiптi. Аюдың етi орасан мол болыпты да, соның етiмен бүкiл



	ауылдың тұрғындары сол жолы аштықтан аман қалыпты. Киш сол ержүрек, батыл аңшының жан дегендегi жалғыз ұлы екен, әкесi өлгеннен кейiн шешесiмен екеуi оңаша қалыпты. Жұрт оның әкесiнiң небiр ерлiк iстерiн көп ұзамай-ақ ұмыта бастайды. Киш болса әлi жас, шешесiнiң қолынан не келмек. Содан да болар бұларды жұрт елей бермептi.Ел көзiнен елеусiз қалған олар әбден кедейлiкке ұшырап, ауылдағы ең тұрмысы нашар күйге түседi.

	Бiр күнi кешке қарай Клош-Кван дейтiн көсемнiң кең үйiнде болып жатқан мәжiлiске Киш ойламаған жерден кiрiп келедi де өзiн үлкен адамдарша байсалды ұстап, сол байсалды ұстаған қалпы орнынан тұрып, үлкендердiң у-шу айтысының басылуын күтедi. Содан соң:

	– Мен шындығын айтар болсам, – дейдi ол. – Шешеммен екеумiзге рас, өзiмiзге тиесiлi ет берiледi, бiрақ ол көбiнесе тiсiмiз өтпейтiн шандыр боп шығады, сүйегi де жетерлiктей, – дейдi.

	Бұл сөздi жақтырмаған жиында отырған аңшылардың үлкендерi де, кiшiлерi де түгелiмен өре түре келедi де: – Бұл не деген бассыздық! Қаршадай баланың үлкен адамша сөйлегенi былай тұрсын, тiптi бетiң бар, жүзiң бар демей тепсiнiп тұр ғой! – деп оны қатты жазғырады.

	Бiрақ Киш олардың бұл сөздерiне онша мән қоймай, айтар сөзiн тайсалмай әрi қарай соза түседi:

	– Менiң бұлай дейтiн себебiм: әкем Боктың атақты аңшы болғанын мен жақсы бiлемiн. Әкемнiң бiр өзi-ақ аңды жақсы ұстайтын екi аңшының олжасынан кем әкелмейтiндiгiн, және әкелген етiн өз қолымен ауылдағы ең нашар қаусап отырған шал мен кемпiрлерге дейiн әдiл бөлiп берiп тұратынын өз көзiммен көргенмiн. Және ол кiсi сол берiлген еттiң тиесiлi адамдардың қолдарына тиюiн қадағалап отыратындығын осы отырған жұрттың бәрi де бiледi, – дейдi. Бұған жыны келгендер:

	– Мына оңбағанды, – дейдi кiжiнiп, – қуып жiберiңдер үйiне! Ұйқысын қандырып алсын алдымен. Осы



	тiрлiкпен айналысып сақал-шашы ағарған үлкен адамдармен жағаласып сөйлеуге кiм ерiк бердi бұған! – деп ашу шақырады үлкендер жағы.

	Бетiнен қайтпаған бала аспай-саспай, жұрттың абыр-дабырының басылуын тағы күтiп тұрып:

	– Бәрiңнiң де отбасыларың бар, – дейдi. – Сен әйелiң үшiн сөйлеп тұрсың Уг-Глук, сенiң де әйелiң бар, шешең де бар, Массук, сол екеуi үшiн сөйлеп тұрсың. Ал, менiң шешемнiң менен басқа ешкiмi жоқ, мiне, мен сол үшiн де сөйлеймiн. Менiң айтпағым: Әкем Бок өзiнiң халқы үшiн өлдi, сондықтан оның баласы мына мен, және менiң шешем, оның әйелi – Айкига ауылда ет барда тамақтан тарықпауы керек. Сондықтан

	өзiмiзге тиiстiнi алып отырсақ дұрыс болар едi. Мен Боктың баласы Кишпiн, бар айтарым осы.

	Ол, өзiн аузына келген сөздерiмен балағаттап жатқан жұрттың абыр-дабырын байыппен тыңдап, жайғасып орнына отырды.

	– Қаршадай баланың бетi шылп ептестен тепсiнуiн!

	– деп мiңгiрледi қарт Уг-Глук.

	– Бұл не, бiзге ендi ана сүтi аузынан кетпеген бала да жөн-жосық айтатын болған ба? – деп салды даурыға сөйлеп Массук. – Мен және осындағы отырған ересек еркектер, мына үлесiмдi бер деп тұрған жұдырықтай баланың қорлығына қалай ғана шыдаймыз!

	Осы сынды ашулы сөздер үстi-үстiне үдей түстi. Олар, бара-бара Кишке үйiңе тезiрек бар да ұйықта, ендiгәрi мұндай қылық жасама, тiптi ерегiссек түк те бермей қоямыз, оның үстiне ретi келсе көзiңе көк шыбын үймелетiп сабаймыз деп қорқытты. Оған Киш қорыққан да жоқ қайта көзi жайнап, бетi қып-қызыл боп алабұртып кеттi. Бұл сияқты қорқытулар мен қорлау сөздерiн естiгеннен кейiн орнынан қайтадан ұшып тұрды да:

	– Тыңдаңыздар, ағайын! – дедi. Сосын сәл тыныстап: – Қашан сiздер өздерiңiз маған келiп: «Киш, сен бiзге өз сапарыңды айтсаң дұрыс болар едi, сенiң сөзiң орынды сияқты. Бiздiң тiлегiмiз осы» деп сұрамайынша мен сiздердiң мұндай жиындарыңызда ендiгәрi бiр



	ауыз сөз де айтпаймын. Осы отырған бәрiңiздiң де естерiңiзде болсын, бұл менiң ақырғы сөзiм. Менiң әкем Бок атақты аңшы болған. Мен де аң аулауға шығамын, сөйтiп, еттi өзiм-ақ табамын. Бұдан былай естерiңiзде болсын – көрерсiңдер, менiң әкелгенiм әдiлдiкпен бөлiнедi. Сонда мына қазiргi сендер сияқты әлдi еркектер етке тойып күптi болып iштерiң сыздап, ыңыранып жата алмайтын боласыздар әлi. Ал ана жетiм-жесiрлердiң бiрде-бiрiнiң көз жасын көл қылып жылағанын көрмейтiн боласыңдар. Сөйтiп, бүгiнгi күнi бiреулердi зар жылатып, оның сыбағасын жеп жүргендер қарабет болады әлi. Мен Кишпiн, айттым бiттi, солай болады.

	Киш сол тiстенген бойы алды-артына қарамастан үйден атып шыққанда, қалған жұрт оның артынан мысқылдай күлiп, келемеждеп жатты.

	Ертеңiне ол Мұзды мұхит жағалауына жалғыз жүрiп кеттi. Көргендер бiр иығына әкесiнiң үлкен найзасын асынып, екiншi иығына садағын iлiп, ұшына үшкiр сүйек кигiзiлген көптеген жебелерiн артынып бара жатқанын байқап қалады. Бұл жөнiндегi өсек-аяң да, әжуә-күлкi де аз болмаған сияқты. Шынында да, бұл бұрын-соңды болмаған оқиға едi. О заман да бұ заман мұндай кiшкентай баланың аңға шыққаны алғаш рет едi. Және өзiнiң батылын қарай көр, жападан-жалғыз кетiптi. Жұрт бастарын шайқап, мұның ақыры жақсы болғай деп, алдын ала болжағансып жатты. Ал әйелдер болса Айкиганың қобалжыған жүзiне аянышпен қарап мүсiркегендей боп жатыпты.

	– Қобалжыма. Ол көп кешiкпей келедi! – дептi әйелдер Айкиганы жұбатқан болып.

	– Мейлi, барса барсын, не қиратар дейсiң, қайта бұл оған жақсы сабақ болады, – дейдi аңшылар жағы.

	– 0зi де көп жүре алмас, қайта басы тасқа тигендей. жуасып, ендi бәсең сөйлейтiн болады әлi.

	Бiрақ, ол алған бетiнен қайтпады, бiр күн өттi, екi күн өттi, үшiншi күнi алай-түлей боран соқты. Киш әлi жоқ. Айкига бiр пәлеге ұрынбағай деп қайғырудың белгiсi ретiнде бетiн теңiз мысығының майымен май-



	лап тастады. Әйелдер жағы еркектерiне кiп-кiшкентай баланы ренжiтiп көрер көзге өлiмге айдадыңдар,– деп кiналады. Еркектер әйелдерiне тiл қатпай, iштей боран басылысымен баланың сүйегiн iздеуге даярланды.

	Келесi күнi таңертең Киш ауылға аман-сау жетiп келдi. Ол ұялыс таппайтындай болып қайтыпты. Иығында жаңа ғана сойылған аңның етi бар. Киш елге көңiлдене дауыстап, кеудесiн көтере сөйлеп:

	– Ау, еркек ағайындар иттерiң мен шаналарыңды алып менiң соңымнан ерiңiздер. Сiздерге бiр күн жүруге тура келер. Онда, сiздердi мұз айдынында көп ет күтiп жатыр – аюдың бiр кiрекейi мен үлкен екi баласын ұстағам, соны алып қайтайық, – дейдi.

	Айкига қуанғанынан алдымен жылап жiберiп, сосын баласын құшақтап аймалай бердi. Киш анасына тап бiр үлкен адамдай:

	– Болар ендi, анашым жүрiңiз одан да тамағымызды iшелiк. Содан кейiн мен жақсылап ұйықтап демалайын, әбден шаршадым, – деп қояды.

	Содан кейiн ол үйiне келiп тамаққа әбден тойып алып, бас көтерместен тәулiк бойына ұйқыға кетедi.

	Оның сөзiне жұрт алдымен онша сенбейдi: күдiктенiп, бiреуi алай деп, бiреуi бұлай деп жатты. Ақ аюды аулау – бұл өте қауiптi iс, ал баласымен бiрге жатқан аюға қарсы бару, нағыз аңшыға үш есе ауыр, тiптi одан да зор деуге де болады. Киш сияқты қаршадай бала жалғыз өзi осыншама iстi бiр өзi атқарды дегенге еркектер тiптi де сенген жоқ. Бiрақ, әйелдер жағы Киштiң әкелген етiнiң – аюдың қонжығының жас етi екендiгiн ашық айтты. Бұл күдiктiлердiң үнiн

	өшiретiн нағыз даусыз дәлел болып шықты. Ақыр аяғында еркектер улап-шулап еттi алып келуге кеттi. Егер ол бұл жұмысты шынымен-ақ атқарған болса, баланың iсi белгiлi ғой, сол аюлардың терiсiн сыпырып, сол замат бұтарлап кетудi ол бiлдi дейсiң бе деп, даурығысты олар. Солтүстiкте аңды өлтiрiсiмен терiсiн сыпырып етiн сол замат боршалап тастау керек, әйтпесе ет қатып қалады да, нағыз өткiр деген пышағыңыздың өзi батпайтын болады. Ал, үш жүз қадақтай аюды



	шанаға бiр өзi салып, кедiр-бұдыр мұздың үстiмен сүйрету – оңай шаруа емес. Бiрақ сiлтеген жерге келгенде, өлтiргенi рас па, өтiрiк пе деп күдiктенiп сенбей келген олар, аю мен аюдың қонжықтарын Киш тек

	өлтiрiп қана қоймай, тiптi нағыз аңшылардың тәсiлiн қолданып, аюдың терiлерiн сыпырып, әрқайсысын төрт бөлiкке бөлiп бұтарлап қойғанын көрдi.

	Киштiң құпия сыры осылай басталды. Оның ел таңданарлық тамаша iстерi күннен-күнге арта бердi, келесi жолғы сапарында бiр жас аюды сұлатыпты, содан кейiнгi сапарында – үлкен бiр аюдың мақаты (қазақта еркегiн осылай атайды) мен кiрекейiн (ұрғашысы деген сөз) жайластырған. Әдетте ол ауылдан үш-төрт күндiк жерге кететiн, кейде қарлы далада бiр жұма бойына жоғалатын кездерi де болды. Ол аңға қасына адам ертпей жалғыз кететiн. Ел бұған қайран қалатын. «Ойпыр-ау, бiр өзiнiң қолынан қалай келiп жүр, мұның бәрi? – деп бiрiнен-бiрi сұрап, таң қалатын – тiптi ол жанына ит те ертпейтiн, ал ит дегенiңiз аңшыға ең сенiмдi серiк емес пе?» – десетiн.

	Бiр күнi Клош-Кванның батылы жетiп, Киштен:

	– Сен неге аюды ғана аулайсың? – деп сұрады.

	Киш болса оған байсалдана жауап бердi:

	– Аю етiнiң көп болатынын елдiң бәрi де бiледi емес пе, – дедi.

	Дегенмен, бұған сенбеген жұрт, мұның бiр сиқыры бар деген сыпсың сөзге ерiк бердi.

	– Бұған әлде бiр құпия бiреу көмектесiп жүр, – дестi бiреулер, – содан соң жолы болмай қайтсiн. Сондай сиқыр күштiң көмегi болмаса ол мұндай iстi өмiрi атқара алмас едi!

	– Бәлкiм, ол әлдебiр сиқыр емес, әкесiнiң әруағы шығар көмектесiп жүрген? – дестi тағы бiреулерi. – Оның әкесiнiң атақты аңшы болғанын жұрттың бәрi де бiледi. Мүмкiн, сол әкесiнiң аруағы болар желеп-жебеп жүрген. Ол өте сақ, шапшаң, әрi кәнiгi аңшы болатын, сол шығар бәлкiм баласына дем берiп жүрген, кiм бiлсiн!– деп таңданысты ел.

	Әйтеуiр кiм көмектессе де бiр құпиясы бары рас.



	Әлде тiптi өзiне құдай осындай, қабiлет берген де шығар. Қысқасы, Киштiң табысы күннен-күнге арта түседi. Ендi бұрынғы бұған күлетiн аңшылар Киштiң табысын ауылға тасумен жүрдi. Киш өзi тапқан еттi

	өте әдiл бөлетiн болды. Әкесi сияқты ол да ендi нағыз кедей жандарға қала бердi, қаусаған кемпiр, шалдарға

	өзiне тиiстi бөлiгiнiң дұрыс берiлуiн қадағалап жүрдi. 0зiне де тек керегiнше ғана қалдыратын болды. Халық оны тек сыйлап қана қоймай елден ерекше құрметтей де бiлдi. Бiр жағынан қаймығатын да. Елдiң көпшiлiгi, ендi Клош-Кван қарт өлгеннен кейiн оны көсем етiп тағайындайық деп те салды. Сөйтiп, Киштiң даңқы асқандығы сонша, жұрт оны жиынға қашан келер екен деп асыға күтетiндi де шығарды. Бiрақ, ол өз бетiмен ол жиынға бармады, ал жұрт оны шақырып келтiртуге бетiнен басты...

	Бiр күнi Киш Клош-Кван бастаған аңшылар тобына:

	– Мен ендi өзiме жаңа үй салып алғым келедi. Анамыз – Айкига екеумiздiң тұратын жерiмiз кең әрi жайлы болу керек деп шештiм, – дейдi.

	– Сол да сөз болып па! – деп аңшылар қоштай кетедi. Киш оларға:

	– Бiрақ менiң бұл жұмыспен айналысуға уақытым жоқ. Менiң жұмысым – аң аулау. Үй салсам оған бар уақытым кетедi. Менiң ойымша: осы ауылдың адамдары менiң әкелген олжама ортақтасып жатыр ғой, сондықтан маған үйдi осы ауылдың еркек, әйелдерi жабылып салып берсе дұрыс болар едi, – дейдi.

	Қысқасы, тамаша үй де салынып болады. Үйi Киштiң өзi ойлағанынан да бетер зәулiм үй болады. Бұл үй тiптi, Клош-Кванның үйiнен де кең болып кетедi. Киш шешесiмен жаңа үйге көшедi. Күйеуi Бок

	өлгеннен берi Айкиганың жаны жай тапқаны осы едi. Осынша алғырлығы мен ержүректiгiмен аты шыққан тамаша аңшы баланың шешесi – Айкига тек жақсы үйде ғана рақат ғұмыр кешiп тұрған жоқ, ол ендi ауылдағы ең ардақты ана қатарына да қосылады. Ауыл әйелдерi ендi одан ақыл сұрай келетiндi де шығарыпты. Олар өзара бiр нәрсеге келiспей қалса да, не-



	месе күйеулерiмен сөзге келiп қалса да «Айкига үй деген, Айкига бүй деген», – деп оның қарапайым қағидалы сөздерiнен мысал келтiретiн де болыпты.

	Киштiң бұл таңғажайып аңшылық сыры елдi таң қалдыра түседi, ауыл жұртының сөзi тек сол жайлы ғана болады. Бiр күнi бұл сөздерге күйiп кеткен Уг-Глук Кишке беттпе-бет келiп «сенiң iстеп жүргенiң барып тұрған сиқырлық, мұныңды қашан қоясың» – деп тиiседi. Ал басқалар да кейде:

	– Сенiң шынында да бiр сиқырлығың бар шығар, сыртта жүргенде саған әлдебiреу көмектесетiн шығар, айтсаңшы,. – деумен болады. Оларға:

	– Мен жаман ет әкелiп жүрмiн бе? – дейдi Киш. – Сол еттi жеп осы ауылда ауырған адам бар ма? Жоқ. Олай болса не шаруаларың бар. Бұл жерде не зияны бар? Бұл тек iштерiң күйгендiктен шығарып жүрген әңгiмелерiң. Басқа ештеңе де емес, – деп тойтарып тастайды.

	Уг-Глук ұялғанынан тайып тұрады. Әйелдер жағы оның артынан күлкiге ерiк бередi. Бiр күнi кешке қарай

	өтетiн жиында мұны көп талқылағаннан кейiн жұрт мынадай тоқтамға келедi: Киш аңға шыққанда соңынан iзiн аңдытып бiр-екi адам жiберейiк. Олар Киштiң аңды қалай аулайтынын бақылап қайтсын дестi. Мiне, ендi Киш келесi аңға шыққанда ауылдағы ең мықты деген жас аңшылар Бим мен Боун оның соңынан ередi. Кишке көрiнбеу үшiн неше қилы айла жасап, өте сақтықпен жасырынып ерiп отырады. Олар бес күн дегенде қайтып оралады. Бет әлпеттерiнде бiртүрлi таңдану белгiлерi бар. Олар келген бетте өздерiнiң көрген-бiлгендерiн дереу айтқысы келiп, шыдай алмай тұрғандығы да сезiлiп тұрады. Бұлар да дереу Клош-Кванның үйiне тезiнен жиналып, Бимге сөз берiледi.

	– Ағайындар! – деп бастайды ол өз сөзiн. – Сiздердiң айтуларыңыз бойынша Киштiң соңына түстiк. Бiз өте сақтықпен, абайлап жүрдiк. Киш бiздi сезген де жоқ. Сапарымыздың бiрiншi күнi, түс кезiнде ол бiр аюдың кiрекейiне кездестi. Бұл өте үлкен аю едi... – дей бергенде:



	– Одан үлкен аю болуы мүмкiн емес, – деп Боун Бимнiң сөзiн бөлiп жiбердi де, әрмен қарай, өз сөзiн жалғай түстi: – аю оған қарсы шапқан жоқ, қайта мұз айдынының үстiмен бетiн басқа жаққа қарай бұрып, жайбарақат өз бетiмен жүре бердi. Бiз жағадағы жартастың тасасынан бәрiн көрiп тұрдық. Бiзге бәрi де ап-анық көрiнiп тұрды. 0йткенi аю тура бiзге қарай беттедi, Киш оның артынан ерiп отырды. Киштiң бойында одан құрттай да сескену деген болған жоқ. Қайта аюға қолын бұлғап, жан-тәнiмен қатты айқайлап, ұрсып келедi. Сонан соң, ақырында, аю ашуланып артқы аяғымен тiк көтерiлiп қатты ырылдады. Ал, Киш бетi қайтпастан оған тура жүрiп барды.

	– Иә, – деп ендi мұның сөзiн Бим iлiп әкеттi, – Киш тура аюға қарсы жүрдi. Аю да оған жынданып қарсы ұмтыла бергенде, ол қаша жөнелдi. Қашып бара жатып мұз үстiне кiшкентай домалақшаны тастап жiбердi. Ал, аю болса сәл тоқтап, домалақшаны иiскеледi де жұтып жiбердi. Киш болса мұз үстiне жаңағыдай кiшкентай домалақшаларды лақтырып одан әрi жүгiре бердi. Аю оның соңынан жүрiп отырып, ол тастаған домалақшаларды терiп жеп отырды.

	Осы кезде айнала отырған аңшылар бұл сөзге сенбей әр тұстан дабырлай бастады. Уг-Глук отырып, бұл сияқты бос сөзге тiптi де сенуге болмайды, – дедi.

	– Бiз өз көзiмiзбен көргенiмiздi айтып отырмыз, – дедi Бим.

	– Иә, шынында да солай болды. 0з көзiмiзбен көрдiк, – деп Бимнiң сөзiн Боун қоштай жөнелдi. – Содан кейiн бiр мезетте аю өнебойын тiк көтердi де жан даусымен қатты ыңырсып, алдыңғы аяғын сермеп

	өз денесiн өзi ұрғыштай бастады. Ал, Киш болса мұздың үстiмен әлi қашып барады. Бiрақ ендi аюдың онымен ешқандай да iсi болған жоқ, соры қайнап

	өзiмен-өзi болды. 0йткенi жаңағы кiшкентай домалақшалар оның iшiн күйдiре бастағандай.

	– Иә, iшiн күйдiргендей болды, – деп сөзге ендi Бим килiктi, – өйткенi, ол өзiн-өзi тырналап, асыр салып ойнап жүрген аюдың баласындай бiресе секiрiп, бiресе



	сырғанап мұздың үстiнде ұршықтай үйiрiлдi. Мұның ойын емес, жанын жай таптырмайтын бiрдеңе екендiгi аюдың ыңырсып ырылдағанынан көрiнiп тұрды. 0мiрiмде аюдың мұндай күйiнiшiн көргенiм жоқ.

	– Иә, аюдың мұндай күйiнiшiн ешуақытта көрмегенiмiз рас. – деп iлiп ала жөнелдi Боун. – Аю да тiптi үлкен екен!

	– Бұл нағыз сиқырлық қой, – дедi күбiрлеп Уг-Глук.

	– Ол жағын бiлмедiм, – дедi Боун, – мен сiзге өз көзiммен көргенiмдi айтып отырмын. Бiраз уақыттан кейiн аю кенет әлсiрегендей болды. 0йткенi ол жан-тәнiн салып, өзiнiң өте ауыр да үлкен денесiмен қайта-қайта секiрдi ғой. Аю ол жақ, бұл жағына ақырын ғана басын шайқап, жағаның бойымен iлбiп жүре бердi. Кейде отыра қалып, қайтадан ыңырсиды, мұңайып қыңсылайды. Киш оның соңынан ердi. Бiз Киштiң соңынан ердiк. Сөйтiп, сол күнi бойы және содан кейiнгi үш күн бойына ұдайымен осылай жүрiп отырдық. Аю барған сайын әлсiрей түсiп, әлдененiң зардабынан ыңырси бердi.

	– Бұл нағыз сиқырлық, сөз жоқ, нағыз сиқырлық!

	– деп күжiлдедi тағы Уг-Глук.

	– Мүмкiн, болса болар... – дей бергенде Боунның сөзiн Бим бөлiп жiбердi де, өз сөзiн одан әрi жалғастыра жөнелдi.

	– Аю өзiнiң iзiмен шыркөбелек айналып, iлгерлi-кейiндi сенделе бердi. Сөйтiп, ақыр соңында Киштiң оған алғашқы кездескен жерiне келдi. Бiрақ аю әбден әлсiреп тынған, тiптi жылжуға да мүмкiндiгi болмай қалған. Сол кезде Киш жанына жақындап келдi де өз шанышқысымен шаншып өлтiрдi.

	– Ал, содан кейiн не болды? – деп сұрады Клош-Кван.

	– Содан кейiн Киш аюдың терiсiн сыпыра бастады. Бiз Киштiң аңды қалай аулағанын сiздерге дереу жеткiзу үшiн ауылға қарай жөнелдiк, – дедi Бим.

	Кешке жақын әйелдер жағы шанаға салып сол үлкен аюдың етiн алып келдi, ал ол кезде еркектер әлi



	жиында отырған болатын. Олар үйiнiң табалдырығын аттар-аттамастан Кишке жиынға келуiн өтiнiп, хабаршы жiбердi. Бiрақ Киш бармады. 0зiм қарным ашып, әбден шаршап келдiм, қайта олар бiздiң үйге келсiн, қанша адам болса да сияды ғой осында, – деп шақырушыны қайтарып жiбердi.

	Киштiң аң аулау тәсiлiне жұрттың есi кеткендiгi сонша, бастығы Клош-Кван болып, бiр адамдай тiк көтерiлiп Киштiң үйiне қарай шұбырды. Киш аңнан қарны ашып келiп, тамағын iшiп отырса да оларды құрметтеп қарсы алды. Және өз тәртiбiмен жастарына қарай рет-ретiмен отырғызды. Айкига баласының бұл құрметiн iштей жақтырмаса да, сырттай сыр бiлдiрмей қабылдады. Киш жайбарақат отыра бердi.

	Клош-Кван, Бим мен Боунның айтқан сөздерiн бастан-аяқ тегiс қайталап шықты да, сөзiнiң аяғында түсiн суытып Кишке қарап:

	– Ендiгiсiн өз аузыңнан естiгiмiз келiп отыр. Олай-бұлай бұлтартпай шыныңды айтатын бол. Мұның сенiң барып тұрған сиқырлық емес пе? – дедi.

	Киш оның жүзiне қарап бiр мырс етiп күлiп алды да:

	– О, Клош-Кван! – дедi. – Кiшкентай бала сиқырлық дегендi қайдан бiлсiн! Сиқырлық баланың жұмысы емес?! Мен ол жайлы ештене де бiлмеймiн. Мен аюды қайтып оңай өлтiрудiң әдiсiн таптым. Бар болғаны осы. Мен мұны сиқырлық деп жүргенiм жоқ, ақылыммен тапқан өз әдiс-айлам деп жүрмiн.

	– Бұл әркiмнiң де қолынан келедi.– Иә, әркiм де iстей алады.

	Жиналғандар ұзақ уақыт үндемей бiр-бiрiне аң-таң қарап қалды. Киш асықпай-саспай тамағын жей бердi.

	– Се-се-сен бұл айлаңның мәнiн бiзге айта аласың ба? – дедi бiраздан кейiн Клош-Кван тыныштықты бұзып, сөзiнiң соңында даусы дiрiлдей.

	– Жақсы. Айтсам айтайын бұл айла-тәсiлiмнiң сырын, – дедi де Киш қолындағы сорып отырған кемiк сүйектi тастай берiп, орнынан тұрды да:

	– Бұл айла-тәсiлiм тiптi оңай. Мiне, қараңдар! – дедi.



	Ол кит мұртының жұқа қабыршағын алды да, отырғандардың барлығына жеке-жеке көрсетiп шықты. Қабыршақтың ұшы инедей үшкiрленген. Киш сол қабыршақ мұртты уысына сыятындай етiп шыйыршықтап орады да, дереу алақанын жазып жiберiп едi, киттiң мұрты iлезде жайылып сала бердi. Сонан соң Киш бiр түйiр киттiң майын алды.

	– Мiне, – дедi де ол, – бiр түйiр киттiң майын аласың да оның арасын қуыстайсың. Содан кейiн осы қуысқа шиыршықталған жаңағы ұшы өткiр киттiң мұртын нығыздап тұрып саласың да, тағы бiр түйiр майды алып сонымен бекiтесiң. Содан соң оны далаға аязға қойып қатырасың. Сонда ол кiшкентай ғана қатқан домалақша болып шыға келедi. Аю болса сол кiшкентай домалақшаны жұтуға әуес, ол iшiне барғаннан кейiн майы ерiп, киттiң мұрты еркiн жазылып, iшекке тiккенше қадала түседi. Аю аласұра бастайды. Әбден қалжырады-ау деген кезде жанына барасың да, шаншып өлтiре саласың. Мiне, менiң айла– тәсiлiмнiң бар сыры керек болса. – дейдi.

	– О-о!.. – дедi Уг-Глук.

	– А-а!..– дедi Клош-Кван. Содан кейiн олар өздi-

	өзiмен күбiрлесiп түсiнiскен боп жатты. Киштiң де бұл айла-тәсiлiне олар бас шайқасып әбден разы боп тарқасты.

	Сонымен сонау ерте, ерте замандағы Солтүстiк Мұзды мұхитының жағасында өмiр кешкен Киш туралы аңыз әңгiмемiздiң мәнi осындай болды. Ол мұны сиқырлықпен iстемеген едi, ол өзiнiң ойлап тапқан әдiс-айласы болатын. Сондықтан да ол өзi ең кедей отбасынан шықса да, өз ақылымен жол тауып ауылдағы ең алғашқы аңыз бала атанған болатын. Ол өзi өмiр сүрген ортада, яғни қанша ғұмыр кешсе де аталастарының құрметiне бөленiп өткен жан.Оның заманында бiрде бiр жетiмiң де, жесiрiң де, не қауқарсыз кемпiр-шалдарың да аштықтан азап шекпей, осылай мәре-сәре боп өткен екен дейдi.





