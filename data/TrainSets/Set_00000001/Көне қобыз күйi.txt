	Ұзақбай Доспанбетов

	Көне қобыз күйi





	Повесть





	Бұл əңгiме əлдекiмнен естiген емес, өз көкiрегiмнен оянған

	едi. Егер мен өткен күндерде көз ашып, қауырсын қалам

	ұстаған шежiрешiге ұқсамасам, замандас өзi кешiрсiн.



	* * *



	Нəсiптерiң алда, өздерiң де жас емессiңдер ме, айып етпеңдер, қарақтарым. Мен сендерге ерте кезде, өзiмнiң жiгiт шағымда кешкен бiр жайды айтқалы отырмын. Бұл сендердiң естiп-бiлiп, кiтаптан алған қыруар бiлiмдерiңнiң қасында асаболымсыз шығар, бiрақ адам жүрегi нəзiк iшек емес пе: саусақ тигiзсең күй болып күмбiрлеп, оған ауық-ауық тiл бiтiрiп, жан берiп отырмақ парыз. Жасым жеткен қаусаған шал болсам да осыған ниет еттiм.

	Бұл – ерте кезде патша заманында болған нəрсе. Бiздiң мекен мына Жасылкөл тауы мен соның айналасы. Жаз болса таудың дəл биiк үстiне шығып отырамыз. Ат шаптырым өрiстерi бар, кең жазық жайлау едi. Жiгiт шағым. Күш дегенiң менде бастан асатын. Табиғат өзi дене бiтiмiмдi оңбағандай етiп жаратыпты. Елдiң ең алдымен көзiне түсетiнi жауырыным болатын. Ойлаймын, мұндай жауырынға тау көтерген балуан да қызғана қарар-ау. Аяқ-қолым ағаштан құрастыра салғандай бəрi кеспелтек.

	Əкем ерте өлiп кеткен. Түр-түсiнен есiмде қалған бiр белгi жоқ. Шешем екеумiз сол əкем жалшылықта болған бiр байдың қоластында күнелтемiз. Қоластында дегенмен қой бағып, бие сауғызатын мен емес. Бəйтеректi тамырымен жұлатын делқұлы екендiгiм байдың көзiне түссе керек. Менi «алып кел, шауып кел» деп, жаугершiлiк жұмыстарға жұмсайтын. Айналадағы жiгiт атаулы менен жасқанып, батыр атағым ел iшiнде қатты дабырайған.

	Бай да менiң көңiлiмдi қалдырған емес. Əр қимылыма риза болып, тоқ көңiлмен күлiмдеп отырушы едi. Ол менi алтын жамбысындай көредi ғой деп ойлайтынмын. Ойлайтынмын да онан сайын ширыға түсiп, бұлшық еттерiмдi ойнатушы едiм. Бұл күйiммен кейде мылқау перiге ұқсайтыным бар. Қай қазақтың баласы болмасын менi Сабанбай батыр деп бiлетiн. Сабанбай деген бiздiң арғы аталарымыздан шығып, қалмаққа қарсы жалғыз шапқан аруақты батыр екен. Маған соның күшi дарыған деп, есiмiн берiп, өз атыма кейiнiрек ие болдым.

	Көп жұрт қызғанышпен қараса да, менiң ат ойнақшытып, сойыл ұстағанымды тұла бойымен жақтырмайтын жалғыз шешем ғана едi. Ол – алпамсадай баласының қалың елге кеткен дабысына қарамастан өз жанына рақат таппаған кiсi, сол бай үйiнiң күңi есептi. Басқа да жалшы əйелдердiң ешқайсысынан артық болғысы келмегендей солармен бiрге отымен кiрiп, күлiмен шығады. Əке-бауыр, туған-туысқаннан ешкiм қалмаса да , сол жалғыз шешемнiң сырын ұғуға жарамаппын. Есiл-дертiм бай бiр жаққа жұмсаса, шеше көзiне түспей кету үшiн бой тасалау болатын. Арқасын аяз қысқан қасiрет иесi екенiн көрмей, тiзгiнiме оралғы, жолыма бөгет болу үшiн ғана жаралған жан деп бiлетiн едiм оны. Көздерi жарықшақ тарғыл тасқа əйнек қаптағандай соншама суық, əрi нұрсыз болатын. Əлдеқалай сол суық, нұрсыз көздерiн өзiңе қадай қалса, жолбарыс айбат шеккендей алдында жан шыдап тұруы қиын адам едi. Қайдам, қарақтарым, басым албырт болған соң өмiрiмнiң шор болып бiтер шағын болжап назалана ма, бүгiнге шейiн туған анамның көзiн тап солай елестетем. Əйтеуiр көзiне сүйел көрiнген нəрсенi ашумен жайпап жiберердей жанары қайратты едi.

	Байдың аты – Шалықбек. Ол жұмыс iстеп жатқан шешемнiң қасынан бiр жылы сөз айтпай өтпейтiн. Шешем болса, Шалықбек сөзiне ешқашан жiбiген емес. «Солай ғой, мырза» – дегеннен басқа ештеңе айтпай, шағын денесiнде үйдей пəле жатқандай, iштен тынып қала беретiн. Тiстенiп, қорлық сезiмiн бүркеп ұстайтын көрiнушi едi маған.

	Байдың үйiнде iстемейтiн жұмысы жоқ. Бие сауатын, күбi пiсетiн, от жағып, құрт қайнататын да. Тiптi өрмек тоқып, киiз басуда да даурыққан жалшы қатындар менiң шешемсiз ештеме бiтiре алмайтын. Қай iстi болмасын бабына өзi келтiретiн шебер де кiсi едi. Сөйтiп жүрiп, байдың бəйбiшесi мен тоқалына ұнаған емес. Əбден сүйек сiңiстi болып, етi өлiп кеткен болар, сөз айтса да, жұмсаса да, үнемi қағытумен болатын. Бiрақ шешем бəрiне көнiп, қарысып шыдап, сыр бiлдiрмейтiн. Қашан көрсем де қазан, жерошақ басында көкпеңбек қурай түтiнiн будақтатып, əрi оны-мұныны қоса iстеп үлгерiп, арпалысып-ақ жүргенi. Шешемнiң осындай қорлық өмiрi ол кезде менiң жаныма батпапты да. Құдiретiм жетiп тұрып, сол жалғыз шешемдi бай үйiнiң оты мен суынан неге жұлып алмадым деген ой əлi күнге көкiрегiмдi тырнайды. Өз сақалымды өзiм талдап жұлғым келедi бұл күнде.

	Шалықбектiң бақ-дəулетi менiң есiмiммен бiрге өстi. Қай топ, қай аталы дəулердiң арасында болмасын, мұртын сылап, қақ төрде отыратынын көзiм көрген едi. Кеңкiлдеп күлген күлкiсi дүсiрлеген ат шабысын еске түсiрiп, отырған құндыз жағалы мырзаларға аруақты ойлататын.

	Естуiмше, Шалықбектiң арғы аталары көршi байлардан үнемi қысым көрумен болыпты. Əсiресе бiзбен қонысы жақын байлардың барымташылары түн iшiнде жылқыға тиiп, үйiр-үйiрiмен айдап əкеткен кездерi көп деседi. Артынан қуып барған даугерлерiн, жоқшыларын күш атасын танымайдының керiн келтiрiп, оларға оң жауабын бермей, берсе қан-жоса қып сабап қайтарады екен.

	Жалғыз ол ғана емес, өзiмен рулас жандардың ортасында жер дауы кезiнде, мейлi ұсақ кикiлжiң, жесiр дауы сияқтылар болсын, бəрiнде де ұтылысқа ұшырап, теңдiкке қолы жетпейдi екен. Бұл тұқымның тек Шалықбектiң үлкен шаңыраққа ие болуымен ғана арқасы кеңи бастапты. Бұрынғы аталарынан Шалықбектiң пəлендей асып тұрған ештемесi болмаса да, ол өз маңына асыранды төбеттердей батыр жiгiттердi топтастыруға құмар. Оның бақ-дəулетi, айбаты осылармен болып, осылармен толатын. Əсiресе Сабанбай батыр атанған менiң найзамның ұшы, бiлегiмнiң күшi оның əркез айызын қандырып, қарқ-қарқ күлгiзiп, таққа отырғызғандай ететiн.

	Алғаш менiң атағымды шығарған он тоғыз жасымда сырт жақтағы бiр елдiң Шақпақ деген батырына қан құстыруым едi. Ол менiң бетiмдi қайтармақ боп, он шақты нөкермен келiптi. Сол Жасылкөл тауының етегiндегi бұлықсып жатқан Қора өзенiнiң бойында кездестiк. Ол менiң Сабанбай атымды қызғанатын болса керек, мырс-мырс етiп, жекпе-жекке өзi шақырып алды да, соққыма шыдамай ат үстiнен ұшып түсiп, аузынан қан атқақтап жатқанда, ертiп келген жiгiттерi тайсақтап жалт бұрысты да, өзеннен əрi өте бастады.

	Мен олармен қуа соғысуым керек едi, бiрақ Шақпақ батырды түсiруiм үлкен олжа көрiнiп, арынды бала көңiлiм су сепкендей басылып, тоқмейiлсiп қалыппын. Мiне, содан берi бұл маңда менiң атымның тұяғы тимеген жер қалған жоқ. Қасымдағы төрт-бес жiгiттерiммен Шалықбектiң өз басының ғана сойыл соғары емес, оның ата-бабасының да намысын қуып, кегiн қайтарушы едiк. Əрбiр жортуылға шығар алдында Шалықбек жiгiт басы деп менi қасына шақырып алып, бұл бара жатқан бетiмiзде қай атасының қандайлық көз жасы барын саралап, хатқа түсiргендей етiп беретiн. Жəне мұндайда көңiлi босап, аруақты ата-бабаларына аумин айтып, көзiне жас та алушы едi. Қап-қара күрең жүзiнiң əрбiр түгiне дейiн дiрiлдеп, жылап тұрып қайрайтын да, көкiрегiме дерт қосып жiберетiн.

	Бiз атасы дұшпандардың жылқысын аларда алдымен қиқулап бүйiрден қосылып, бықпырт тигендей быт-шытын шығарып, бөлек-бөлек етемiз де, ең бiр оңтайлы шоғырды қуып əкететiнбiз. Жылқышылар сойылмен қоқаңдап, алғашқыда қарсы шабады да, менi танысымен-ақ жалт берiсiп, атын сабалап, бас сауғалай қашатын. Жаратып мiнгенiм, он кiсi мiнгессе былқ етпейтiн есiк пен төрдей ақбоз келген бурыл тұлпар ат едi. Түн iшiнде жортуылға шыққанда ақ шабаққа ұқсайды дейтiн жолдастарым. Тiзгiнiн жiберсең найзадай атылып, Сабанбайды əкеле жатқанын жау көзiне алыстан-ақ танытатын. Ел емес пе, жалт берiп қашпай, менi сойылмен қағып тосып алуға батылы жеткен түйе қомдас, тау жiгiттердiң талайы болған. Бiрақ қаншама тапжылмас тақымы берiк, қайратты болғанымен, дөп тиген бiр соққыдан қалдырмай ат бауырына түсiрiп кету машықты өнерiм болған.

	Ал ауыл үстiн даңғаза қып келген жоқшылардың қандайын да Шалықбек құсамен өлдi дейтiн ата-бабаларының аруағын, өсиетiн ұмыта алмайтынын айтып, жеңiстiк бермейтiн. Сөзбен ала алмаған олар күшпен де ала алмасын бiлiп, бiраз салғыласқан соң Шалықбек үйiнен қымыз емес, күйiк жұтқандай болып қараларын батыратын.

	Сонымен Шалықбек айналасы сөз өтiп, оқ дарымайтын қамалдай едi. Өрiсi кең, шалғыны мол даланың жұпар иiсiн еркiнше жұтқан, мерейi үстем бiр шағы болатын.

	Бiздiң үй Шалықбек үйiнен екi жүз қадамдай жерде ғана. Түрулi есiктен бай үйiнiң бар көрiнiсiн қарап отыруға болады. Бiр күнi кешкiсiн өз үйiмде шалқамнан түсiп, сол маңда тыным таппай безек қағып, ас-су қамдап жүрген шешемнiң қимылын қадағалап жатқанмын. Кенет бадырақ көз бай баласы үйге кiрiп келдi де, əкем шақырып жатыр дедi. Байдың бүйтiп оқыс шақыруы маған қуаныш. Жалма-жан атып тұрдым да, ештемеге сипақтап қарайламастан үйден шыға жөнелдiм. Айналадағы кешкi көрiнiс маған тым жұпыны көрiндi. Мал өрiстен қайта қоймаған, үн-түн жоқ, жым-жырт бəрi.

	Шалықбек үйiнде отырған болар деп ақ ордаға тұп-тура барғанымда, артымнан ентелей қуып жеткен бала: «əкем ана төбеде отыр», – дедi. Əлденеден даладағы жерошақ басындағы шешеме көзiм түсiп едi, ол маған ашу шақыра екi қолын дiр еткiзiп, темiр көсеудi тастап жiбердi. Одан көзiмдi тез бұрып əкетiп, арт жағымда еңкiлдеген дауысқа қарасам, есiгi ашық тұрған қызыл-жасылды жасау жабдыққа толы бай үйiнiң төрiнде қалай болса солай сұлай түсiп жатқан сұлу тоқалы екен. Есiк алдында жiбек жүндi иiрiп отырған бəйбiшесiнiң де жүзi түтiгiп кетiптi. Маған оқты көзiн қадап қояды. Бай əйелдерiн сабаған екен ғой деп ойладым да, аялдамастан ары өтiп кеттiм. Шалықбек төбеде жалғыз күнбатысқа қарап, дүниеден түңiлгендей отыр екен. Менiң қасына келгенiмдi бiлсе де қозғалған жоқ, батып бара жатқан күннiң қып-қызыл боп тасыған шарасы дүниенi жалынымен шарпығандай, бай көзiн соған қадайды:

	– Жеттiм дегенмен, жетпегенiм көп екен. Бұл дүние сылаңдаған түлкi боп, ұстатпай келiптi маған,– дедi ол. Маған зəрмен, ашумен қарады. Қомақты қара қастары қозғалысқа икемдi болатын, қазiр де дүр сiлкiнiсiп соқтығыса жаздап барып қайтты. Көздерi аңша шаптығып, жүзi түтеп тұр.

	– Сенiң Сабанбай атыңды далиттым деп бос əурешiлiкпен жүрiппiн. Ит екеш иттiң де сыбағасы менiкiнен мол екен,– деп күйiне тоқтады да, жүзiн бұрып əкеттi. Күн долдана өртенiп, аппақ мама бұлттар шоққа айналып барады. Түбiне от тиген гүл қурайша бүгiлiп, дүниеде сұлқ түскен кейiп бар.

	– Мырза, не мұңыңыз бар, бiлегiмнiң күшiн сiзден аямайтынымды бiлесiз ғой,– дедiм.

	– Құр бiлектiң күшiнде не қасиет бар дейсiң, егер бiз дұшпанға кеткен намысты тап басып iс қыла алмасақ, – деп бастады да, қатулана жалғастырып əкеттi. Сөздерi ұзақ, шұбырыңқы болғанмен шын қорлық, жан жарасының аузын ашқандай тұла бойыңды түршiктiруге бар. Тыңдамай қоя алмайсың, көкiрегiңе от құйып жатқандай əсерi күштi. Əр нəрсенi қисынымен шалып отырса да, əр тұстан шаңы бiр бұрқ етiп, көзден ғайып болатын ақбөкенше алыстан орағытып, ненi тұспалдап отырғанын көпке шейiн аңғартқан жоқ. Бiрақ бiр үлкен iстiң боларын күтiп тұр едiм. Шалықбектi ашу, қорлық одан сайын булықтырып, шындап өртене бастады:

	– Түбi бiрге туыс деп ұмытпақ па екенмiн? Жоқ əлде атамыз аттап өткен кəденi бiз ұмытпайық деп, есесiн қайырып, ақ адал малын айдап əкеп маған өткiзген жерi бар ма едi? Солай етiп едiк деп айта алар ма екен олар?

	Əдетте мұндай сөздер мен сияқты ақкөз есер батырға емес, атасы басқа елдердiң бiлiмпаз ақсақалдары арасында, дау үстiнде айтылуға тиiс едi. Бiрақ менi бүйтiп таптап, суарып жатуында бiр мəн болса керек.

	– Қыз екен, өзi қылмаңдапты деп ата-бабам аңғырттық жасаса да, мен ауыз ашып отыра алман. Шалықбек атым құрсын бүйтсем. Əкеден балаға ауысып, сүйектен кетпейтiн iс осымен тамам болсын деймiн. Жанға – жан, малға – мал демекпiн ол туысқанға. Алып кел ана...– деп, көзiмен менi бiр барлап алды. – Ақ патшаға лайық дидарлымыз едi деп үкi тағып, əлпештеп отырған көрiнедi. Күмiс күлкiсi қоңыраудай, ата-анасы соған мəз екен. Ол менiң теңiм болмаса, несiне жидым бұл байлық, бұл малымды?

	Сөз төркiнi ендi танылды. Сонау төменгi елде Қазыбек деген атақты байдың Ақдидар деген ару қызы бойжетiп отыр деп еститiнбiз. Шалықбектiң үшiншi əйелдiкке алмаққа көз тiккенi сол. Бұдан бiрер жыл бұрын сөз салып байқағанда Қазыбек бай ыршып түсiп, тулап, жiберген кiсiсiн балағаттауға дейiн барыпты. Содан берi ол жабулы қазан күйiнде қалып едi. Бiрақ Шалықбектiң көкейiндегi оты сөнбесе керек. Ел аузында бұл екi байды жауықтыратын бiр əңгiме бар. Өткен замандарда Шалықбек аталарының бiр қызы Қазыбек аталарының бiр серi жiгiтiмен ұрланып қашып кетiптi. Қызды қайырып алмақ боп, немесе қалыңмалын өсiре төлетпек боп, артынан барған өңкей майталмандарына олар бiлегi жуандығын қылып, ел тентегi қыз бен жiгiт ортамызда жоқ, олар үшiн жауап бермеймiз, мал да төлемеймiз деп, жер қылып қайтарыпты. Сонау жат жұрттың алдында көпе-көрнеу əлсiздiк етiп, жүнi жығылуын Шалықбек аталары өздерiне мiн көрiп өтсе керек. Мiне, өртенiп, кəрiне мiнген Шалықбек аталарының жығылған жүнiн қайта тiрiлтпек. Сайып келгенде түп сүйенетiнi сол ата намысы болса керек-тi.

	Шалықбек маған қатаң тапсырып айтты. «Қасыңа Алақ пен Жолақты ертесiң. Үшеуiң жат жұртқа дабыра қылмай бүгiн, қазiр түн жамылып жүрiп кетесiңдер. Қызды алып шыққанда, үн шығаратындай болса, күндiз баласы жол жүрмеңдер. Ел жүретiн жолдан аулақ бiр тасаға бекiнiп, түнде ғана жылжитын болыңдар. Есiңде болсын. Бұл – сыналатын кезең. Егер қызды алып шыға алмағаның жұртқа таралып кетсе, сенiң Сабанбай атың ажуа болады». Жаныма берiк шоқпарды өзi байлап бергендей. Бiр түсiнбейтiнiм, бiз ең бiр қолсыз, əлсiз, босаңбайлардың жылқысын барымталауға барарда Шалықбек қасыма төрт-бес жiгiттен кем қоспайтын. Ал мынадай бұрын сирек кездесетiн, оның да азуы алты қарыс Қазыбек байдың қызын күшпен тартып əкелесiң дей отырып, қасыңа екi-ақ жолдас ерт деуi тiптi таңқарарлық жай.

	«Бұл қалай» деп сұрауды намыс көрiп, үндемедiм, мырзаның өз иығыма көп күш артқысы келген ғой деп, айтқанының бəрiн ырзалықпен қабыл алдым. Күн алаулап, бұл кезде батып кеткен де, шашыраған қызыл жалқын қан сəулесi ғана қалған. Тым-тырыс дүниенi көр қуысы етердей қоюланып, ауыр қараңғылық келетiн түрi бар.

	Мен қайтып келдiм де, тез жинала бастадым. Шешем Шалықбектiкiнен əлi келмегендiктен үй қараңғы екен. Жаугершiлiкте алатын киiм, керек-жарақтарымды түстеп көру үшiн шам жақтым. Мұздай құрсанып, сайланып бола бергенiмде есiктi жұлқа серпiп, шешем кiрiп келдi. Оның қазiр не күйде екенi маған мəлiм. Шалықбектiң менi бiр жаққа жұмсағанын сезсе-ақ алай-түлей болатын. Соған күйiнем, арпалысам деумен-ақ қартайып келедi.

	– Шалықбек сенi қайда жұмсады, айт шапшаң!– деп үйге кiре бере дiгiр қақты маған.

	– Қойшы, апа, қойшы!– дедiм мен, əуелгi бiр оқиғадай көрiп.

	– Сен бармайсың,– дедi ол бабымен ғана.– Сен бармайсың!– деп қайталай айтқанында шаңқ ете түстi. Бүгiнгi бұйрық тəсiлi бөлек едi.

	– Сен туғанда құдайға ақ тiлеу айтқанмын. Бiреудiң көз жасына бола тапқам жоқ сенi.

	Шешем менiң қайда баратынымды бiлетiн боп шықты. Мана Шалықбек шақырғандағы от басындағы көрген көрiнiстердi, өзiнiң шамырқанған ашумен көсеудi тастап жiбергенiн, төр алдында қалай болса солай сұлай түсiп еңкiлдеген тоқал, жүзi түтеген бəйбiше, бəрiн қайта еске алдым. Солардың күйiктi күңкiлi шығар деп ойладым бұған жеткiзген. Жалт қарағанымда шешем менi талап жердей болып, кiрпiк қақпастан жақындап келедi екен. Май шамның сəулесi көздерiнде жалын болып ойнайды. Əжiммен қатпарланып, қыртыс-қыртыс болған кiшкене дөңгелек жүзi аса қаһарлы. Ендi даусы булыға, қарлыға шықты:

	– Қайт бетiңнен, қайт райыңнан! Бармаймын де оған! Бiреудiң көз қуаныш, жалғыз құсының топшысын қимақсың! Сенi жау қолы етiп, өзiмдей бейбақ сорлылардың көз жасын төккiзiп, мен қайтып жер басып жүрем? Жiбермеймiн сенi! Қайт, қайт бетiңнен!

	Шешемнiң өзiме мұнша шаптыққанын ешқашан көрген емен. Жоқ, шешем менiң бетiмдi қайтара алмайтын едi. Селт етпеуiмнен түңiлдi бiлем, керегеге барып, жүресiнен терiс қарап отыра қалды да, қолын жайып:

	– Ал менi, құдай, ал! Бұл қорлықты, бұл көз жасын көрсетпе маған! Бейуақта өлiм тiледiм. Ал, ал менi, құдай! – деп дауыс салып жылай бастады. Мен үйден атқып шыға жөнелдiм. Анадайда ат кiсiнеген жақта қарайған бiр шоғыр көрiндi. Жетiп барсам, Алақ пен Жолақ аттарына мiнiп сайланып, менiң боз буырылымды ұстап тұр екен. Бiз үш салт атты сусылдатып жүрiп кеттiк.

	Шалықбек бұл жолы қасымызда болып өзi аттандырмады. Маңайдағы жұрт тосын бiр шапқыншылықтың болатындығынан қақас болсын дегендiк сияқты.

	Ауылдан ұзай бере сар желiске салдық. Көңiлiмде уайым, зерiгу болса, бұл маған табылмас шипа болатын. Жаңағы шеше қылығы кеудеме ауыр тас сап жiбергендей едi. Ат басын қоя берiп ағызып-ағызып аламыз. Бiр белден соң бiр бел көтерiлiп, қара түнде ұзақ жортатынымызға айғақ болғандай көңiлдi өсiре түседi. Шешеме байланысты əлдебiр мазасыздықтан əп-сəтте құлан-таза арылып, жорықтағы нағыз жаугершiлiк қалыпқа түстiм. Өзiм қаншама оза түсуге тырыссам да Алақ пен Жолақ екi жағымнан боз бурылымның артқы шабына аттарының тұмсықтарын емiнте жанастырып қалыспай келедi.

	Бұлар менiмен бiрге жортуылға көп шыққан, сыр мiнез сырттан жiгiттерден едi. Шын аттары Алмағанбет, Жолмағанбет. Өзiм Сабанбай атанған соң айтуға жеңiл болсын деп, олардың да есiмiн өзгертiп алғанмын.

	Алақ – ашамай сүйектi, жұқа өңi жалпақтау ақшыл келген, тегеурiндi жiгiт. Өзi сөзге де бар, екпiнi бет қаратпайтын əрi аса жылпың болатын.

	Ал Жолақ болса – оған қарама-қарсы, қозғалысы ауыр. Бiрақ аса қайратты, кеудесi енi мен ұзыны бiрдей шойын iспеттес, тiптi менiмен де күш сынасуға дəмесi барын бұрыннан бiлетiнмiн. Екi қолы алдына симайтын, ұртына су толтырғандай томпақ, қара өңдi, сөзге жоқ, тұйық едi.

	Бұдан бiр-екi күн бұрын Шалықбектiң тапсыруымен Алақ Қазыбектiң жайлауына барып, Қазыбек үйiн өз көзiмен көрiп қайтыпты. Сол ғана жөн сiлтегенсiп, анда-санда сөйлеп қояды. Жолдың көбiн бiз үнсiз өттiк. Төбемiзден ақтаңдақ ала бұлттар бiзге қарсы жосып аспанда жұлдыздар азайып барады. Аттарды суыт жүрiстен жаңылдырмай келемiз. Қалың қол қайыстырғандай ауыр түн едi бұл. Мұндайда тағы да таң атып, күн шығатынына сену де қиын, қараңғылық мақпал шудасымен дүниенi аяусыз тұмшалап тастағанға ұқсайды. Алдымыз түн, тағы да түн, мəңгi түн сияқты көрiнiп, бiз селт етiп бой жаза алмастан жұтылып бара жатқандаймыз. Жүрген сайын ашылып отыратын түтiн iспеттес көкшiл жусанды жолымыз бен төбемiздегi жұлдыздарды көрсетпей қойған ақтаңдақ ала бұлттар ғана астымызда жер, үстiмiзде аспан барына айғақ болып келедi. Жүрiс қаттылығынан, екпiнiмiзден сескенетiн болса керек, анда-санда алдымызды құйрығын артына қысқан бөрi кесiп өтедi.

	Бiз түнi бойы жүрдiк. Аттар да, өзiмiз де ең бiр қызу серпiнiмiзге келдiк. Ендi таңға да аз уақыт қалған. Бұл жүрiсте көп алаңдап, анда-санда сараңдау сөз қататын Алақ қана. Жолақ болса ат үстiнде үндеместен, қыбыр етпей келедi. Денесi түн iшiнде одан сайын зорайып, отқа түсiп шыққан кеспелтек үлкен қара томарға ұқсайды.

	– Мына ылдида ең бергi шеткi үлкен ақ үй, – дейдi Алақ алдымыздағы түн қараңғылығынан əрең айыруға болатын қара қошқыл төбенiң бөктерiн нұсқап. Сарылдаған өзен даусы келдi.

	– Мына суы несi?– дегенiмде, «кiшкентай өзен, бөгетi жоқ»,– деп iле жауап қайтарды.

	Жақын маңда жайылған жылқылар пысқырынып, жылқышы ысқырығы қабат естiлдi. Өзiмiздi үлкен сойқан күтiп тұрғанын жəне жайшылықтағыдай бiрен-саранды қағып түсiрiп, мал қуып əкету емес, даусын шығартып, есi бар, ақылы бар адам алып шығу керек екендiгiн ескерiп, ойға түйгендей едiк. Жəне бар болғаны үшеу-ақ екендiгiмiздi де iшiмiзден еске алғамыз. Бiрақ бұл жасқану емес, баяғының сауыт асынған мұз жүрек батырларынша құрсана түсу едi.

	Түн əлi айықпаған кез. Бiз таңға жетпей тұрып iс қылуға бел байладық. Үнсiз аңысын аңдап, ат басын iрке судан өттiк. Өзен шынында кiшкене болғанмен, жаяу адамды тобықтан соғып құлатуға бар ағысы аса қатты боп шықты. Жердi дүбiрлете ары жүргенiмiзде аздан соң-ақ Алақ нұсқаған үй де көрiндi. Жанында кiшiгiрiм лашықтар тұр. Бiрақ қыз жататын сол үлкен үй екен.

	Жақындап барғанымызда үлкен-үлкен тайдай екi ит бiзге қарсы өре түрегелдi. Бiреуi жақындап кеп оң жағымыздан ала бергенде Жолақ сойылмен қақ бастан қойып жiберiп едi. Қаңқ еткен даусы қара түнде құлақ жарғандай естiлiп, көкке шаншыла құлап түсiп үнi өштi. Екiншi ит басынан қорқып, жалт берiп керi қашты да, алыстан арп-арп етiп, əрi жолдасын жоқтағандай ұли үрдi.

	– Бұл кiмсiңдер-ай?– деген ұйықтамаған бiреудiң қойшы ма, жылқышы ма, сергек даусы естiлдi.

	– Бiз ғой,– деп Жолақ əншейiндегi тоңмойындығымен қырыс жауап қайтарды. Бiз үлкен киiз үйдiң тап есiгiне келгенде Алақ пен Жолақ дырау қамшы, сойылдарын сайлап, ат үстiнде қалды да, мен жерге түстiм. Тап осы кезде қасымызға қой күзетшiсi болу керек күпiге оранған жаяу бiр адам келдi. Жаңағы дауыс осынiкi болса керек.

	– Жаным-ау, кiмсiңдер мезгiлсiз уақытта келген?– дедi.

	– Үндеме, қайт кейiн!– деп, Алақ пен Жолақ қабат қамшы үйiргенде ештемеге түсiнбей тұрып қалған ол арқасын оңдырмай осып түскенде ғана етегiне сүрiне-қабына бас сауғалай жөнелдi.

	– Шапқыншы-ау, мыналар, қайтер екен?!– деп жылап жiбергендей дауыс естiлдi.

	Мен боз бурылымның ұзын шылбырынан ұстап есiгiн аштым да, қыз дөңгелек киiз үйдiң қай бұрышында жатқанын бiлiп алу үшiн қатты дауыспен есiмiн атадым:

	– Ақдидар! – Iштегi жылы леп бетiме жайлы тиген едi. Сорлы қыз топ етiп торға түсерiн бiлмегендей ыршып оянып, оң жақ керегеден «а» деп бейқам дауыс берiп қалды. Мен оған дейiн бiр-ақ аттап бардым.

	– Бұл кiм өзi, бұл кiм?– десiп екi-үш əйел қосаоянысып түрегеле бастады. Еркек даусы бiлiнбейдi. Мен көрпесiн құшақтай алып, шылбыр ұшымен орай бастағанымда, ыстық денесi кеудеме оттай тиген едi. Ол суық қолдар ыршытқандай, əрi шошып, шыңғырып қалды.

	– Əй, бұл қайсың?– деп, бiр қартаң əйел сол иығымнан жармаса түскенде мен қақ тұмсықтан қойып жiберiп, жалп еткiздiм. Үй iшiндегi əйелдер шу ете түстi. Олар сұмдық сырын ендi түсiнсе керек. Мен аужайға қарамастан қызды екi-үш орап алып, үйден ендi шықпаққа айналғанымда, аттан салған ол «Апа!» деп қатты айқайлағаны соншалық, əрi құлағымның тап түбiнен шыққандықтан басымды ызың еткiздi.

	– Сұмдық-ай, бұл не, бұл не?– деген кемпiр дауысы да құлақ жарып, жанындағы басқа əйел екеуi қызды арашаламақшы болып жармаса қолдарын жүгiртiп едi. Оларды да ұрып жатқызар едiм, ыңғайы келмей, мен есiктен шыға бердiм.

	Қалай болғанымен де бiз оңай еңсере бастап едiк. Көршi лашықтардан да бастары дода-дода болып, айқай-шудан оянған өңкей əйелдер шығып келедi екен. Олар да шу-шу етiсiп, бұл ауылды не өрт алып бара жатқанын бiрден түсiнбей қиқуласып қара түндi дауыс басып барады.

	– Уа, Мақбек, Мақбек!– деп жаңағы кемпiрмен бiрге шыққан əйел көктi күңiренте жар салды. Жылқышыны шақырғаны екен. Ол қоқаңдаған немесiн:

	– Уа, не боп қалды, не боп қалды!– деп сойылын сүйретiп жақындай бергенде екпiнi қатты Алақ оқтай ағып өтiп, ат бауырына түсiрiп кеткенiн көзiм шалып қалды.

	– Қызымызды тартып əкетiп барды, елмiсiң, жоқпысың, ойбай?!– деген кемпiрдiң айқын даусы барлық əйелдi бiзге жауып салды. Бiрақ оларды Алақ пен Жолақ қойша сабап, бықпырт тигендей еттi. Бұл кезде мен де шырқырап, қолды-аяққа тұрмай бұлқынған қызды ат жалына көлденең салып, ерге қарғып мiнгенмiн.

	– Ақдидар, неткен сорлы едiң, сорлы боп туып па ең, құдай!– деп зар жылаған əйелдердiң бiрi дауыс салды.

	– Еркектердiң жоғын бiлiп келген ғой,– деп тағы бiр жас əйел сұңқ еттi. Осы соңғы сөз бiзге оқыс тиген едi. Манадан берi сонау қоқаңдап келгенiнде Алақ ат бауырына түсiрiп кеткен жылқышы мен басын сауғалап, тап мына қысылшаң шақта үй маңында болмай шыққан қауқарсыз күзетшi шалдан басқа еркек қара көрiнбей, тек əйелдермен шарпысып жүргенiмiздi ойға алғандай болдық.

	Кейiн бiлдiм. Мына көршi жайлаудағы бiреулер өлген өздерiнiң атақты адамына үлкен ас берiсiп, бұл ауылды тегiс шақыртыпты. Соған осындағы азаматтар бəрi көтерiлiп, жiгiт-желеңге дейiн қалдырмай арттарынан нөкер лапылдатып, салтанатпен аттанысып кеткен екен. Соның бəрiн iшiне түйген Шалықбек асқа өзiн де шақыртқанына қарамай, бой тасалай берiптi де, Қазыбектiң көзiн ала аңдаусыз жерден шырылдатып, оңайлықпен отқа сала қоймақшы екен. Тап бүгiн бiздi мұнда оқыс жөнелтуi де, қасыңа екi-ақ жолдас ерт деп күпсiнуi де сондықтан болса керек.

	Əйелдердiң азан-қазан шуы құлақ тұндырған едi. Тағы бiрде:

	– Апыр-ау, Ақдидардың өз шешесi қайда, шешесi қайда?– дескен дауыстарды да естiп қалдым. Бiз қызды алып шыққан үйден шашы дудырап бiр əйел атып шықты да, Алақ пен Жолақтың арасынан тайсалмай өтiп, Ақдидарды алдына өңгерiп ендi ұзай берген маған тұп-тура жүгiрiп келе жатты. Аузын түгел қап-қара қан жауып кеткенi түн болса да ап-айқын көрiндi. Бұл жаңа үй iшiнде маған алғаш жармасып, одан мен тұмсығына қойып жiберiп, от басына құлатып кеткен əйел болатын. Есiн жаңа жиып үлгерсе керек. Ақдидардың өз шешесi – осы. Өзiме қарай оқша зымырауынан тайсалмай қайрат қылып бағатынын сездiм де, жақындай бергенде қамшымен арқасынан осып жiберiп, үзеңгiмдi құшақтай жығылғанында аяғыммен қағып шалқасынан түсiрдiм. Құлындағы даусы шығып шырқыраған Ақдидар құшағымда бұлқынып, көкiрегiмдi ыстық алғандай өзiмнен кенет əл кете бастап едi. Сонда да боз бұрылымды аздап бүлкiлiне бастырып, əлi де ұзай түстiм де, бiржола матап қысып ұстап алдым.

	Түн жамылып ұзақ жортып келген бiз тыныш ұйқыда жатқан бейқам ауылды аяғынан тiк тұрғызып, ұлардай шулатып қалдыра бердiк. Алақ пен Жолақ əйелдерге ендi тиген жоқ. Олардың өздерi де бастарынан қорқып, бiзге шаптығуын қоя бастап едi. Тек қана майталман кемпiр даусы үмiтiн жоймағандай естiледi.

	– Жалғызымның жалғызы едi, қарақтарым, аясаңдаршы,– дегенiн ұстамдылықпен айтты. Бұл – Қазыбектiң шешесi Күңке деген кiсi. Аса дiлмарлығымен ел арасында атағы шыққан адам.

	Алақ пен Жолақ аттарына қамшы басып жөнеле бергенiнде əйелдердiң бiрi айқай салып:

	– Жарқындарым-ау, жөндерiңдi айтып кетiңдер, қайда апарасыңдар Ақдидарды?– дедi. Сонда Жолақ атының басын тартып бұрыла қарап:

	– Ақдидарды бiз Шалықбек байға апарамыз. Анау өңгерiп бара жатқан Сабанбай батыр. Сендер, қатындар, көп шуламай үндерiңдi өшiрiңдер. Өңкей қатынбыз деп үрпиесiңдер ғой. Еркектерiң болса да бiз қорықпас едiк. Ақдидарды бiз жоқта əкетiптi деп көпiретiн еркектерiңдi ит қылмай келгенiмiзге онан да рақмет айтыңдар,– дедi.

	– Бəсе, мынау Сабанбай, Сабанбай!– десiп, Шалықбектiң де атын атасып, əйелдер тағы шулады.

	Алақ пен Жолақ қасыма соқтыра жеткенде, қыз даусы сыңсып, өзi қатты əлсiреп кеттi.

	– Құдай-ау, өлдiм-ау, өлдiм-ау, аясаңдаршы, адамсыңдар ма, босатыңдаршы. Буынып барамын!– деген сөздерi үздiгiп шықты. Шолпысы салбырап, өзi алдымда көлденең жатқандықтан ұзын бұрымдары ат тiзесiнен аса салбырайды. Үстiндегi көйлегi ақ болғандықтан бiз заржақ əйелдерге көпке дейiн көз жаздыра алмадық. Осы кезде құлақтан өткен аса бiр қатаң дауыс естiлдi. Жалт қарағанымызда ол үй қасында жылап-сықтасқан əйелдерден бөлiнiп шығып бiзге жақындап келген Күңке кемпiр екен. Анық қайрат иесi тап қазiр осы болып шықты. Ол көкiрегiнен күй төгiлгендей ғажап бiр үнпаздықпен ақтарыла жөнелдi. Өз өмiрiнде қорлық пен зорлықты көп көрiп, көп айтқан ана қандай қысылтаяң күтпеген оқиға болмасын, əр кезде де ақын көкiрегi сай, сақ тұратын болса керек:



	Аруақты батыр баласы-ау,

	Атаңның атын ел берген

	Ерлiгiн оның ел көрген

	Қалмаққа шапқан Сабанбай,

	Қай дұшпан оған тең келген,



	– деп, ел аузына тарап кеткен атақты өлеңдi тап осы арада суырып айтып едi. Алақ пен Жолақ екi жағымнан аттарын ойнақшытып, қараң-құраң ауыл маңынан сусып ұзап барамыз.

	Кемпiр талмай төгiлттi:



	Аруақты батыр баласы,

	Көңiлiңе бiр сөз түйетiн,

	Аспандағы сұңқар құс

	Аққуды құшып сүйетiн.

	Ағайынның асылы

	Өзiңе жаным иетiн.

	Шалықбекке қор қылмай,

	Ақдидардай аруды

	Өзiңе қоспақ ниетiм.

	Ақ, батамды ал, балам,

	Мен анаңмын зарлаған.



	Менiң өзiме айтылған, Сабанбай басыма айтылған осындай сөздерден кейiн осынау түндi жамылып ары жүре беру маған қорқыныш сияқты көрiндi. Əрине, ол сөздердiң мағынасы еш қызықтырған жоқ менi.

	Темiр тордың қасиетiн бiлмейтiн, қанша тырбанса да құтыла алмасына ақылы жетпей қанаты талып, құлап түскенше тыпырлап бағатын кiшкене құстар болды. Сондай бiр ессiз бұлқыныстан қайтпай келе жатқан қызды уыстап ұстаймын деп талғандығым ба, жоқ əлде тап қазiргi қауырт қимыл есеңгiретiп тастады ма, əйтеуiр кеудем отқа қақталып, буын-буыным сiресiп қалғандай артық бiр қимылға жоқ едiм. Əсiресе шырқыраған даусы құлағымнан өтiп, əрi əйелдердiң айқай-шуы бəрi түн даласын даңғаза етiп, басымда дұрыс ой қалмаған. Бiрақ өзiмнiң анық қайрат иесi екендiгiме бұрнағы кездегi белдi балуан дегендермен күш сынасып, барымта үстiнде сойылмен соғысқанда емес, тап қазiр көзiм жетiп келедi. Дүниеде қандай ауырлық болмасын, былқ етпей көтерiп жүре беретiн өгiздей жуан мойынды екенiмдi түсiнем. Тау көтерiлiп үстiме мiнгендей. Бiрақ мен сыр бермей соншама бейтарап салқындықтан жазбай келемiн.

	Бiз өзеннен өтiп, арғы беткейге көтерiлгенде саңқ еткен кемпiр даусын соңғы рет самал жеткiздi. Алдыңғы айтқандарындай зар мен тiлек емес, ыза мен күйiк кесегi едi бұл:



	Аруақты батыр баласын

	Қандықол еткен, Шалықбек,

	Тозаққа барып жанып кет!



	Осы кезде Ақдидар оң иығымнан бүре ұстап, басын көтерiп алды да, əжесi жаққа:

	– Əже, əже, апам, апам...– деп зар қағып айқайлады. Бiрақ таң алдының суық желi даусын керi айдап əкетiп, бiздiң маңдай алдымыздағы тау қуысына апарып жаңғырықтырды. Ақтық қуаты осылай бiр бас көтеруге ғана жарап, шалқалай бере бiлегiме қатты талықсып құлап түстi. Бар денесiмен демалуы жүрегiнiң қатты шошынғанын, оның оңайлықпен басыла қоймасын айтып тұр.

	* * *

	Бiз жортақтап бiраз жүргеннен соң-ақ таң сыз бере бастаған. Жолақ сойылын сайлап ұстап, басын төмен салған күйi үндемей келедi. Алақ қана анда-санда Ақдидарға тамсанып қояды.

	– Бүгiнгi олжамызға мырза қалай қарық болар екен?– дейдi.

	Бiрде Ақдидарды өзiнiң алып жүргiсi келiп:

	– Сабанбай, қолың талды ма, менiң алдыма өңгер,– дейдi. Оны естiген Жолақ атын ойқастата тiзгiнiн тартып, Алаққа жалт қарады. «Саған жол жоқ, кезек менiкi»,– деп, өршеленiп, сап ете түскiсi келгенге ұқсады. Мен екеуiне де өңгертпестен өзiм алып жүре бердiм. Таң бұл кезде қарсы алдымыздан өң-түссiз бозарып атып келедi. Əбден талықсып өлiмшi болған Ақдидар қыңсылауын қоймаған.

	– Ағатайлар, жiберiңдершi, жалынамын!– деп ыңырсиды.

	– Ей, Ақдидар, Шалықбектей байдың сүйген тоқалы болады екенсiң. Одан артық не тiлейсiң құдайдан? Əке-шешең ертең сенi мал үшiн бiр сасық байға берiп жiбередi. Одан бiздiң Шалықбек мырза көш iлгерi емес не? Адамның зиялысы ғой ол,– деп Алақ жалпақтап қойды.

	Əзiрше Ақдидарға тiл қатпай келе жатқан Жолақ екеумiз ғана.

	Үлкен суларда болатын, əлдеқалай жем iздеп, шалшықты шағын суларға адасып келетiн ақ сазандар бар. Ол қармағына iлiнiп, суырып алған балықшының көпке дейiн күтпеген табысқа көзi үйрене алмайды. Мен тап осы халде едiм. Қасымдағы Алақты тiлiн салақтатып, көзiн сата берген төбеттей iшiмнен жек көрiп келемiн. Оған əлдеқалай оқты көзiмдi қадап едiм, ол жым болып жуасып, жүзiн бұрып əкеттi.

	Бұл Ақдидар десе Ақдидар едi. Алдымда сұлап жатқан ол таңмен бiрге көркiн ашқандай. Бiздiң тасырлатқан жүрiсiмiз əбден шайқап, былқылдаған денесiнен бiржола əл кеткен. Аппақ таң бозындай жүзiнде көкпеңбек бiр нұр, кейiс бар. Аздап шалқалау жатқан ол шарасынан шыққан көздерiн кейде маған қадайды. Оның осы қарасында қип етсем аузына түсiп кетермiн дейтiн бөрi аңдыған жаралы құстай сорлылық бар едi.

	Бiз тынымсыз жортып келемiз. Ақдидар менiң қолымды əбден талдырған. Бiрақ оған қарайтын мен жоқ. Құшағыма от түсiп, жалын iшiнде лапылдап келе жатқанға ұқсаймын. Белгiсiз қуат көтерiлiп едi менде. Ақдидар ендi соншама бiр нəзiк, шарасыз үнмен жылауға көштi. Көзiнен жас бiлiнер емес, жол бойы шашырап, суалып бiтсе керек. Қос бетi құлағына таман жиырылып, аузы мен мұрнының екi жанында шексiз мехнат, көр азабы бейнесiндей айықпас iз қалған. Пышақ қырындай аппақ жiңiшке иегiнде жан жоққа ұқсайды. Ауыр күйiнiшпен қабат, əлсiн-əлсiн өңiн ұялайтын суық елес байқалады. Қолымда бұралған жұмсақ босаң денесiнен де сылқ етiп жан кетiп қала ма деген қауiптi ойлауға болатын едi. Ол жылаудан айықпады. Кiмнiң қорлығы, кiмнiң зорлығы екенiн ашып айырып айта алмайтын жас балаша ол көбiне шешесiн, əжесiн, «көкем» деп əкесiн атап жылайды.

	Егер қыз дауыс шығарса, күндiз жол жүрмеңдер деп Шалықбектiң қатаң тапсырғаны бəрiмiздiң ойымызда. Ақдидардiкi қатты дауыс болмағанымен, бұл күйiмiзбен жолдағы елдiң көзiне түссек, сұмдық iсiмiздiң бетiн ашып алуымыз мүмкiн. Ал бiреу-мiреу мұны бiзден айырып алар-ау деп сескенбеген күннiң өзiнде де жұртты шулыған ете беру дұрыс емес.

	Бұл кезде күн де шыққан. Бiз дереу бiр тасалау жердi тауып, күнi бойы бұғып жатуды ойластырдық. Мұның өзi Алақ пен Жолаққа аса көңiлдi, қызық көрiнгенмен менiң өз басыма төзгiсiз ауырлық едi. Шалықбек осы iске жұмсағанда ең үлкен сенiмiн өзiме артқандықтан ба, жоқ əлде мына қолдағы сорлыны жылап-сықтатып қойып, күнi бойы қасында қасқырша аңдып отыруға дəтiм шыдамасын сезем бе, кiм бiлсiн, ол жағын өзiм де айыра алмаймын. Бiрақ амалсыз жағдайға көнуге тура келедi.

	Бiз келген жолымыздан алыс ауытқып барып, қайың өскен шағын тоғай iшiне кiрдiк. Ортасын өрт шалып кеткендей бiр кiшкене алаңқай таптық та, соған келiп аттан түстiк. Бұл бiзден де бұрын талай адам тасалаған жер екенi көрiнiп тұр. Ақдидарды босатқанымда, ол алаңқай ортасында қоянша шоқиып отырды да қалды. Бiз аттарды қайың арасындағы биiк қау шөпке қойып кеп көлеңкеге жаттық. Бұл күйiмiзбен уақытты тез өткiзетiндеймiз. Күн əп-сəтте-ақ арқан бойы көтерiлген едi. Жатысымыз жайлы болатын. Ақдидар алаңқай ортасынан тапжылар емес. Тек қана қанатына оқ тиген құстай көздерi жаутаңдап қарайды. Көбiнесе аңдитыны мен. Өзiн ажалға бiр-ақ тақаған қатты тұяқ кiмдiкi екенiн танып қалған даланың кемтар ақ қоянына ұқсайды. Анда-санда өксiк буғанда селк ете түсiп, жүрегi ұша, өңiн қорқыныш жеңедi.

	* * *

	Ақдидарды Алақ пен Жолаққа бақтырып қойып, аздап тынығып алғым келгенмен, əлдебiр ой өзiмдi тынымсыз шымшылап, «ұйықтама, ұйықтама» дегендей əлсiн-əлсiн ыршыта бередi.

	Жалпы байқағаным, тап осы түннен бастап мiнезiме бiр өзгерiс енген едi. Бiресе бұрынғыдан да ойсыз меңiреу болып бара жатқанға ұқсаймын. Қолдарым əлденеден мезгiлсiз босап қалғандай алдыма сыймайды, атып тұрып айналадағының бəрiн ұйпап кеткiм келедi. Бiрақ амалсыз шыдап, тасыған қайратпен буын-буыным түгел ұйып, бауырымды жерге жабыстырып жатырмын. Алақ қызды сөзбен қажауын қойған, ендi ол да етпеттей түсiп үндеместен қозғалақтап қойып жатыр. Одан əрiде Жолақтың балуан денесi көрiнедi. Ол өңi қап-қара боп түйiлген, қанат серiппей отырған жабайы бүркiттей тұйық. Ақдидардан көзiн алмайды.

	Көйлегiнiң етегi кең жайылып, Ақдидар күн сəулесiнен шаңқан тартқан аппақ бұлтқа ұқсайды. Оның жерге шөгiп отырған отырысы ерекше қызықтырып, көзбен көрiп, қолмен ұстауға болмайтын алыс дүниедей. Оның жаны жалын, денесi өрт қана емес, асқан сұлу да екендiгiне осы күн сəулесi астындағы көркi айғақ едi. Маңдайын қолымен тiзесiне басып, əлсiн-əлсiн жылағысы келедi. Бiрақ көзiнде жас, тамағында ашық үн жоқтығы мысын құртып, көкiрегiнiң қарс-қарс айрылғанын байқайсың. Шамасы келгенде үздiгiп айтатыны бəз-баяғы бiр сөз: «апам-ай, апам-ай»,– дейдi.

	Ол сөйтiп, шаңқиған күнде отыра бердi. Бiз түске шейiн оған бiр сөз қатпастан, өзара да үнсiз болдық. Ақдидарға қарай-қарай көзiм талды бiлем, шалқамнан түсiп аспанға қарап жаттым. Ағаштардың шашақ ұштары желкiлдеп, теңiз түбiндей көгiлдiр, тап-таза ашық тұңғиық жан тереңiнен нəзiк бiр сезiм көтерердей. Қол жетпес арман, мақсат барын айтады да, сағымы дiрiлдей толқып биiктей түседi. Басымда ақты-қаралы ойлар араласып, сұлулықтың қас көркi мен жауыздықтың алапат бейнесi алма-кезек жарқылдасқанға ұқсайды. Табиғат та, күн астындағы Күнiкей Ақдидар да, Алақ пен Жолақ та ешқайсысы үн қатпайды. Жақын маңайда құстар сайрамайды. Шегiртке шырылына шейiн бұл маңда саябырсып, əлдеқайда ағаш арасынан талып естiледi. Дүниенiң жұмбақ көркiндей бəрi де менен алыс кеткен. Көкiрегiмде жаңа ғана көз ашып, көзайым болған ояу сезiм бардай. Бiрде өзiм қағыс еститiн даналардың сөзiне құлақ түргiм келедi. Бiрiнен-бiрi басым, бiрде зорайған, бiрде баяу алуан үндер келедi. Ел дауы, жер дауы кезiнде үлкен ақ үйлерден аңқылдап шығатын жарыспа үндер. Аталы сөз иесi ақсақалдар келедi көз алдыма. Саңлақ көкiрек кəрi қобызша аңқылдатып күй төккендей. Бiрақ тап қазiргi аспан мен жер үнсiздiгiн жеңе алмай, көкiрегiмдегi ояу сезiммен жалғаса алмайды. Айналам сол тыншу күйiнде. Ең құрымаса шегiртке шырылының жақындаған үнiн естiсем деймiн. Бiрақ құлағыма ешнəрсе жетпейдi. Ауыр тыныштық езiп, жаншып барады. Атып тұрып ғажап бiр қайрат қылғым келедi. Бiрақ бұл бұрынғыдай ессiз делқұлы қайрат емес, жүрегiм өзiме де сездiрмей аңсап iздейтiн сағыныш бейнесiне ғана арналып ширыққан қайрат едi. Бiрде Ақдидарды тағы да алдыма өңгергiм келедi. Үлкен анасы Күңкенiң артымыздан жылап, өлең төккендегi көкейiмде бiрден жатталып қалған бiрен-саран сөздерiн еске аламын.

	Неше түрлi қиюсыз жанасып, тоғысқан ойлар маза бермейдi. Бiрде сонау аспанда Ақдидарды да, менi де шоқығалы келе жатқан қара қарға болып Шалықбек елестейдi.

	Ойларымда, сезiмдерiмде өзiмдi алып жейтiн қара ниеттiлiк те бар. Дүниенiң бəрi бiр нүктеде шектелiп, арғы шешуiн өзiн тап деп қасарғандай. Бiрақ өзiме жолбасшы етерлiк көкiрегiмде бiр саңылау, ақыл сəулесi болмағандықтан неге сүйенерiмдi бiлмеймiн. Басым көңге айналып кеткендей ешнəрсенiң түбiне жетiп, ой ойлай алмағандықтан, əр елестiң шиырында бiр кетiп, шым-шытырыққа қаламын.

	Тал түс болған кез. Байқаймын, Алақ та маңдайына көлденең тастаған бiлектерiн төсеп, маужырап жатқан. Бiр уақытта жер-дүниенi дүрс еткiзе Жолақ орнынан атқи жөнелдi. Алақ екеумiз басымызды жұлып алып, соңынан қарағанымызда Ақдидар өзi отырған алаңқайдың ар жағындағы ағаш қалыңына қарай қаша жөнелген екен. Кеудесi көйлегiмен ұлпадай əсем, ақ балтырлары шөп арасынан күнге шағылысып жарқ-жұрқ етедi. Жолақ оны екi-ақ аттап қуып жеттi де, шап берiп ұстап, қалыңға құлата салды. Ақдидардың бұл қашып құтылмақ ойы емес, тек қорлық пен зорлыққа көнгiсi келмеген көңiл далбасасы болса керек. Жолақ аппақ денесiнiң əр жерiнен ыршытып ұстап, орнына əкеп отырғызды. Ақдидар анық сорлы халге ендi түстi. Маңдайын тiзесiне басып, шын қамкөңiлдiлiкпен еңiрей бастады:

	– Қыз болып желкiлдедiм деушi едiм. Бар күткенiм осы екен-ау. Апам қайда, көкем қайда? Қара түн боп кеп айырдыңдар-ау олардан. Өлiм келiп өзiмдi ғана алсайшы, еш сорлы тағдырыммен оларға да қан құстырармын ба, тумай-ақ қойсамшы. Ата-анамды жылатып, қалың елдi шулатқан жазықты басым қайтейiн? Қай тасқа соғылып өлейiн?

	Ақдидар түнде алғаш даусы шыққаннан берi өзiнше бiр жылау əдiсiн тапқан сияқты. Тап қазiр ол ес-түссiз шырқырай беретiн қуыршақтай Ақдидар емес, көптi көрiп, көп жасаған қартаң аналардай өзiнiң ғана емес, өзгенiң мұң-мұқтажын, қазасын сиғызатын жоқтау сарынына түскен. Толғаудай ұзақ осындай бiр күйiнiш шерiн түсiнетiн өзiмде де бiр түйсiк оянып қап едi.

	Менiң назарымды аударған Жолақ. Ол байлаулы айғырдай Ақдидар маңынан айналып шықпады. Ақдидардың денесiне жаңа қолы тиюi оған бiр мiскiн iс-əрекеттi ойлатса керек. Ендi ол оның шынтағынан ұстай тартып, өзiнiң дөрекi құмарлығымен Ақдидарды қинауға салатын түрi бар. Мен шыдамадым. Орнымнан тез тұрып бардым да, Жолақтың иығынан алып, кейiн қарай жұлқып тастадым. Ол сонда маған бұрылып жаман көзiмен қарап едi. Оның осы қарасы əлдеқалай бiр əңгiмеде айтылатын тарғыл мысықты есiме түсiрдi.

	Бiр үй иесi тамаққа тигенi үшiн өзiнiң тарғыл мысығына қол жұмсап, əрi қатты зекiп жiберген екен. Сонда жəбiрленiп қалған мысық күнi бойы иесiнен көз алмай қадалумен болыпты да, түнде ол ұйықтап жатқанда кеңiрдегiне қонып отырыпты. Тарғыл мысықты ұруға, я зекуге болмайды деген ел аузында сөз бар. Жолақтың тап қазiргi қарасы иесiне қастық ойлаған сол тарғыл мысықтай жаулыққа толы көрiндi. Бiрақ оған назар аударып, мəн бере қалсам, оның алдында Сабанбай атым кiшiрейiп көрiнер едi де, өзiмдi намыс күйдiрiп кеткен болар едi. Сондықтан оған балуан жотамды бере Ақдидарды жөндеп отырғызып орныма жүре бердiм. Алақ та жалма-жан түрегелiп қалыпты. Ол Жолақ екеумiздiң арамызда əлдеқалай жаңсақ қимылдан бақастық туып кете ме деп жорамалдағанға ұқсайды. Егер шынында бiз тiс салысып аңдарша айқаса кетсек, үшiншi болып шығатын Алақ қайсымыздың болсын жеңiсiмiздi пайдаланып, жеңгенiмiздiң басын алып үлгеруге жалақ қаққандай. Көздерiнен жарқ етiп, тез сөнген сəуле байқадым. Мен орныма келiп қайта жатқанымда, ол да тез аяқ-қолын бауырына бүге қойды. Жолақ жуан мойнын бұрып, ауаны иiскегендей бiраз тұрды да, бұл жолы бiзден аулақ барып жатты. Iшiне қара тастай кек түйгенге ұқсайды.

	Тап осы сəтке дейiн дүние менi басқаша тербете бастап едi. Ашық аспандай уыз жастық көркi көкiрегiме дес берiп, бұрын болмаған бiр сезiмдер, бақыт көлденеңдеп өткен. Соның бəрi ендi бет пердедей жұлынып, жорық үстiндегi жау жүрек қатал қалпыма түстiм. Көз алдыма Шалықбек келдi. Оның жүндес қара жүзi қамығуға түсiп, менiң Сабанбай атымды кiнəраттап отырғанға ұқсайды. Мен тұғырында дүр сiлкiнген бүркiттей өз түсер аңымды анық болжап алдым.

	Ақдидар аппақ қозыдай момақан күйде иiлiп күнсiп отыр. Бiз үш арлан бөрi ортамыздағы жемдi қайсымыз бұрын қағып түсемiз дегендей бiр-бiрiмiздi аңдып, кешке шейiн үндеместен жаттық. Ол күнi қайтып арамызда ешқандай оқиға болған жоқ. Күн батып iңiр қараңғысы түсiсiмен Ақдидарды алып бiз тағы қозғалдық. Бұл жолы да оны өзiмнiң алдыма алдым. Өткен түндегiдей емес, бүгiн алып жүру оңайға түстi. Бұлқынған да, дауыс та шығарған жоқ. Тек анда-санда жұмсақ үлпiлдек денесiне қолым қатты тиiп кеткенде ғана «ың» деген дыбыс шығарады.

	Бүгiн кешегiден өткен қара түн болды. Бiз ұзақ жортып таң алдында ғана Ақдидарды Шалықбек үйiнiң алдына əкеп түсiрдiк. Шалықбек бiздi ұйқысыз көзiмен қарсы алды. Қасында еркек атаулыдан өзiмен аталас, əрi сыбайлас бiр шал ғана бар. Қалғандары – өзiнiң бəйбiшесi, тоқалы көрiнбейдi, күң есептi кедей көршiлердiң əйелдерi. Менiң шешем де осында екен.

	Ақдидарды аттан түсiргенiмде, ол аю үңгiрiне келгендей бiр орында қалшиып тұрып қалды. Алдындағы қараң-құраң адамдарды жатырқай шолып, түсiнiксiз көрiнiс елiткен жас баладай, осы түнде басының қандай сұмдыққа байланбағын ашып аңғара алмаған кейiп бар.

	Мен ары қарап тұрмастан, атымды Алаққа тастай сала өз үйiме қарай адымдай басып жөнелдiм. Күндiз ел көзiнен тасаланып жолда бекiнгенiмiзде қыз қасындағы қисықтығы үшiн Жолақты иығынан жұлқып тастағаннан кейiнгi бiр сəтте осы Ақдидарды Шалықбекке аман жеткiзсем деген бiр арман туып едi. Сабанбай атымның шаң жұқпас сұлу мұнарасын сонда ғана анық көрермiн деп ойлағанмын. Бiрақ бүгiн түнгi жүрiстен көңлiм тағы бейжай қалды. Жоқ бұл сұлу қызды алдыма алып жүргендегi оянған жiгiтшiлiк сезiмiм ғана емес. Денем əлденеден қатты жаншылып, ұзақ ауыр дерт күшi жеңгендей, дүниедегi қорлық сырын бүгiн түнде жортқан тау мен дала өзiнiң селт етпес мылқау үнсiздiгiмен көкiрегiме ұзақ уайым етiп құйған едi.

	Сан рет түк таппай сандалақтап қайтсам да, өз басымнан қайта-қайта ақыл-парасат iздеп əуреге түсемiн. Бүгiн түнде алғаш рет мен өз шешемдi жорық үстiнде еске алып көрдiм. Өңi, тұтас тұла бойы түгел селкiлдеп, шел қаптап түсiн айырғысыз, анық ғазап бейнесiне ендi ғана ұқсаттым.

	Бұл шаққа дейiн менде жiңiшке түйсiк, адам мен адамды тiлсiз табыстырып, не алыстататын нəзiк сезгiштiктен жұрнақ та болмапты. Атадан балаға берiлiп, адамның өз басын көре бiлетiн бiр асыл қасиетiн мен өзiмнен таба алмағандаймын. Əлдекiмнiң қақпақылында кетiп жоғалттым ба екен? Ақдидарды Шалықбек үйiне түсiрiп, өз лашығыма қарай адымдай басып жөнелгенiмде қарсы алдымнан қара түн ұйтқып кеп, жерге қалай болса солай шоқайып отыра кетiп, жылап жiберердей төзбес қорлыққа ұқсас бiр күштi сезiм соққысы тиген. Жоқ, мұны жүз жерден құрастырсаң да жеңiл түсiндiргiм келмейдi. Егер бұл екi түн ат үстiнде алдыма алып жүргендегi Ақдидарға бауыр басып қалғандығым ғана болса, басым мұнша сорға қалмас едi ғой. Мен қандай да болмасын бiр ақыл керек қылдым. Бұл өмiрден, бұл тiршiлiктен өзiмнiң алыс екенiм, оның таптырмас кiлтiн, дауасын жоғалтқаным айқын едi. Тап қазiр екi түн жортқан ұйқысыздықтан соң өз үйiме жетiп құлағалы келе жатқан шағымда басымдағы сұрапыл ойлардан бiр ажыратқаным, аңсап тiлейтiнiм ел-елдi кезiп, жер бетiнде бiр ақылгөй балшы мен бақсы тапсам, аяғына жығылып өмiрiмнiң дауасы неде екенiн сұрап бiлу едi. Бұл дүниеде көкiрегiмдi күйдiретiн дерт қана торып жүргендей, басымды, бақытымды арашалап алмаққа жан таласқан шағын сезiмiме ұқсас.

	Мен үйге келе құлай кеттiм. Шалықбек ордасында не болып жатқанын ойлағым келмейдi. Көзiмдi жұмысымен бiрауық ұйқыға емес, мұнар iшiнде жүзiп жүргендей, əрi көкiрегiмдегi ыстық от басылмады ма, ояу жатып-ақ сиқырлы түс елiттi. Бетiме аққу қанаты сарт-сұрт тигендей əрi жалын леп бiлiнедi. Бiрде көз алдымда аңдар шұбырады. Мекенiнен мұз көшкiн айдаған сорлы аңдар. Бiрде олар ақ жаулық тартқан əйелдерге ұқсайды. Боздап, аңырасқан зарлы дауыс көтерiлiп, дүниеде қандай мұңлық болмасын сор заманның қара туының астына жиналуға шақырғандай.

	Мен ұйқыдамын ба, ояумын ба, өзiме де айырғысыз. Тек өлi мен тiрiнiң арасында жатып, екi дүниенiң азабын бiрдей шеккен, көр санасы оянған жанға ұқсаймын...

	Көп жатқан жоқ едiм. Қазанды шақырлатып қырғандағы құлақ тiтiркенетiн жайсыз дыбыстай алыстан шарқыраған дауыс оятты менi. Басымды жұлып алғанымда мезгiл ай-жай, далада əлдеқашан күн шыққан. Уақыттың мұншама тез өтiп кеткенiне өзiмнiң де таңым бар. Киiз есiктi мытап ұстай сыртқа атып шыққанымда Шалықбек үйiнiң маңында тойға жиналғандай көп жұртты көрдiм. Ауылдың ақсақал-қарасақалдарынан бастап, жiгiт-желең, қыз-келiншектерiне шейiн қаптап кетiптi. Нағыз салтанат үстi дерсiң. Қызыл-жасыл матаға бөленiп, сəндi киiнгендер көз тұндырады. Жаңағы дауыс Ақдидардiкi болып шықты. Ол қанатымен су сабалаған аққудай екi-үш жiгiт пен ұзын кимешектi кемпiрдiң көп көзiнше уысына симай жүр екен. Тұрғандардың барлық назары сонда ауса керек. Мынасына қарағанда Ақдидардың кешегi бiзге көрсеткенi қарсылық та емес едi. Топ iшiнде даусы көктi жарып, жеке-дара ұлан-асыр қимыл жасауда. Қорлық пен зорлық ортасында тəнiн қанға малып бiткiсi келген ақтық қайратына басып дүниеге өзiнiң қазасын адақтатқысы келгендей. Бiрнешеуi бiр-ақ жабылғанмен Ақдидарға əлi келмейдi. Бəлекей кемпiрлердi ұршықша иiрiп, екi жағынан ұстаған жiгiттерге де бой бермей өзiнiң кеудесiмен босанып құтылып шықпақшы. Адам бойында бiр жасырын қайрат болады. Мынау тап соның көрiнiсiндей.

	Басым тұман, көңiлiм көр едi. Мынау ертеңгiлiк шуақ пен күмiсше жарқыраған Ақдидардың көрiктi асау тұлғасы ендi күн сəулесiндей бəрiн ашып айқын еттi. Көкiрегiме құйын кiрiп өз басымның орасан еркi оянды. Тау құлатып, тас домалататындай ғажайып ерiк. Оның алдында өзiм шыбықтай əлсiз, бағынбай бой тартына қалуым мүмкiн емес едi.

	Мытап ұстаған киiз есiктi артыма сiлке тастап, топқа қарай тура жүрдiм. Жақындап барғанымда келiсiме назарын аударғандар жарыла жол бердi. Мен ендi ғана шындап байқадым. Ақдидардың өң-түсi адам танымастай қатты бұзылып кетiптi. Кеше ауыр уайым ғана бар аппақ бетiн ендi өлiктей суықтық басқан. Тек дудыраған қою қара шашы ғана одан сайын сəнмен толқындана түсiптi. Олардан арырақта қолын алдына ербеңдете созып, əлдене айтқысы келгендей өзiне бағынышты кемпiрлердiң, əрi екi-үш жiгiттiң Ақдидармен арпалысына қарап Шалықбек тұр. Тiсi тiсiне тимей сақылдап тұрған сияқты. Ақдидардың көнбес қылығы өзiн қатты шошытса керек. Дiрiл қаққан қос жанарында iндегi суыр көзiндей емiс-емiс ақшыл сəуле ойнайды. Мен қастарына барғанда көмек күте өзiме қарағаны соншама жексұрын көрiндi.

	Осы кезде тап бүйiрiмнен келiп қалған шешемнiң саңқ еткен даусы маған оқыс тиген едi. Мен жалт қарағанымда, ол бiржола ширығып оқтай ашумен атылғалы тұр екен. Жұрт назары да соған ауа қалды. Шешемнiң күнге күйiп қап-қара болған қыртыс-қыртыс əжiмдi жүзiнен екi-үш алмастай тамшы домалап, жол сызып өтiп үлгердi. Бiрақ өзi тiптi де босаң емес:

	– Сұр жылан! Сен бала емес, iшiмнен шыққан сұр жылан болдың! Аямаймын сенi!– Көзiнен қат-қат тамшы тағы домалап кеттi. Мен өмiрiмде бiрiншi рет туған шешемдi осы арада ғана аядым.

	– Сенiң əкеңдi анау тұрған Шалықбек өлтiрген! Ұқтың ба? Қаны-қарызы соның мойнында! Соның ит тепкiсiнен өлiп, құнсыз, даусыз кеттi. Сен, ақкөз сорлы, ер болсаң соны қусаңшы! Əке аруағын да ойлайтын күн туды!

	Тұрған жұрт шашау шықпай тез иiрiлiп, селт етпестен қатып тұрып қалған. Тек бiр орта жастардағы ер адам ғана шешем сөзiнiң тұсында:

	– Апыр-ай, мына кiсi қатты кеттi-ау,– деп жүзi шыдамағандай бұрыла берiп едi. Осы кезде қасыма шүйлiге жеткен Шалықбек те:

	– Мына қақпас шешең не дейдi, мына кəрi қақпас?! Қураған, қу заржақ!– деп бүркiт қанатындай қара қастары көзiнiң ортасына шүйiлiп кеп, түбiнен қопарылатын кəрi терекше бар денесiмен қалш-қалш еттi. Басыма екi тоқпақ қабат тигендей. Одан əрi мен сөз ұқпайтын едiм. Тек қана шешемнiң:

	– Жалғызымды қоса жұттың, сен Шалықбек! Жалғызымды жұттың!– деген соңғы айбаты ғана пышақ кескендей айқын жеттi.

	Мен Ақдидарды желкелеген бəлекей кемпiрлердi қаңбақша ұшырып, кешегi Жолақтың иығынан алғанымдай жiгiттердiң бiрiн бар тегеурiнмен шап берiп, артына қарай шалқаң еткiздiм. Қонжитып жiберуге дəтiм жеткен жоқ. Қолдан босап қалған Ақдидар жерге отырды да қалды. Осы кезде мен Шалықбек үйiнiң сыртында үлкен мама ағашта байлаулы түннен суып тұрған боз буырылыма қарай жүгiрдiм. Ерi алынбаған тың қалпында ойнақшып тұр екен. Мен шылбырын шеше үстiне қарғып мiнiп, үй iргесiнде шаншулы тұрған сойылды да қарыма iлiп алуды ұмытпай, топ ортасына құйғыта шауып келдiм. Тұрған көпшiлiк менiң не ой ойлағанымды болжады ма, қайдам, əйтеуiр Ақдидарға таяу тұрғандары тым-тырақай маған жол аша серпiлiп, топ iшiне сiңiсiп кеттi.

	– Ақдидар, кел берi. Өзiм құтқарамын!– деп қасына шауып келгенiмде айдалада жалғыз қалған ол ат үстiндегi маған көзi түсiп шошып кеттi бiлем, селт етiп қолын көкiрегiне баса қойды. Ай-шайға қарағам жоқ, жерден iлiп алдым да, өзiмiздiң жайлаудан əрi күмбездей шошақ-шошақ боп көрiнiп, адам аяғы баспайтын қия тасты биiк тау құздарына қарай шаба жөнелдiм. Көз көрiп, құлақ естiмеген бiр оқиғаның басталғанына куə болғандай қалың көпшiлiк артымнан аңтарыла қарап қалып едi.

	Бұл жолы Ақдидар тағдырға бiржола мойынсынған болды. Мен оны алдыма алып ұзақ шаптым да, сар желiске түстiм. Бiраздан соң аппақ-аппақ тау тастары кездесiп, одан қатты жүруге мүмкiн болмады. Боз бурылымды кей жерлерде лақша секiртiп кетiп отырғанмен, ендi қиялы жерде асықпай жай жүруге тура келдi. Ақдидар қайда апарасың деп сұраған да жоқ. Мен ендi оны бiржола бауырыма қыстым. Əбден талықсып бiткендiгi ме, жоқ əлде көзiне аң болып көрiнсем де екi түнгi жүрiсте бойы үйренiп залалсыз екендiгiме көзi жеттi ме, əйтеуiр ол көкiрегiмдi жатсынбады. Маған бетiн басқан күйi суықтан қалтырағандай дiрiлдеумен келедi. Қыңқ етiп дыбыс шығармауы өзiмдi қатты қуантты. Қайда əкеле жатырмын, не үшiн əкеле жатырмын, өзiме де бұлдыр. Бұл iстiң арты неге соғарын да бiлмеймiн. Тiптi оны ашып айырсам деген талап та жоқ едi менде. Тек Ақдидардың от-жалындай денесiн кеудеме еркiмше қысып анық рақатты ендi көрiп келемiн.

	Сол жағым биiк құз, оң жағым құлама шыңырау, қараса адамның басы айналардай. Түс болып қалған. Елсiз тау болғанмен мұны да күн соншама қыздырып қия тастарда сəулесiн ойнатқандай, аңның ғана мекенi деуге адамның көзi қия алмайтын, немесе сенбейтiн табиғаттың тылсым, бейкүнə жаратылысының бұл да əсем бөлшегi сияқты.

	Ақдидар кенет əбден қиюы кетiп талықсыған сыңай бiлдiрдi. Мен бiр ойдым, тастақ жерге келдiм де, оны аттан түсiрдiм. Боз бурылды ағаш түбiрiне байлай Ақдидарды бiр күннен ысыған тас үстiне жайлап отырғызғым келдi. Оған өз денесiн орнықты ұстау қиынға түстi. Тасқа ендi өзiм отырып оны жас баладай алдыма алдым. Ол бiр сəтке болса да мауқын басып тыныққысы келгендей кеудеме басын сүйедi. Бұл мен тiлеп көрмеген бақытым едi. Жастық шақтың нəзiк ақ гүлi көкiрегiме өзi келiп қадалғандай. Төбемiз құз, астымыз шыңырау. Алдымыздағы дүние кеңiстiгiн тағы да осындай шашау-шашау биiк құздар кес-кестеп алысқа көз жiбертпейдi. Тек қана оның ойпаң бiр саңлауынан ғана алыста, көз ұшында құмдақ жағалы өзен жарқырап, жер-ананың таусыз жазық төсi көрiнедi. Көк шымылдықтай көлегейлеген сағым толқынының аржағынан ұзыннан-ұзақ қоңырқай мұнар шудаланып шексiздiк белгiсiне ұқсайды.

	Мен алдымда Ақдидар, үлкен ақ тастың үстiнде отырмын. Адам бой жазып жүре алмайтын құз, қия тау-тастар бiздi əдемi алақанына алып, əлдилеп отырғандай. Əттең Ақдидарға аздап əл кiрсе, сонау сағым толқыны жайқалған жер-ананың жазық төсiнде екеумiз қол ұстасып емiн-еркiн адасып жүрер ме едiк деп те қиялдаймын. Бұл түрiммен, ендi өзiме көк иттей көрiнсе де елге қадiрлi Шалықбектiң көзiн ойғандай болып, ел ортасында жүре алмасымды ұғамын. Ақдидар оң көзiн, бетiн төсiме басып қатты ұйқыға кеттi. Қыбыр етiп қозғалмай ұйқтады. Екi қолын бауырына қысқан. Көйлегiнiң етегi тiзесiне дейiн түрiлiп, қос ақ балтыры күнде жатыр. Ашық өңiнде, аппақ мойнында да күн сəулесi ойнайды. Көзiнен аққан жас iздерi, қайғы азап бейнесi атымен өшiп, монтансыған ерке асыл көркi ғана қалған. Қазiргi ұйқысы қасiрет отына құлап түскендегi зардаптан емес, жастық мерейiн, сұлу тəнiн өзiме бергiсi келген пейiлiнен сияқты.

	Мен осынау бақытты сəтiме қалай қарауды, оны қалай қадiрлеудi ойладым. «Сүйген жар» деген сөз тап осы арада ғана аузыма оралды. Күндей көрiктi сөз. Мен қарыма сойыл iлiп, жылқы барымталауға түн жортқан шақтарымда өзiмнiң жас екенiмдi, адамның парасатты өмiрi үшiн сүйген жары болу қажеттiгiн бiрде-бiр ойламаппын. Құбылмалы күз күнiндегi бақташыдай қаршадайымнан бағып өскенiм Шалықбектiң ажары. Не iстемесем де соның жыртқыш тiстерiмен қабат езу күлкiсiн көру үшiн ғана iстеппiн. Соның көңiлiн тоғайту болыпты бар арманым. Шешем, туған шешем! Ескi дүниенiң асыл қоймасындай дер кезде ашылмапты маған. Оның жаңа əке тағдырынан не айтқанын мен тура түсiне алғаным жоқ. Туған əкең алдыңдағы бiреудiң қолынан өлдi дегеннiң не екенiн түсiну үшiн бұл басыма тағы бiр сұмдық оқиғадан өту керектей. Əзiрше ол бұлдыр елес, жат елес қана.

	Мен Ақдидардың арқасын, балтырын сипалап, шынтағын ұстаймын. Аппақ өңiн күннен көлегейлеп сүйгiм де келедi. Бiраздан соң ол ұйқысын ашып, басын көтердi. Менiң алдымда екi санымның үстiнде отырғанына таң қалғандай, айшықтанып айналасы дөңгелек шеңбердей кiрпиiп қалқыңқы тартқан көздерiмен менiң түр-түсiмдi бағдарлап қарайды. Əлден уақытта өзiне бiрдеңе болғандай:

	– Құдайым-ай!– деп алдымнан түрегелдi де, маған арқасын бере аулағырақ барып тұрды. Алдында тiп-тiк терең шыңырау. Мен соған құлап кетер ме екен деп аз қауіптенген едiм. Тағы да жылап-сықтағысы келгендей өрiмi тарқатылған толқын қара шашының астынан аппақ желке етiнiң дiр-дiр еткенiн байқадым. Ол бiр ауық жүзiн көтерiп күнге қарады. Күнмен, жермен қоштасқаны ма деп қалдым. Оны ажал айналдырғандай болуы маған сұмдық көрiнiс едi. Ендiгi не пəледен болса да, оны өзiмнiң арашалауым керек едi.

	– Ақдидар, саған айуандық, малғұндық етiппiн. Бiрақ өз ойыммен iстеген болсам, құдай ұрып кетсiн менi. Аңғал басымды кiм көрiнген қаңбақ еткен екен. Өзiме жаңа ғана ес кiргенге ұқсайды. Бiрақ сен қиналма, сен ендi ешкiмге де қор емессiң. Не тiлесең де орындаймын. Қаласаң үйiңе қазiр апарамын. Бiрақ өзiң аздап тынықсаң қайтедi.

	Ол үндеместен селт етпей тұра бердi. Мен тағы да үн қатып, жаңа ғана оянған түп ниетiмдi бiр-ақ жеткiзiп тастағым келдi:

	– Бiр сөзiм, Ақдидар, оң көрсең де, терiс көрсең де өзiң бiл. Қыстайды деп ойламашы тек. Мен де сенен кем сорлы емеспiн. Менiң ендiгi өмiрiме ақ адал басшым, ақ сəулем өзiң болсаң деп едiм, Ақдидар. Күңке апамыздың өзi де ақ батасын бергiсi кеп едi-ау.

	Ақдидар бұл жолы да үндемедi. Жүзiн күнге тосып ұзақ тұра бердi. Бiрақ қолаң шашының астындағы аппақ желке етiнiң дiрiлдегенi басыла бастағанын байқадым. Бiр мезетте иығын қозғап қайрат жиғандай болды да:

	– Бiлушi ем мен сiздi. Естушi ем атыңызды. Бiрақ тап бүйтiп ел шауып, сұмдық iс қылар деп ойламап ем,– дедi. Бiрауық бар денесiмен селкiлдеп кеттi. Өзiн-өзi ұстай алмайтын халге жетiп барып қайтқандай.

	– Сұмдық iс қылғаным, қара бет болғаным рас, Ақдидар. Амалым не, болары болып кеттi ғой. Үгiтiлiп кетуге өзiм де дайын тұрмын, сөге бермешi. Бұдан артық маған не ауырлық болар дейсiң?– дедiм.

	Бiрақ ол менiң сөзiмдi тыңдамаған сияқты:

	– Не жаздым? Кiмнiң көзiне тiкенек болып қадалдым екен?– Тағы бiраз үндемей тұрды да: – «апам, апам өлдi ғой»,– деп еңкейе еңiреп жiбердi. Мен атып тұрып қасына бардым да, қолымды ыстық етiне тигiзiп:

	– Ақдидар, жылама, сен апаңды бүгiн көресiң,– дедiм. Ол талмаурап «апа, əже, көке» деп өзiне ең жақын адамдарды тiзiп шықты. Осы шақта жүзi қандай қасiретке толы едi десеңшi! Шешесiне, əжесiне, əкесiне деген көз жасын бөлек сақтаса керек. Боп-боз кiршiксiз өңiнен күнге жылтырасып, күмiс тамшылар лек-лек домалады.

	Сорлылық Ақдидар екеумiзде ғана емес, көр азабы бұл дүниеде-ақ құлындағы даусын шығартып, төбесiнен тиген күрзi соққысы өмiрiн күл-топырақ етiп, жерге шоқайтқан көп мұңдық бейбақты тап осы сəтте ғана көңiлiммен болжағандаймын. Ақдидардың сұп-суық көз жасы жүрегiме тамып жатқандай болғанмен, түп тереңiмде бiр сергектiк пайда болғанға ұқсайды. Өмiрдiң өз қапасы оятқан сергектiк.

	Бүркiт қана қонақтайтын қабырға қиядамыз. Төбемiз əлi де биiк құз. Қол жетпес аспан, алдымыз – шыңырау, аяқ тiреп тұрған жерiмiз – қолмен қопара алмас тас, аядай тасмекен. Өмiрдегi бiр қиын-қыстау кезең дейтiн емес, тiптi өз басым бұл шақтан шексiз бақыт көрiп тұрғандаймын. Содан да бұл бiр берiк қамалдың iшi мен сыртының қайсысын қаларымды бiлмей, не бақытыңмен жол тауып кет, не қияда өлген қырандай тасқа қаныңды тамызып осы арада бiт дейтiн жүрегiмнiң үкiмiн ұғамын. Бiрақ бұл арада бiтiп, таусылғым келмейдi. Өзiм бұрын сондай жат көрген, жылы құшақтай жаңа өмiр бастасам ба деймiн. Егер Ақдидар көнсе, ауылына, əке-шешесiне апарып көрiстiрiп, Күңке кемпiрдiң өзi айтқан ақ батасын алсам ба деген ой келедi. Бiрақ ол менiң сабырым жетпейтiн күрделi, ұзаққа созылатын iс. Əрi оларға өшпестей жауыздық таңба салып кеткенiм өзiмдi қатты шошытады. Тiптi мен үшiн барлық ақ ниет, қайрат атаулының есiгi жабылып қалғанға ұқсайды. Жүрек жолым тек тау-тас, қия мекен болғандай. Бiрақ бұл бiр сəттiк ой ғана. Аппақ ұлпа көркi күн нұрына шағылысып, алдымда Ақдидар тұр. Адамның қолына түсе бермейтiн асыл қасиет, перизат көркi ойда-жоқта өзiме пенде болғандай менiң барлық ынта-ықыласым сонда едi. Ендiгi өмiрiм үшiн қандайлық дұрыс жол, ақ жол болмасын соның бойынан тапқым келедi. Бұл – менiң алғашқы сүйiспеншiлiгiм. Ақдидар тап қазiр қандай күйде болса, өмiрiмнiң жас көркi ол да сондай жүдеу, сорлы шақта едi. Бiрақ суық сорған алғашқы көктем гүлiндей тез жайқалып кетiп өзiмнiң шексiз бақытқа қалатынымнан да үмiтiм мол.

	Қара тасты шаққанда да от шықпай ма! Қаншама тас жүрек көрiнсем де бойымда жiгер ұшқынын тұтатып, оны өзiме жақындатпақ, баурамақ ниет əрекет еткiм келедi. Ақдидар қарсыласпады:

	– Апам-ай, анам-ай, менi де адам деп туып едiң ғой. Не дерсiң маған?! Тау құзында, тас қияды аң бейнелес жүрек берген кiм маған? Кiмге жолығып, кiмге еңсемдi берiп тұрмын? Бұл не сұмдық, не сұмдық бұл?

	Мен денесiн құшақтай бауырыма тартқандағы оң жақ иығымен кеудеме құлай иегiме ашық маңдайын өзi тигiзiп күбiрлей айтқаны бұл. Мен өмiрiмде көрмеген бақытты сəттер. Ақдидар құшағымда өз еркiмен тұрып, маған қалай күмəндана қараса да, тұспалдап неге теңегiсi келсе де, күнəлi басым бəрiне көнiп кiшiрейгiсi келедi. Мен адамның тiршiлiк үшiн неге таласатыны, бұл дүние несiмен көз тартатыны жөнiнде тап осы сəтте ғана айқын түсiнiкке ие болдым.

	Жастық шағымның ең бiр қызуы мол шағы едi. Өзiмнiң осыншама қасқа уақытта қаншалықты өзгергенiмдi саралай келiп, əттең-ай жас өмiрiмдi қиқулаған түнгi жорық, барымтамен мұншалықты сарп еткенше осындай асыл көрiк үшiн күреспен өткiзсемшi. Тап алдымда жарқ етiп жарық жұлдыз туып, көз жанарымды алмас от алып түскендей бiр сəтке соқыр бейбаққа ұқсап кетемiн.

	Айналам тау-тас, күнге шағылысқан жұмбақ сурет. Осынау үлкен бақытыммен қиясында қонақтатқан құлама құз түстегiдей биiк көрiнедi. Ақдидар əлсiз денесiмен маған етене жабысып мұның ешбiрiн де байқамайтын сияқты.

	Бiр кезде өзiмiздiң келген жағымыздан тасыр-тұсыр естiлдi. Ақдидар басын жұлып алған күйi кеудеме одан сайын жабыса түсiп, жасы кепкен айқын көздерiнiң ақ-қарасы елiк лағындай жалма-жан аласұра бастағанын байқадым. Бұлардың кiм боп шығарын өз басым ойлап үлгермедiм де, төбемiзден түсердей ат дүбiрi басып кеп қалды. Сұр тастардың ар жағынан алғаш көзiме шалынғаны жүрiсi қатты қара айғырдың басын шұлғып қалғандағы үлкен шоқ кекiлi. Оның тасасынан Жолақтың басы, сом иықты балуан денесi қоса көрiндi. Астындағы қара айғырын омыраулатып-ақ келедi екен. Артында төрт-бес кiсi тағы бар. Бəрiнiң де аттарының бастары, өздерiнiң бастары қалтылдап көрiнiп, қаланып бiткен сұр түстi ирек құламадан бойлары тез өсiп шыға келiстi. Арттағы төрт-бесеудiң бiрi – Алақ. Қалғандарының iшiнде де мен танымайтын жат ешкiм болмай шықты. Бəрi де өзiмiздiң ауылдың, Шалықбектiң қол астындағы, менiң сапымдағы жiгiттер. Мырзаның анық жанкүйерлерi болып үлгерген, түнгi жорықта, барымтада бұғанасы қатып өскен үзеңгiлес достарым. Бiрақ бұл келiстерiнде жат пиғыл бардай. Əсiресе оларды Жолақтың бастап келуi менi қатты тiтiркенттi. Ол астына тың ат мiнген, кеудесi бұрынғыдан да түйедей болып зорайып, алдында көлденең жатқан сойылын бүктеген қамшыдай-ақ ықшам ұстаған күйде екен. Бастырмалап жұрттың алдымен жақындап келдi де, құшағымда тұрған Ақдидарды түстеп көргендей түйiлiп, сойылын сiлке шанша ұстап алды. Атының басын iрке тоқтағанда арттағылар да құйрық тiстесе қаумаласып, қоса тоқырап қалысқан. Жолақ:

	– Сабанбай! Қосағыңмен қоса ағар деп тiлек тiлеуге келгем жоқ! Қастықпен келдiм! Құшағыңа алған сұлуыңды тартып əкетпекпiн. Бас қорғап өлем десең қамдан!– дедi.

	Мен де осал пенде емес едiм. Жолақтың осылай бұйыра сөйлеуiнен менiң жыным қатты қозды. Қапыда қалмайын деп Ақдидарды шетке ығыстырып жiберiп, атыма жармастым. Шешуге уақыт жоқтықтан бұта түбiрi шылбырмен қоса жұлынып шықты. Боз бурылдың үстiне ықшам қонып алдым да, кепкен қайың сойылымды алдыма соза ұстап, соғыса кетуге қас қаққандай уақытта дайын болдым. Бiрақ ат басын еркiн ұстайтын жер мұнда емес. Адамның ойына келмейтiн əлдеқалай тау қиясындағы қыспақ. Өзiмнiң жолдастарыммен соғысудың өкiнiшке ұқсас бiрдемесi бар көрiнгенмен Жолақтың жауыздықтан қап-қара боп өртенген жүзi, жабайы мысықтай кiшкене домалақ көздерi бəрiн əп-сəтте жуып кеттi.

	– А, соңғы рет соғыспағым бiр кездегi достарым өздерiң болдыңдар ма! Басымыз шыңырауға домаласын деген екенсiңдер. Ажал тiлеп келген болсаңдар қолымның қаруын аямаспын, келiңдер!– деп айбар көрсеттiм.

	Ақдидар анадай шетте екi-үш қабат қаланған тас сатысына шығып алып, не болғалы тұрғанын түсiнбегендей қалшиып тұрып қалыпты. Аппақ өңiнде ешқандай сезiм белгiсi қалмаған. Мен атымды тебiнiп қалғанда Жолақ тобы да сойылдарымен ауаны тiлгiлей қойқандатып менi қоршауға ала бастаған. Тағалы тұяқтар тасқа шақ-шақ тиiп, батырсынған сезiмiм бұрын-соңды болмаған жойқындықпен оянды. Алғашқы сiлтеген сойылыма төрт-бес сойыл қабат тиiп, сарт-сұрт еттi де, бiлегiмнiң сiңiрi созылып кете жаздады. Бұларды Жолақ əбден қайрап келсе керек, менiң Сабанбай екендiгiмнен жасқанар бiрi жоқ. Бəрi де тон iшiндегi жыртқыш аңға ұқсайды. Жақындап келiп сойылымен емес, арбап алғысы келгендей көздерiнiң тереңi аса суық көрiнедi. Аядай жерде көптiк қылуын қылса да, мен олармен соғыса алар ем. Менiң барлық алғашқы ынтам көзiм қарауытып құмартқаным Жолақты түсiру едi. Бiрақ ол ептiлiк жасап, менi басқалармен алдандыра берiптi де, ту сыртымнан тимекке əрекет етiптi.

	Ақдидардың шаж еткен даусы бəрiмiздiң көңiлiмiздi бөлдi.

	Мен оған жалт қарағанымда ол суға құлап бара жатқандай бар денесiмен қалтырап жерден иiле тас ала бергенiн байқадым. Ақдидар бұл сəтке дейiн əбден тағы болып кетсе керек. Ол жерден алған тасын əйелдiк қимыл-қозғалысымен Жолаққа қарай пəрменiнше лақтырды. Бiрақ əлсiз қолмен лақтырылғандықтан тас Жолақтың үзеңгiсiне, аяғының ұшына ғана жетiп тиген едi.

	– Ə, қаншық, солай ма? Шалықбектен бiржолабезген екенсiң...– деп Жолақ дойыр қолымен сойылын сiлке көтерген күйi Ақдидарға түтiге қарады. Оның ту сыртымнан келiп қалғанын Ақдидардың оқыс ащы даусына елең еткенде ғана байқаған болатынмын.

	Ендi бiр сəтте мен оның сойылының жемi болар ма ем. Жандəрмен боз бурылдың басын шұғыл бұра берiп, қатты тебiнiп қалғанымда ол бiр-ақ секiрiп, Ақдидар жаққа шығып кеттi. Ақдидар жазым бола ма деп ендi оны қорғамақшы ем. Арт жағымнан басқалар да ентелей жетiп, сойылдарын маған сəл жеткiзбей сiлтеп жатыр. Жолақ жаңа менiң ту сыртымнан келiп қалғанда оның сəл биiктеу жерде тұрғанын байқағанмын. Ендi ол тағы менi басқалардың қоршап алуын күтiп тұрыпты. Астымдағыбозбурыл əншейiндегi бауырын жазып шабатын жазық даланың жоқтығынан мынау қыспаққа келiп қамалғанымызға шамданғандай менiң еркiме көп бағынбай басын қатты шұлғып, бiр орында айналсоқтай бердi. Тап осы сəтте болар деймiн, Жолақ сойылын көкке шанша көтерiп, берi мен тұрған ойпаңға қарай атын ағыза берiп, қатты сiлтедi. Тап осыдан қас-қаққандай бiр сəт бұрын сойылыма тағы да екi-үш сойыл қабат тиiп, мен оның соққысын дарытпай тойтарып тастай алмап едiм. Тек барынша тебiнiп қалып, аттың жалына басымды қойдым. Боз бурыл орғып кетiп, Жолақ екеумiз бiр бiрiмiзге сойыл тұрмақ қолымыз жететiндей жақын қалдық. Сөйтiп оның қатқан қайыңының ұшы емес, ұстаған қолына таяу жiңiшкелеу жерi келiп, жотамнан сəл төмен тидi.

	«А» деген Ақдидардың даусы қабат естiлiп едi. Жалт қарағанымда Жолақтың кiмдi де болса сеспей қатыратын маған сiлтеген сойылының сонау ұшы барып, Ақдидарға қақ бастан тиген екен. Бiр дауысқа ғана шамасы келген Ақдидар аппақ ұлпа денесiмен тас үстiне мамықтай шөктi. Жел кеулей шашылған көйлегiнiң етегiнде күн сəулесi ендi аса шаттықпен ойнады. Кiршiксiз таза тəн бiрауық есiнегiсi келгендей жазыла берiп, ұмар-жұмар тас сатысынан төмен домалап түстi.

	Менiмен сойыл соғыстырған жiгiттердiң бəрi бұл кезде iркiлiп қалған. Жолақ та олардың аржағындағы сұр тас басқан құлама қияға атымен шоқыта шығып, атын берi бұра берiп тоқтап, қолын кеудесiне апарып тiксiнiп тұрып қалған. Батыр болып бақ қызғанған бейбақ ендiгi жерде Шалықбектiң өз қолынан алмақ жаңа мəнсабы көзiнен бұлбұл ұшқандай. Мұнысы бiр сəттiк қана көрiнiс едi. Болған жағдайды жұрттан бұрын аңғарған ол атының басын қайта бұрып ауыл жаққа бет түзедi. Кiмге болса да ажалша төне алатын менiмен бұлардың басын өлiмге байлап, ендi қақтығыса беруiнiң еш қисыны жоқ едi. Бəрi де аттарының басын бұрып, тағалы тұяқтары тасқа шақ-шақ тиiп ұзап бара жатты. Тек Алақ қана ер үстiнде қозғалақтап тыным таппай, Ақдидардың өлi денесiне аяныш бiлдiргендей көздерiн сұқтана қадап барады. Кеше алып келе жатқанымызда өзi сұлулығына қатты сүйсiнген жанның тап қазiргi бейшара халi оқыс көрiнiп, ойсыз басына саңлау түскендей едi.

	Мен боз бурылымды тастай сала Ақдидарға қарай жүргенiмде қолымнан түсiп кеткен сойылыма өзiм сүрiнiп кете жаздадым. Қиядағы тас менi қақпақыл қылып ойнағысы келгендей алғашқы рет үрейiмдi ұшырды.

	Ақдидардың денесiн екi қолыммен көтерiп алғанымда жердегi жалпақ тасқа қаны жайылып кетiптi. Қызарып батқан күн шарасындай қою күреңденiп көлкiп жатыр. Адамнан мұнша көп қан кеткенiн мен бұрын көрген жоқ едiм. Көзi жұмылып, етi тартылған боп-боз сүйiктi жүзiнде тiршiлiкте болатын азап бейнесiнiң бiрi де жоқ. Тек мойнында, аппақ иегiнде əлдеқалай бiр нала сезiм ойнайды. Сұлқ етiп ессiз құласа да, соншама тыныш, тұнық оймен кеткендей. Тұла бойының суық тартуы көкiрегiнiң қайтып дауыс шығармайтынына айғақ едi. Екi көзiм оның жансыз денесiне қатып қадалып қалыпты. Ұзақ тұрып қаппын да, есiм ауып бара жатқандай оқыс бiр тербелiп кеткенiмде ғана ояндым.

	Көз алдымда өмiрiм күл болып, жүрегiмдi əлдекiм кесiп алғандай, мен Ақдидарға емес, өзiмнiң тұтас бiр дəуренiмнен, жастық шағымнан айрылғанымды ұзақ ойлап ұқтым. Бойымда қандай ырзық болмасын бəрiн қан жуып кеттi.

	Мен Ақдидардың денесiн күнi бойы ұстап тұрып əбден қолым талғанда ғана жерге қойдым. Сол жерден үлкен тастарды жиып денесiн жасырғым келдi...

	Мен сол бетiммен өз ауылыма бармай алыс жақты кезiп кеттiм.

	Не ой жетектегенiн өзiм де бiлмеймiн.

	Содан екi күн өткен соң сонау Ақдидардың əкесi Қазыбек бай қалың қол жиып кеп, бiздiң ауылды шауыпты. Шалықбек шиге оранып аман қалыпты да, Алақ пен Жолақты ұстап, аяқ-қолын кiсендеп, өздерiмен бiрге əкетiптi. Ауылда жылқы атаулыдан тiгерге тұяқ қалдырмай айдаладағы аң баспайтын тау қиясындағы мен таспен жасырып кеткен Ақдидардың денесiн тауып алып, өз елiне апарып таза арулап қойыпты дейдi. Жан-жақты барлай шабысып менi таппай сүлдерi құрып қайтса керек.

	Бұл талай елдiң жағасын ұстатқан нағыз қанды оқиғаның өзi болып едi. Менiң шешем ауылдың шабылғанын өз көзiмен көрiп отырып көп кешiкпей-ақ дүниеге «оқыс» қош дептi. Бiрақ ешкiм бiлмей айдаладағы қараша үйде өлi денесi бiрнеше күн бойы көмусiз жата берiптi. Құдайды, аруақты ойласып, шешеме кебiн киiмiн кигiзiп, бейiт басына апарып қойған ауылдағы аз көршi-қолаң, кедей-кепшiк қана екен.

	Мен сол кеткеннен мол кеттiм. Талай жердi аралап, қазақ жерiн мекендеген орыстарға дейiн бардым. Оның əл-ауқатты бiр семьясына жалға тұрып, жұмысын iстесiп егiнiн суарып жүрдiм. Сойылды тастап кетпенге де қолымды үйрете бастадым. Бiрақ тап сол кезде жаңа дүниенiң лебi жеттi де, мен содан ғана есiмдi жидым. Бұл кездегi өмiр туралы түсiнiгiм тiптi басқаша едi. Бiрақ сонау жастық шағымның өкiнiшi бiржола жойылды деп айта алмаймын. Қазiр де дiни наным құрығынан аулақ қоғам орнағанмен, мен сол күндерiме дұға айтам. Өз көкiрегiмнiң дұғасы. Жаны шоққа күйiп, жалғызының тағдырынан аза бойы қаза боп өткен ғазиз шешеме, Ақдидардай аруға айтам. Қызыл гүлiм, жастық шағыма айтам!..

	1965 жыл.





	https://t.me/kzkitap





