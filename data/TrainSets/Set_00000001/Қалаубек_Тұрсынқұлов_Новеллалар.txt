	Қалаубек Тұрсынқұлов

	Новеллалар





ҚЫЗҒАЛДАҚ




	«Қызғалдақ терiп, көкке аунап қайтайықшы», – деп жып-жылы орнымыздан қозғалып, алыстағы ауылға аттануға мұрындық болған мен едiм. Ауыл алыс. Астанадан шыққан соң көршi облыстың орталығын аралап өтiп, содан әрмен тарту керек. Ол ауыл – менiң балалық шағымды өткiзген, талай рет өкшеме шөңгесi кiрiп, шекемнен күнi өткен, бұғатқа салған ұясын бұзғаным үшiн арасына талай таланған таныс ауыл. Ауылдың көктемгi көрiнiсi көздiң нұрын алады. Айнала төңiрек қызыл-жасылға бөленедi де кетедi. Сол мезгiлде қырға шыға калсаң, бар дүниенi ұмытып, жұмақтың ортасында жүргендей боласың. Мен сол ауылды сағындым. Достарыма әлсiн-әлсiн айта беремiн. Олар да қызығады. Көргiсi келедi. Ақыры қызғалдақ терiп қайтуға бел байладық. Аттандық...

	Ендi, мiне, қайтып келемiз. Бұдан екi күн бұрынғы алып-ұшып, аспанды шарлап жүрген көңiл жоқ. Су сепкендей басылып қалған. Оның үстiне астанадан аттанғанда бесеу едiк, қазiр төртеумiз. Төртеуiмiздiң көңiлiмiз төрт жақта. Бiреу әлi де шарқ ұрып дала кезiп жүрсе, бiреу қала кезiп жүр. Iздейтiнiмiз – әлгi бесiншi адам. Ол қайда кеттi? Неге кеттi арамыздан? Бұған мен өзiмше түйiн түйгенмен, басқалар қандай байлам жасап келедi? Оны бiлу оңай емес. Олардың байламы түгiлi, өзiмнiң түйген түйiнiмнiң де күрмелгенiн немесе шиеленгенiн анық болжай алмаймын. Сонда бесiншi адам қайда? Оны ешкiм бiлмейдi, тек өзi бiледi қайда екенiн. Ол Орынша болатын.

	Орынша – сұңғақ бойлы, ат жақты, көздерi әмәнда мейiрлене күлiмдеп тұратын жайдары қыз. Сыңғырлаған күлкiсi көңiлiңдi қытықтайды. Ол әр кез ашық-жарқын жүредi. Көшеде кездесiп қалсаң ақжарқын амандасып, қолтығыңнан ала қояды. Күлiмсiрей үн қатады. Сынай қарап, сызаттана сөйлеу дегендi бiлмейдi. Көкiрегiндегi ойын бiрден ашып салады. Жұрттың бәрiне бауырмалдықпен қарайды, ала-құлаға бөлiп жатпайды. Тiптен ренжiгеннiң өзiнде де қабағын шытып, бiр сәт тұрады да, баяғы күмiс күлкiсiне салып, сыңғырлай жөнеледi. Осы мiнезi үшiн Орыншаны бәрiмiз жақсы көремiз, алақанымызға сап аялағымыз келедi.

	Мiне, сол Орынша қазiр арамызда жоқ. Оның жоқтығы бiлiнiп, орны опырылып тұр. Жайдары мiнезi мен күмiс күлкiсiн аңсап келемiз.

	– Ой, қойыңдаршы, әкесi өлген адамдай томсыраймай, – дедi бiр кезде Иса бәрiмiзге жалтақ-жалтақ қарап қойып.

	Бiз әскери бұйрықты орындаған солдаттар секiлдi жалт етiп, түгелiмiзбен оның бетiне үңiлдiк. Тiптен алдындағы жолдан көз айырмай келе жатқан шофер жiгiт те жалт қарады. Сол мезет машинаның жүрiсi баяулағандай болды. Артынша шофер жiгiт және алға үңiлдi. Ол тiптен мына сөздi есiткенiне өкiнгендей сыңай байқатты. Машина жүрiсiн кiлт жылдамдатты, шофер жiгiт рульдi сығымдай ұстады. Иса әлгi сөздердi айтты да жайбарақат отыра бердi. Кешелi берi ешқандай күйзелiске түспеген секiлдi. Бәз-баяғы қалпы. Жоқ, ол кешелi берi талай күйзелiске түстi, бәйек болып аласұрды, бiрақ өңiн алдырмапты, сабырлы қалпын сақтап келедi. Мен оны бұрын қағілез, ашық-жарқын жiгiт деп бағалайтынмын, қазiр де сол ойымнан қайтпаймын, бiрақ мына мiнезiн бiрiншi рет байқап отырған секiлдiмiн. Сонша жыл бiрге жүрiп байқамағаным ба, сезбегенiм бе? Исаның бетiне және үңiлдiм – сол қалпы. Бiзге басу айтқанмен, өзi томсырайып отыр. Тек бұл сырт пiшiнi сияқты ғана, ал iшкi толқу ше? Бар ма сол толқу? Қайдам...

	Әй, қойшы, не болса да қасымызда отыр ғой, әйтеуiр. Ал Орынша жоқ. Орынша қайда? Бұдан екi күн бұрын...

	* * *

	Бiздiң машинамыз Казығұрттың асуына жармасқанда таң атып, күн Қосмоланың шыңына иек артып қалған мезгiл едi.

	Бұл төңiрек маған бес саусағымдай белгiлi. Қазiр мына белге көтерiлсек болды – табиғаттың адамзатқа деген бар тартуы табаныңның астында жатады. Көкiрегiңдi кере дем алып, рақатқа бата бер. Талайдан берi келмеген жер, аңсап-ақ қалсам керек, жусанның иiсi көкiрегiмдi жарып барады. Шыңның үстiнен шашыла жайылған күннiң сәулесi айналаны түрлi түске бояй бастады. Әлгiнде таң қараңғысында бәрi де қарауытып бiр-ақ түске бөленiп, бүкiл аймақты алып жатқан жасыл шалғынның арасынан көкшiл, сарғыш, қызғыш түстер пайда бола бастады. Бұл дала гүлдерi едi. Бiз белдiң үстiне шыққан соң мен шофер жiгiтке машинаны оңға бұруға нұсқау бердiм. Ол машинасын кiлт бұрып, жасыл шалғынның арасымен тiке тартты. Осы кезде шофердiң касында отырған Орынша машина әйнегiнен доңғалақтар басып жаншып келе жатқан шөпке үңiлдi. Бiр кез ол шофердiң қолынан ұстай алды да, маған жалт қарады. «Машинаны бiр минутқа тоқтатыңызшы, аға!» – дедi ол жолбасшы мен болған соң сөзiн маған арнап. Мен «неге?» деп үн қатып үлгергенше шофер жiгiт тежегiштi баса қойды. Машина кiлт тоқтады. Орынша жерге қарғып түстi. Бiз де машинадан түсiп, қасына келдiк.

	– Қалай екен бiздiң дала, Орынша?

	– Әсем екен, аға, әсем! Әне, көз тастаңызшы, ана төбенiң бауырына. Қоңыр салқын жел тербеген шөптердiң басы ауқымы кең дарияның толқынын елестетедi көз алдыңа. Әне, әне, бiрiн-бiрi қуып толқын кетiп барады. «Ал қуып жет, ал қуып жет», деп бiрiмен-бiрi ойнап бара жатқан сияқты. Дарияның бетiнен бiр аумайды. Жүгiрiп барып, күмп берiп қойып кетер ме едiң тереңiне.

	– Не дейсiң?

	– Менiң Ертiс бойында өскенiмдi бiлмейтiн бе едiңiз, аға? Ертiстiң суына талай түскенмiн, тереңдеп барып, мөлдiрiне малтуды аса ұнатушы едiм. Соны аңсап тұрмын.

	– Онда былай ет, Орынша, – дедi сөзге Кәрiм араласып. – Бұл да дария, оның өз әдетi, өз ғұрпы бар. Мәселен, башқұрт ағайындарда мынадай салт бар екен.

	Жерге жаңадан көк шыққан кезде әрбiр кiсi көктеммен қайта кездескенiне қуанып, көкке бiр-бiр аунап алады екен. Сен солай ет, су екен деп сүңгiме – көк балауса деп аунап ал. Ал мына жол бастап келе жатқан ағаңның өз салты бар – ол елге келген сайын көкке бауырын төсеп, жарты сағат жатып алмаса, басы ауыратын. Қазiр ол әдетiн iстемесе, сендерден ұялып тұрғаны.

	– Мiне, тамаша! Башқұрт ағайындардың салты тамаша салт екен. Мен солай етейiн. Тек машинаның алдына барып аунайын, көк майсаны доңғалақтан бұрын мен басайын.

	Орынша жүгiрiп барып, көкке аунай кеттi. Иса оның қасына құлады. Бiз Кәрiм екеумiз тұрған орнымызға отыра кеттiк. Шәрiп пен шофер жiгiт шалғыны қалындау жерге барып аунады. Кәрiм әзiлмен айтса да бiздiң жер бауырлап жатуымыз жарты сағатқа созылды. Әлден соң Шәрiп келiп, бәрiмiздi орнымыздан тұрғызды.

	– Ал, ағайындар, сонау астанадан ат сабылтып келгендегi көретiн қызғалдағымыз қайда? – дедi ол айналаға көз салып тұрып.

	– Машинаға отырыңдар, – дедiм мен «ол ана...» деп бастай берген Кәрiмнiң сөзiн бөлiп. – Қызғалдақты мен көрсетейiн, ал қозықұйрықты Кәрiм iздесiн. Жүрiңдер.

	Бiз iлгерi жүрдiк. Аддымыздағы қырқадан асқан кезде Кәрiмнiң «әлi ертерек» дегенiне қарамай машинаны тоқтаттым. Бәрiмiз жерге түстiк. Бұл шамада қызғалдақтың қалың өспейтiнiн бiлемiн. Мен жолдастарымды қоралана өсiп тұрған қызғалдақтың ортасына тiке апарып, алып-ұшып тұрған көңiлдерiн бiр-ақ сәтте басқым келмедi. Даланың әсемдiгiнiң де қадiрiн бiрден кетiрмейiн деп ойладым. Осы шамадан бастап бiрен-саран болса да қызғалдақ өсу керек. Ал ана төбенiң бауырында, қозықұйрықтың аспандағы жұлдыздай шашылып жататыны анық. Әне, Кәрiм дорбасын арқалап солай кетiп барады. Мейлi, бара берсiн, оған қызғалдақ таңсық емес. Ас қамын ойлағаны да абзал.

	Мен қателеспеген екенмiн. Анадай жерден қып-қызыл боп көрiнген бiр тал қызғалдақты байқадым. Солай қарай жүрдiм. Орынша мен Иса маған iлестi. Шәрiп пен шофер жiгiт екеуi машинаны ұрымталдау жерге қойып, iшiндегi төсек-орын мен ас-суды түсiруге кiрiстi. Мен қызғалдақты әлдеқашан көрсем де үндемей келемiн – Орыншаның өзi тапсын. Бiр кезде Орынша әдетiнше аға деп келiп, қолтығымнан ала бергенде мен әдейi қызғалдаққа көз тiгiп тұра қалдым. Орынша бетiме бiр қарады да, көзiн алға қадады. Бiрнеше секундтан кейiн «алақай!» деп жүгiре жөнелдi. Бiз соңынан қуып жеткенде ол қызғалдақты жұлып алып, жоғары көтерiп мәз болып тұр едi. Орыншаның дауысын есiткен Шәрiп пен шофер жiгiт жұмыстарын тастап, бiзге қарай бет алды. Орыншаның жүзi жайнап тұр. Қолындағы қызғалдақка бiр, айналасына бiр қарайды.

	Бiз iлгерi жүрдiк. Ә дегенше екi-үш қызғалдақ және кездестi. Аздан соң бәрiмiздiң де уысымызда бiр-бiр буда қызғалдақ жүрдi. Алғашқыдай емес, қарқын басылайын дедi. Дегенмен iлгерiлеп келемiз. Төбенi бауырлап кеткен Кәрiм бiр мезгiл етекке көз салды да, орнында тұра қалып, бiзге бұрылды. Мен қол сермеп, белгi жасадым. Ол тұрған орнына отыра кеттi. Бiз Кәрiм көз тiккен шамаға жақындап келемiз. Алдымызда бiр дөң бар, соның арғы жағы – жазықтау келген аңызақ. Дөңге көтерiлген соң, алдымыздағы жазықтықта қораланып өскен қызғалдақты көргенде менiң де дәтiм шыдамай кеттi. Орынша орнында кiлт тұра қалды. Иса тұра ұмтылды. Ол қызғалдаққа жете бергенде Орынша да солай қарай зымырай жөнелдi. Иса шоғырдың шетiне жеттi. Еңкейiп жұла бастады. Осы кезде: «Иса, жұлма!» – деп айқай салған Орыншаның даусы өте ащы естiлдi. Иса еңкейген күйi керi бұрылып қарай беремiн дегенше Орынша жетiп барып, итерiп қалды. Иса ұшып түстi. Орынша қызғалдақтарды қорғаған адам сияқты қолдарын көлегейлеп тұра қалды. Бiз қастарына келдiк. Иса орнынан тұрып, Орыншаның жанына келдi.

	– Мұның не?

	– Жұлмашы, Иса. Көрмеймiсiң, қандай әсем. Осы бiр шоғыр қызғалдақ мына өңiрдi түгел әсемдiкке бөлеп тұр.

	– Оу, әсемдiк десең, ана қолыңдағы қызғалдақтар не жазды?

	Оларды қазiр ғана жұлмап па едiң өзiң?

	– Мейлi, жұлдым. Бiрақ мына жерге тиме. Бұл – тұнып тұрған табиғаттың өз әсемдiгi.

	– Ой, қойшы! Бұл дүниедегi әсемдiк сенсiң. Сенен өткен әсемдiк жоқ. Мен бұлардың бәрiн жұлып қолтығыңа құшақтатсам, сен одан да әсем боласың. Нанбасаң қазiр қара да тұр, – деген Иса қызғалдақтарды жұла бастады.

	– Қойшы деймiн, Иса. Қатыгездiк жасамашы.

	– Табиғат әсемдiгi менiң көңiлiмдi көтеру үшiн жаратылған.

	Мен қаласам әсем болады табиғат, қаламасам әсем емес. Бiттi.

	Ол қызғалдақты жұлуға қайта кiрiстi. Орынша қолына жармасып едi, қағып жiбердi. Осы сәт Орынша:

	– Мен сенiң сұлулықты мүлдем түсiнбейтiнiңдi қалайша сезбегенмiн, – деп жерге отыра кеттi.

	Иса және бiрнеше қызғалдақты жұлғанда ол орнынан қарғып тұрып:

	– Қатыгез! – деп айқай салды да, қолындағы қызғалдақтарын Исаның алдына тастай салды.

	– Солай ма? Қатыгезбiн бе? Иә, солаймын. Мен әсемдiктi өзiмнiң көңiлiмнiң хошын көтеру үшiн ғана керек деп есептеймiн. Мен әсемдiктiң құлы емеспiн, әсемдiк маған құл болу керек. Мiне, әсемдiк, мiне, әсемдiк!

	Иса шоғырлана өскен қызғалдақтарды бiрiнен соң бiрiн пытырлатып жұла бастады. Мен Орыншаның бұрын-соңды әлгiндегi ащы даусын есiткен емеспiн. Бiрқыдыру әбiржiтiп тастады. Мына жағдайдан қалай құтылудың амалын бiлмей састым. Қайсысының сөзiн сөйлерiмдi бiлмеймiн. Екеуiнiң де көңiлдерiне тимеудiң жолын қарастырып жатырмын. Тек табан астында өрмектiң арқауын дәл басу қиын боп тұр. Осылайша сасқалақтап жүрiп, шоғырлана өсiп тұрған қызғалдақтың бiреуiн жұлмақ болып еңкейе бергенiмде Орынша менен бұрын жұлып алды да қолыма ұстата қойды. Көзiне қарасам мөлтiлдеп жас тұр. Мөлтiлдеп тұрған жас мұң сияқты. Аяушылық сезiледi жанарынан. Мұндай көзқарасын бұрын-соңды байқаған емеспiн. Жүзiнде өзгерiс жоқ, көзiнде ғана бар өзгерiс. Мен мелшиiп тұрып қалдым. Орынша Кәрiмге қарай кеттi. Шәрiп пен шофер жiгiт машинаға қарай бет алды. Иса қызғалдақтарды өршелене әлi жұлып жүр.

	* * *

	Мен кең даланың төсiнде алшаң басып жалғыз жүрудi ұнатамын. Дала мүлгiп тұрады. Тыныштықты бұзатын – аспандағы шырылдаған шымшықтар.

	Осы тыныштықты жан-жүрегiңмен түсiнгенде ғана даланың сырын сезесiң, ләззатына бөленесiң. Нанбасаңыз кең далаға барып, көк майсаға шалқаңнан түсiп жарты сағат жатып көрiңiз. Әншейiнде байқамайтын әншi құстар құлағыңның құрышын қандырып берсiн. Мiне, мен осылайша кең даланың төсiнде жаттым. Жалғыз жаттым. Қолымда – әлгi Орынша жұлып әперген жалғыз қызғалдақ. Оның сабағы майысып, әлгiнде тостағандай боп дөңгелектенiп тұрған қызыл қалқандар ендi бiрiне-бiрi бас түйiстiрiп, қылжия бастады. Бiрте-бiрте ол маған құбыжық болып көрiндi. Былқ-сылқ еткен бiрдеме. Көрiк түгiлi, көзге iлiнер ештеңе қалмай барады. Мен кеудемдi көтерiп отырдым да, оның қызыл қылқандарын бiр-бiрлеп жұлып тастадым. Сабағын анадай жерге лақтырып жiбердiм. Көңiлiм бұзылды. Кеткiм келдi. Орнымнан көтерiлiп, машина тоқтаған жаққа қарай бет алдым. Олар етекке түсiп кетiптi, көз ұшында әрең көрiнедi.

	Шәрiп пен шофер жiгiт өзiмiзбен ала келген екi шатырды төбенiң етегiндегi еңiстеу жерге тiгiп қойыпты. Сол шамада бұлақ болса керек. Бiр-екi түп тырбиған ағаш көрiнедi. Кәрiм кәдiмгi әдетiнен таймапты, жақпар тастан ошақ қалап, соған таба орнатып, ас қамына кiрiсiп әлек болып жүр. Машина шатыр тiккен маңға жақындай алмайтын болған соң жар қабақтың үстiндегi алақандай тегiс жерге табан тiрептi. Иса бiр құшақ етiп жиып әкелген қызғалдақты шатырдың белдеуiне, есiгiне, тесiгiне iлiптi, машинаның да аузы-мұрны қызғалдақпен көмкерiлген. Орынша Кәрiм жинаған қозықұйрықты тазалап, табаға салып қуыруға әрекет жасап жүр. Оның мына түрiн көргенде көңiлiм жадырап сала бердi. Қасына жетiп бардым.

	– Ас дәмдi болсын, Орынша!

	– Асар көбейсiн десеңшi, – деп Шәрiп қосарлана тiл қатты.

	Орынша жауапты екеумiзге бiрдей бердi.

	– Аз болса сiз айыптысыз, аға, ал дәмдi болуы Кәрiмге байланысты. Өйткенi бұл – сiздiң далаңыздың тағамы, ал дайындау рецептiнiң авторы – Кәрiм. Менiкi тек бас-көз болу ғана.

	Орыншаның даусы баяғысындай сыңғырлап тұр. Бұл көңiлiмдi көтере түстi. Астанадан ала шыққан азығымызды жайып салмақ болып, шатырға беттедiм. Сөйтсем, екi шатырдың арасындағы алаңға дастарқан жайылып қойылған екен. Үстi газетпен жабулы жатыр. Мұнда тiрлiктiң менiң қатысуымсыз-ақ сарамжалданып қалғанын көрген соң шатырдың жанына барып жантая кеттiм. Иса менiң қасыма келiп отырды. Шәрiп Кәрiм мен Орыншаға көмектесiп жүр.

	Бiз асқа отырғанда күн түс мезгiлiнен ауып қалған едi. Ойлы-қырлы оңтүстiктiң даласында тәулiктiң әр мезгiлi өзiнше ерекшеленiп тұрады. Дәл осы мезгiлде Кәрiмнiң жайған дастарқанына шатырдың көлеңкесi түсiп тұр. Ол дастарқанды жаяр кезде осыны алдын ала болжап iстесе керек.

	– Ал, ағайындар, – дедi Кәрiм Орыншаның көмегiмен қуырылған қозықұйрығын алдымызға тартып. – Ауылға соқпаймыз, тек далаға келiп, даладан қайтамыз деп сiресiп отырып алған өздерiң. Сондықтан алдымен даланың дәмiн татыңдар. Ал менiң сендерге деп үйден алып келген тағамымды кешке жермiз.

	Ол үшiн қазiр ана тауға барып, отын жинап келемiз. Сондықтан әлденiп алыңдар.

	Бiз дастарқанға ден қойдық. Орынша асатемiрге iлiп қайнатқан шәугiмдегi шайын құйып, маған ұсынды. Қолындағы шыныны ала бергенде көзiне көзiм түсiп кетiп едi, денем дiр еттi. Көзiнiң нұры басқа. Мұң бар. Қимылы ширақ, даусы сыңғырлап жүргенiне қарап көңiлiне үңiле алмасам керек.

	– Ал келдiк сенiң ауылыңа, Кәрiм, – дедi Иса қолындағы шынысын босатып тастап. – Табиғаттың тамашасы дейтiн қызғалдағын да көрдiк. Дала төсiне шашу етiп шашып тастаған қозықұйрығынан да дәм таттық. Борша-боршамыз шығып, күйiп-пiсiп отырғанымыз мынау. Ендi қандай кереметiң бар көрсететiн?

	– Оу, Исеке-ау, сол кереметтiң бәрiн өзiң тiзбелеп айтып отырған жоқпысың, – дедi Кәрiм.

	– Мұның бәрiн мен сенiң өз әуенiңе салып айтып отырмын.

	Болмаса бұлар, тәйiрi, маған таңсық болып па?!

	Мен Исаның әлгiнде қызғалдақ терiп жүргендегi кикiлжiңдi әлi ұмыта алмай отырғанын сезе қойдым. Ол сөзiн Кәрiмге арнағанмен, найзасының ұшын маған қадап отыр. Әйтпесе Кәрiмнiң түк айыбы жоқ. Оған қоңырау соғып: «Үйiңе бармаймыз, тек далаңда қонақ боламыз. Сондықтан бiздi облыс орталығынан қарсы ал», – деген мен едiм. Қалада жүргенде бәрiмiзден таза киiнiп, шалбарымыздың қыртысы қисайып қалса: «Эстетикадан түк сезбейсiңдер», – деп түбiмiзге жететiн осы Иса болатын. Ендiгi мiнезi мынау. Жоқ, бұл тек Орыншаға деген ренiштiң әсерi болса керек.

	Әйтпесе Иса бәрiн түсiнедi, бәрiн бiледi.

	– Сен осы эстетика, эстетика деп-ақ дiңкемiздi құрттың. Сол эстетиканың да табиғатқа, әйтеуiр, бiр қатысы бар шығар, – дедi Исаның сөзiн қоздырғысы келсе де, сендiргiсi келсе де әдейi нықтай сөйлеп.

	– Табиғат, табиғат... Оның әсемдiгi маған байланысты. Мен әсем десем – әсем, әсем демесем – әсем емес. Әсемдiк деген нәрсенi ойдан жасап ала қоятын мына бiздiң өзiмiз. Әйтпесе ана қызғалдағыңның мына тырбиып өскен шеңгелден несi артық? Екеуi де өсiмдiк. Екеуi де өседi, екеуi де өшедi. Ал мен шеңгелдi әсем десем – шеңгел әсем, шөптi әсем десем – шөп әсем.

	– Ал адамдар ше? – дедi өзiнше ойға кетiп отырған Орынша оқыстан.

	– Адамдар ма? Адамдар әр түрлi. Мәселен, сен дүниедегi ең әсем жансың. Өйткенi мен сенi солай сезiнгiм келедi.

	– Сонда Орыншаның бар сымбаты сенiң қабылдауыңа қарап тұрғаны ма? – дедi Шәрiп.

	– Мүмкiн.

	– Па, шiркiн! – дедi Шәрiп ахахалай күлiп. – Мүмкiн, керiсiнше шығар.

	– Жоқ, Шәрiп, – дедi Орынша ойлы жүзбен. – Исанiкi дұрыс. Әрине, оның өз түйсiгi бойынша. Қажет десе сымбаттымын, қажет етпесе, керiсiнше болғаным...

	– Мәссаған! Оу, сен оның жекеменшiк мүлкi емессiң ғой бiзден бөлiп-жарып алып кететiн.

	Әңгiменiң насырға шабатынын сезе қойған Кәрiм тосқауылдың жөнiн бiрден тапты.

	– Орынша, астана алыс болса да сыбыр-сыбыр әңгiме ауылға да жетiп жатады. Алдағы мерекеде сендердiң тойларың болады деген сыбыс естiп едiк...

	– Рас, – дедi Кәрiмнiң пиғылын бiрден байқаған Орынша.

	Иса үнсiз қалды.

	* * *

	Ертеңгiлiк орнымыздан тұрсақ, машинада жатқан Орынша орнында жоқ болып шықты. Кеше кешкiлiк бiр шатырды бiр өзiне босатып берiп қанша жалынсақ та көнбей, машинаға барып жалғыз жатқан. Машина орнында, Орынша жоқ. Қолына ұстайтын кiшкене сумкасынан басқа заттарымыздың бәрi осында. Еш нәрсе алмаған.

	Жоқ болып шыққан жалғыз нәрсе – кеше өзi терiп әкелiп, бiр буда етiп белiн буып, бұлақ суына салып қойған қызғалдақ. Зәремiз зәр түбiне кеттi. Шарқ ұрып iздеуге кiрiстiк. Мен кеше өзiмiз отын жинаған тауға қарай жүгiрдiм. Кәрiм қозықұйрық терген жаққа кеттi. Шәрiп – қызғалдақты далаға бет алды. Иса аласұрып әр жаққа бiр жүгiредi. Өзiнiң де сiлiкпесi шықты. Аялдамамыздан көп қашықтамаған жалғыз адам – шофер жiгiт. Ол машинасының доңғалағына жел берумен әлек болып жүр. Айналада шарқ ұрып iздемеген жер қалмады. Ойды да, қырды да, сай мен жыраны да түгел сүзiп шықтық. «Орынша! Орынша!» деп айқайлаудан дауысымыз қарлықты. Түс мезгiлi болғанда мен қалжырап келiп машинаның қасына отыра кеттiм. Ақырын-ақырын жылжып шофер жiгiт қасыма келдi.

	– Аға, – дедi ол мұңайып отырып, қабағын көтермей, – сiзге бiр сыр айтсам, ұрыспайсыз ба?

	– Неге ұрсайын, айта бер, – дедiм мен алғашында селқос жауап берiп. Артынша көкейiме бiр ой орала кеттi.

	– Ол қандай сыр? – дедiм жұлып алғандай.

	– Әне, әбiржи бастадыңыз, аға. Амал жоқ, айтайын. Түнде мен шатырдан шықсам, машинаның қасында қараңдап бiреу жүр. Ары-берi сенделiп бiраз жүрген соң бiзге қарап бет бұрды. Жақындай түстi де, кiлт бұрылып керi кеттi. Машинаның панасына барған соң бой тасалады да жоқ болып кеттi. Алғашында мен сiздердiң бiрiңiз екен деп қалдым. Машинаға жақындап келемiн. Әлгi адамның сыбысы бiлiнбейдi. Машинаға жеттiм. Ешкiм жоқ. Бұл не құбыжық деп машинаны айнала берсем, анадай жерде бiреу жатыр. Денесi бүлк-бүлк ететiн секiлдi. Зәрем ұшқаны сонша, кейiн қарай ыршып түстiм, қолым абайсызда машинаның капотына сарт еттi. Жатқан кiсi басын жерден көтердi. Сөйтсем, жатқан Орынша. Қасына жетiп бардым. Ағатай-ай, сол кездегi Орыншаның түрiн көрсеңiз. Кiсi шошырлық. Екi көзiнен аққан жас бетiн жуып тұр. Сасқанымнан екi иығынан сығымдай ұстай алыппын. Бұл құшақтап жұбатпақ болған әрекетiм болса керек. Орынша көкiрегiн кере бiр дем алды да: «Iнiм, менiң сенен бiр өтiнiшiм бар. Бiреу емес-ау, екi өтiнiшiм бар. Бiрiншiден, менi осы күйде көргенiңдi адам баласына айтушы болма, екiншiден, менi үлкен жолдың маңына ұзатып сал», – дедi. Мына түрiн көрiп тұрып мен одан бiрдеме сұрауға батылым бармады. Айтқанын бұлжытпай орындадым. Үлкен жолға апарып салдым. Бұлаққа салып қойған бiр буда қызғалдақты алып келген мен. Соны ұсынып жатқанымда көзiме тiк қарап тұрды да, бетiмнен сүйдi. Мен бұл сырды өмiр бойы адам баласына айтпас едiм, тек сiздi аяп тұрмын. Сiздiң мына даланың ой-шұқырын сүйемдеп сүзiп шықпай бұл жерден кетпейтiн түрiңiз бар. Қанша iздегенмен таппайсыз. Орынша қалаға қайтып кеттi. Үлкен жолда мен оны машинаға отырғызып жiбердiм. Ендi ауылға қайтудың амалын өзiңiз ойластырыңыз. Тек ана кiсiлерге айта көрмеңiз. Өтiнемiн, ағатай.

	– Ол сiздер бөгеп қалады екен деп қорыққан жоқ. Бәрiбiр кететiн едi. Тек сiздердiң ұйқыларыңызды бұзғысы келмедi.

	***

	Бiз астанаға қайтып келемiз. Мұннан аттанғанда бесеу едiк, қазiр төртеумiз. Бiреуімiз жоқ. Ол – Орынша.





БҮЙРЕК


	(Ағайынды Әлхановтарға арнадым)



	«Науқастың екi бүйрегi бiрдей жарамсыз болып қалған, ендi солардың орнына бiреу болса да жаңа бүйрек қондыру керек. Ол үшiн денсаулығы жарайтын, қанының группасы сәйкес келетiн, қос бүйрегiнiң акауы жоқ донор кажет. Соның бiр бүйрегiн ауыстырып салуға болады».

	Мiне, дөрiгердiң шешiмi осы. Ат сабылтып алысқа демекшi, ауылдан астанаға апарғанда есiткен шешiм. Бұл – науқасты Мәскеуге апарып, емханаға орналастырып, көптеген дәрiгерлермен сөйлесiп, ақыры профессордың ең соңғы шешiмiн естiп қайтқан туысының алып келген хабары.

	– Мен сол жерде-ақ бiр бүйрегiмдi беруге дайын екенiмдi сездiрiп едiм, профессор көнбедi: «Ауылыңызға барып ақылдасыңыз. Қорытынды жасаған соң келерсiздер. Науқастың халi соншалықты мүшкiл емес, бiрер апта шыдайды. Ал түбiнде бүйректi ауыстырмай болмайды», – деп астанадан тезiрек аттануыма қолғабыс жасады, – деп бiтiрдi сөзiн науқастың қасынан келген туысы.

	Астананың ауруханасында жатқан науқас Серiкбай болатын. Ол – үлкен бiр зауытта цех бастығы. Мына жиналып отырғандар – соның туыстары. Серiкбай – ата-ананың кенжесi. Ең үлкендерi – әдемiше келген қасы қабағына жараса бiткен Нағипа. Ол кiсi әлдеқашан тұрмысқа шығып, басқа ауылдың азаматы болып кеткен. Балаларының өзi ержетiп қалды. Ортаншылары – Берiкбай. Ол бойы сұңғақ болғанмен, денесi тығыз, шекесi шойдыйыңқырап бiткен қасы мен қабағы анасынан аумаған бурыл шашты жiгiт ағасы. Қазiр аудандық партия комитетiнiң бiрiншi секретары, көпшiлiктiң көзiне түсiп қалған азамат. Жиналған жұрттың бiрден көз тiккенi – осы екеуi. Олар қабақтарын төмен салып, терең ойға кетiп отыр.

	Бөлмеге жиналып отырған жұрт мына хабарды есiткенде үн-түнсiз отырып қалды. Әркiм әр түрлi болжам жасағанмен, бәрi де ойға кеттi. Кейбiреуi қиял шеңберiне iлесiп Мәскеуге жетiп қалса, ендi бiреу өзiнде бүйректiң бары-жоғы дәл осы кезде есiне түскендей абыржу байқатты – қолы ерiксiз бүйрек тұсына барып қала бередi.

	Бөлмеде отырған жұрттың жалпы қарасы оннан аса адам болатын. Бұлардың iшiнде алыс-жақын туыстарымен қатар Берiкбайдың қызметтес жолдастары да бар. Бұлар – қарасын көрсету үшiн ғана жиналған жұрт емес, шынымен жанашыр, қолынан келер көмек болса, оған дайын кiсiлер. Тек олар шешiмдi бәрiбiр Нағипа мен Берiкбай жасайтынын бiлгендiктен үнсiз отыр. Әлден соң барып Берiкбай үн қатты.

	– Мен бүйрегiмдi беремiн. Қасына барып жатамын. Тек ертең облыс орталығына барып, басшылардан рұқсат сұрап келейiн, – дедi ол ешкiмнiң бетiне тiк қарамай.

	Мұның сөзiн қоштаған да, қарсы шыққан да ешкiм болған жоқ. Әлгiнде орнаған зiл қара тас тыныштық және жаншыла түстi. Көз қиығын тастап қана отырған көпшiлiк ендi Берiкбайға тiк қарағанмен үн қатқан жоқ. Әркiмнiң ойы әр жаққа бөлiне бастады. Ал көпшiлiк жұрт не деп ақыл айтудың амалын таба алмады. Ақыры алғаш үн қатқан апасы болды.

	– Жоқ, Берiк, менiң бүйрегiмдi алсын.

	* * *

	Нағипа бөлмеде жалғыз жатыр. Бұрын-соңды келгенде Берiкбайдың балалары апатайлап мойнына оралып, түнде төсегiнен кетпеушi едi. Бүгiн олай болмады. Әлгiнде үлкендердiң әңгiмесiнiң сиқын байқаған балалар состиып-состиып бiраз тұрып, ақыры өз бөлмелерiне кетiп қалған. Нағипа келiнiнен орынды жеке бөлмеге салып беруiн өтiндi. Келiнi қарсы сөзге келген жоқ. Ендi, мiне, бiр бөлмеде бiр өзi жеке жатыр.

	Бөлменiң iшi қаракөлеңке. Нағипаның көзi бұрышқа түстi. Сонда қарайып бiрдеме жатқан сияқты. Кеудесiн көтердi. Анықтап қарады. Жоқ, ештеңе жоқ. Еденге жайылған киiздiң шетi екен. Қайта жатты. Және қарады, әлгi нәрсе қараңдап және көрiндi. Ол көзiн тарс жұмып едi, Серiкбайдың бейнесi елестедi. Қазiргi бейнесi емес, бала кездегi түрi. Ол апасын өте жақсы көретiн. Аяғына оралып, қасынан кетпейтiн. Есейе келе апасының iнiлерiнен жасыратын сыры көбейе түстi. Серiкбайды бiрдемеге алдандырып тастап, жеке кетiп қалатын өнер шығарды. Кейде ол Серiкбай мен Берiкбайды бiрге жатқызып, өзi басқа бөлмеге кетiп қалады. Осындай түннiң бiрiнде ол бұрышта қарауытып жатқан бiрдеменi байқады. Дәл қазiргi сияқты қараңдап жатты. Нағипа оны ұмыт қалған жастық па, әлде ойыннан келгенде атып ұрған iнiлерiнiң бiрiнiң күпәйкесi шығар деп қоя салған. Орнынан тұруға ерiндi де, «ертеңгiлiк жинармын» деген оймен ұйқыға кеттi. Таң қылаң бергенде ояна келсе, түндегi қарауытқан зат әлi жатыр. Таңғы тыныштыққа құлақ салып едi – пысылдаған дыбыс шығады. Нағипа алғашында зәресi қалмай қорықты. Орнынан қарғып тұрды. Сонда барып бұрышта жатқанның тiрi жан екенiн анық байқады. Бала. Бала болғанда – өзiнiң кiшi iнiсi Серiкбай. Ол жалма-жан iнiсiнiң қасына жетiп барып, құшақтай алды. Серiкбайдың денесi мұздап қалыпты. Апасының аймалағанына оянған жоқ, денесiн жиырып, бүрсие түстi. Нағипа iнiсiн өз төсегiне әкелiп, құшағына алып қайта жатты. Олар осылай жатып ұйықтап кетiптi. Екiншi рет оянғанда iнiсi қосыла оянды. Ол алғашында апасына қарап бiраз жатты да, бiр кезде орнынан қарғып тұрып, атыла жөнелдi. Апасы үн қатып үлгергенше ол есiктен шығып та кеттi. Осы оқиғадан кейiн Нағипа қашан бұл үйден бiржола кеткенiнше Серiкбайды қасына алып жататын болды...

	Нағипа ендi көзiне Берiкбайдың балалық шағын елестетпек болды. Көптеген қылықтарының қайсысына ой тоқтатарын бiлмей бiраз жатты. Бiрде iнiсiн өзен жағасынан көрсе, бiрде бәйшешек өсетiн қырдың маңынан көрдi. Бiрде ауладағы ошақтың басынан көрсе, бiрде мал байлайтын қазықтың қасынан көрдi. Мұның бәрiне көңiлi толмады. Ақыры ол iнiсiн мақталықтың арасына апарды. Осы мақталықтағы бiр қылығы есiне түсiп, тастай қараңғы бөлмеде жападан-жалғыз жатып езу тартты.

	Ол былай болған едi.

	Сол кезде бұлардың колхозы мақта егедi. Мақтаның тапшылау заманы болса керек, әйтпесе үй-үйдiң арасы мен арықтың жағасына егетiн тырбиып өскен қозадан жиналатын мақтаның шамасы да белгiлi. Дегенмен бүкiл ауыл болып сол мақтаны жинауға жанталасып жататын. Мақталықтың жерiн жыртып, шит сеуiп, сылап-сипап өсiруiне еркектер араласқанмен, мақтасын жинау кезiндегi негiзгi еңбек қыз-келiншектердiкi. Сол кездегi терiмшiлердiң арасындағы озаттарының бiрi – Нағипа. Ол жоспарын күңде асыра орындап, мадақтау сөз есiтiп жүредi. Күнiмен терiлген мақтаны кешкiлiк қырман таразысына әкелiп өткiзерде терiмшi қыз-келiншектердiң қасына ауылдың балалары үбiр-шүбiр үйiрiледi де қалады. Олар таразының тасын жөндеп бiлмесе де таразышының айтқан санын бiрден қағып алып, бiрiне-бiрi жеткiзiп, аналары мен әкелерiнiң қанарларын төгiсiп, мәз-мейрам боп, мақтаға аунап жатады. Осындай күндердiң бiрiнде кешкiлiк Нағипаның партығы мен қанарына жабысып жүрген Берiкбай таразышының айтқан салмағын есiте салып, бұртиып тұрып қалды. Қанардағы мақтасын төгiсуге апасына қолғабыс жасамады. Нағипа бұған көңiл бөлген жоқ. Ол iнiсiн қырманнан шыға бере байқады – жападан-жалғыз қозаның арасында отыр. Апасының бiр-екi рет дауыс шығарғанына үн қатқан жоқ, сол орнында тапжылмай отыра бердi.

	Нағипа жолдан бұрылып қасына барды.

	– Неге отырсың мұнда, Берiкбай.

	Үн жоқ. Ол екi жұдырығымен көзiн уқалай бередi. Сонда барып Нағипа iнiсiнiң жылап отырғанын байқады.

	– Кiм тидi саған, Берiк?

	– Ешкiм тиген жоқ.

	– Онда неге жылайсың?

	– Әншейiн.

	– Әншейiннен әншейiн жылай ма екен бала деген? Бiреу тиген шығар. Әлде қарның ашты ма?

	Берiкбай үн қатқан жоқ. Қорсылдап және бiраз тұрды.

	– Жүр, үйге кетейiк, бұл не айдалада жас төгiп, – дедi Нағипа iнiсiн қолынан жетелеп.

	Осы кезде барып, әлi де тартыншақтап тұрған Берiкбай үн қатты:

	– Әпке, сен бүгiн мақтаны неге аз тердiң? Күнде жұрттың алды болушы едiң, бүгiн соңында қалып қойдың. Балалар менi келеке еттi, – дедi өксiп-өксiп.

	Нағипаның бетi ду қызарып кеттi. Әп-сәтте iнiсiне не жауап берерiн бiлмей састы. Бүгiн көңiлiнiң хошы болмағанын айтып жатуды артық көрдi. Басқа желеу айтудың амалын және таппады. Ақыры тұрып-тұрып:

	– Бұдан былай күнде жұрттың алды боламын, Берiк, – дедi. – Ал ендi жүр, үйге қайтайық.

	Берiкбайдың қабағы ендi жазылайын дедi. Апасының қолынан ұстап, томпаңдап жүре бердi. Бұдан кейiн Нағипа ауыл балаларының алдында iнiсiнiң абыройын түсiрген емес. Нағипа осылай бiрден-бiрге ойша ауысып жатып, таңның бозарып атқанын бiлмей де қалды. Таң қараңғысында ең болмаса бiр сәт көз шырымын алайын деп әрекет етiп едi, онысынан түк шықпады. Ендi Серiкбайдың қазiргi жағдайын елестеттi көзiне.

	«Қос бүйрегiн алып тастамақ. Жаңа бүйрек салады. Берiкбайдың айтқанына көнсе, ол ағасының бүйрегi болады. Әрине, ағасы бүйрегiн аямас-ау. Ал бiрақ операция қалай өтедi. Сәттi аяқтала ма, жоқ па? Екеуi де жарымжан болып қалса не болғаны? Жо-жоқ, олай етуге болмайды. Ең болмаса екеуiнiң бiрiнiң денсаулығы ақаусыз болу керек!»

	Нағипаның көзiнен жас парлап кеттi. Ол орнынан тұрды. Терезеге барды. Сыртқа көз салды. Аспан ашық екен. Бiр түйiр бұлт көрiнбейдi. Жаздың әбден ысыған кезiнде бұл жақта осылай болады – күннiң өзiнен басқа аспанды қалқалап тұрған күңгiрт тартқан ештеңе таппайсың. Мұндайда таңғы мезгiл сәл салқын тартады. Жұрттың таза ауа жұтып, еркiндеу дем алатын мезгiлi – осы тұс. Ауланың iшiнде екi қолын арқасына айқастырып, басын төмен салып, Берiкбай жүр. Демек, түнi бойы бұл да ұйықтамаған болды ғой. Нағипаның көзiнен және ерiксiз жас саулап кеттi. Ол жалма-жан терезенiң пердесiн жаба қойды.

	* * *

	Ертеңгi астың кезiнде апасы мен iнiсi бiр-бiрiне сыр алдырмауға тырысты. Түнiмен қаннен-қаперсiз бейқам ұйықтап шыққан жандардай жайдары мiнез көрсетуге тырысты. Апасы мен әкесiнiң мына түрiн көрген балалар да кешегiдей қабағы түксимей, еркелеп келiп Нағипаның қасына отырды.

	Астан соң дастарқанның айналасында қалған ересектердiң арасында мынадай әңгiме болды.

	– Мен қалаға барып қайтайын. Басшыларға болған жағдайды айтып, екi аптаға рұқсат сұрап келейiн. Самолетке билет ала келермiн. Арғы күнге, – дедi Берiкбай.

	– Барсаң бар. Ал мен ана кiшкентайыңды алып, баяғы өзiмiз өскен ауылға барып қайтамын. Көптен берi бара алған жоқ едiм. Ақыр Мәскеуге арғы күнi ұшатын болсақ, уақыт бар екен ғой, – дедi Нағипа.

	– Мейлi, барсаңыз барыңыз. Онда мен ана үлкен балаңызды қалаға алып кетейiн. Студент әпкесiн көрiп келсiн. Көптен берi барамын деп қыңқылдап жүр едi, – дедi Берiкбай апасына. Сонан соң әйелiне қарап: – Сен бiздiң жол қамымызды қарастыра бер, – дедi.

	Берiкбайдың тетелес екi баласы – Ерiк пен Көрiк ас бөлмеден шыққанмен, табалдырықтан қашық кетпей, есiктi маңайлап жүрген. Апасы мен әкесiнiң мына сөздерiн есiткен соң ай-шайға қарамай бөлмеге ентелей кiрдi. Кiшi ұлы жүгiрiп барып апасының мойнына орала кеттi.

	– Қашан жүремiз, апа, – дедi ол апасының көзiне жәутеңдей қарап.

	– Қазiр жүремiз, құлыным. Папаң бiздi автобус аялдамасына дейiн апарып салады. Ары қарай екеумiз кетемiз. Папаңның ауылын көрiп қайтасың.

	Берiкбайдың үлкен ұлы Ерiк сегiзiншi класты бiтiрген. Ол өзiнен екi жас кiшi iнiсiне қарағанда «сабырлылық» көрсеттi – баяу басып, әкесiнiң қасына барып тұрды. Үн қатқан жоқ. Әкесi қалтасынан машинаның кiлтiн алып, қолына ұстатты. Басқаларға келгенде «техника кауiпсiздiгi» деп қанша қатал болғанмен өз баласына келгенде осындай осалдығы бар. Машинаның есiгiн ашып-жауып жүруiне рұқсат етедi, ұрындысы келген тұстарда рульдi де беретiн. Техниканың тiлiн меңгере бергенiн жөн көретiн. Қазiр де соны iстеп тұр. Аулада тұрған өз машинасының кiлтiн бердi. Мұнысы – облыс орталығына райкомның машинасын мiнбей, өзiнiң жеке меншiк «Волгасымен» баратынын сездiргенi.

	Кiлт қолына тиген бала сыртқа қарай жүгiрдi. Iнiсi де соңына iлестi. Апалы-iнiлi ересектер де жол қамына кiрiстi.

	Автобус аялдамасына Нағипа мен Көрiктi қалдырған соң, Берiкбай iлгерi қарай үлкен жолмен жүрмей керi бұрылды. Аудан шекарасынан шыққанша мақталықты аралап жүрудi жөн көрдi. Бұл жолдың үстiнде екi-үш шаруашылықтың егiстiгi бар. Нақ қазiргi кез – сол егiстiктi суғарудың нағыз жауапты кезеңi. Қоза жерден бой көтерiп, әжептәуiр өсiп қалған. Күннiң нағыз қызған шағы. Осы кезеңде мақталыққа сызаттандыра су жiберiп, жер мен өсiмдiктiң шөлiн қандырып алу керек. Бұл – келешек өнiмнiң негiзi.

	Берiкбай бiрiншi шаруашылықтың дала қосына жеткенде шаң-шұң еткен дауыстың үстiнен шықты.

	– Қосымша қоректендiрудiң нағыз керек тұсы осы емес пе, – дейдi әбден қызынып алған бригадир айналасына көз салмай.

	– Оны маған несiне айтасыз? – деп өзiнше долданып гидротехник тұр. – Маған «су жiбер дедi», мен жiбердiм. Басқасында жұмысым жоқ. Қосымша қоректендiру дегенiңдi өз бастығыңа, әйтпесе бiздiң бастыққа барып айт. Мен каналдағы суды бөлiп берудi бiлемiн. Бiттi. Ал қажет етпесең, суды тарта саламын. Ертең өкiнiп жүрме, еңбектеп келсең де бiр тамшы су бермеймiн.

	Берiкбай мәселенiң түйiнiне түсiне қойды. Мына айқайға басып тұрған екеуiнiң де сөзi дұрыс. Өнiмдi де ойлау керек, суды да үнемдеу керек. Ал айыпты – осында қосымша қоректендiру үшiн селитраны дер кезiнде жеткiзбеген кiсi. Сонымен сөйлесу керек. Сондықтан ол мына шеке тiрестiрiп тұрған екеуiне ақыл айтып, араша түсудi жөнсiз көрдi. Айтқан жалғыз уәжi, екеуiн де машинасына отырғызып, аудан орталығына қарай керi жүрдi. Баласының қабақ шытып, терiс қарағанына көңiл бөлген жоқ. Кабинетiне келген соң шаруашылықтың басшысын шақыртты. Оның мекемесi райкомның кеңсесiнен онша қашық болмайтын, жедел келдi. Облыс орталығына кеткен бiрiншi секретарьдың кабинетiне қайта оралғанына таңғалған екiншi секретарь шаруашылық басшысымен iлесе кiрдi. Берiкбай жиналғандарға бiр көз тастап алып, екiншi хатшысына нұсқауын бердi де, орнынан көтерiлдi.

	– Беке, – дедi екiншi хатшы «айтқаныңызды орындаймыз» деген пиғылын байқатып болған соң орнынан көтерiлiп. – Әлгiнде «Ақ алтын» колхозының бастығы телефон соққан. Өгем жайлауына жiберген малдарына байланысты көршi ауданның кейбiр басшыларымен келiсе алмай қалса керек. Мәселе жайылым шекарасына байланысты дейдi. Сiздi облыс орталығына кетті деген соң үлкен жолдың бойынан тоспақ болған. Көршi ауданға дейiн iлесе барып, шаруасын тындыруына қолғабыс жасауыңызды өтiнбек.

	Берiкбай ендi бұрынғы ниетiнен қайтып, үлкен жолмен жүрдi. «Ақ алтынның» бастығына кездеспей кетуге болмайды. Ол осылай бары-жоғы екi жүз километрден аспайтын жолда күнi бойы жүрiп, облыстық партия комитетiнiң бiрiншi секретарына кiргенде сағат алтыдан өтiп кеткен едi.

	* * *

	– Ендi екеумiздiң ашық сөйлесiп алатын кезiмiз келдi, Берiк, – дедi Нағипа қонақүйдiң бөлмесiнде iнiсi екеуiнiң жеке қалған сәтiн әдейi күтiп жүргенiн байқатып. – Дәрiгердiң айтқандарын түгел есiттiм. Денсаулығымызды тексердi, қанымыздың группасын анықтады.

	– Және қандай әңгiме бар едi айтылмай қалған, әпке, – дедi Берiкбай апасының бiраз үнсiз отырып қалған мезгiлiн пайдаланып, бұдан арғы ойын жалғастыртпай тастамақ болды, сондықтан сөзге өзi килiгiп. – Бар әңгiме айтылды, барлық шешiм жасалды. Ендi несiн қозғай беремiз қайта-қайта көңiлдi босатып. Нағипа iнiсiнiң ниетiн сезе қойды. Апасының сөзiнен қашқалақтап отыр. Өзi жасаған шешiмнен қайтқысы жоқ. Нар тәуекелге бел байлап қойған. Ендi көнбесе, көкiректiкке салмақшы. Бала күнгi мiнезi. Тек бұл жолы оған көне қоймас апасы да. Өйткенi нақ қазiргi қадамдары «жүре түзелетiн көш емес». Бiржола шешiлетiн түйiн, бiр-ақ үзiлетiн арқан.

	– Жоқ, Берiк, – дедi Нағипа iнiсiнiң көзiне тiк қарамай. – Сен асықпа, аптықпа да. Серiкбай сенiң ғана бауырың емес, менiң де бауырым. Маған сен де бауырсың. Екеуiңнiң тағдырың – екi қолым. Қайсысын кесейiн, қайсысын қияйын. Екеуiн де қимаймын, екеуi де өз қолым емес пе. Сондықтан сен тыңдайсың менiң айтқан сөзiмдi. Ең болмаса, тыңдайсың...

	Нағипаның соңғы сөзi Берiкбайды амалсыз босаңсытты. Апасының үнiндегi мұңды байқады. Бұдан ары қасарысса, апасының көңiлi босап, жiгерiн құм ететiнi белгiлi. Сондықтан:

	– Сонда не дейсiз, әпке? – дедi ол.

	– Ақылға сап қарашы өзiң, – деп бастады сөзiн Нағипа. – Менiң жасым бәрiңнен үлкен. Жасарымды жасап, асарымды асадым демей-ақ қояйын, бiрақ өмiрдiң бiраз белесiнен өтiп кеттiм. Еркек болсам, кiм бiледi, балаларым әлi жас болар ма едi, бұл да болса қыз болып жаратылғанымның пайдасы шығар – Балаларым ер жеттi. Ең кiшi жиенiңнiң өзi оныншы класты бiтiрiп, колхозда жұмыс iстеп жүр. Қазақтың бiр жақсы мақалы бар: «Жаман айтпай жақсы жоқ» деген. Өмiрiмiздi тәуекелге салып отырған соң несiне тартынамыз ашық айтпай. Мен көңiлге сол мақалды медеу тұтып, кесiрiнен сақтасын деп айтып отырмын. Онда да түңiлгеннен айтып отырғаным жоқ, алды-артымызды ойланып алайық деп айтып отырмын. Алдымен осыны түсiн.

	Берiкбай түсiндi. Өзi жасаған бар шешiмiн апасымен және бiр ақылдасып алмай болмайтынына көзi жеттi. Ол апасын өзiмен бiрге дәрiгерге қаратып, қанының группасын анықтатқанда жалғыз ғана мақсат тұтқан – құр қарап отырып езiлгенше ермек болсын деген сияқты бiрдеме едi. Әйтпесе операцияға өзi жататынын әлдеқашан шешiп қойған. Ендi, мiне, апасы сол шешiмiне тосқауыл қойып отыр. Сондықтан әуелi апасының сөзiн үн-түнсiз тыңдап алуды макұл көрдi.

	– Менiң балаларым ер жеттi деп әлгiнде айттым, – дедi Нағипа сөзiн жалғастырып. – Сенiң балаларың әлi жас. Үлкен қызыңның өзi бiрiншi курсты биыл бiтiрдi. Серiкбайдың балалары одан да жас. Егер алда-жалда операция сәтсiз аяқталғанның өзiнде менiң балаларыма қарайтын адам бар – әкелерi тiрi. Ағайын-туғандары бар. Ал сенiң балаларыңа мен қанша қамқор болғым келсе де, қолымнан мардымды ештеме келе қоймайды. Қазақтың «Қыз жат жұрттық» деген мақалын қанша кертартпа десең де бәрiбiр дұрыс – мен жат жұрттықпын. Қазiр елiм басқа, ағайын-туғаным да өзге кiсiлер. Мен алдымен сол елге қараймын, сонан соң ғана төркiнiме көз салам. Демек, сендердiң ұлдарыңа әке орнына әке бола алмаймын.

	– Әпке, – дедi Берiкбай апасының сөзiн бөлiп. – Арғы жағын айтпай-ақ қойыңыз. «Жаман айтпай...» деген сөзiңiз менiң де көкейiмде сайрап тұр. Сондықтан да сiзге рұқсат жоқ. Менiң балаларымның туысқандары бар, аналары алдында. Ал сiздiң балаларыңызға мен де, келiнiңiз де ана бола алмаймыз. Жат жұрттық деген сөздi өзiңiз шығарып тұрсыз. Сiз сол жұртыңызға керексiз, сол елдiң үлкен-кiшiсiне қамқор болыңыз. Бұл да аз жүк емес. Мен мойынға түскен ауыртпалықты өзiм көтеремiн. Сiздiң жездем екеуiңiздiң бiз үшiн жасаған қамқорлықтарыңыз жеткiлiктi. Әлi соның есесiн қайтарып үлгерсек те жетер. Жағаласып қоймаған соң кеше көшеде жеке жүрген кезiмiзде жездеме де бiрқатар әңгiме айтып тастағанмын. Көңiлiне ауыр алып қалды ғой деймiн, бiрақ амал нешiк. Шешiм осылай, әпке... Нағипа iнiсiнiң сөзiн мұқият тыңдағанмен қабыл алғысы келiп отырған жоқ. Оған бiрдеме айтуға және оқталды. Осыны байқаған Берiкбай бұл әңгiменi бiржола доғаруға бел байлады.

	Қайта-қайта айтып, жүректi қан жылата бергенше қалт тоқтатуды мақұл көрдi. Сондықтан апасының сөз бастауына мүмкiншiлiк бермей, бiрден:

	– Әпке, осы сiз Серiкбай екеумiздiң ең болмаса бiрiмiздiң тiрi қалатынымызға сенбейсiз бе? – дедi.

	Берiкбайдың даусы қатқылдау шықты. Нағипа үн-түнсiз отырып қалды. Бұдан ары бөлмеде екеуден-екеу отырудың жөнi жоқ едi. Мұны екеуi де түсiндi. Берiкбай сыртқа шығып кеттi.

	* * *

	Нағипа Москвада жүрген бiр апта уақыттың iшiнде айналасына жөндеп көз салмағанын ендi сездi. Таң бозарып атып келедi. Бұл мезгiлде өз ауылында болса, айнала әлi тастай қараңғы болып тұрар едi. Мұнда таң ерте атады екен. Айналадағы ағаштардың жапырағы да анық көрiне бастады. Қоңыр салқын самалдан дiр-дiр еткен жапырақтар бiр мезет теңiз бетiнде тулап жатқан толқынды елестететiн секiлдi. Елдерiнде қолдан жасалған Шардара теңiзi бар. Қоңыр салқын жел тұрған күнi соның бетi осылай дiр-дiр етiп жатушы едi.

	Нағипаны бiр мезет өзiне үйiрiп, ауыр ойдан алып шыққан табиғаттың осы бiр бас бұрғызбас жойқын күшi едi. Ол табиғат әсерiне ерiксiз елiктеп кеттi. Көңiлiнiң сәл сергiген мезгiлi де осы бiр сәт қана. Көкейiнде осындай сезiмнiң пайда болғанын байқаған. Нағипа мұны жақсылыққа жорыды. Бәрi сәттi аяқталған болар деп қуанды.

	Операция кеше кешкiлiк басталған. Дәрiгер Нағипаның аурухананың iшiнде қалуына рұқсат етпедi. Қонақүйге барып күтуiн қалады. Мұнда тек таңертең ғана келiңiз деп өтiндi. Қанша жалынғанмен дәрiгерлердiң қағидасына қарсы келе алмайтынын сезген Нағипа алғашында қонақүйге кетiп қалды. Бiрақ онда отыра алмады. Ақыры өзiнше шешiмге келдi. Әбден қараңғы түсiп, көз байланған соң аурухананың ауласына барып отырмақ болды. Қабырғаның сыртында болса да екi iнiсiнiң қасында болмақ. Солай еттi. Сағат түнгi он екi шамасында таксиге мiнiп, күйеуi екеуi осы аулаға келген. Содан берi әлi отыр. Ендi, мiне, таң бозарып атып келедi. Адамды адам анық байқайтын мезгiл болып қалды. Аздан соң бiреу келiп, бiреу кетiп, абыр-сабыр басталатын болу керек. Ауладан кету керек. Көшеде жүре тұру керек шығар. Нағипа аурухананың ауласына қайта келгенде сағат алтыдан өтiп қалған болатын. Нақ осы кезде аулаға кiрген жеңiл машинадан түсiп жатқан дәрiгердi көрдi. Кеше кешкiлiк iнiлерiне операция жасардың алдында өзiн қонақүйге қайтарып жiберген дәрiгер. Шамалауы бойынша операцияны жасаған да осы дәрiгердiң өзi болса керек. Кеше кешкiлiк операцияны кiм жасайтынын ашып айтпағаны үшiн бұл жiгiтке бiраз өкпелеп алған болатын, ал дәл қазiр өзiнiң туған бауырындай көрiп, қатты қуанды.

	– Апай, сiз тiптен ерте келiпсiз ғой, – дедi Нағипаны бiрден таныған дәрiгер алдымен тiл қатып.

	– Ендi қайтейiн, iнiм...

	– О... о... қойыңыз, апай. Ақыр келiпсiз, онда жүрiңiз. Iште күте тұрыңыз. Мен iнiлерiңiздiң жағдайын бiлiп шығайын. Сiздi қуантып, сүйiншi сұрайын.

	– Аузыңа май, айналайын.

	Дәрiгер ақ халатын киiп, iшке кiрiп кеттi. Нағипа дәлiзде отырған медсестраның қасында қалды. Жүрегi алып-ұшып дүрс-дүрс соғып тұр. Қайта әлгi дәрiгер келгенге дейiн сабырлы сияқты едi, жүрегi онша толқыған жоқтын, ал қазiр тағаты таусылып барады. Қайта-қайта жүрегiн ұстайды. Бiр кезде медсестра орнынан тұрып, қабатындағы бөлмеге кiрдi де, стаканмен су алып шықты. Нағипаға ұсынды. Бiр жұтым су ұрттаған соң Нағипаның тұла бойындағы дiрiл басылайын дедi.

	Бұлар осы қалпында қырық минуттай отырды. Бiр кезде әлгiнде дәрiгер кеткен есiк айқара ашылып, артынша iштен өзi шықты. Соның түрiне көзi түскенде Нағипаның зәресi ұшты. Жүзiнен әлгiндегi жылуарлықтың нышаны да сезiлмедi, терең ойға түсiп кеткен секiлдi. Ол есiктен шыққан бойы жан-жағына көз салмай, тiке сыртқа шығып кеттi. Ауланың iшiндегi орындықта отырған Нағипаның жолдасының қасына жеткенде, соның бетiне қарап, үн-түнсiз тұрып қалды. Нағипа медсестраға жалтақ-жалтақ етiп, ақыры жеңiне жармасты. Медсестра орнынан жылдам көтерiлгенмен, сескенген кейiп байқатып, аяқтарын баяу басып, дәрiгердiң қасына әрең барды.

	– Иван Иванович... – дедi ол.

	– Неткен бауырмашылық, – дедi дәрiгер әлi де өз ойымен өзi болып тұрып. – Таң қаламын. Сонан соң барып медсестраға көз салды. – Сiз бiлесiз бе олардың не дегенiн? Жоқ, бiлмейсiз. Есiн жиғанда ағасының бiрiншi айтқан сөзi мынау: «Iнiмнiң жағдайы қалай?». Ал iнiсi ше? Ол есiн жиғанда аузына түскен алғашқы сөзi: «Ағамның жағдайы қалай?». Мен осыны есiткенде есеңгiреп қалдым. Әлi өзiме-өзiм келе алмай тұрмын. Әлi...

	Медсестра дәрiгердiң бұдан арғы сөзiн тыңдаған жоқ. Есiктiң тұтқасынан ұстап, әрең тұрған Нағипаға қарай тұра жүгiрдi. Жай жүгiрген жоқ, «сүйiншi, апай!» деп айқайлай жүгiрдi. Нағипа «сүйiншi» деген жалғыз сөздi есiткенде буындарына ие бола алмай, тұрған орнына отыра кеттi.





КАШТАН ЖАҢҒАҒЫ




	Ол көзiн ашып, шаңыраққа қарады. Аппақ. Теп-тегiс. Мұз айдыны секiлдi кедiр-бұдыры байқалмайды. Аппақ алаңның ортасында кендiр жiпке асып қойған бiрдеме iлулi тұр. Мұның электр шамы екенiн бiраздан соң барып әзер болжалдады. Көздерiн оң мен солға салып едi, бөлменiң бұрыштары көмескiленiп барып әрең көрiндi. Өзiнiң емханада жатқанын осы кезде барып сездi. Мұнда қалай келдi? Қашан келдi?

	Ол бiрте-бiрте өткен күндi есiне түсiре бастады. Кабинетiнде отырған. Мерекенiң алдындағы абыр-сабыр мезгiл болатын. Кабинетке келгендер күндегiдей есiктi тық-тық соқпай, тiке кiрiп, жұмысын асыға-үсiге айтып, қайта шығып жатқан. Оның үстiне бұған бiрiншi бастығы бiр асығыс қағаздың жобасын жасауды тапсырды. Сондықтан келiп-кетушiлерге жауабын қысқа қайырып, көзiн алдындағы қағаздан алмай, басын төмен салып отырған. Осылай отырғанда келесi бiр келiп кеткен адамның кiм екенiн анық байқай алмай қалды. Тек есiк тарс жабылғанда ғана басын көтерiп едi – ешкiм жоқ екен. Көзiн төмен салғанда столдың үстiнде жатқан каштан жаңғағын байқады. Кәдiмгi каштанның дәнi. Адамның қолы көп тигеннен жұп-жұмыр боп қалған. Бала кезiнде ертеңнен кешке дейiн әжесiнiң қолынан түспейтiн тасбиқты көрген. Соның тастары нақ осылай жұп-жұмыр болатын. Жансыз затты осынша жұмырлау тек адамның қолынан ғана келедi. Ешқандай аспаппен бұлай өңдеу мүмкiн емес. Демек, мына каштанның дәнi талай мезгiлден берi саусақтардың сылауында болған.

	Ол каштанның дәнiн ұстай бергенде, денесi шымыр еттi, жұп-жұмыр денеге тиген қолын қарып алғандай болды. Және сипады, алақанына сап қысты. Бүкiл денесi дiр етгi. Алақанын басқа бiр жұмыр нәрсеге басып тұрғандай болды. Жаны бар, тiрi нәрсеге басып тұрған секiлдi. Көзiне басқа бiр нәрсе елестедi. Адамның жұмыр иығы елестедi. Осылай сипалаған...

	Орнынан қарғып тұрды. Жалма-жан терезеге барды. Ешкiм жоқ. Көшеден абыр-сабыр өтiп жатқан адамдар көзiне көрiнген жоқ. Солардың арасынан бiреудi iздеген сияқты, бiрақ таба алмады. Бөлмеде ары-берi жүрдi. Бiр кезде атылып дәлiзге шықты. Мұнда да «ешкiм» жоқ. Сыртқа ұмтылды. Мекемеге кiрер есiктiң алдында жүрген адамдардың бәрi таныс болғанмен бәрi бейтаныс секiлдi, көзiне iлiнбейдi. Бұл ойға кеттi. Iлбiп, алға қарай жүре бердi. Мына көше көзiне бейтаныс секiлдi көрiндi. Ол басқа бiр көшенi көрiп келедi. Басқа қала. Ертеректе...

	Ол одан арғысын бiлмейдi. Асфальтқа тырмыса үйкелгеннен шыңғырып шыққан резеңкенiң шиқылы. Қатты соғысудан барып шығатын темiрдiң сақыр-сұқыр еткен дыбысы. Бұл екi дыбыс бiр-бiрiне үндес сияқты. Екеуi де амалсыздан барып, сызаттана әрең шыққан сияқты. Құлағында қалған осы дыбыс, сол әлi ызыңдап тұр. Қолында... Қолына жұмыр дене тигендей... Ол және талықсып кеттi...

	* * *

	Сол жылы күз жұмсақ болды. Жұрт оранып-қымтанбай-ақ жазғы киiмнiң үстiне сулықтарын желең жамылып, еркiн жүрген. Еркiн де солай, кешкiлiк иығына плащын жамыла салып, қонақүйдiң қасындағы Батырлар бағына шықты. Бұл – Киевтiң ең көркем жерлерiнiң бiрi. Бақ iшiне орнатылған ескерткiштер де көп. Генерал Батутиннiң ескерткiшi қонақүйдiң терезесiнен көрiнiп тұрады. Одан сәл төменiректе революция ардагерлерiне қойылған ескерткiш. Днепрге түсетiн айналма жолдың басталар жерiнде Ұлы Отан соғысының ардагерлерiне қойған ескерткiш пен мәңгi от. Днепр мен оның арғы бетiндегi Дарница түнгi мезгiлде өте әсем көрiнедi. Дарницаның жарығы шоқ жұлдыз сияқты болса, Днепр Құс жолына ұқсап бiртұтас созылып жатыр.

	Еркiн кешкi мезгiлде осы алаңға шықты. Днепрге қарап ұзақ тұрды. Өз ойымен өзi болып тұр.

	– Кешкi мезгiлде осы алаңға күнде шығу сiздiң машығыңыз ба? Еркiн жалт қарады. Үстiне куртка киген сұңғақ бойлы қыз. Көзi күлiмдеп тұр. Онда кекесiн де, әжуа да жоқ... «Сен келсең мен кет әрi емеспiн» дейтiн епетейсiз мiнездiң нышаны да байқалмайды. Жайдары, мейiрiмдi. Өзiне ерiксiз үйiрiп алатын адал мiнез. Көзi күлiмсiрегенiмен, екi бетi томпиып тұр. Кешкi желдiң ызғары ма, әлде қыз басымен өзiнiң бiрiншi боп үн қатқанына қысылғандықтан ба, әйтеуiр, томпая қалған беттерiнiң ұшы қызыл рең тартыпты. Шаштары сарғыш. Күмiстей үлбiрегенi анау жатқан Днепрдiң ай сәулесiмен шағылысып жарқыраған толқындарын көзге елестетедi. Еркiн тосылып қалды. Аздап үнсiз тұрды да:

	– Соны сiз де ұнататын болуыңыз керек, – дедi.

	– Солай ма? Мен байқамаған шығар деп едiм. Сәлеметсіз бе?

	– Өзiңiз де саламат болыңыз.

	– Аңсап келген соң анықтап қарап алайын деп жатқаным ғой. Еркiн мына сөздердi есiткенде есеңгiреп қалды. «Аңсап келгенi қалай? Кеше осы жерден бiр байқағаны бар. Үндескен жоқ.

	Бұрын-соңды көрмеген адамы...»

	– Әбiржiмеңiз. Мен сiздi меңзеп тұрғаным жоқ, ана жатқан Днепрдi айтамын.

	– Днепр өз ауылыңыздың өзенi емес пе?

	– Днепрге еншiлес екенiм рас шығар, бiрақ мен сiздiң жерлесiңiзбiн. Епетейсiз көрсеңiз де еркiндеу сөйлеп тұрғанымның себебi осы.

	– Және түсiнбедiм.

	– Түсiнбейтiн несi бар? Қазақстандықпын. Ата-бабамның жұрты осы өзеннiң маңы екен, ал өз ауылым – сiздiң елiңiзде.

	Сонда есiмдi жиып, сонда ер жеттiм. Сондықтан сiздiң елiңiзге еншiлеспiн. Көкiрегiмнен итерiп, шеттете көрмеңiз.

	Қыз және сықылықтап күлдi. Мына күлкi Еркiннiң жүрегiн бүрiп алғандай болды. Жайдары, майдай жағып барады. Ол өзiн еркiндеу сезiне бастады, әлгiндегi құрсаудан арыла бастады. Бұл кезде олар алаңның шетiне келiп, төмен түсетiн саты жолдың қасында тұрған.

	– Жүрiңiз онда, Днепрдiң жағасына барып келейiк. Алыстан армандағанша, жанына барып жақсылап көрейiк.

	Еркiн қолын ұсынып едi, қыз керi қаққан жоқ. Жiгiттiң алақанына саусақтарын тiреп, баспалдақ сияқты етiп төсеген тепкiшек жолмен төмен түсе бастады. Мына баспалдақтарды бiр-бiр басып, төбенiң бауырын айналып, өзеннiң жағасына жеткенше бiраз мезгiл. Осы жолдың үстiнде-ақ, Еркiн серiгiнiң кiм екенiнен бiрқатар мағлұмат алды. Аты – Оксана, ұлты – украин, әкесi әскери адам болыпты. Әкесiнiң қызметiне байланысты өмiрге Казақстан топырағында келiптi. Соғыстың алдында және сол әскери қызметке байланысты бiрер жыл осы Киев қаласында тұрса керек. Бiрақ соғыс сұрапылы Оксананы әжесiмен бiрге Қазақстанға қайта алып барған. Сонан соң әкесiн қайтып көрмеген. Днепр үшiн шайқаста опат болса керек. Анасы Киевте қалып, астыртын ұйымдардың бiрiнде қимыл жасаған. Ұзамай тұтқынға алынған.

	– Дұрыс. Өткен өмiрiңiзден алған мағлұматым жеткiлiктi сияқты. Ал қазiргi өмiрiңiз... – дедi қайтар жолда Еркiн өз сұрағының дөрекiлеу екенiн соңынан сезiп қалып, сөзiнiң аяғын жұтып қойып.

	– «Күйеуiң бар ма, жоқ, па? Мұңда не бiтiрiп жүрсiң?» демексiз ғой, – дедi Оксана және сыңғырлай күлiп. – Оны айтпаймын, сiзден де сұрамаймын. Жас шамамды болжалдап болса да бәрiбiр есептеп шығарасыз. Сондықтан бос сарсаңға салмайын – жиырма бестемiн.

	Еркiн қысылғаннан төмен қарады. Бұл – ежелгi әдетi. Өзiн епетейсiз сезiнсе, басын төмен салбыратып, үн-түнсiз iлгерi iлби бередi. Бұдан соң олар бауырластар бейiтiне жеткенше үн қатқан жоқ. Ескерткiштiң қасына келгенде Еркiн кiлт тоқтады. Найзадай боп аспанға шапшып тұрған ескерткiштiң ұшар басына көз салып бiраз тұрды. Аздан соң жаңа қалай кiлт тоқтаса, нақ солай кiлт бұрылып жүре бердi. Анадай жерге барғанда қыз өзi қуып жетiп, қолтығынан алды.

	– Сiздiң бейнеңiз көз алдыма әбден үйiрiлiп алды. Мiне, мында қараңызшы, – деп, Оксана көзiн қайта-қайта сүртiп қойды.

	– Кешiрiңiз, Оксана. Кейде осылай қарап тұрып қиялдың құшағына сүңгiп кететiнiм бар.

	– Дегенмен қасыңызда тұрған қызды ұмыта бермеңiз. Оның үстiне ол қыз жерлесiңiз болса.

	Бұдан кейiн олар көңiлдi әңгiмеге көштi. Барды-жоқты айтып жүрiп, қонақүйдiң табалдырығынан аттағанын байқамай қалды.

	– Жақсы ұйықтап, жайлы тұрыңыз, – дедi Оксана.

	– Рақмет. Сiз қай бөлмедесiз, Оксана?

	– Оның не қажетi бар сiзге? Жақсы түс көрiңiз. Осы кезде Оксана шақырған лифтiнiң есiгi ашылып, ол кабинаға кiрiп кеткен едi. Еркiн iркiлiп тұрып қалды. Есiк жабылды. Лифт жоғары көтерiлiп кеттi. Еркiн өз бөлмесiне баспалдақ арқылы жаяу көтерiлдi. Ол шынында түс көрдi. Түсiнде Оксана екеуi бiр зәулiм ескерткiштiң алдында тұр екен. Тек мұның қандай ескерткiш екенiн, қай қалада жүргендерiн анық болжалдай алмайды.

	Ертеңгiлiк ұйқыдан оянғанда Еркiн түндегi түсiн көз алдына елестетпек болып төсегiнен тұрмай бiраз жатты. Көз алдына қайта-қайта орала берген елес Оксананың бейнесi ғана болды. Құлағына сыңғырлаған күмiс күлкiсi келедi. Ол қос жұдырығымен көзiн уқалады. Кеше кешкiлiк Оксананың осылай iстегенi есiне түсiп, күлiмсiредi. Бiрақ түсiнде не көргенiн көз алдына түгел елестете алмады.

	Ол бөлмесiнен шыққан соң, Оксананы таппақ болды. Тек қайдан iздерiн бiлмейдi. Фамилиясын да сұрамапты. Түнде бөлмесiне дейiн шығарып салмағанына қынжылды, ең болмаса лифтiнiң қай қабатқа барып тоқтағанын байқамағанына өкiндi. Амалсыз кезекшiлерден сұрауға тура келдi. Бiрақ мұның: «Қазақстаннан келген Оксана атты қыздың қай бөлмеде жатқанын айтып берiңiзшi», – деген өтiнiшіге кезекшi әйел: «Ең болмаса қай қабатта екенiн бiлмесеңiз, он сегiз қабатты қонақүйдегi қыздардың бәрiнiң атын тексерiп шық деуiңiз көңiлге қонбай тұр. Фамилиясын бiлмей бiз қалай табамыз?» – деп меселiн қайтарып тастады.

	Ол бұл күнi Оксананы көре алмады. Қонақүйден шықса да, кiрсе де айналасын көзiмен бiр адақтап шығады. Оксана жоқ. Кешкiлiк күндегi әдетi бойынша баққа барды. Жоқ. Днепрдiң жағасына да түсiп шықты. Жоқ. Бүгiн ауа райы да күндегiсiнен өзгерiп қалған секiлдi ызғырық жел соға ма, аспан күңгiрт тартқан секiлдi ме, әйтеуiр, әрi-сәрi бiрдеме.

	Келесi күнi Еркiн Киевтегi ең әйгiлi ескерткiштердiң бiрi – Сырец массивiндегi фашистердiң қолынан қаза тапқан қала тұрғындары мен совет әскери тұтқындарына орнатылған ескерткiшке барды. «Соңғы сәт». Жазықсыздан жазықсыз оққа ұшып жаткандардың соңғы сәтi. Осы бiр Бабий Яр деп аталған ордада жүз мың адам опат болған. Олардың iшiнде қарттар да, жастар да, балалар да бар. Осыған қарап, iшiнен өксiп, көзiн бет орамалымен сүртiп тұрған қызды байқағанда Еркiн оның осы бiр жүрегi елжiреп тұрған аянышты сәтiн бұзғысы келмей көзiн тайдырып ала қойды. Бiрақ өз көңiлiндегi қобалжу басылмады. Сол қызға қайта қарағысы келдi. Еркiнен тыс және көз салды. Таныс бейне секiлдi. Өзiне тартып барады. Аяқтарын ерiксiз алға басты. Сонда барып мына алдында өкпесi өксiп тұрған қыздың Оксана екенiн таныды. Дыбыс шығармау үшiн өкшесiн өлшеп басқанмен қыздың қасына жылдам барып, иығынан ұстай алды. Қыз бұрылып бетiне қарады да, Еркiннiң қолтығынан алып, шетке қарай жылысты.

	– Осы бiр бейненi көргенде дәтiм шыдамайды, – дедi Оксана ескерткiштiң маңынан бiраз ұзап шыққан соң. Бұл кезде ол өзiне-өзi келiп, денесiнiң дiрiлi басылып қалған едi. Еркiндi әлi де қолтығынан алып келедi.

	– Сiздiң бейнеңiздi көз алдымнан кетпейдi деп едiм ғой. Есiңiзде ме? Сiз бауырластар бейiтiне барғанда қоладан соққан мүсiн сияқты тапжылмай тұрып қаласыз. Сол мезгiлiңiздi суреттеп берейiн бе? Иә, тапжылмай тұрасыз. Сұңғақ бойыңыз биiкке қарай ұмтылып тұрады. Қабағыңыз қатулы. Шекеңiздегi қыртыстар жазылып кетедi. Дөңгелек жүзiңiз сопақшаланып, ақ құба өңiңiз қара қошқыл тартқандай болады. Тек көзiңiз... көзiңiздiң нұры сол қалпы. Өте мейiрлi. Шамасы, қанша әбiржiсеңiз де, ренжiсеңiз де жанарыңыздан мейiр айрылмайтын болса керек. Сол мейiр ұнайды маған.

	– Мұның бәрiн сiз қашан, қалай, қайдан байқап жүрсiз? – дедi Еркiн аң-таң болып.

	– Байыптап көз салған адамға бадырайып көрiнiп тұратын секiлдi.

	– Екiншiлей қайталамауға уәде етейiн.

	– Мен үшiн уәде бермей-ақ қойыңыз, тек сырттан карағанда бойыңызға жарамсыз көрiнген соң айтып жатқаным ғой. Әлде маған солай көрiнетiн шығар, өзгелерге – өзгеше. Мәселен, маған қатып қалған тас мүсiн ұнамайды. Қанша әсем қашалған бейне болса да оның жаны болу керек. Ал әлгi бiр шақта сiздiң жанарыңыз бар да, жаныңыз жоқ сияқты...

	– Тоқта, тоқта... жансыз... жанды... Мен жасайтын мүсiн... жанары болу керек, – дедi Еркiн әлгi уәдесiн табан астында ұмытып, және қиялға шомып.

	– Иә, – дедi аздан соң Оксана, мүсiн тастан қашалса да, өзi өмiршең болу керек. Өмiрдiң ортасында жүру керек. Немесе жарбиған жартастың не қажетi бар? Тауда толып жатқан жоқ па жансыз жартастар.

	– Тауда толып жатыр жартастар... Жанары болу керек... – дедi Еркiн әлi де қиял шеңберiнен шыға алмай, қыздың сөзiн қайталап. Сонан соң Оксананың жүзiне тiк қарады, ұзақ қарады, үнсiз қарады.

	– Мұныңыз не, мүсiншi жолдас? – дедi, Еркiннiң көзқарасына төтеп бере алмаған сыңай байқатқан Оксана ендi өзi қысылып.

	– Мүсiншi... Иә, мүсiншi, – дедi Еркiн бiр кезде ұйқыдан оянғандай үнiн кiлт өзгертiп. – Сiз менiң мүсiншi екенiмдi қайдан бiлдiңiз?

	– Өзiңiз айтқансыз?

	– Қашан?

	– Есiңiзге түсiрiңiз.

	Еркiн бiраз ойланып көрдi, бiрақ ештеңе шығара алмады. Өзiнiң айтуы мүмкiн емес, үн қатқаны алдыңғы күнi бiрiншi рет. Жоқ.

	– Жоқ, сiз менi келемеждеп тұрсыз.

	– Бетi аулақ, қайдағыны айтпаңыз. Днепрге бар киiмiңiзбен қойып кеткенiңiз есiңiзде ме?

	Еркiннiң ойына осыдан бiрнеше күн бұрын болған кiшкене оқиға оралды. Бұл Днепрдiң жағасында серуендеп жүрген. Мезгiл ымырт болатын. Жағада серуендеп жүрген адам көп, тек бәрi бейтаныс. Бiр кезде шар еткен жас қыздың даусы шықты. Жұрттың бәрi өзеннiң жағасына ұмтылды. Жаға жайуаттау болғанымен кiшiгiрiм жарқабақтар бар екен. Әлгi дауыс осы жарқабақтың бiрiнен тайып кетiп, өзенге құлаған жас сәбидiң даусы едi. Еркiн ай-шайға қарамай өзенге қарғып түстi. Үстiндегi киiмiн шешудi ойлаған да жоқ, тек аяқтағы бауы жоқ туфлиiн ғана тастап үлгердi. Ол өзенге құлаған қыздың қолынан ұстап, жарқабаққа ұмтылды. Осы кезде алғашқы сiрестiрiп тастаған сезiмнен арылған көпшiлiк абыр-сабыр әрекетке кiрiскен едi. Солардың бiрi қолын созып, бiрi жағада жатқан қайықтың ескегiн ұсынып, қаумалап жүрiп, Еркiн мен балдырғанды жағаға шығарып алды. Өзеннiң мына тұсы ересек адам үшiн ерлiк көрсететiндей жер емес, ал балдырған үшiн қауiптi едi. Жағаға шыққан соң көпшiлiк Еркiндi қаумалап ала жөнелдi: бiреу алғыс айтып жатыр, бiреу үстiндегi пиджагын шешiп, суын сығып жатыр, бiреу аяғындағы байпағына жармасуда. Сөйтiп, ол табан астында жұрттың бәрiнiң қамқорлығына бөлендi де қалды.

	– Балам, сен кiм едiң осынша жұрттан бұрын өзiң сырын бiлмейтiн өзенге бiрден қойып кеткен? – деп сұрады бiр қарт әйел.

	– Неге олай дейсiз? – дедi Еркiн мына асты-үстiне түсiп, әбiржiп жатқан көпшiлiктен қысылғанынан аузына түскен алғашқы сөздi айтып.

	– Түрiңнiң өзi-ақ айтып тұрған жоқ па бiздiң қалаға қонақ екенiңдi. Оның үстiне әлгiнде ғана дөп-дөңгелек боп басыңа жарасып тұрған тақияңнан айырылдың – анау көз ұшында жүзiп барады.

	Еркiн әдетте тақия киiп жүретiн. Оны өзгелерден ерекшелену үшiн, әйтпесе сәндiк үшiн кимейтiн, тек басына қонымды әрi жеңiл болғандықтан киетiн. Жаңа суға секiргенде сол тақиясын басынан алмаған екен. Әрi-берi малтып, әрекет етiп жүргенде түсiрiп алса керек ендi Днепрдiң толқынымен ойнап, Қара теңiзге қарай жүзiп бара жатқаны анау.

	Еркiннiң бұл жерден тезiрек кеткiсi келдi. Үстiндегi киiмiн түгел шешпей құрғатудың амалы жоқ. Ол үшiн не бiр тасаға бару керек, немесе қонақүйге тез жету керек. Ол мұның соңғысын дұрыс деп тапты.

	– Мен мүсiншiмiн, апай, – дедi ол сондықтан әлгi қарттың сөзiн жауапсыз қалдырмайын деп асыға-үсiге. – Ендi маған машина ұстауға көмектесiңiздершi, жолдастар, – дедi. Көпшiлiкке мына түрiмен аялдамаға жетудiң өзi арман боп тұрғанын сездiрiп.

	Жұрт қолғабыс жасап, бұл қонақүйге кетiп қалған. Егер Оксананың мына сөзi рас болса, соны меңзеп тұр. Онда бұл неге көрмедi?

	– Мен неге көрмедiм сiздi?

	– Көрген де шығарсыз, бiрақ көз тоқтатып, көңiл бөлмеген боларсыз. Жоқ, олай емес. Сол жиналған көпшiлiктiң бәрi украиндар емес пе едi. Мен сiз үшiн солардың бiрi болып қана көрiндiм ғой. Қазақстандық екенiм маңдайыма жазулы тұрған жоқ қой.

	– Менi қалай жадыңызда сақтап қалдыңыз? Қазақстандық екенiмдi қайдан бiлдiңiз?

	– Оны түрiңiздiң өзi-ақ айтып тұрған жоқ па?

	– Иә, солай екен-ау...

	– Сондықтан да өзiм сәлем берген жоқпын ба сiзге. Маған көзiңiздiң мейiрi ұнайды дедiм ғой. Сол мейiрiмдi көздi сiресiп қалған бейнеге қиғым келмейдi. Әне, сол үшiн үн қатқанмын.

	– Рақмет. Мен сiздi iздедiм, – дедi Еркiн ендi әңгiменi өзiнен аудармақ болып.

	– Менi ме?! Неге iздедiңiз?

	– Жай.

	– Жай болса, оқасы жоқ.

	– Жоқ, жай емес қой. Дегенмен жай.

	– Қызық екен!

	– Оксана, – дедi Еркiн оқыстан өзiнiң мына мiнезiне өзi ренжiп. – Елге қайтқанға дейiн бiрге жүрейiкшi.

	Еркiннiң бетiне Оксана оқыс қарап едi, ол және қысылып қалды. Осыны сезген Оксана оны тұңғиықтан өзi алып шықты.

	– Құп болады, жолдас Еркiн. Бүгiнше бiрге жүрейiк. Ал арғы жағын және көре жатармыз. Сонда қайда барамыз?

	– Мәдениет сарайында концерт болады екен. Соған барайық.

	– Келiстiк.

	Концерт екеуiне де ұнады. Оның үстiне Еркiн сәулет өнерiнiң аса бiр биiк шоқтығы деп есептелетiн «Украина» сарайының құрылысына, безендiрiлуiне жиi-жиi көз салып, көңiлiне тоқып жүрдi. Iшiнен басқа қалалардағы зәулiм құрылыстармен салыстырып, жетiстiгi мен кемшiлiгiн де байқаған болды.

	Сыртқа шыққан соң әсем қаланың түнгi көрiнiсi көңiлдi одан бетер көтере түстi. Аспан ашық, жұлдыздар жымың қағып тұр. Көше бойына iлiнген шамдар мен жарқырауық жарнамалар қаланың сырт киiмiне таққан оқа моншақтары секiлденiп, көздiң нұрын алады. Осының бәрi Еркiнге қатты әсер еттi. Ол ай-шай жоқ, бiрден келесi күннiң жоспарын жасап, Оксананың алдына жайып салды.

	– Бүгiн ғана бiрге боламыз деп келiскенiмiз қайда, Еркiн? Ертеңгi күннiң жоспарын күннiң ұясынан шығуын күтуге шыдамағанның өзiнде, ең болмаса таң бозарып атқанда жасау керек емес пе? – деп күлдi.

	– Ол мезгiлде қасыңызда бола алсам, арман бар ма? – дедi Еркiн тiптен еркiнсiп кетiп.

	– Әлi ондай да дәмеңiз бар ма?

	Еркiн жерге кiрердей боп ұялғанмен, қыздың қасынан кете алмай, түн болса да төмен үңiлдi.

	– Онда былай болсын. Дәл қазiргi мезгiлдi бозарып атқан таң деп есептейiк. Жоспар құрайық. Әлгiнде сiз осында Украинаның халық сәулет өнерi мен тұрмыс музейi бар дедiңiз ғой. Соны көруге құштар екенiңiздi де айттыңыз. Мен, шынымды айтайын, осындағы ескерткiштер мен музейлердiң бәрiн көргенмiн, тек әлгi сiз айтқан музейде болмаппын. Соған барып қайтайық, – деп бұл тұңғиықтан да Оксананың өзi алып шықты.

	Еркiн үн қатқан жоқ. Бұл келiскенi едi. Олар қонақүйге жаяу қайтты.

	* * *

	Келесi күнi олар таңғы асты бiрге iштi. Екеуiнiң де негiзгi жұмыстары «қаламен танысу» болған соң түс шамасында көшеге де бiрге шықты. Бұған дейiн Еркiн түндегi уәделерi туралы тiс жарып үн қатқан жоқ. Оксананың өзi айтар деп күтумен болды.

	Тек бұл күнi музейдiң демалыс күнi болатын. Оны көшеге шыққан соң, шынында да, Оксананың өзi айтты. «Музей бүгiн жабық екен» деген сөздi есiткенде қабағы кiрбiң тартты. Осыны байқай қойған Оксана:

	– Ренжiмеңiз, Еркiн. Бүгiн болмаса, ертең көрермiз. Мен сiзге осындағы сәулет өнерiнiң бәрiн көрсетуге уәде берейiн.

	– Әйтеуiр, шабытыңызға шапағаты тиетiн болса болды.

	Келiстiк пе? – дедi.

	– Келiстiк.

	– Келiссек, ендi қайда барамыз?

	– Оксана, балалық шағыңыздың бесiгi болған қаланың өзенiмен кеңiрдегiме дейiн суын кешiп тұрып өзiм танысып едiм. Ал орманымен танысуға өзiңiз ортақтассаңыз қайтедi.

	– Ол да болсын. Кеттiк орманға.

	Түп жағы сыйдиып жалаң өскенмен, жоғарғы жағына жеткенде иiн тiресе қалған қалың қарағай. Әрине, орманда өскен ағаш жалғыз қарағай емес, ағаштың неше түрi сыңсып тұр. Бiрақ Еркiн олардың көбiнiң атын бiлмейдi, тiптен көпшiлiгiнiң затын көруi де бiрiншi рет. Тек сол қалың ағаштың арасынан ерекше көзге түсе беретiнi – қарағай. Бәрi де көкке ұмтылып, өршеленiп тұрған секiлдi. Тiптен дiңгектерi адамның балтырынан жуан тарта қоймаған жас ағаштардың өзi де аспанға қарап шапшуда.

	Еркiн табиғаттың осы бiр ерекшелiгiне қарап ұзақ жүрдi. Үнсiз жүрдi. Оның қиялына қосалқыланбай-ақ қояйыншы деген кiсiше Оксана да үнсiз жүр. Баяу ғана соққан күздiң желi ағаштың жапырақтарына үн бiтiрiп, ән салдыруда, кейбiрiн тiптен зар қақтырады. Түсi сарғыш тартып қалған жапырақ анда-санда сабағынан үзiлiп, аяқтың астына келiп түсiп жатыр. Байқаусызда соның кейбiреуiн басып кетсең сыбдыр еткен дыбыс шықпайды, сынбайды. Ылғал түсiп қалған жерге жаншылып барып, кеудесiн қайта көтередi. Өзi үзiлiп түскен биiктiкке қайта шапшығысы келетiн сияқты, табанға жаншылғанына өкiнетiн секiлдi. Өмiрiнiң соңғы сәтi болса да жағаласып қалып жатыр. Санасына осы бiр ойлар оралғанда Еркiн Оксана жаққа қарап едi, ол да қиялға шомып жүр екен. Жүзiнен табиғатқа деген аяушылықтың нышаны сезiледi, көзiнен мейiрiмнiң нышаны көрiнедi. Бүкiл болмысынан табиғатқа табынудың әсерi байқалады. Оксананың мына бейнесi Еркiнге ерекше көрiндi. Ол бiр орнында тапжылмай тұра қалып, қызға көз тiктi. Анықтап қарап алғысы келдi, жадында сақтап қалғысы келдi.

	– Немене, менi табиғаттың таразысына салып, мына көрiнiске сыйыстыра алмай тұрмысыз, мүсiншi жолдас? – дедi Оксана.

	Сөзi ойнақы болғанмен жүзiнен ойнақылық бiлiнбейдi. Еркiн мына қыздың табиғаттың тұңғиығына өзiнен де тереңдеу сүңгiп кеткенiн сезе қойды.

	– Жоқ, керiсiнше. Мен табиғатты сiздiң өз бойыңызға жамап-жасқай алмай тұрмын. Мына бiр бейнеңiз ерекше екен.

	– Мәссаған! Ендi бiз бiр-бiрiмiздiң бейнемiздi мадақтап, соған тамсануға көштiк пе? Қой, Еркiн, жайдақ жерге қайта түсейiк, қиял құсына iлесiп, аспан шарлап кеткен түрiмiз бар. Одан да айналаңызға жақсылап көз салып алыңыз, ауылыңызда мұндай орман кездесе бермес.

	Еркiн үн қатқан жоқ. Оксананың қасына келiп, қолынан ұстады. Сонан соң шынтағынан демеп, iлгерi жүрдi.

	Бұлар орман iшiнде ұзақ жүрдi. Әлгi бiр әзiрдегi көңiл күйлерi көкiректерiне басылып, iз тастап кеткенмен, ендi жүздерi жадырайын дедi. Табиғат тамашасы туралы ой жарыстырып та алды. Тек ой тұңғиыққа бет ала бастаса, Оксана сыңғырлаған күлкiсiмен серпiп тастайды.

	Олар көңiлдi жүрдi. Орманнан қайтар кезде Оксана зәулiм бiр ағашқа сүйенiп тұрып:

	– Орманға келгенде мен сiзден сескенiп едiм, – дедi.

	– Неге?

	– Неге деймiсiз? Жерлесiм деп қанша жақын тартқанмен, қыз баласын жат жұрттық дейтiн елiңнiң мақалын неге еске алмайсыз. Адамдардан алшақ кетiп, айдала демекшi, қалың орманда оғаш мiнез көрсетiп жүре ме деп...

	– Солай ма?!

	– Жо-жоқ... Терiс түсiнбеңiз. Мен сiздiң жаныңыздың тазалығын әлдеқашан сезгенмiн. Дегенмен көңiл күдiк ала бередi екен. Соны айтып жатқаным ғой. Әйтпесе арды аттап өтпейтiнiңiзге кәмiл сенгенмiн.

	Орнынан қозғала берген Еркiн ағаштың екiншi жағына барып сүйенiп тұрып қалды. Ендi оның қолын Оксана ұстады, шынтағынан сәл демеп, орманның шетiне қарай ертiп шықты. Бұл ымырт кезi едi.

	* * *

	Олар музейдiң iшiнде жүр. Айналасы ат шаптырым ойлы-қырлы алқап. Алқаптың бiр шетi жазық даланың бейнесiн елестетсе, екiншi шетi таулы-орманды Карпатты көз алдыңа елестетедi. Осы алқапқа Украинаның әрбiр аймағына тән ауыл орналасқан. Бұдан жүз жыл бұрынғы үйлердiң құрылысы сол қалпында бейнеленген. Осылай бiр ауылдан бiр ауылға өткен сайын Украинаның бiр аймағынан екiншi аймағына ауысасың. Сәулет өнерi мен тұрмыстың ерте кезде қай аймақта қалай өрiстегенiн сол заманның iшiн аралап жүрiп көресiң.

	– Мына музей бiр ғажайып дүние екен, – дедi Оксана балаша қуанып, жел диiрмендер орнатылған төбешiкке көтерiлгенде.

	– Осында аздап тынығайықшы. Дәл мынау жерден бүкiл Украина алақаныңа салғандай боп көрiнiп тұр. Әне, анау жатқан Полтовщина, мынау Черкасщина, ана орманның арасы – Карпат... ғажайып! Рақмет, Еркiн, мына қызметiңе!

	Оксананың қуанышы Еркiннiң де қуанышын көтердi. Ол балаша мәз болып, өзiн еркiн ұстап, көңiлдi жүрген. Талай рет айтқан әзiлi де жарасымды шығып жатыр. Сондықтан:

	– Не қылған қызмет, қайдағыны айтпаңызшы, – дедi.

	– Неге қызмет болмасын. Сiз болмасаңыз мен мұнда келмес едiм. Ата-бабамның елiн көремiн деп әдейi келсем де, тек Днепрге үңiле берiппiн ғой. Осында келуiм керек екен бiрден. Өткенiн де, бүгiнiн де бiр-ақ көрдiм.

	Бұл кезде олар жел диiрменнiң қасында жатқан ағаш дiңгекке қатар отырған. Жаңа бiр әзiрден бастап ауаны бұлт торып, жаңбыр иiсi шыға бастады. Бiр кезде Оксана:

	– Сiздiң балалық шағыңыз қайда өттi, Еркiн?

	– Менде балалық шақ болған жоқ! – деп жауап бердi Еркiн жылдам сөйлеп, үнi қатқыл шығып.

	Оксана селт еттi. Оны таң қалдырған Еркiннiң «балалық шағының жоғы» емес, мына табан астында өзгерiп сала берген мiнезi мен өршелене шыққан үнi едi. Бетiне қараса, өңi де өзгерiп барады. Оксана оның қолын ұстады. Еркiн ордан ырғитын адамдай жиырыла берген денесiн қайта босаңсытты. Жүзiнде қызыл рең пайда болды. Қыз алдында оғаш мiнез көрсеткенiне өкiндi.

	– Менiң балалық шағым қозаның арасында, су жүрген соң қатып қалған арықтың ұлтанын қопсытатын жалғыз тiстi тырманың сабын ұстаумен өттi, – дедi ол ендi солғын дауыспен.

	– Мен балалық деген бал дәуреннiң не екенiн ендi сезiнiп келе жатқанда сұрапыл соғыс басталды. Ересектер майданға аттанды. Әлгi жалғыз тiстi тырманың сабы мен арбаға жеккен қос аттың шылбыры бiздiң қолымызға тидi. Балалық дегендi табалдырыққа байлап тастап, төрт жыл бойы үлкендердiң орнын бастық. Соғыс бiттi, бiрақ баяғы табалдырықта байлаулы жатқан балалықтың бұғалығы қайтып шешiлмедi. Ауылға жеңiс келгенмен, алысқа аттанған ағалардың көбi оралған жоқ. Солардан мұра боп қалған тiршiлiктi оқуға қоса және сүйреледiк. Елдегi шайқалған шаңырақтар қалпына келе бастаған соң оқу iздеп алысқа өзiмiз аттандық. Ауылдағы мектептер жабылып қалған, орта бiлiм алу үшiн аудандағы мектепке аттандық. Онда барған соң интернат, одан ары институттың жатақханасы...

	Оксана ойға кетiп, үнсiз отырып қалды. Ол өз басынан өткен дәл осындай жағдайдың бәрiн қайталап айтуды жөн көрмедi. Керiсiнше, мына тосаттан орнай қалған көңiлсiздiктi ыдыратқысы келдi. Соның амалын iздедi.

	– Анаңның мейiрлi қолы маңдайыңнан көп сипай алмаған екен ғой, Еркiн, – дегенде көз алдында өзiнiң де сүреңсiз балалық шағы елестеп тұра қалған едi. Ол алақанының Еркiннiң маңдайына қалай барып қалғанын байқаған жоқ. Еркiн сол алақанды шап берiп ұстай алды да маңдайына баса түстi. Оксана қолын тартпады. Еркiн ендi басын қыздың көкiрегiне сүйедi. Қыз әлi үнсiз. Әлден соң барып:

	– Оу, сәби жолдас, осылай жата бересiң бе, әлде басыңды көтересiң бе? – дедi ол өзiнiң «сiзден» «сенге» қалай көшiп кеткенiн байқамай.

	Еркiн басын көтердi. Бiраз үнсiз отырды. Сонан соң Оксананың бетiне тiк қарады.

	– Сен сұрамасаң да мен өзiм айтайын сырымды, Оксана, – дедi ол да «сенге» көшiп, сабырлы үнмен. – Мен сол балалық шағымды iздеп жүрмiн, iздегенде баяғы шарт байлап тастаған ауылдан емес, осыннан iздеп жүрмiн. Ағаларым қара шеңгел қанды қол жаумен алысып, өмiрлерiн қиған жерден iздеп жүрмiн. Соның бiр белгiсiн орнатсам деген арманым асқар таудай. Тек шешiмiн таба алатын емеспiн...

	Еркiннiң туып-өскен ауылы Қазақстанның оңтүстiк аймағындағы таулы деуге еңсесi жетпейтiн, дала деуге жазықтығы жұмған алақаннан аспайтын, жерi ойлы-қырлы ауданда. Бiр кезде осы аудан тұрғындарының арасынан әлiптi таяқ деп бiлетiн адам емге табылмайды екен. Екi бүйiрiнде жатқан екi қаланың әсерi көп тие қоймаса керек. Әлде қаланың билеп төстеушiлерiне осы қалпы қолайлы болған болар. Әйтеуiр, мәдениет бұл ауылдарға Октябрь революциясының iзiн басып, соң келдi. Дегенмен бiлiмге сусап тұрған елдiң азаматтары күзгi егiннiң жаңа шыққан көгiндей боп қаулай көтерiлдi, бiркелкi өрбiдi, әттең, олар бой көтергенмен өз дәнiн қайта сеуiп үлгере алмады – сол тұтас қалпымен майданға аттанды. Ауылдарда жас бала мен баяғы әлiптi таяқ деп бiлмейтiн ақсақалдар қалды. Осы үзiлiс ұзаққа созылмаса да талайдың белiн үзiп кеттi – алысқа аттанғандардың көбi қайта оралмады – майдан даласында шейiт болды. Бiрақ кейiнгi буын да тез көтерiлдi. Қазiр аудан түлектерiнен жүзге жуық адам ғылыми атаққа ие, соның екеуi – академик. Еркiннiң мақтан тұтатыны – осы жағдай.

	Осыны еске алса, еңсесi көтерiлiп қалады. Айналасына өктем қарайды. Бiрақ Еркiндi қатты әбiржiтетiн бiр мәселе бар. Ол – баяғы соғысқа кетiп оралмағандардың тағдыры. Солардан қалған белгi ұмыт боп барады. Аттарын атау сирексiп келедi. Және бiрер жылда мүлде ұмыт болатын түрi бар. Солардың есiмiн мәңгi есте қалдыру мәселесi Еркiндi қатты ойландырады. Не iстеу керек? Еркiннiң Киевке келiп, Украинаны аралап жүруiнiң негiзгi себебi осы.

	Оксана алғашқы рет кездесiп, ауызба-ауыз сөйлескен күнi-ақ Еркiннiң аса бiр терең ойда – творчестволық, толғану үстiнде жүргенiн сезген. Сондықтан өзiнiң бар әрекетiн осы ыңғайға бейiмдеп, Еркiннiң iзденiсiнiң табысты болуына ықпал жасауға тырысқан. Ендi, мiне, оның бар сырына әбден қанды. Сондықтан:

	– Сонда сен жалғыз өзiң жасайтын ескерткiшпен өмiрдiң үлкен бiр белесiн бейнелей қоймақпысың? Оны қайда орнатасың? – дедi.

	– Қайда деймiсiң? Қайда? Ауылға шығар, шамасы.

	– Басқа ауылдар қайтедi?

	– Олар да ойланар.

	Оксана сөзден тосылып қалды. Ойланып отыр. «Бұған не ақыл қосады? Еркiн болса, қыршын кеткен ағаларының аруағын ойлап отыр. Солардың есiмiн ел есiнде мәңгiге қалдырмақ.

	– Ал ауылдастары, жерлестерi қалай қарайды бұған? – дедi бiр кезде Оксана бар мәселенiң шешiмiн тапқандай боп.

	– Оны мен қайдан бiлейiн.

	– Сұрамадың ба?

	– Қалай сұраймын. Әрқайсысының үйiне барып, есiктерiн жеке-жеке қағып шығайын ба?

	– Хат жаз.

	– Кiмге жазамын?

	– Елге.

	– Елге?!

	– Иә, иә, – дедi Оксана өз ойының түйiнiн ендi тапқандай боп.

	– Елге хат жаз. Ашық хат жаз жерлестерiңе.

	– Оны кiм оқып бередi?

	– Газет.

	– Газет?! Иә, газет жұртқа түгел жеткiзе алар едi.

	– Солай ет, Еркiн. Аудандық газетке ашық хат жарияла. Ақылдас. Жүр, кеттiк қонақүйге. Бүгiн жаз. Нақ қазiр бара салып баста.

	Осы күннiң кешiнде олар Еркiннiң жерлестерiне жазған хатының нұсқасын талай рет қайталап оқып шықты. Бiр жазып, бiр өшiрдi. Бiр өшiрiп, бiр жазды.

	Жерлестерiнiң алдына жайып салмақ болған арманын ақтарып-ақтарып жiбердi де, айтайын деген ойының арқауынан адасып қалып, қайта өшiредi. Әрбiр сөздi салмақтап көредi. Көпшiлiгi көңiлiнен шықпайды. Жаңа сөз iздейдi. Сөз өнерiнiң айтуға оңай болғанымен, қағазға түсiруге келгенде қаншалықты қиын екенiн Еркiн де, Оксана да нақ осы жолы түсiндi. Дегенмен олар хатты аяқтап шықты.

	Келесi күндерi олар жұбын жазбай бiрге жүрдi. Сол күндердiң бiрiнде Киев маңындағы бiр селоға барды. Осында оныншы ғасырда соққан ескi қамалдың iзi бар екен. Соның жал болып жатқан топырақ дуалдарының үстiне көтерiлдi. Көңiлдi сәттердiң бiрiнде Оксана әзiлдеп:

	– Еркiн, – дедi, – мына топырақ қорғанды менiң ата-бабам сенiң ата-бабаларыңнан қорғану үшiн үйдi ғой. Сол кезде жар басына мен сияқты қыздардың бiреуi шыға қалса, мойнына бұғалық сап, кең даласына айдап кеттi-ау еңiретiп. Ал мен болсам сенiң қасыңда қорықпай-үрiкпей қасқайып қарап тұрмын. Қолыңда құрығың, белiңде арқаныңның жоғына шүкiр, әйтеуiр.

	Еркiннiң көзi топырақ жалдың етегiнде өсiп тұрған бiр топ гүлге түстi. Ол қарғып түсiп, сол гүлдiң үшеуiн жұлып алды да қайта көтерiлдi. Оксананың алдына тiзерлеп отыра қалды.

	– Ата-бабамның айыбы үшiн басымды иiп, кешiрiм өтiнiп, мына гүлдi ұсынамын, ал өзiңдi арқаным болса, қазiр де алып кетуден тайынбаймын.

	Оксана гүлдi алды. Көздерi күлiмдеп, жүзi ажарланып кеттi. Еркiннiң қасына ол да тiзерлеп отыра қалды да, бетiнен шөп еткiзiп сүйдi. Сонан соң оның қолтығынан демеп, орнынан көтердi.

	Ауылынан телеграмма алған күнi Еркiн жас балаша қуанды. Бiр жапырақ қағаздағы сөздердi қайта-қайта оқи бередi. «Сiздiң аудандық газетте жарияланған ашық хатыңызды аупартком мен ауаткомның кеңейтiлген мәжiлiсiнде қарайтын болдық.

	Еңбекшiлерден түскен ұсыныстармен келген соң танысарсыз. Осы мәжiлiске қатысуыңызды өтiнемiз. Келетiн күнiңiздi хабарлаңыз». Бұл телеграммаға Оксана да қуанды. Ол бiрден:

	«Қазiр телеграмма бер, ертең аттан», – деп ұсынды. Бiрақ жарты сағат өткен соң оның алақайлап тұрған көңiлi су сепкендей басылды. Еркiн де сабасына түстi. Және жарты сағат өткенде екеуiнiң де телеграмма туралы сөз қозғағысы келмедi. Дегенмен телеграмма Еркiннiң есiнен шығатын емес.

	– Қалайша тез жарияланған, – дедi Еркiн кешкi мезгiлде Батырлар бағында қыдырып жүргенде.

	– Он күн деген аз уақыт емес қой, – дедi Оксана да ойын алыстан қайырып. – Самолет бiр-ақ күнде жеткiзсе, ауданның жолы екi күн. Мына телеграмма бүгiн берiлген. Сонда бiр апта аз уақыт деймiсiң. Бәрi дұрыс, Еркiн, – дедi ол кесiп айтса да мұңды дауыспен. – Сен ауылыңа аттануың керек. Бiраз уақытыңды сонда өткiзерсiң. Жерлестерiңнiң кеңесiн тыңда. «Кеңесiп пiшкен тон келте болмайды» дейтiн мақал сенiң ата-бабаңнан қалған. Сол нақылға жүгiн. Сонда мойныңа артқан жүгiңнiң жеңiл болатыны белгiлi. Ойланба, алаңдама. Мұнда ендi сен iздейтiн құпия қалған жоқ. Шешiм өз елiңде сияқты.

	– Сен қайтесiң? – дедi Еркiн жұлып алғандай.

	– Мен қайтушы ем? Елге қайтамын. Демалыс аяқталып келедi.

	Қызметке кiрiсу керек.

	– Мен қайдан табамын?

	– Әлi де бала сияқтысың, Еркiн, – деп күлдi Оксана. – Менi iздеп қайтесiң. Әлi-ақ ұмытасың. Өткен күннен бiр елес боламын да қаламын.

	– Жо-жоқ, Оксана. Оған көнбеймiн. Қалайда кездесуiмiз керек.

	Мен сенсiз...

	– Тс... – деп Еркiннiң сөзiн бөлдi Оксана. – Сен менсiз ескерткiшiңдi бiтiресiң. Мен соған тiлектеспiн. Ал егер менi шынымен iздейтiн болсаң – табасың. Келесi жылы нақ осы мезгiлде мен осы жерге келемiн. Жалпы есiңде болсын, мен соңғы бес жылдан берi кезектi демалысымды осында өткiземiн. Оның себебi бар. Бабий Ярда жазықсыз қырылған жүз мың адамның бiрi менiң анам болуы әбден ықтимал.

	Тұтқынға түскеннен соң ол кiсiнi көрген жан жоқ. Жау қолынан опат болған. Ал анау қатар-қатар орнатылған құлыптастардың бiрiнiң астында жатқан – менiң әкем. Мен демалысымды осында кеп сол кiсiмен бiрге өткiземiн. Дәл қазiр екеумiздiң қолтықтасып тұрғанымызға сол куә. Көрдiң бе, әкемнен қаймықпай-ақ сенi құшақтап тұрмын. Бұдан артық айтар сырым да, шыным да жоқ.

	Олар құшақтасып ұзақ тұрды. Еркiн басқа сөзге келген жоқ. Ендiгi айтар уәжiнiң бәрi құрғақ сөз боп қалатынына көзi жеттi. Нақ осы кезде каштанның үлкен бiр дәнi сабағынан үзiлiп, аяқтарының астына түстi. Еркiн соны жерден көтерiп едi. Оксана қолынан алды да:

	– Осы каштанның дәнiн ұмытпа, Еркiн, – деп қол сумкасына салып қойды. – Мұны бiздiң бойтұмарымыз деп есептейiк. Тек менде сақталсын.

	* * *

	Аудан орталығы. Келбетi қалаға ұқсап келе жатқан үлкен село. Селоның орталық алаңында аса көркем бiр ескерткiш тұр. Бес қанатты ақ отау сияқты етiп орнатылған бес жұлдыздың қабырғаларына орнатылған мрамор тақталарға көптеген адамдардың аты жазылған. Жұлдыз үйдiң түндiгiнен лаулап от жанып тұр. Осы бес жұлдыздың айналасына түрлi-түрлi мүсiндер орнатылған. Ол Ұлы Отан соғысы кезiндегi ел өмiрiн бейнелейдi. Солардың арасында шашын желбiретiп, қозы қайырып жүрген жас қыз бен тырма салып жүрген жас баланың мүсiндерi де бар. Бұл – Еркiннiң жобасымен жасалған ескерткiш. Осы жобасы үшiн Еркiн сыйлыққа ие болды. Талай жиында аты аталды. Беделi жоғарылай түстi. Белгiлi өнер қайраткерлерiнiң қатарына қосылды. Тек баяғы Киевтегi Батырлар бағына қайтып бара алмады. Келесi жылы ол ескерткiштiң жобасын бекiту үшiн Москваға барған. Сонда қол созым жерде тұрған Киевке баруға уақыт таба алмады. Одан ары бiр мәселенiң аяғы екiншi мәселенiң басына қосылып, шым-шытырық өмiр өтiп жатты. Оксанадан қайтып хабар болған жоқ. Осы ескерткiш ашыларда белгiсiз бiреуден телеграмма келдi. Москвадан жiберiлген. Ешқандай есiм жазылмаған. Бар-жоғы жетi-ақ сөз: «Шын жүректен құттықтаймын. Менiң атымнан гүл қойыңыз». Еркiн кiмнiң атынан екенiн бiлмесе де өтiнiшiн орындады. Бiрiншi боп гүл қойды. Жиналған жұрт бұл мiнезiне жiп таға алмай әре-сәре болды. «Өз ескерткiшiне өзi гүл қойғаны несi» дегендер де табылды. Еркiн оларға жауап берген жоқ. Белгiсiз телеграмманың сырын ашқан жоқ.

	Содан берi он жыл өттi. Еркiннiң Киевке жолы түспедi.

	Баяғының бәрi өмiрдiң бiр елесi болған да қалған.

	– Машина соққан кезде жолдың ернеуiндегi тасқа жығылды. Ет қызуымен орнынан және бiр көтерiлгенде iстеген әрекетi – осы жаңғақты iздеп тауып алды. Қос қолдап сығымдады да және құлады. Қайтып есiн жиған жоқ. Жаңғақ – каштанның дәнi. Киев каштанының дәнi. Ертеректе жұлынса керек – жұп-жұмыр.

	Бұл сөздердi айтып тұрған адамның кiм екенiн Еркiн анық байқаған жоқ. Оның құлағына «каштан» деген сөз iлiнгенде көзiн қайта ашты. Осыны байқаған дәрiгер каштанның жаңғағын Еркiннiң көз алдына тоса қойды. Еркiн күлiмсiредi. Көзiн қайта жұмды. Ол қайтып көзiн ашқан жоқ. Дәрiгер оның неге күлiмсiрегенiн бiлмедi. Тек каштан дәнiнiң мына жатқан науқас үшiн аса құпия сыры бар екенiн ғана сездi.

	* * *

	– Еркiндi қаққан автобустың шоферi сен бе едiң, iнiм?

	– Менмiн, апай. Бiрақ мен айыпты емеспiн. Бар әрекеттi жасап көрдiм. Соның кесiрiнен бiр-екi жолаушы жарақаттанып та қалды. «Көкiрегiң езiлген» деп өзiмдi де кереуетке таңып тастады. Сенiңiз, мен амалсыз қақтым. Оны Еркiн аға да, дәрiгерлер де бiледi. Бiр қиыны, қасына әкеп жатқызып қойғаны. Көнбейiн десем: «Бұл – дәрiгерлiк шешiм», – деп тырп еткiзбейдi.

	– Мен де бұлай болып, бәрi насырға шауып кетер деп ойлаған жоқ едiм, – дедi Еркiннiң кереуетiнiң қасында ақ халат жамылып отырған әйел оң жағындағы кереуетте жатқан жас жiгiтке. – Дегенмен әлгi бiр сұрағыңа жауап бермей тұрып, өзiңе де бiр сұрақ берейiншi: сен бұл ағаңның соңғы кезде жасаған қандай еңбегiн бiлесiң? Қай шығармасын дегенiм ғой.

	– Қазығұрттағы ескерткiш. Одан соң... одан соңғы шығармасын бiлмеймiн, – дедi жiгiт.

	– Мен де бiлмеймiн, iнiм. Сондықтан баяғы өршiл мiнезiн есiне салмақ болып едiм, аяғы қайғыға ұрындырды. Шабытына қозғау салып, көзiн ашамын ба деген ниетiм зая кеттi.

	– Еркiн аға екеумiздiң бiрге жатқанымызға апта болды апай, – дедi жiгiт. – Ол кiсiнiң төзiмдiлiгiне таңғаламын. Сынған сүйектерiн майыстырып па, қиыстырып па, әйтеуiр, талай азапқа салды. Укол шаншығанда дәрiнi шөлмектеп құяды. Бәрiне шыдайды. Алғашқы күндерi жиi-жиi ес-түссiз жатып қалатын. Соңынан сәл әлдендi. Әнеубiр күнi менiң зәремдi ұшырды. Ана тумбочкада жатқан каштан жаңғағына жиi-жиi қарай берген соң соның сырын сұрауға әуестендiм де жүрдiм. Бiр көңiлi сергек тартқан мезгiлде сырын бiлуге тәуекел еттiм. Ол кiсi каштан жаңғағын әперудi өтiндi. Әпердiм. Соны қолымен мәпелеп ұстап жатты да, Оксана атты кiсi туралы ұзақ әңгiме айтты. Соңынан каштан жаңғағын қысып-қысып қойды да және талықсып кеттi. Зәрем қалмай дәрiгерлерге жүгiрдiм. Олар келiп және укол салды. Не болғанын сұрап алған соң ренжудiң орнына қуанды дәрiгерлер. Бұлар да қызық: бiрде есiңдi жиғанына қуанса, бiрде есiңнен айырылғаныңа қуанады. Әлгiнде сiз келерде маған және ескерту жасаған. «Сендер сөйлесе берiңдер. Еркiндi өзi оянғанша оятпаңдар», – деген. Бұл кiсi әлi оянбай жатыр. Оянып кетсе, шынымды айтайын, және есiнен айрылып қала ма деп зәрем қалмай жатырмын.

	– Маған да ескерткен дәрiгерлер. Тек менiң қаупiм басқашалау, – дедi күрсiнiп әйел.

	Жас жiгiт әңгiменiң бетiн бұрғысы келдi.

	– Апай, сонша жылдан берi бұл кiсi Оксананы неге iздемеген? – дедi жiгiт қасында отырған әйелдiң Оксана екенiн бiлсе де «апай» деген сөзiнен таймай.

	– «Оксана неге iздемедi?» – деп неге сұрамайсың?

	– ?

	– Әне, солай, iнiм. Өмiр деген соқпақ жолы солғын ғана көрiнiп жататын ойлы-қырлы дала секiлдi. Сол соқпақты дәл баспасаң, талай сарсаңға салады.

	– Еркiн аға жазылған соң әлi талай мүсiн соғады, – дедi жiгiт өз сұрағының тiптен тереңге кетiп қалғанын сезе қойып, әңгiменiң бетiн басқа жаққа бұруға әрекет жасап.

	Әйелдiң көзi ақ дәкемен оралып тасталған Еркiннiң оң қолына ерiксiз түстi. Сол замат көзiн тайдырып ала қойды. Жанарына жас үйiрiлдi. Төмен қарады.

	Осы кезде Еркiннiң ыңырсыған даусы шықты. Ол көзiн ашты. Қасында отырған әйелдi көрiп, бiр мезгiл үнсiз жатты. Сонан соң сол қолын кереуеттiң бас жағында тұрған тумбочкаға созды. Әйел оның үстiнде жатқан каштан жаңғағын алып, Еркiнге ұсынды. Еркiн әйелдiң қолын көкiрек тұсына апарып каштан жаңғағымен бiрге қысып ұстады да көзiн жұмды.

	Осы қимылдың бәрiн байқап жатқан жас жiгiт iшiнен: «Он жылдан берi...» – деп күңк еттi де, көрпесiн басына қымтай орап, терiс бұрылып, үн-түнсiз жатып қалды.

	Киев, қазан, 1979 ж.





ТӨБЕЛЕС




	– Сен «төбелес» деген сөздiң мағынасын бiлемiсiң? – дедi айналасында отырған жұртқа өзi бiр көз тастап алған соң маған тiгiле қарап Таңат. Бетiне қарасам, әзiл-оспақ тұрмақ, кiрпiгiнiң басын төмен иген бiр түгi жоқ – бәрi едiрейiп тұр. Көзқарасы өңменiмнен өтiп барады. Жұрттың бәрi елең ете қалды. Менi жаңа көргендей боп ендi олар да маған тiгiле қалыпты. «Мынаның есi дұрыс емес шығар. Тақия кигеннiң iшiнде, ең болмаса, кiшiгiрiм болса да төбелес дегеннiң не екенiн бiлмейтiн жан болушы ма едi. Солар (оның iшiнде, әрине, ала арқанымды терiс тартып, мен тыс қала алмаймын) төбелестi бұдан артық бiлмесе, кем бiле қоймас. Оның үстiне, өзi болса, мұрнынан сүйресең де мыңқ етпейтiн қолжаулық жiгiт...» Осылай басталған менiң ойымды оқып отырғандай-ақ түкпiрге және тұқырта түстi.

	– Аңырмай аузыңды жап, әйтпесе шыбын кiрiп, сойдақ тiстерiңнiң арасына жұмыртқа жасырып кетедi. Оларға жан бiтiп, қыбырлай қалса, қолқаңды таба алмай қаларсың. Ал мен шын сұрап тұрмын. Бiлемiсiң?

	– Егер бiлмесем ше?

	– Онда бiлiп алғаның жөн. Қазақ сөздiгiн қарамаппын, ал Ушаковтың «Орыс тiлiнiң түсiндiрме сөздiгi» атты құлаш-құлаш төрт томдық кiтабының бiрiншi томында былай түсiндiрiптi:

	«Ерегiс. Алма-кезек жұдырық жұмсау арқылы болатын ұрыс».

	Мiне, мынау сияқты жұдырықтар, – деп екi жұдырығын кезек-кезек салмақтап, тiптен мұрныма тақап-тақап қояды. Кеңсiрiгiме қанша тықпалағанмен одан шығып жатқан иiс жоқ, тек бетiң құрығыр, сұсты көздiң нұрын көлегейлеп қояды екен.

	– Түсiндiм. Мың да бiр рақмет. Сенiң көңiлiң үшiн, қажет деп тапсаң, қазақ сөздiгiнен де қарап алайын.

	– Қажетi жоқ. Ал оның қайдан шығатынын бiлемiсiң?

	– Есiтсем бұйырмасын. Сен қажет деп тапсаң, оны да бiлiп алуға уәде етейiн.

	– Арам терге түспей-ақ қой. Тек ұғып ал...

	* * *

	Күздiң күнi. Күрiш жинауға көмекке аттандық. Колхозға барғанда бiздiң көрсетер көмегiмiз күмәлжiм, әрине, тек бүкiл ел болып аттанып жатқан соң қатардан қалу деген қорлық емес пе?

	– Мекемемiздегi тайлы-таяғымызбен түгел көтерiлгенбiз. Бiздiң сырымызға әлдеқашаннан берi қанық адамдай-ақ бүкiл мекемемiздi қорабына тоғытып алып, еңбек майданына қарай елпiлдетiп ала жөнелген машина ыңыранып, тұяғы кiбiртiктеп, жүрiсi өнбей келедi.

	– Мына машинаның моторы Толықтың жоғын сезiп келедi-ау деймiн. Соның шөлмектi тiсбасарсыз сiмiргенi секiлдi қақалып-шашалуын қарашы, шiркiннiң, – деп едi бiр жiгiт, қалған жұрт ду күлдi.

	Шынында да арамызда Толық жоқ болатын. Оның аттанардағы айқай-ұран салып, аласұрғаны қатты әсер етсе керек, нағыз жүрер алдында жүрегi байғұс қысыла салды. Ауру адамды алдымызға салып айдап кететiн бiз де қаныпезер емеспiз ғой, сондықтан бiрер күннен соң қуып жетпек болып, қол бұлғап қалып қойған. Тiптен о дүниеден хабар келiп, тiлi аузына тығылып жатса да бiздi қимағаны сонша, үлкен жолға дейiн шығарып салған.

	Қос басына келдiк. Еншiмiзге бiр киiз үй тидi, ал жеке-жеке тапқан табысымыз – жүзiн араның тiлi сияқты етiп айшықтап тастаған қысқа сапты имек орақ. Көңiлдi бiр көтерiп тастағаны – әлемнiң бәрiн көгiлдiр түске бөлеп тұрған көгерiс. Егiнi бар, шөбi бар, әйтеуiр, айналаның бәрi көкпеңбек. Iргедегi шөп киiз үйдiң кеңiрдегiнен келедi. Осы жасыл шалғынның жұпар иiсiн жұтып, кабинеттегi көк түтiннен құтылып, бiр жадырап қалдық. Керек десең, сол аңқыған иiстен түнде де арылмау үшiн бау-бау қылып орып әкеп, меншiктенiп астымызға басып алғанбыз. Бұл – бiрiншi күнгi аужайымыз.

	Рақаттың көкесiн мен ертеңiне көрдiм.

	Имек орақ қолға тиген соң қалқиып басын көтерiп тұрған күрiш атаулыны үрiм-бұтағымен жапырып тастардай болып, ойсырата тиiскенмiн. Ә, дегенше-ақ, басқа серiктерiме қарағанда анадай жерге одыраңдап шыға келдiм. Артыма қарағым келмейдi-ақ, тек көздiң қиығы да бiр қырсық қой, қылаң еткен қимылды қағып қалады. Серiктерiмнiң кейбiрi кейiндеп қалғанмен, көпшiлiгi көз талдырмас жерде келедi екен. Бұл жолы атыздың басына жұрттан бұрын жеттiм. Келесi шабыста шаңымды жеке шығармасам да алдыңғыларды алқымдап-ақ келдiм. Жұрт темекiнi желеу қылып, үйiрiле қалғанда мен де бiр шетке барып қисая кеткенмiн. Алғашқы ойым көпшiлiкпен бiрге аяқ суытып, азғана әл жинап алу едi, бiрақ отырған соң жатқым келдi, жантая кетсем – тұрғым келмейдi. Осының қызығына түсiп, қос жанарыммен аспанды адақтап, күн шыққан соң жымиып-жымиып жайын тауып кеткен жұлдыздардың орнын санап жатып, жұрт жарты жолға жеткенде орнымнан әрең көтерiлдiм. «Ал көрiңдер бiздiң де қайратты» деп мен де мұртымнан күлiп кiрiсiп кеткенде әудем жер барған сияқты едiм, басқалар атыздың басына шығыпты.

	Осылайша, алдымен күрiшпен, сонан соң, атызға қатар түскен жұртпен, ең ақыры, өзiммен өзiм арпалысып жүрiп күндi әрең батырдым-ау. Осы кезде жүрiсiмдi көрсең, екi күн күлер едiң. Нағыз жетпiстен асып, сексендi алқымдап қалған жәкемдер сияқтымын – белiмдi жаза алмай бүкшеңдеп келем. Оның үстiне екi аяғым айтқаныма көнбей бiрiнен-бiрi тұра-тұра қашады. Жiгiттер менi қанша әжуаласа да бiр жұбанышы сол – есепшiнiң айыр таяғы күндiк нормаңды асыра орындадың деп кеткен.

	Бiрiншi күн осылай өттi. Екiншi күнi көрген азап бұдан бәсеңдей қойған жоқ. Кешкiлiк сiркем су көтермей, үйдiң төрiнде шалқамнан түсiп жатыр едiм. Асылбек келiп:

	– Таңат, шахмат ойнамаймыз ба? – дедi.

	– Ой, сорлы-ай, шахматтың толып жатқан тор көзi түгiлi, ат шаптырым болып жатқан атыздың жалғыз көзiнiң өзiнде аяқты қайда басарымды бiлмей адасып жүргенде не қылған ойын. Мен ана бiрi селтиiп, бiрi имиiп тұрған күрiштен де мат болып жатырмын. Ал тiптен ойнай қойсам да бәрiбiр жеңiлесiң, мазаламашы, – дедiм орнымнан қозғалмай.

	– Мен бе жеңiлетiн? Кел, көрiп алайын күшiңдi. Ауылда алшаң басып тың жүргенде ғой сенiң едiреңдейтiнiң, халiңдi қазiр көрейiк.

	– Ей, шының ба осы? Қане, келе ғой онда. Аяғымды қолыммен қозғап, орнымнан әрең көтерiлсем де, тақтаның үстiне төне түсiп отырдым. Бiр-екi жүрiстен кейiн жiгiттер бiздiң айналамызға жинала бастады. Өзi түнерiп отырған көңiлдi бұл одан сайын қоюлата түстi. Шахмат тақтасының алпыс төрт торы ақ көз алдында бұлдырап, ары-берi сапырылысып, миыңды ашытқаны аздай, бес-алты жұп көз желкеңнен және тiгiледi. Бұған ренiшiңдi ашып айта алмасаң да iштей жәбiрлене түсесiң. Әрi олардың көрегенiн қайтерсiң: жасаған қимылыңа енелерi өрiстен қайтқан көгендегi қозылар сияқты жабыла жамырап, ақылдарын алдыңа шөкiмдеп емес, қос уыстап төгiп жатады. Өз ақылым өзiме жетедi-ау дейтiн кiсiге бұдан артық қорлық жоғы белгiлi. Сол үйiлiп-төгiлiп жатқан ақылға өз ақылың араласып, ботқа болып кеткен соң ақылсыз жүрiстердi амалсыз тоғыта бастайсың. Осы азаптан қалай құтылудың амалын таппай отырғанда сырттан бiрiне-бiрi жарысып сапырылыса шыққан дауыстар естiле бастады. Жұрт елеңдей қалған.

	– Ей, қазан құдайы, ас дайын ба?

	Бұл – Толықтың даусы. Бәрiмiз бiрден тани қойдық. Жiгiттердiң бiрқатары орнынан қозғалып, есiкке қарай өрмеледi. Мен де елеңдей қалғанмын. Тек елеңдеген құлақ қана, ал көз тақтадан көтерiлген жоқ. Нақ осы кездi күтiп отырғандай-ақ Асылбек:

	– Шах! – дедi.

	– Мат! – деген Толықтың даусы желке тұсымнан қосарлана естiлдi.

	– Ай, мынаның тұрысын-ай, – дедi қыздардың бiрi. – Тура орта ғасырдағы испан корольдерiнiң тұрысынан аумайды.

	– Жоқ, төмен алдың. Дон-Кихоттың әрiптестерiнен десейшi, – деп қолдай қойды екiншi бiреуi.

	Жұрт ду күлдi. Басымды әрең көтерiп жоғары қарасам, Толық бiздiң арамызда аяғын алшаң басып, сол қолын бүйiрiне тақап, оң қолын алға карай сiлтей созып тұр. Қолындағы конверт ұстаған найзасы секiлдi. Мойнында галстук, аяғында лак жаққан қара туфли. Менi қай сайтанның түрткенiн қайдам, мына шiренiсiне күлкiм келдi. Дегенмен ду көтерiлiп келiп, көмейге тығылған күлкiнi әрi қарай тықпалай-тықпалай әрең тоқтаттым.

	– Ей, Толық, сәлем қайда? – дедiм ерiксiз күлiп жiбермеудiң амалын жасап.

	– Ә, саған сәлем керек пе едi? Мә, онда, – айналасын көзбен бiр шолып шықты да: – общий сәлем! – дедi оң қолын көкiрегiне көлденең ұстап, кеудесiн төмен иiп. Ендi маған бұрылды.

	– Ал мынау саған жеке сәлем. Тек орныңнан тұрып билейсiң.

	– Әкел берi.

	– Биле.

	– Соңынан билеп берермiн.

	– Билемесең бермеймiн.

	– Биле, биле... – дедi жiгiттер мен қыздар хорда тұрып дауыс қосқандай бiрден шу етiп. Бiреуi баянға жармасып, музыканы төгiлте бастады. Амал нешiк, киiз үйдiң керегесiнiң торын санағандай болып сандалып жүрiп, үйдiң iшiн айнала бастадым.

	– Таңат, сен қазыққа байлап қойған аю емессiң ғой. Жылдамырақ қимылда.

	Бұл – қыздардың бiрi. Мен жылдамдай түстiм. Билеп-ақ берейiн десем, денем мүше-мүшеге бөлiнiп, шашылып кетейiн деп тұр. Олай етуге болмайды, онда күрiш орусыз қалады. Сондықтан қолымды ербеңдетiп, ентелей түскенiм болмаса, бидiң босағасына да барып жүргенiм жоқ.

	– Ендi суға түскен тышқандай аласұрды.

	Және әлгi қыз. «Жә, қойыңдаршы» дедiм де отыра кеттiм. Толықтың қолындағы конверттi алып, iшiндегi хатты ашып оқи бастадым. Менi хат оқып отыр екен деп Толық тыныш отырсын ба, ол және шу шығарды.

	– Ей, Асылбек, сенiң әлгi шахың қай жерде тұр едi? Көрсетшi өзiң, мен оның тәжiн жұлып тастап, тағын тартып алайын.

	– Толық, қоя тұр, бiз Таңат екеумiз партиямызды бiтiрiп алайық, сенiмен сонан соң сайысамыз.

	– Оған уақыт жоқ. Бол, қане, көрсет жүрiсiңдi, арғы жағын мен жалғастырамын.

	– Болмайды. Мен мат қояйын деп отырмын. Менiң позициям мықты. Ферзяның тұрысын көрдiң бе?

	– Ей, сен ферзяға табынғанды қайдан шығарып алдың? Король тұқымы саған көмектеспейдi. Ата-бабаңның бәрi тақыр кедей, сөйте тұра ферзяға сиынғанын қарай гөр мұның.

	– Мейлi, бiрақ ойнамайсың...

	– Ойнаймын!

	Сөзге мен араластым.

	– Тоқта, қоя тұршы, буырқанған бурадай барқылдай бермей.

	Келмей жатып мазаны кетiрiп болдың ғой.

	– Ей, саған не жоқ құйысқанға қыстырылып. Оқи берсеңшi ана сұлудың хатын...

	Ол және бiрқатар тұзды сөздердi тоғытып-тоғытып жiбердi.

	Мен шытынай жөнелдiм.

	– Тоқтат, Толық, былшылыңды!

	– Тоқтатпасам ше?

	– Тоқтатпасаң өртенiп кет. Тек бұл хатта жұмысың болмасын.

	Шахмат ойнамасаң өлемiсiң?

	– Сен ше? Өлетiнiңнен ойнап отырмысың. Жер құшып жатқаның байқалмайды ғой. Мә онда, ойнатпасаң!

	Ол тақтаны теуiп жiбердi. Тақта бары-жоғы екi-ақ бөлiнiп едi, тек тастары бебеу қағып талай жерге тарап кеттi. Кейбiрi керегенiң көзiне тығылып, кейбiрi табалдырыққа сүрiнiп жатыр. Менi ыза буды. Аузымнан қалай шығып кеткенiн қайдам:

	– Есерсоқ! – дедiм бетiне бажырая қарап.

	Ал «есерсоғым» осы кезде менiң желкеме төнiп тұр едi. Нақ бiр менiң жанымды алуға келген әзiрейiл ме, жебiрейiл ме едi әлгi, сол жан алғыштың бiреуi секiлдi. Мәселенiң машақатқа айналғанын сезген жiгiттердiң бiреуi:

	– Таңат, сен қойсайшы, – деп маған басу айтты.

	Мен сабама түсейiн дедiм. Желкемде төнiп тұрған Толықты қасыма отырғыза қояйын деп тобығынан қағып, етегiнен тартып едiм, оның тiзесi жауырыныма сарт ете қалды. Ендi мына қорлыққа шыдайтын шама қалмады. Күре тамырларым көгерiп, бiлеулене жөнелдi. Бiр қимыл жасамасам, жарылып кететiн түрi бар. Ал олар жарылса, масқараның болатыны белгiлi. Орнымнан қалай қарғып тұрғанымды бiлмеймiн, әйтеуiр, саусақтарым Толықтың жағасына жармасып қалыпты. Арқамнан қапсыра құшақтай алған Асылбек менi екпiндетiп алып бара жатқан ашуға тосқауыл болды. Дегенмен менiң қолдарым бiр әрекет жасап қалса керек – Толық тәлтiректеп барып, шалқалай құлағанда керегенiң көзiнде менiң сенiмдi қаруым ретiнде iлулi тұрған имек орақ костюмiнiң арқасын қақ айырды. Менi бұдан әрi әрекет жасауға жiбермей тежеп қалған Асылбектiң тегеурiндi қолы болғанмен, сабама түсiрген – Толықтың аузынан шыққан сасық иiс. Ол мас екен...

	Ертеңiне жұмыстан қажығаным аз болғандай, түндегi топалаңның таяғы еңсемдi жидырмай қойды. Мойным салбырап, кiрпiгiм көтерiлмейдi. Ойлаған сайын өзiмнiң, өзiмнiң емес-ау, қолымның жасаған әрекетi ожар көрiне түседi. «Хатты кiм жазғанын ғой, толық бiлген жоқ. Конвертке қарап Қарлығадан деп ойлаған болар. Оның үстiне мас екен. Мас адам не демейдi, есi кiресілi-шығасылы бала сияқты емес пе? Едiреңдесе едiреңдер едi де. Менiң нем кетiптi, несiне әйелдер құсап етегiне жармаса қойдым. Әсiресе костюмiн қақ айырғанымды айтсайшы. Айып менде де бар екен ғой, түбiнде...»

	Осы ойымды Асылбекке айтып едiм ол:

	– Ендi қалай деп ең? Әлде сен өзiңдi перiштеге балап отырмысың. Сенiң де сүттен ақ, бәледен аулақ екенiң белгiлi ғой. Неменесiне қиналып отырсың, әлемнiң тартылыс заңын ашқандай болып, әрине, айыптысың, – дедi.

	– Жарассам қайтедi.

	– Жараспағанда қайтейiн деп едiң, жоқ және төбелеспекпiсiң?

	Әрине, жарасасың.

	Осы қорытындыға тоқталдық. Екеулеп жүрiп тоқтауын тоқтадық-ау, тек ары қарай жылжи алмай қалдым. Мен аһ ұрып жарасудың амалын iздестiре бастадым. Табан астында қолға iлiнер ештеңенiң шетi көрiнбейдi. Есебiн қалай тапсам екен? Кешiрiмдi қалай өтiнемiн. Тек сол жарасудың басын бастап алсам едi, сонан соң арғы жағын бiрдеме етiп жұлмалап алып кетер едiм... Әлде...

	Кешкiлiк киiз үйдiң iшiнде Толық екеумiз қалдық. Асылбек өткен ғасырдың билерi сияқтанып қақ төрде қасқайып қарап отыр. Мен жол дорбамның iшiнен сыртына «орыс арағы» (басқалар iшпейтiндей-ақ!) деген жарнама жапсырылған шөлмектi суырып алдым. Асылбек көзiн алартып бiр қарап қойды. Қабағының кiржие қалғанынан-ақ жорып отырмын, ренжулi. Бұл шөлмек жол дорбамда осында келген күннен, тiптен ауылдан шыққан күннен берi жатқан. Нақ аттанар мезгiлде бiр жолдасым кездесiп қалып: «Бiраз күнге кетiп барады екенсiң. Барған соң ермек етерсiңдер. Жолаяқ болсын», – деп қоярда-қоймай дорбама тығып жiберген (жолаяғының түрiн көрмейсiң бе!) Көңiлiне келiп қалар деп лақтырып тастауға батылым бармап едi. Дәл қазiр болса, бiр қажетке жарап қалды-ау деп қуанып қалдым.

	Айдалада арақ iшермiн деп қалтасына кiм рюмке салып жүредi дейсiң, сондықтан қолға түскен ыдыс – кәдiмгi шай iшетiн шыныға ернеулете құйдым да Толыққа ұсындым.

	– Тоқа, мен кеше байқамай қалыппын, екеумiздi ерегiстiрген осы бәле екен ғой. Ендi татуластырушы да өзi болсын, алып қой.

	– Бәле деп тұрсаң, несiне ұсынасың?

	– Ойбай, қателесiппiн. Сөздiң ретi деп айтып жатқаным ғой.

	Әйтпесе арақ қой, арақ, кәдiмгi орыс арағы.

	– Алдымен өзiң iш!

	– Мен iшпеймiн ғой, Тоқа-ау.

	– Онда мен де iшпеймiн.

	– Толық, Таңаттың iшпейтiнiн бүгiн бiлiп отырмысың, несiне қинайсың. Әуелi iшетiндердi тыйып алайық та, iшпейтiндерге сонан соң тиiсермiз, – деп сөзге Асылбек араласты.

	– Ей, сен қашаннан берi Цицерон бола қалғансың тiлiң мен жағыңа сүйенiп. Өзiң iшпеген соң мұрныңды басып жайыңа отырмаймысың. Ал онда жарасуды да қойдық. Мә, мына шалбар мен көйлектi де жырт, – деп Толық орнынан тұрып, белбауын босата бастады. Менi қинаған да, құртқан да осы бiр сәт. Не iстерiмдi бiлмей қатты қысылдым.

	– Әй, Толық, қойшы ендi сол бiр шатақты есiңе ала бермей.

	Мә, керек болса! Осыдан өлсем көрiп алайын.

	Орнынан тұра ұмтылған Асылбек менiң қолымдағы бос шыныны ғана алып үлгердi. Ал оның iшiндегi суық зат менiң өзегiмдi өртеп, iшiмнен ыңғайлы орын таппағандай ол жерiмдi бiр, бұл жерiмдi бiр күйдiрiп, аласұрып жүр. Алғаш сезгенiм – өкпем өртенiп кеткен сияқты, демiм таусылып барады. Толықтың:

	– Мiне, азамат. Бiр-ақ тартты, – деп аузыма тықпалаған жуасын нан жегендей шайнап-шайнап жұтып жiбердiм. Әншейiнде асқа турағанның өзiнде екi көзiңнен сораңды ағызатын ащылығын сезетiн емеспiн, қайта сол жуа тоқтап қалған жүрегiмдi қайта соқтырып жiберген сияқты, демiм шыға бастады.

	Толық та iштi. Iшкенде, шөлмектi қолына алды да, өзi құйып iштi. Асылбек орнына қайта барып отырды. Бiраз отырып есiмдi жиған соң ойыма не үшiн жиналғанымыз, мұнда неге отырғанымыз қайта орала бастады. Ендi соған көшейiн деп аузымды аша бергенде көзiм Асылбекке түсiп кеттi. «Бұл неге құр қалады? Мен де iшпеушi едiм, iштiм. Жарасу үшiн, жақсылық үшiн iштiм. Жақсылықты ол да жек көрмейтiн жiгiт. Iшкен дегенiң осы болса тiл тартпай кететiн пәле емес сияқты. Давай, бұған да iшкiзейiк». Осы ақылым көкейiме қона кеттi. Айналасы жұп-жұмыр, бәрi дұп-дұрыс сияқты.

	– Асеке, сен де бiреуiн көрсейшi.

	– Кет әрi.

	– Асеке, бiздер көңiл үшiн, жақсылық үшiн iшiп отырмыз ғой. Ал бiздер болсақ, бәрiмiз адал доспыз. Солай ғой, доссың ғой, ә? Онда неге iшпейсiң? Давай, тартып жiбересiң.

	Асылбек ат-тонын ала қашты. Мен болсам оның iзiнен қалмай, бұрын «Ей, Асылбек» деп атын тiке айтатын досымды бұл жолы «Асеке, Асекесi» деп аспанға көтерiп жатырмын. Сөздерiм мөп-мөлдiр, ақыл деген ағып тұр. «Достық» деген сөздiң мағынасын бұрын кiм талдап көрiптi дейсiң, ал бүгiн бүге-шiгесiне дейiн ақтарып, Асылбектiң алдына жайып салып, қап-қанарымен төгудемiн. Бiрақ оның көнетiн түрi жоқ. Тiптен көнбеген соң мұрнынан ұстап тұрып, аузына сылқ еткiзiп құйып жiбере салайын деп, тәмпiш мұрнына ұмтылып едiм, ол дөрекiлiк жасап қолымды қағып жiберiп, сыртқа шығып кеттi. Шыққанда жай шыққан жоқ: «Ой, сенiң де...» деп ренжи шықты, ұсынған қолымды қайтару былай тұрсын, қағып жiберiп шықты. Шыныдағы мөлдiр «шербетiм» бетiме төгiлiп, екi ұртымнан ағып, жағама құйылып жатыр.

	Көңiлiм бұзыла жөнелдi. Асылбектi аяп кеткен сияқтымын, орныма сылқ етiп отыра кеттiм.

	– Қойшы соны, iшпесе өзiмен кетсiн. Бiр рюмке iшсе намазы қаза болатындай бәлсiнiп-ақ болды ғой, – дедi Толық мұрнын тыржитып.

	– Намаз оқи ма, құран оқи ма онда сенiң қанша жұмысың бар? – дедiм мен Асылбектi одан бетер аяи түсiп. – Iшпейтiн адам, бiз бекер қинадық.

	– Iшпесе iшедi. Кiм ол сонша бәлденетiн, қажыға барған кiсiше иiсiнен қашатын? Керек болса, сол қажыларыңның өзi де iшедi. Ана үлкен мешiттегi имамның өзiнiң шайнекке құйып, сапырып iшiп отырғанын талай көргенмiн.

	– Бiрiншiден – iшпейдi, екiншiден – ол менiң досым. Бiлiп қой! Ал қажы-пажыңды көлденең тартпа менiң алдыма, қажет болса өзiңе серiк қылып аларсың.

	– Мен кiммiн сонда? Қасыңмын ба? Iшпейтiн сен де iштiң ғой. Өлген жоқсың. Қолыңды ербеңдетiп аман-сау отырсың. Қайта әкесi өлген кiсiше жауар бұлттай түнерiп отыратын тұйық мiнезiңнен арылып, адам кейпiне кiрiп, көңiлдене түстiң.

	– Iшкiзген сенсiң.

	– Мен бе?! Өзiң емес пе қайта менi араққа бөгiп отырған. Ендi маған бәле салуын қарай гөр мұның. Ал онда, мынауыңды да iшпей-ақ қояйық.

	– Iшпесең iшпей кет. Тек Асылбек туралы үнiңдi өшiр. Егер және...

	– Мә, iшпесе!

	Оның қолындағы шыны екпiнiмен барып есiктiң табалдырығына сарт етгi.

	– Ал менiң үнiмде сенiң әкеңнiң ақысы болмасын. Осыны миыңа тасқа қашағандай етiп мықтап жазып қой, ақылгөй.

	– Сен де едiреңдемей, есiңдi жиып жүр. Қайда көрсең қызып алып, оңыңа да, солыңа да қырындайсың да жүресiң.

	– Қашан?

	– Кеше ше? Келiп алып шөже қораз сияқтанып секең-секең етесiң, бiз сенiң... Дирл-Дох!

	Бұл сөздiң не қасиетi бар екенiн мен бiлмеймiн. Әйтеуiр, оны жiгiттер осылайша кемiтетiн. Толық мұны есiте қалса, судан шыққан балықтай аласұратын. Мен мағынасын бiлмесем де, сол сөздi айтып қалдым. (Кейiн бiлсем, жiгiттер оның iшiмдiктi көрсе мұрнының ұшы жыбырлап, қолы дiрiлдейтiнiн айтады екен.

	«Дiрiлдек» деген сөздi өздерiнше бүркемелеген болып осылай өзгертiп алыпты).

	– Өй, әкеңнiң?..

	– Ей, Толық, тарт тiлiңдi, өшiр үнiңдi!

	Басымды көтерiп, бетiне қарасам, кешегiдей баяғы заманның королi болмаса да, өз заманымыздың Мұхаммед Әлиi сияқты төнiп келедi. Мына басынғанына қалай шыдарсың, мен де қарғып тұрдым. Асылбектi жәбiрлегенiн былай қойғанда, көрде жатқан әкемде не әкесiнiң ақысы бар?! Қаһарға мiндiм.

	– Өшiрмесем қайтесiң?

	– Таяқ жейсiң!

	– Мә таяқ!

	Жұдырығымның Толықтың мұрнының астына қалай барып қалғанын бiлмеймiн. Ол қағып жiбергенде жердегi шөлмекке ұмтылыппын. Менi осы еңкейгенiм сақтап қалса керек, өйткенi Толықтың томардай жұдырығы арамызға түсе берген Асылбектiң шекесiне сарт етiптi. Менi бiреулер ұстап тұрғанда:

	– Жiгiттер, жiгiттер, жiберiңдершi менi, мәдениеттi етiп бiр соғайын, – дегенiм есiмде. Арғы жағын бiлмеймiн.

	– Мiне, төбелес дегеннiң қайдан шығатынын бiлдiң бе? – дедi Таңат бетiме және тiгiле қарап отырып. – Ол оп-оңай басталады. Оның орысшасы да, қазақшасы да бiрдей, аударып-төңкерiп, әлек болудың қажетi жоқ. Өкпеңдi қолыңа алып, алақ-жұлақ болып арпалыса берсең болғаны. Ал себебi неден басталатынын түсiндiң ғой.

	– Түсiндiм.

	Ендi не дейiн. Баяғы күрiшке аттанар кезiнде қоярда-қоймай жол дорбасына бiр шөлмек арақ салып жiберген өзiм болатынмын. Мiне, ендi он жыл өткен соң қайта кездескендегi сәлемдесуiмiздiң түрi осы болды.

	Москва, наурыз, 1979 ж.





ЖАЛҒЫЗ ДОЛАНА




	Баяғы жалғыз долана жоқ. Жердiң аты өзгермей қалыпты. «Жалғыз долана».



	Жергiлiктi халық теңiз деп атап кеткен Шарбақ су қоймасынан басталған канал ирелеңдеп барып, таудың төсiн тiлiп өтiп, батысқа қарай созылып жатыр. Су қоймасының жағасында тұрып қараған адамға каналдың екiншi шетi таудың төсiн тiлiп өткен соң тiке барып, аспан күмбезiмен жалғасып жатқан секiлдi. Әсiресе кешкi мезгiлде, күн таудан асып, ұясына қонардың алдында әлгi аспан күмбезiне барып төгiлiп жатқан су ерекше көрiнедi. Ендi ол аспан күмбезiнен су қоймасына қарай тартып қойған жарқырауық сым сияқты елестейдi.

	Су қоймасының салынуына байланысты өмiрге келген жаңа қаланың осы бiр көшесi былай шыға үлкен жолға айналып, жаңағы каналмен жарысып, тауға өрмелей бастайды. Ол да ирелеңдеп барып таудан асып жатыр. Арғы жағы белгiсiз. Ал кешкi мезгiлде бұл жол аспан күмбезiне барып тiрелiп жатқан үлкен орға ұқсайды. Өйткенi тау – жалаңаш. Оның бауырында да, басында да сыңсып өскен орман жоқ. Айналаның бәрi үлкен-үлкен жақпар тас. Сол тастардың арасында тырбиып өскен ағаштар алыстан көз салғанда бетегеден биiк емес. Әрi өте селдiр. Таудың өзi де биiк емес. Өгем тауларының Қосмола шоқысынан басталған бiр сiлемi ғана. Жергiлiктi тұрғындар бұл жердi бiрде «Заңғар» десе, бiрде «Азат» басы деп атайды. Дегенмен Шарбақ су қоймасы салынып, судың деңгейi таудың көкiрек тұсына дейiн көтерiлмесе, осы аласа таудың өзiнен батысқа қарай су шығуы мүмкiн емес. Даланың өзi де бiртегiс емес – ойлы-қырлы. Жергiлiктi тұрғындар бұл даланы адыр деп атайды. Өздерi кең даланың ойпаң жерлерiндегi өзеншелердiң бойына қоныстанған. Сондықтан өзенi жоқ, су жоқ даланың бәрi – адыр. Бұрын мұнда тек қана дән сеуiп, мал жаятын. Дән жаңбырдың суымен өнедi. Мал сол ылғалмен көктеген шөптi қорек етедi. Адырда ағаш өспейдi. Төбелерi томпиып-томпиып, жазықтықтары жалаң болып жатады. Әрине, шөп өскен жерде ағаштың да өсетiнi белгiлi. Оған куә – әлгi ойпаң жерлерге орналасқан ауылдар. Сол ауылдар жемiстi-жемiссiз ағаштардың талай түрiн өсiредi. Кез келген үйдiң ауласынан алма мен өрiк, шабдалы мен жүзiм, тал мен терек өсiп тұрғанын көресiң. Бiрақ ауылдың iргесiнде өзен бар. Бұларға қорек болатын – сол өзендер мен бұлақтар. Ал өзеннiң суы бiр ауылдан артпайды – ауылдың басынан басталса, аяғына барып таусылып жатады. Олардың үлкен өзенге барып қосылатын бiр-ақ мезгiлi бар – ол көктем. Ал жаз шыға бере бәрiнiң де арнасы қаңсып жатқаны.

	Мұның бәрi – шыжып тұрған күннiң әсерi. Көктемде айналаны құлпыртып, гүлге орап тастайтын табиғат жаз шыға бере айналаның бәрiн сап-сары етiп, бiр түске бояйды да қояды. Егер қол тигiзбесең, айнала-төңiрек күзге дейiн осы қалпынан аумайды, ал түртiп қалсаң топырағы шығып, айналаны шаң басады. Кейде осы төбелердiң бауырынан, дала жолының жағасынан қылтиып өскен ағаштың көшетiн көресiң. Бұл көктем кезi жазда жолдың жағасына түсiп қалған жемiстiң дәнi қыс бойы жатып, көктемде көкпен бiрге қылтиып бой көрсетедi. Тек жаз шыға бере ол да қурап қалады. Ол күннiң қуаты нағыз күшiне кiрген шамада қылтия бастайды – тамыры тереңдеп үлгермейдi, нәр алатын ылғалды жерге жете алмайды.

	Шарбақ су қоймасынан басталған канал осы қаңсып қалған далаға су жеткiзiп, өңiне нәр кiргiздi. Бүкiл дала гүлдендi де кеттi. Топырағы белуардан келедi деген далаларға мақта егiлдi, жүзiм өсiрiлдi. Бұл қазiргi көрiнiсi даланың. Әлi де бастамасы ғана, ал болашағы – көптеген ауданның жерiн түгел гүлдендiрмек.

	Мен жас кезiмде осы даланы талай аралағанмын. Көктемде гүл теруге, жазда масақ теруге шыққан кездерiмiзде қалтамыздан су толтырып алған шөлмегiмiздi тастамайтынбыз – адырда су жоқ. Ауылдан шығып, даланы аралап, Ташкентке де талай барғанмын. Сонда ересектер «салқынмен жүремiз» деп ауылдан түнде шығатын. Ол кезде мен мұның су тапшылығынан екенiн қайдан бiлейiн, ұйқыдан қалдырған әкеме өкпелейтiнмiн. Түнде жүр, күндiз жүр ұзақ жол болған соң, әйтеуiр, бiр аялдау керек қой. Сондай аялдаманың бiрi көршi аудандағы «Жалғыз долана» дейтiн жер болатын. Айналаның бәрi тап-тақыр (ағашы жоқ дегенiм ғой) төбелер. Жол бiрде соларды бауырлап жүрсе, бiрде қырқып өтiп ирелеңдеп жатады. Осындай төбешiктiң бiрiнде бiр түп ағаш өсiп тұратын. Айдалада жалғыз ағаш. Долана. Оның қалай өскенiн, неге өскенiн мен бiлмеймiн, бiлгiм де келмейдi. Соған жеткенiме мәзбiн, есектен түсiп, түбiне барып аунай кетемiн. Маған бұл долананың ұнайтын жерi осы-ақ болатын. Кей кездерi соның бұтағына iлiнiп қалған шүберектерге көзiм түскенмен, көңiл бөлмеймiн. «Iлсе iлер, байласа байлар» деп қоя саламын. Кейiн машина мiнетiн заман туғанда да сол долананы талай көрiп жүрдiм, бiрақ оның бiр сыры бар екен-ау деген ой қиялыма келген емес. Содан бiраз жылға дейiн сол «жалғыз долана» өсетiн далаға жолым түспедi. Ұмытып та кеткенмiн.

	Ендi, мiне, көп жыл өткен соң және келiп тұрмын. Баяғыда тұяғы кiбiртiктеп есек әрең жүретiн далаға «Волга» мiнiп келiп тұрмын. Даланы шыжғырған күннiң лебiн қайтарып, каналда сарқырап су ағып жатыр. Каналды бойлай асфальт жол жатыр. Ана бiр төбелердiң етегiне ауыл орнай бастапты. Бұл – болашақ совхоздың орталығы. Совхоздың аты – «Жалғыз долана». Менiң есiме баяғы бiр түп долана түстi. Төбелердiң басынан соны iздедiм. Көрiнбейдi. Бәрi де тап-тақыр. Каналдан жырымдалған арықтардың бойында жап-жасыл боп өсiп тұрған ағаш көп, бiрақ төбелердiң үстiнде ешнәрсе жоқ. Менiң жан-жағыма алақтай бергенiмдi байқаған жiгiттердiң бiрi:

	– Неге әбiржiп тұрсыз? – дедi.

	– Осы төбелердiң бiрiнiң басында бiр түп долана өсiп тұрушы едi. Сол есiме түсiп тұрғаны. Әбден қартайған соң қурап кеткен-ау, шамасы, – дедiм қурап қалған ағашты шауып тастайтыны айдан-анық екенiн бiлетiнiмдi сездiрiп.

	– Жоқ, ол долананы қурамай тұрғанда-ақ шауып тастаған.

	– Қалайша?! Обал емес пе?

	– Обал... Соған бола бiреудiң басы жарылып, көзi шыға жаздағаны бар.

	– Не дейсiң?

	– Бұл әңгiменi жолай айтып берейiк.

	* * *

	Прораб салынып жатқан жолдың қиындау деген бiр тұсын Федор мен Николайға тапсырды. Осы тұста бұрын бiрiне-бiрi жалғасып жатқан төбелердi бiрде бауырлап өтсе, бiрде қиялап өтiп келе жатқан болашақ жолдың табаны бiрден келiп төбеге тiреледi. Төбенi қырқып өту керек. Төбенiң топырағы тапталып, кесек болып қатып қалған. Цементтеп тастамағанмен соған жуық – өте қатты. Сондықтан прораб бұл жердi Федор мен Николайға тапсырды. Федор прорабтың ойын бiрден сезе қойды. Қарсылық жасап көрдi. Бiрақ одан ешнәрсе шықпады. Ақыры: «Келесi жолы борпылдақ жерден еншi бересiң», – деп саудаласып барып әрең көндi. Николай сөзге келген жоқ. Федор мен Николай – бұл құрылысқа арнайы жолдамамен келген жiгiттер. Шарбақ су қоймасын салу мен далаға қарай канал тартып, он мыңдаған гектар жердi суландыру мәселесi қолға алынғанда бұл құрылыс елiмiздегi алып құрылыстардың бiрi болып жарияланды. Елдiң батыс, орталық аймақтарынан комсомол комитеттерi жiгiттер мен қыздарды осылай қарай жiберiп жатты. Алғашқы болып жазылғандардың бiрi – Федор. Ол алдымен комитеттегiлерден құрылыстың жағдайын сұрады, құрылыс басқармасынан өкiл боп барған кiсiден жалақысын анықтап алды, сонан соң барып осылай аттанды. Николай болса, ешнәрсенi ежiктеп жатпады. Қазақстан мен Өзбекстан бiрiгiп салып жатқан құрылысқа адам керек деген хабарды есiткен соң бiрден жолдама алды...

	Таң қылаң бере бастағанда орнына тұрған Федор ертеңгi салқында бiраз жұмысты тындырып тастамақ болып Николайды оятты. Алғашында көзiн бiр ашып, бiр жұмып жатқан Николай төбесiнде төнiп тұрған Федордың айтқанынан қайтпайтынын сезген соң бұралаңдап жүрiп, орнынан әрең тұрды. Жылжымалы үйден сыртқа шыққан соң таза ауаның әсерiмен ұйқысын тез ашып алды. Сыртта қоңыр салқын соғып тұр екен. Сол самал денесiн ширата түстi. Бөшкедегi сумен бетiн жуған соң тiптен ширығып кеттi. Жалма-жан киiмiн кидi де, бульдозерiне қарай жүрдi. Бұл кезде Федор өз тракторын от алдырып қойған едi. Ендi екеуi тракторларын қатарласа жүргiзiп, кешегi прораб көрсетiп кеткен төбеге бет алып барады.

	Төбенiң басында жалғыз түп ағаш өсiп тұр. Николай жақындап келген соң барып байқады. Жол нақ соның үстiнен өтедi екен. Кеше прораб келiп түсiндiргенде Николай бұл маңға жолаған да жоқ болатын. Федор көрiп алар деп, үй маңында қалып қойған. Соғылған белгiшелердi ендi көрiп келедi. Бұлар сол ағаштың қасына келiп тоқтады.

	– Қалай етiп қағамыз? Бiрiмiздiң соңымыздан бiрiмiз жүрiп отырамыз ба, әлде екеумiз төбенiң үстiнен бастап екi бауырына қарай жеке-жеке қимылдаймыз ба? – дедi Федор трактордан түсiп.

	– Қалай ыңғайлы десең, солай етейiк, – дедi қасына келген Николай.

	– Iзбе-iз жүрсек, маған iлесе алмай қаласың ба деп қорқамын. Ал екеумiз екi бағытта жұмыс iстесек, тiптен баяулап қалуың мүмкiн.

	– Былтырдан қалған жұмыс жоқ қой...

	– Но-но, ондай сөзiңдi қой.

	– Қойсақ, айт қалай iстейтiнiмiздi.

	– Әуелi iзбе-iз жүрiп, төбенiң басын бiраз аршып алайық.

	Сонан соң екi бағытта жұмыс iстеймiз.

	– Келiстiк.

	– Тарт онда төбенiң басына.

	Екеуi де тракторларына қайта отырып, төбенiң ең биiк жерiне шықты. Федор осы жерде тракторына орнатылған жер қыршитын қалақшаны төмен түсiрiп, жердi жаза бастады. Дәл қазiр iзбе-iз жүрудiң мүмкiншiлiгi жоқ екенiн сезген Николай тракторын өшiрiп, бiр шетке барып отырды. Жарты сағаттай өткен кезде төбенiң үстiне бiлеуленiп iз түсiп қалды. Ендi бульдозер ерсiлi-қарсылы жүре алатындай мүмкiншiлiк туды. Осы кезде барып Николай өз тракторын iске қосып, Федордың соңынан iзге түстi. Және жарты сағат өткенде бұлар төбенiң басында трактордың белуарынан келетiндей ор қазып қойып едi. Қазылған топырақ бағанағы жалғыз ағашқа төнiп келедi және бiраздан соң ағаш топырақтың астында қалады. Топырақтың астында ғана қалып қоймайды, төбенiң үстiндегi ор төмендей келгенде бұл ағаш тамырымен қопарылып, етекке, сайдың iшiне бiр-ақ түседi. Осыны сезген Николай екi жұмыс қылғысы келмедi – ағашты қазiр-ақ бiрден сындырып тастамақ болды. Тамыры содан соң бiрте-бiрте қазыла берер деп түйдi. Ол тракторымен ағашқа жақын келе бергенде, төменнен айқайлап келе жатқан бiр кiсiнi көзi шалды. Келе жатқан кiсi жетпiске жетпесе де алқымдап қалған шал. Қолына бөркiн қысып ұстап алған. Соны басынан асыра бұлғақтатып айқайлап келедi. Өрге қарап жүгiргенсидi, тек бүгiлген белi одан бетер екi бүктетiлгенi болмаса, жүрiсi өнiп жатқан жоқ. Николай аң-таң болды. Шалдың сөзiн түсiнбесе де, әйтеуiр, өзiне айқайлап келе жатқанын сездi. Тракторын тоқтатып, жерге түстi.

	– Не iстеп жатырсың? – дедi әлден соң алқынып әрең жеткен шал ентiгiн баса алмай.

	– Жол салып жатырмын.

	– Мұнда... жол... салмаймыз...

	Шал әлi ентiгiп тұр. Қолын сермеуiн қоймайды. Сөздерiн үзiп-үзiп әрең айтады. Николай түкке түсiнбей бетiне бажырая қарады.

	– Неге салмаймыз, ақсақал?

	– Болмайды. Рұқсат жоқ...

	– Оны кiм айтты?

	– Мен айттым.

	Николай «мына шалдың есi дұрыс па» деп ойлады. Жолды салғызбайтын кiм сонда бұл?

	– Ақсақал, әзiлiңiздi кейiн айтарсыз. Қазiр менi жұмыстан қалдырмаңыз. Анау жылжымалы үйге барып отыра тұрыңыз.

	Бiр сағаттан соң мен де барармын. Сонда жақсылап тұрып әңгiмелесемiз.

	– Болмайды, – дедi ендi шал ағаштың түбiне жақын барып тұрып. – Бұл – қасиеттi жер. Бұл жердi қазуға болмайды. Рұқсат жоқ. Бар, начальнигiңе айт солай деп.

	Николай шынымен әбiржиiн дедi. Не iстеу керек? Мына жынды шал шынымен-ақ айтып тұр ма екен. Қасиеттi жер болса қасиеттi жер шығар, ана ағаштың басына алаң-жалаң етiп байлап тастаған шүберектерi де бiрдеменiң белгiсi болар. Ол осы кезде мына екеуiнiң тәжiкелесiп тұрғанын байқап, тракторын тоқтатып, осылай қарай келе жатқан Федорды байқады. Неде болса соның келуiн күттi. Сондықтан:

	– Ана байлап тастаған шүберектер ненiң белгiсi? – деп сұрады шалдан құры қарап тұрғанша ермек болсын деп.

	– Ол – бiлместердiң iстеген нәрсесi. Бұл ағаш әулие емес, қасиеттi ағаш. Мұның түбiнде менiң досым өлген.

	– Өлсе қайтедi екен? – дедi Федор мына тәжiкелесудiң сырын бiрден ұққандай боп, ай-шайға қарамай бiрден. – Денесi осында жатыр ма?

	– Жоқ, бiрақ бәрiбiр сындырмайсың, қазбайсың.

	Николай бұдан арғы әңгiмеге қатысқысы келмедi – анадай жерге барды да жантайып жата кеттi. Федор ағаштың түбiне көз тiгiп тұрды. Сонан соң айналасын адақтап қарап шықты. Томпиған топырақ көрiнбейдi – бәрi теп-тегiс. Демек, ешқандай бейiт жоқ. Сондықтан iске шұғыл кiрiспек болды.

	– Қиын-қыстау кезде айдалада қалған адам аз ба? Сол жердiң бәрiн қасиет тұтып, соқаның тiсiн тигiзбей қорғаштай берсең, бiздiң Смоленск облысында егiн егетiн жер қалмайды. Кетiңiз, жолды кес-кестемей.

	– Кетпеймiн.

	– Онда қазiр көрiп тұр.

	Федор Николайдың тракторына қарғып мiндi. Гүр-р еткен дауыс шықты. Трактор от алғанда Николай кеудесiн жерден жылдам көтерiп едi, бiрақ орнынан тұрған жоқ. Федор тракторды тiке талға қарай бұрды. Шал қасқайып қарап тұр. Оның түтiккенi, алқынғаны болмаса, бетiнен әбiржудiң нышаны байқалмайды. Келсең кел деген кейiп байқатқандай, Федор трактордың алдына орнатқан қылқанын түсiрiп, жердiң қыртысын қырнап, шалға жақындай бердi. Ол мiз бақпады. Бiр-екi кесек дөңгелеп аяғының астына түстi. Бiрте-бiрте кесектiң саны көбейе бердi. Ендi тобығына дейiн топырақ үйiлдi. Осы кезде шал еңкейiп, тастай қатып қалған кесектiң бiреуiн алып трактордың әйнегiн дәлдеп сiлтеп қалды. Осы қимылы оның өз өмiрiне қойылған соңғы нүктеге айналып кете жаздады. Өйткенi кесек әйнекке барып тарс еткенде шынының күл-талқаны шықты. Бiр абыройы, шыны сау етiп жерге төгiлген жоқ, айқыш-ұйқыш боп сынғанмен, орын-орнында тұр. Осы оқыс жағдайда Федор бiр сәтке көзiн тарс жұмып, басқа әрекет iстеуге мұршасы келмей қалды. Трактор алға жылжи бердi. Топырақ шалдың тiзесiне дейiн жетiп, кейiн қарай шалқалай құлатты. Бiрақ шал да құлаған жоқ, қолын ағашқа тiреп, доға сияқты иiлiп тұр. Осы кезде барып Федор трактордың тежегiшiн басып едi. Федордың шаң-топырақ басқан бетi бұрын да мәз емес-тiн, ендi тiптен қап-қара болып кеттi. Дiр-дiр етедi. Трактордан қарғып түсiп, шалдың қасына жетiп келгенде, екiншi жақтан бiр жiгiт бұрын келiп жетiп, шалдың қолынан ұстап, орнынан тұруына көмектестi. Федор бұл жiгiттiң қайдан пайда болғанын байқаған жоқ. Оған көңiл де қойған жоқ, келе шалға тиiстi.

	– Не қылған қақпассың, өлер жерiңдi бiлмейтiн? Өзiң кеткенiңмен тұрмай, бiздi де ала кетпекпiсiң көрiңе қосақтап. Жоғал, құрт көзiңдi қазiр!

	– Абайла, босқа шаптықпа, – дедi жаңа келген жiгiт Федорға зiлдi қарап. – Неге әкiреңдейсiң әкеңдей кiсiге? Жаймен ымыраға келмеймiсiң.

	– Көнiп тұр ма ымыраға мына алжыған шал. Осының түбiнде досым қалған дейдi. Сонда осы ағаштың түбiнде бiреу қалды екен деп бүкiл құрылыс тоқтау керек пе?

	– Аптықпа дедiм ғой сiзге. Бұл ағаштың түбiнде опат болған адам жай адам емес. Ол – мына далаға жаңа өмiр әкелген, соны нығайту жолында өмiрiн қиған азамат.

	– Мен не iстеп жүрмiн сонда, жаңа өмiр әкелмей? Ақыр заманнан берi қу мекиен боп, қаңырап жатқан айдалаңа су әкелудiң әрекетiнде жүр емеспiн бе? Немене, осы су тек маған ғана керек пе? Бәрi осы қу даланың қамы.

	– Қасиеттi жерге тiл тигiзбе, – дедi сөзге шал араласып.

	– «Қасиеттi», «қасиеттi» деп қақсағанын қарашы мұның.

	Қасиеттi болса жатар ма едi осылай!

	– Тоқтат! – дедi шал Федорға тұра ұмтылып. Ендi Федор да аянып қалғысы келмедi. Қабағы түксиiп, еңгезердей денесi дiрiлдеп, шалға қарай ұмтылды. Көзiнiң қарашығы ағып кеткен сияқты – қызыл ала. Оң қолының жұдырығы түюлi, күтiр-күтiр етедi. Шал мен екеуiнiң арасы бiр қадамдай қалғанда Николай жатқан орнынан қарғып тұрып, қастарына жетiп келдi де, Федорды құлақ шекеден қойып жiбердi. Мұндай ту сыртынан келетiн соққыны күтпеген Федор тәлтiректеп барып, шалқалай құлады. Ол орнынан қайта тұрып ұмтылғанда Николайдың екi жағында жұдырықтарын түйiп, жiгiт пен шал тұр едi. Бұл үшеуiне қарсы қауқар жасау оңай емес екенiн түсiне қойған Федор Николайға алара қарап:

	– Бұл не үшiн? – дедi.

	– Менiң бабамның аруағы үшiн. Ол кiсi осы далаға жаңа өмiр орнатамын деп жүрiп оққа ұшқан. Әкемнiң аруағы үшiн. Ол соғыс жылдары осы далаға алып завод орнатамын деп жүргенде боранда мерт болған. Қарғасам мен қарғауым керек едi бұл даланы. Ал сенiң ондай правоң жоқ. Сондықтан тәжiм ет жерге!

	– Жоқ, тәжiм етсе маған жер тәжiм етсiн. Мұның өңiн кiргiзiп жүрген менмiн. Болмаса жатар едi ғасырлар бойы қу мекиен, қу дала боп.

	– Былжырама. Сен тәжiм етесiң. Жер – Ана. Ана балаға тәжiм етпейдi. Қанша тасысаң да ананың ақ сүтiн аттап өтуге болмайды. Ал қорлауға тiптен жол жоқ. Тәжiм ет!

	– Жоқ!

	– Жоқ!

	– Онда жоғалт көзiңдi.

	– Көрермiз кiмнiң бұрын жоғалатынын. Алдымен қара жердi басуға ерiнiп жүрген өзiң батыр қараңды. Жұрттың көлеңкесiне iлесiп әрең жүргенiне қарамай, ақылшысын қарай гөр мұның.

	Николай шыдамай кетiп:

	– Ей, сен... – деп iлгерi қарай бiр қадам басып едi. Федор бiр қадам кейiн шегiндi. Николайдың одан iлгерi ұмтылмайтынына көзi жетсе де қаймығайын дедi. Сондықтан:

	– Бұл барып тұрған... Бүгiнгi норманы сенiң мойныңа жазғызамын, – дедi кейiн қарай бұрыла берiп.

	– Жазғыза бер. Мен содан кедей боп қалмаймын, – дедi Николай өз тракторына қарай кетiп бара жатқан Федордың соңынан қарап тұрып. Содан соң:

	– Сiз кiмсiз? – дедi әлгi тосыннан пайда болған жiгiтке.

	– Мен осындағы колхоздың парторгымын.

	– Онда бiздiң басшыларға барып жолығыңыз. Мүмкiн, олар сiздiң колхозға өздерi келер. Солармен шешiңiз мәселенi.

	Николай тракторына отырып жүрiп кеттi. Бұл үлкен сәске кезi едi.

	* * *

	Кешкiлiк құрылыс басқармасында өткен жиналыс бiрден күркiреп басталды. Федор: «Бүгiнгi шығынды Николайға жазыңдар. Мен соның кесiрiнен жұмыс iстегенiм жоқ. Сондықтан менiң бүгiнгi еңбекақымды соның жалақысынан алып берiңдер», – деп столды тоқпақтап отырып алды. Николай бұған қарсы келген жоқ. «Ұстай берiңдер», – дедi де қойды. Алғашында төбелестiң мәселесiн қалай шешемiз деп тоқырап отырған басшыларға Федордың мына мiнезi қол бола кеттi. Мәселе оңай шешiлдi. Сондықтан құрылыс парторгы:

	– Сол ағаштың түбiнде жерленген адамның кiм екенiн анықтадыңыздар ма? – деп сұрады прорабтан.

	– Жоқ. Менің түсiнгенiм, дәл қазiр ағаштың түбiнде жатқан ешкiмнiң денесi жоқ.

	– Сонда қалай?

	– Алып кеткен.

	– Кiм алып кеткен?

	– Бiлмеймiн.

	Құрылыс парторгы ендi бас инженерге қарады. Сұрауын соған бердi.

	– Егер жолды сол төбенi айналып өтетiндей етiп салса, қосымша шығын қандай болар едi?

	– Дәл айта алмаймын. Анығы: төбенiң бергi бетiндегi сайларды тегiстегенде астына қос-қостан бiраз құбыр орнатуға тура келедi.

	– Иә, бiраз шаруа екен. Оны және ақылдасармыз. Ал Николайға сөгiс жариялайық. Екiншiлей қайталайтын болса, жұмыстан қуамыз. Осымен әңгiме бiттi, – дедi құрылыс бастығы.

	– Мен еш жаққа кетпеймiн, – дедi есiктен шығып бара жатқан Николай.

	* * *

	Жиналыстан сөгiс алып шықкан Николай тiке бағанағы жалғыз ағашқа қарай тартты. Түн болғанмен айдың жарығы айналаны анық болжауға мүмкiншiлiк жасап тұр. Қарауытып болса да бетегеден биiк нәрсенiң бәрi көрiнедi. Ағаш та көрiнiп тұр. Ағаштың түбiнде бiрдеңе қарауытады. Николай мұны өзiне белгiсiз дала аңдарының бiрi болмасын деп тiксiнiп қалды. Дегенмен алған бетiнен қайтпай жүре бердi. Жақындап келген соң барып, қарауытып отырғанның адам екенiн байқады. Тiптен оның кiм екенiн де бiрден болжады. Әрине, бағанағы шал болуы керек.

	– Ассалаумағалейкум, – дедi жақындай түсiп, әдейi осында келгелi берi үйренген сөзiн қолданып. Оның үстiне күндiз кездескенде сәлем бермегенi есiне түстi. Оған да мұршасын келтiрмеген осы шалдың өзi болатын.

	– Саламат бол, қалқам.

	– Мұнда неге отырсыз, ата?

	– Өзiң не қып жүрсiң?

	– Жай, серуендеп.

	– Мен де жай. Тынығып отырмын.

	Николай мына шалдың қыңырайғанын әлi қоймағанын сезе қойды. Тiкесiнен келiп түктi өндiре алмайтынына көзi жеттi. Сондықтан орағытып келмек болды.

	– Ата, бұл жерде шейiт болған кiсiнiң аты кiм едi?

	– Парперей.

	– Кiм, кiм дедiңiз?

	– Парперей дедiм.

	– Порфирий ғой сонда. Қызық екен. Орыс болды ғой сонда ол досыңыз?

	– Әрине, орыс. Немене, орыс пен қазақ дос болмайды деген сөз естiп пе едiң?

	– Жоқ, жоқ, ата. Бiрден ойыма келгенiн айтып жатқаным ғой.

	– Балам, осы саған не керек? – дедi ендi шал мәселенiң алқымынан алып.

	– Порфирий досыңыз жөнiнде әңгiме айтып берiңiзшi. Соны бiлгiм келедi.

	Шал бiраз ойланып отырды. Сонан соң ағаштың басына бiр қарап қойды. Соңынан Николайдың бетiне тiк қарап алды да, сөзiн бастады.

	– Бағанағы әрекетiң үшiн рақмет, балам. Алғысымды айтып, құшағымды жая қарсы алудың орнына, жауабымды келте қайырған себебiм – әлi де өзiме-өзiм келе алмай отырмын. Ашуым тарайтын емес. Әйтпесе саған ризамын. Риза болғанда, әлгi досыңды сабағаның үшiн емес, жер туралы айтқан сөзiңе ризамын. Жақсы, мұны бiр жөн деп қояйық. Ал ендi Парперей жөнiнде айтып берейiн. Есiтiп ал, түсiң игі екен. Түңiлдiрмессiң ешкiмдi. Парперейдiң өмiрi де өнеге болсын.

	Парперейдiң қайда туып, қайда өскенiн мен бiле бермеймiн. Дегенмен оны кейiн айтармын. Алдымен қалай танысуымызды айтайын. Ол кезде мен байдың қойын бағамын. Өзiмiзбен өзiмiз болып iргемiздi бай үйiнен алшақ алып кету үшiн әлi де бiраз маңдай тер төгу керек болатын. Мен байдың қойын жаямын, ағам – анау тұрған Ташкентте жұмысшы. Темiр жолдың маңында болса керек, ал анық-қанығын бiле бермеймiн. Елге бiр келгенiнде жасы өзiмен шамалас Парперей деген орыс жiгiтiн ерте келдi. Парперей өте ақкөңiл, қолынан өнерi тамып тұрған жайдары жiгiт екен. Бiздiң елiмiз – отырықшылдықты ертерек бастаған ел. Сондықтан аулымызда киiз үймен қатар қыштан соққан үйлер де баршылық. Сондай үйдiң бiрi бiздiкi. Парперей ағай екеуi сол үйдiң төбесiн сылап, есiк-терезесiн жамап, бiраз қолғабыс тигiздi. Осы кезде әсiресе көбiрек шүйiркелесiп кеткен адамы мен болдым. Мен байдың қойын жалғыз бақпайтынмын – серiктерiм бар. Оның үстiне, қанша айтқанмен, «қала» деген сөздiң де әжептәуiр әсерi болса керек – жұрт ағамнан қаймығады.

	Осындай күндердiң бiрiнде Парперей менiмен бiрге қой жаюға адырға шықты. Қоңыр күз болатын. Даланың көктемдегiдей албыр-жалбыры жоқ – бәрi мүлгiп тұр. Жаздың ыстық аптабы мен пiшеншiлердiң шалғысынан аман қалған жантақ пен тiкенектiң жапырағынан айырылып, сойдиып қалған сабақтары даланың көркiн онша кiргiзе алмай, едiрейiп-едiрейiп тұр. Көктем кезiнде шыр-пыры шығып, аспанды шарлап қиқулап жүретiн құстар жоқ. Бары – тек қарға мен қаракұс. Төбелердiң бәрi бозғылт тартып қалған. «Iлебай» дедi бiр кезде Парперей айнала төңiрегiне жiтi қарап тұрып. Айтпақшы, менiң атым Iлебай болады, балам.

	– Iлебай, – дедi ол. – Мына төбелерге неге ағаш өспейдi?

	– Бұл дала ғой, Парперей. Далаға ағаш өспейдi. Ағаш тек тау мен ойда ғана өседi.

	– Осы далаңның өзi де таудың етегi емес пе? Ой деп тұрған ана ауылдарыңнан да онша қашық емес. Өсетiн шығар-ау. Әрекет қылып көрсек қайтедi?

	– Қой, құр босқа әлек болып қайтемiз. Бәрiбiр түк шықпайды.

	– Шығады. Давай, осында ағаш отырғызайық.

	– Ол – бос әурешiлiк. Оның үстiне қазiр күз емес пе? Ағашты көктемде отырғызады.

	– Жоқ, күзде де отырғызуға болады. Тек тамырын тереңiрек көму керек. Суық қармап, тоң үсiрiп жiбермейтiндей ету керек. Сонда ол ағаш ертерек нәр алады, көктемде ерте көгерiп, күннiң нағыз ысыған кезiне дейiн тамыр жайып, әлденiп қалады.

	Менiң мына адырға ағаш өседi деген сөзге сенгiм келмейдi. Мүмкiн емес. Бiрақ Парперейдiң ұсынысына қарсы шығып, қасарыса бергiм келмедi. Қанша күмiлжiсем де айтқанына көндiм. Келесi күнi екеумiз ауылдың желке тұсындағы заңғарға шығып, қопарып алатын көшет таңдадық. Парперей тау ағаштарын қарап жүрiп, дiңгегiнiң жуандығы сәбидiң бiлегiндей болып қалған бiр түп жеке өскен долананы таңдады... «Долана дегенiң көшiруге көнбейдi» деп менiң зар қақсағаныма қараған жоқ – айналасын киiз үйдiң орнындай етiп бел күрекпен сызып шықты. Сонан соң қаза бастады. «Оу, ағаштың тамырын ат шаптырым жерден iздегенiң не?» деген сұрағыма жымиды да қойды. Не керек, Парперейдiң нұсқауымен бiз сол долананы осы жерге әкелiп отырғыздық. Мұнда қазған ұямыз да апандай кең болатын. Бiр күннен кейiн-ақ бiздiң әрекетiмiздi байқаған ауылдың адамдары «ерiккеннiң ермегi» деп күлдi де қойды. Ал бала-шаға өзiнше бағалады – бiздiн айналамыздан шықпайды. Сонымен апта өткенде соңымызға ауылдың балаларын түгел iлестiрiп, бiз осылай қарай шеру тартқанбыз. Долананы қондырып болған соң Парперей маған мынандай ақыл айтты:

	– Көктемге дейiн ешнәрсе жасама. Ал көктем нағыз қызған кезде түбiн ептеп қопсытып қой. Сонан соң күнара болса да ептеп су құйып тұр. Су жеткiзу қиын болар, бiрақ сен мына балаларды жұмса! Гүл теруге шыққанда бiр торсық суды артық ала шықсын. Бұл осы балалардың ағашы болып өссiн.

	Мен Парперейдiң айтқанын екi етпеуге тырыстым. Соның сiлтеген жөнiмен әрекет жасадым. Көңiлiмiздегi күдiк тараған жоқ, бiрақ Парперейге берген уәдемнен таймауға тырыстым. Сөйтiп жүргенде, мiне, ғажап, доланамыз бүршiк атып, көгере бастады. Осыны көрген балалар маған нағыз көмекшiге айналды – ағаштың түбi бiраз уақытқа дейiн судан қураған жоқ. Сонымен, осы долана бiр төбенi бiр өзi билеп, жапырақ жайып, «жалғыз долана» деген атқа ие болды.

	– Ата, – дедi ағашқа қарап отырып. – Досыңыздың осы ағашты өсiру үшiн еткен еңбегiн әлi кезге дейiн ұмытпай, ойыңызда сақтап жүргенiңiз тегiннен-тегiн болмаса керек. Ертеңгiлiк сол кiсiнi осы ағаштың түбiнде опат болды дедiңiз. Сол туралы айтып берiңiзшi!

	Шал бiраз ойланып отырды. Сонан соң терең күрсiнiп алып, әңгiмесiн ары жалғастырды.

	– Балам, – дедi ол. – Бәрiн бiрдей еске ала беру маған да оңай емес. Келiстiк пе?

	– Келiстiк, Iлебай ата.

	– Айтпақшы, сенiң өзiңнiң аты-жөнiң кiм?

	– Николай Соколов.

	– Соколов... Соколов. Иә, сонымен, мен тоқетерiн бiр-ақ айтайын. Долана жапырақ жайған жылдары Парперей бiзге жиi келiп жүрдi. Соңынан бiлсем, ол бiздiң елге алғаш келгенде патша әкiмдерiнен бой таса ете тұру үшiн келген екен. Екi айдай аялдаған. Бiр жылдан кейiн Ресейде революция басталды. Соның толқыны Ташкенге де жетiп, жалыны бiздiң даланы шарпып жатты. Сол кездегi оқиғаларға Парперейдiң әсерiмен ағама iлесiп, мен де араласып жүрдiм. Қалаға бардым. Жаңа үкiметтiң кiм екенiн түсiне бастадым. Есiңде болсын, көздi ашып-жұмғанша өзгерiп жатқан өмiр ағымдары адамның көзiн тез ашады, өзiңдi тез есейтiп, санасын жылдам оятады. Замана ағымына iлесiп, ә дегенше мен де оңым мен солымды танып қалдым. Оның үстiне барлық оқиғаның ортасында жүретiн Парпереймен өзiмше туған ағамдай еркiн сөйлесiп, жиi араласуым көп септiгiн тигiздi. Не керек, Ташкенде «Осипов бүлiгi» дейтiн әйгiлi бүлiк басталғанда мен қолыма қару алып, қызыл әскерлердiң қатарында жүр едiм. Осипов бүлiгiн басқанда, олар қаладан шығып, тауға қарай қашты. Жол-жөнекей ауылдарды тонап, ана тұрған таудан асып, бой тасаламақ болды. Қайдан бiлгенiн қайдам, бүлiкшiлердiң осы жоспарын Парперей бiледi екен. Ол қаладан қашып шыққан бүлiкшiлердiң Шымкентке қарай кететiнiн де бiлген. Шымкенттi қорғаушылар оларды кейiн қарай қуып тастау керек. Сонда жаудың Шымған шатқалына қарап өтетiн жалғыз жолы – осы маң. Бұл жерден өтсе, қазiр Шарбақ су қоймасына айналған қойнау арқылы Шымған шатқалына, одан ары Бұрыш моллаға өтiп кетедi.

	Мiне, Парперей менi сондықтан осылай қарай жiбердi. Жiбергенде жалғыз жiберген жоқ, қасыма қыруар адам қосып жiбердi. Олар – қызыл әскерлер. Ауылға келiп, совет өкiметi үшiн бел шешiп шығуға жарайтын кiсi болса, соңымызға iлестiрiп алуды тапсырды. Содан кейiнгi кездесер жерiмiз – осы жалғыз долананың түбi. Мен Парперейдiң тапсырмасын қолымнан келгенiнше дәл орындауға тырыстым. Осы долананың түбiнде кездестiк те. Бұл түн ортасы ауып қалған кез едi. Парперей ауылға бiр топ жауынгер жiбердi. Оларға қойған мiндетi – бүлiкшiлердiң қарасы көрiнсе, қардай боратып оқ жаудыру. Атқан оқтың дарыған-дарымағаны шарт емес, әйтеуiр, қоқан-лоқы жасап, жауды ауылға жолатпау. Ал қалған қызыл әскерлердi осы сай-салаға орналастырды. Ауылға аттанғандардың iшiнде мен де бар едiм. Парперей осында қалды...

	Шал осы жерге келгенде және бiраз үнсiз отырып қалды.

	Сонан соң әңгiмесiн қайта жалғастырды.

	– Сонымен, Николай қарағым, мен осы долананың түбiне қайта келгенде Парперей досым ақтық демiн алып жатыр екен. Таң қараңғысында қиян-кескi ұрыс болыпты. Күндiз тоғайға тығылып қалған бүлiкшiлердiң отряды түнде суыт өрмеледi. Темiр қалқанның бiр шетi бұталардың денесiне сiңiп кетiптi. Ағаштың осы жерлерi шойыр болып өскен. Бұл қалқанды ағаштан айырып алу мүмкiн емес. Ол қалтасынан бензинмен жанатын оттық алды. Соны шырт еткiзiп жағып, қалқандағы жазуды оқыды. Қайталап және оқыды. Ол оттықты ары-берi жылжытқанынан-ақ байқалып тұр. Үшiншi рет оқыды жазуды. Сонан соң жерге түстi. Шалдың қасына келiп, үн-түнсiз бiраз отырды. Әлден соң барып шал үн қатты.

	– Оқыдың ба?

	– Оқыдым.

	– Оқысаң болды. Мiне, жалғыз долананың сыры осы. Ендi менiң неге ара түсiп, шырылдап жүргенiмдi де түсiнген шығарсың?

	– Түсiнiктi, ата, – дедi Николай. Және бiраздан соң: – Үйiңiзге қайтпайсыз ба, Iлебай ата, – дедi ол. – Мен трактормен апарып тастайын.

	Шал күлдi.

	– Жоқ, балам. Қайтатын болсам көлiгiм дайын. Ана аяғында тұсауы бар жайылып жүрген атты көрдiң бе? Сол – менiң көлiгiм. Бiрақ қайтпаймын.

	– Неге?

	– Мына жолды басқа жақтан салыңдар.

	– Ол мәселенi әлгiнде бастықтар шешiп жатқан. Жаңа жоспар жасау үшiн не қажет екенiн де болжалға сап отырған. Онда мен кеттiм, ата.

	– Жолың болсын.

	Николай орнынан тұрып, қосқа қарай кеттi. Бiрақ қосқа кiрген жоқ, өз тракторына барып отырды. Ол көпке дейiн терең ойдың үстiнде қиялдың шырмауынан шыға алмай отырды. Ақыры ұйықтап кеткенiн сезбей қалды. Түсiнде атасын көрдi. Сол кiсi бұған оң сапар тiлеп жүр. Таң сызат бергенде оянып кеткен Николай аң-таң болды. Өңiнде көрмеген, тек түр-сипатын ғана есiткен атасының түсiне кiргенiне таңғалды. Көзiн қайта жұмып едi, аздан соң және қалғып кеттi. Атасын және көрдi. Және оң сапар тiлеп жүр. Ол және оянып кеттi. Оянғанда шошып оянды. Айнала төңiрек анық көрiнiп қалыпты. Ол жалма-жан тракторын оталдырды. Тұрған орнында кiлт айналып, жалғыз доланаға жүрiп келiп, таң ата осы жерге жеткен екен.

	«Көпшiлiгi оққа ұшқан. Аман қалғаны ыдырай қашқан. Бiз келiп жеткенде шайқас аяқталған едi. Мен келе Парперейдiң қасына құлай кеттiм. Парперей маған қарап бiр-ақ ауыз сөз айтты: «Шарбақ қойнауына бiздiң жiгiттер жетiп қалды». Ол бұл сөзiн басқаларға да айтқан шығар, бiрақ мен үшiн тек өзiме арнап айтқандай болды. Иә, солай көрiнiп едi. Сонымен, балам, бiз Парперейдi осы долананың түбiне жерледiк. Қызыл әскерлер қалаға әкетемiз деп едi, оған көнбеген менiң ауылдастарым болды».

	Николай айналасына көз тастады. Ең болмаса томпайып көрiнген ештеме байқалмайды. Ағаштың түбi де теп-тегiс. Сонда қабiр қайда?

	Осыны сұрайын десе, «Шалдың көңiлiне келiп қала ма?» деп қаймығып бiраз отырды. Бiрақ шыдамады. Ақыры сұрауға бел байлады.

	– Ата, – деп сәл күмiлжiп қалды.

	– Сезiп отырмын не сұрайтыныңды, балам, – дедi шалдың өзi Николайдың көңiл күйiн байқап. – Мұнда қабiр жоқ. Әлгiнде Парперейдiң соңғы сөзiн айттым ғой. Мен ол кезде мән бердi деймiсiң оған. Кейiн ұқтым сырын. Ташкеннен шыққан екiншi отряд басқа жолмен барып, Шарбақ шатқалына бекiнген екен. Ыдырай қашқан бүлiкшiлер отрядын солар оқпен қарсы алған. Маңдайы тасқа тиген жау кейiн iркiледi. Сөйтiп, аман қалған бандиттер қайтып келiп анау заңғардың қуыс-қуысын паналайды. Солар бiр түнде келiп, Парперейдiң денесiн қайта алып кетсе керек. Оны анық бiлетiн ешкiм жоқ. Әйтеуiр, апта өткенде Парперейдiң денесi жоқ болып шықты.

	Николайдың денесi түршiгiп кеттi. Шал осыны сезе қойды:

	– Балам, – дедi ол. – Сенiң және бiр сұрау беретiнiңдi сезiп отырмын. Парперейге қойған белгi бар. Ол анау ағаштың бұтағының арасында тұр. Сонда Парперейдiң ата мекенi мен аты-жөнi толық жазылған.

	Николай ағаштың төбесiне жалт қарады. Одан соң назарын төмен жылжытты. Сонда барып үш айыр боп бiткен бұтақтардың арасына орнатылған көлемi кiтаптың екi бетiндей жалпақ темiрге көзi түстi. Ол орнынан қарғып тұрып, ағашқа қарай бұрылды. Бiрақ ағаштың түбiнде ешкiм көрiнбейдi. Жан-жаққа көз салып едi – шал тұрмақ, қарауытып көрiнетiндей ешнәрсе жоқ. Долананың дәл түбiне келгенде ол тракторын кiлт тоқтатты. Жерге түсiп бiраз тұрды. Кеше өзi кетiре алмай қойған шалдың дәл қазiр ұшты-құйын жоқ болып кеткенiне ыза болды. Әуелi сол кiсiнi қалайда таппақ болды. Соңынан тракторына қайта отырды да кейiн шегiндi. Тоқтады. Ағашқа соңғы рет көз салып бiраз тұрды. Сонан соң тракторды бар екпiнiмен алға қарай ұмтылдырғанда бiр секунд көзiн жұмып қалды. Көзiн қайта ашқанда трактордың алдындағы темiр қалқан долананы шарт сындырып, таптап бара жатыр едi…

	* * *

	Дәл осы кезде бiз ауылға жетiп, машинаның тұмсығы бiр үйдiң iргесiне келiп тiрелiп едi. Үйдiң iргесiндегi бақтың арасында өзiме баяғыдан таныс Iлебай қарт жүр екен. Мен әлгi машинада естiп келген әңгiмемнiң аяқталмай қалғанына қынжылып, машинадан жерге түссем де, қасымдағы кiсiлерден соны сұрап келемiн.

	– Сонымен Николайды не iстедiңiздер?

	– Келесi күнi құрылыс басқармасында өткен жиналыстың түрiн көрсеңiз: бiреу сотқа бермек болды, бiреу құрылыстан қуу керек дедi, ал денесi қызбалау бiрер жiгiт жұдырық ала жүгiрдi. Бiрақ оның бәрi босқа қалды.

	– Сонда қалай? Сонша басбұзарлық жасаса да ешқандай жаза тартпады ма?

	– Жаза тартты ғой, бiрақ құрылыстан қуылған жоқ. Қайта қыңырайған мiнезiн қойып, озаттардың қатарына қосылды.

	Осы кезде бiзге жақындап келген Iлебай қарт бiздiң сөзiмiздiң ұзын-ырғасын молжалдап қалса керек. Сәлемiмiздi алған соң бiрден:

	– Николайдың ең соңғы сөзi жұрттың бәрiнiң қолын байлап тастаған жоқ па, – дедi. – Ол әбден қыспаққа алған кезде барып: «Жолдастар! Жалғыз долананың түбiнде оққа ұшқан кiсi – менiң атам Парферий Соколов екен. Демек, бұл жерде атамның денесi жатқан болса, оны қозғауға менiң ғана правом бар. Мен сол правомды пайдаландым», – деп матаға орап алған қалақша темiрдi жиналыс басқарушының алдына қоя салды. Николайдың бұл сөзiн ешкiм терiске шығара алмады...

	– Жалғыз долана, – дедiм әңгiме аяғының бұлай оқыс шешiлiп кеткенiн ойға алып тұрып.

	– Иә, жалғыз долана. Парперейдiң доланасы. Қазiргi «Жалғыз долана» совхозының аты сол күнгi жиналыста қойылған. Ал Парперейге қойылған ескерткiш совхоздың ортасында тұр, – дедi Iлебай ақсақал бiздi үйiне қарай бастап бара жатып.





АСПАНМЕН СЫРЛАСҚАН АЗАМАТ


	(Деректi әңгiме)



	«Қазақ әдебиетінің бір қызықты саласы – деректі әдебиет.

	Ол – керекті әдебиет».

	Құлбек ЕРГӨБЕК



	Самолет көк аспанда қалықтап келедi. Жерден қарағанда шөкiм-шөкiм болып, кейде тұрған орнынан тапжылмай тұрып алса, кейде жер бетiнде мүлде байқалмайтын аз ғана ызғырықтың өзiнен жөңки көшiп жүретiн ақ бұлт, қара бұлт, бiр сөзбен айтқанда, бұлт атаулының бәрi мына самолет қалқып келе жатқан деңгейден қарағанда, тұнып жатқан теңiздiң бетi ме, әлде ұлпа қар басып қалған таудың қыраттары ма, әйтеуiр, басқаша көрiнедi. Бiрде жаңбырды сабалатса, бiрде күннiң көзiн көлеңкелеп есiңдi шығаратын бұлттар төбесiнен қарағанда, моп-момақан. Олардың мына түрiн көргенде дүлей күштiң иесi екенiн ұмытып кетесiң. Тiптен солардың үстiне барып аунай кеткiң келедi.

	– Қалай екен, желкесiне сен шыққан соң асау бұлттар аяғын бауырына жиып, жайбарақат жата қалды ма? – дедi Асылбск менiң ойымды оқып отырғандай-ақ дәл үстiнен түсiп.

	– Қызық екен.

	– Асықпа. Қызықтың көкесiн Шымкентке жақындай бергенде көресiң.

	– Е, немене, ол мен көрмей жүрген Шымкент деймiсiң.

	– Көруiн көрiп жүрсiң ғой, бiрақ бiздiң жол «құдайларымыздың» болжамы дәл келсе, бұрын сенi құшағын кең жайып, күлiмсiрей қарсы алатын Шымкентiң бүгiн қабағын қарс жауып, долдана қарсы алады. Айтпақшы, «жол құдайларымыз» деп жатқаным – синоптиктер. Олардың кесiп-пiшiп, жол сiлтеуiнсiз бiз бiр қадам жол баса алмаймыз.

	Бұл әңгiме Ақтөбеден өтiп, Аралға жақындағанда басталған. Шынын айтсам, Аралға жақындағанымызды ол кезде бiлiп жатқан мен жоқ қой. Айналаның бәрi – аспан, бұлт, шақырайған күннiң көзi. Қай шамаға келгенiмiздi айтып отырған – Асылбектiң өзi.

	Бiз Москвадан шыққанбыз. Үлкен астанадан өз астанам Алматыға төрт-ақ сағатта жететiн ИЛ-62, ТУ-154 самолеттерiне отырмай, Асылбектiң АН-24 самолетiне отыруымның өзiндiк сыры болатын.

	Бiрде Шымкентке Асылбектi iздеп барсам, үйiнде жоқ болып шықты. Қызметiне барсам, онда да жоқ – оқуға кетiптi. Оқыса оқитын шығар деп қоя салғанмын. Оның не оқу екенiн сұрастырып жатуды мен қажет деп таппадым. Келесi жылы барғанымда «Асылбек алты айға оқуға кеттi» деген хабар алдымнан және шықты. Бұрын екi училищенi бiтiрiп, бiраз уақыт дыбыстан жылдам ұшатын самолеттердi ерттеп мiнген, азаматтық авиацияға келгелi де талай жыл болған досымның бұлайша үстiн-үстiн оқуға кете беруi көңiлiме күдiк туғызды. Сондықтан бiр кездескенде екеумiздiң арамызда мынадай әңгiме өткен.

	– Қайдан оралдың, Асылбек?

	– Оқудан.

	– Ол қайдағы, қандай оқу?

	– Кривой Рогтағы самолет айдауға машықтандыратын оқу.

	– Самолеттi иегiңе сақал, ернiңе мұрт шыққалы берi айдап жүрген жоқпысың. Ендi қартайып, пенсияға шығатын мезгiлдегi оқуыңа жол болсын?

	Асылбектiң жасы қазiр қырық бесте. Менiң оны ерте «қартайтып», «пенсияға» шығарып тұрғанымның өз себебi болатын. Авиацияның заңы бойынша ол дәрiгерлiк ұшу сағатын орындап, пенсияға шығатын мерейiне отыз бес жасында жеткен. Бiрақ әлi кезге дейiн пенсияға шыққан жоқ.

	– Ан-24 самолетiне жұмысқа ауысатын болдым.

	– Кәдiмгi күнде аспанда қардай борап қалқып жүрген АН-24 пе?

	– Иә, дәл соның өзi.

	– Ол үшiн несiне алты ай оқып әуре болдың? Ауысып мiнiп жүре бермейсiң бе?

	– Ауысып мiну үшiн де оқу керек, жаттығу керек, бұрын ұшпаған самолет болған соң.

	– Ой, сендердiң де тiрлiктерiң тiрлiк емес екен ғой. Жүр ғой жердегi шоферлардың бәрi алты-жетi айлап оқымай-ақ ауысып мiнiп. Осыдан апта бұрын маған «Волга» берген. Бұрынғы «газиктiң» шоферi отырды да жүре бердi.

	Асылбек менiң бетiме адырая қарады. Бұл оның ашу шақырған түрi екенiн сезiп тұрмын, қазiр бiраз үнсiз тұрады да, қолын сiлтеп жылдам-жылдам сөйлей бастайды.

	– Ей, сәуегей, сенiң шоферiң «Волганың» бiр тетiгiн бiлмей қалса, кетiп бара жатқан жолдың үстiнде-ақ кез-келген жерде бес минутке тоқтай салып қарап алады. Сенiң де түгiң кетпейдi оған, қайта машинадан түсiп темекiңдi тартып, таза ауа жұтып, бой жазып қаласың. Қайта денсаулығыңа пайда. Ал мен не iстеймiн? Аспанда сенi түсiрiп қойып, самолеттi қарап алатын мүмкiншiлiк жоқ. Вокзал да жоқ, станция да жоқ, аялдама да жоқ. Сенiң қамың үшiн менiң самолеттен самолетке ауысқан сайын алты ай оқитыным.

	Асылбектiң мына сөздерi батып-ақ кеттi. Табан астында қайтаратын жауабым да дайын тұр. «Ей, сенiң самолетiңсiз-ақ күн көрермiн. Басқа самолеттер де жетiп жатыр. Мен үшiн оқымай-ақ қой» десем ғой, бiр басылып қалар едi. Бiрақ оған өзiме еншiлеп қойылған есiмiмнен басқа «жолаушы» деген жалпылама атым тағы бар ғой. Ал жер бетiндегi барлық жолаушының атынан бұлай айтуға қақым жоқ. Асылбектiң айтып тұрғаны, ойлап тұрғаны – солардың қамы. Шынында да, самолеттiң бiр тетiгiн мезгiлiнде дәл баса алмай қалғаны үшiн қырықтан астам жолаушыны қайда түсiредi, мәселен, түн iшiнде, аспан теңiзiнiң дәл ортасында. Онда аяқ басар алақандай жер жоқ қой. Қой, оқыса оқи берсiн, молырақ оқысын тiптен…

	– Ал түсiндiң бе ендi? Иә, мен бұрын дыбыстан жылдам ұшатын самолеттердi басқардым. Мыналар олардың қасында түк емес. Бiрақ әрбiр самолеттiң өзiндiк ерекшелiгi, әсiресе басқару тетiгiнде ерекшелiк көп болады. Бiз солардың қайда орналасып, қалай басқарылатынын жете меңгеруiмiз керек. Дөрекiлеу айтсаң, роботтар сияқты мүлтiксiз дәл табуымыз керек, ал сендерше айтсақ, шырт ұйқыда төсекте жатқанда оятып жiберiп сұрасаң, мүлтiксiз жауап беруiмiз керек. Сонда ғана, әбден машықтанған соң ғана самолеттiң штурвалына отыруға болады. Бұл үшiн самолеттiң кiшiсiнен үлкенiне ауыс, немесе керiсiнше үлкенiнен кiшiсiне ауыс – бәрiбiр. Бұл жоғары-төмен таңдап жататын нәрсе емес, бiлiм жарыстыра қоюды да онша қажет етпейдi. Түсiнiктi ме ендi?

	– Түсiнiктi.

	…Мiне, ендi кездейсоқта Москвада кездесiп қалдық та, «ақыр Алматыға ұшсаң бiрге ұшайық, аспан жолының ой-шұқырын көрiп ал, кiм бiледi, қажет боп жүрер» деген соң, әдейi Асылбектiң самолетiне отырғанмын. Аспан жолының ой-шұқырын көрсетiп-ақ келедi. Әрине, оның көрсеткiсi жоқ қой, тек табиғаттың талабына қарсы қояр күшi онша дәрмендi емес. Табиғаттың бермесiн тартып аламыз деп таласқан әлi де көп нәрсеге мойынсұнуға тура келедi. «Ой-шұқырдың» үлкенi Москвада басталды. «Ауа райына байланысты» деп ап-ашық күнде алты сағат аялдадық. Быков аэропортының айналасында емге деп iздесең, қолға iлiнер бiр шөкiм бұлт жоқ. Аспан мөп-мөлдiр. Көкiрегiнен итерер жел де жоқ. Бiрақ бiз жiпсiз байланып отырмыз.

	– Асеке-ау, ашық күнде ауа райын сылтау еткендерiңе жол болсын?

	– Ақтөбе жабық.

	– Оған дейiн Пенза, Орал қалалары бар емес пе? Соның бiрiнде отыра тұрармыз.

	– Баратын жерге анық жетпеген соң несiне көтерiлемiз әлек болып. Иә әрi, иә берi жiбере алмайтын самолеттi қабылдап не қылсын Пенза.

	– Сонда Ақтөбенiң жабығын Пенза бiлiп отыр ма?

	– Әрине, бiледi. Жалпы сен мынаны бiлiп ал. Аэропорттардың бәрi бiрiмен бiрi байланысып, ауа райын бiлiп отырады. Егер Ақтөбе жабық болса, Пенза бiздiң баруымызға рұқсат етпейдi. Олардың өзiнiң жоспары, жолаушы шығарып, жолаушы қабылдайтын мөлшерi бар. Ал аэропорттың өзi де мөлшерлi рейске бейiмделген. Ал одан тыс жолаушыға қызмет ете алмайды. Сондықтан бiздiң ұшуымызға рұқсат жоқ. Кiм бiледi, әлi Ақтөбе екi күнге дейiн ашылмас.

	– Бетi әрi…

	Асылбек күлдi. «Сен алты сағатқа шыдай алмай асығып отырсың. Қыс күндерi күнде кешiгiп жататын бiздерге төзiм берсiн» деген сөздi ойлы жүзiнен оқып тұрмын.

	«Бiлiп алдың» екiншiсiн ол Ақтөбеде айтты. Бiз ұшып келсек, аспан ашық, жер кебу. Жауған қар да, жаңбыр да жоқ. Бұл қаланың неменеге алты сағатқа жабылғанын бiлмей басым қатты. Асылбекке бардым.

	– Мына аэропортың айдай ашық тұр ғой, Асеке-ау?

	– Сен не күтiп ең?

	– Қар ма, боран ба, әйтеуiр, бiрдеме. Ең болмағанда шелектеп құйып тұрған жаңбыр.

	– Август айында қар жауғанды қайдан көрiп едiң?

	– Кiм бiледi, «жабық, жабық» деген соң…

	– Онда бiлiп ал. Бiздiң ұшу-қонуымызға, кейде жылдам, баяу қимылдауымызға, жел де үлкен әсер етедi. Бiз жерден көтерiлерде желге қарсы ұшамыз. Қонарда да желге қарсы келемiз. Ал ендi бүйiрден соғатын жел болады. Бұл бiз үшiн өте қауiптi. Самолеттi аударып жiберуi оп-оңай. Бүйiрден соққан жел жерде де, аспанда да бiрдей. Ал аспанда алдыңнан немесе артыңнан соққан жел жылдамдыққа әсер етедi. Кәдiмгi «попутного ветра» деген сөз теңiз кемелерiне ғана емес, бiздiң әуе кемелерiне де еншiлес. Сондықтан самолет тек қыста ғана емес, ретi келiп қалса, жазда да кешiге бередi.

	– Ал әлгiнде Ақтөбеге келiп қалдың дегеннiң өзiнде жарым сағат жүрдiк аспанда. Қар мен боран жоқ, құтырып тұрған жел де басылған емес. Сонда неменеге сандалдың Ақтөбенiң үстiн айналып?

	– Эшелонда жүрдiк.

	– Эшелоның не тағы? Самолет пойыз емес қой бiрiне-бiрi тiркесiп ұзыннан-ұзақ созылып жататын. Ең болмағанда эшелон болып машиналар жүрушi едi, ал бiз болсақ Москвадан жеке аттандық.

	– Мұны да бiлiп қой. Кейде аэропорт бiраз уақытқа жабылып қалып қайта ашылғанда соған жете алмай жолда отырған самолеттер дүрлiге көтерiлiп, аэропорттың үстiне бiр мезгiлде келiп қалады. Сол кезде бiрiне бiрi кесiр жасамау үшiн эшелон құрып, аэропорттың маңын айналып ұшып жүредi. Жерге өз кезегi келгенде ғана қонады. Оның үстiне жерден көтерiлетiн самолеттер тағы бар. Шыдамсыз жолаушылар: «Қаланың үстiн әлi айналып жүрмiз. Аспан ашық, жер таза, демек, самолетке бiрдеме болған шығар», – деп босқа үрейленедi. Сен олай ойлаған жоқсың ғой?

	– Жоқ, дегенмен...

	– Дегенмен бiлiп алғаның дұрыс болды.

	...Мiне, ендi бiз Арал қаласына жақындап келемiз. Асылбек бiр мезгiл менiң қасымда отырды. Аспан шаруашылығының егжей-тегжейiн қаза беру титығына тидi ғой деймiн, ол әңгiменiң бетiн мен жаққа қарай бұрды.

	– Ал бiздiң аспан шаруашылығымызды бiраз қазбаладың. Кiм бiледi, қолына қалам ұстаған жiгiт болған соң түбiнде бiр керегi болып қалар деп ерiнбей түсiндiрiп келемiн. Ендi сенiң ауылыңа ауысайық: әдебиеттерiңде не жаңалық бар?

	Мен ойланып қалдым. Бiрде оңыма, бiрде солыма қарасам, жерге қонар мезгiл мен аспанға көтерiлер мезгiлде иллюминаторға үңiлiп сабыр етiп, ой тоқтата алмай келе жатқанда әдебиет жөнiнде не айта аламын? Оның үстiне Асылбектiң «әдебиет шаруашылығындағы» ой-түйiнiн жақсы бiлемiн. Классикалық әдебиеттi, қазақ әдебиетiнiң тарландарын былай қойғанда, соңғы кезде бой көрсетiп жүрген жастардың творчествосына дейiн өте жақсы бiледi. Кейде менiмен пiкiр таластырып, өз айтқанынан қайтпай отырып алады. Оның әдебиеттi жақсы бiлетiндiгiнен менiң өзiм ұялғаным бар. Училищеде оқып жүрген кезi. Демалыс кезiнде елге кетiп бара жатып, ол кезде Қызылорда педагогикалық институтында оқитын маған екi-үш күнге аялдады. Бiрде екеумiз көшеде келе жатқанбыз. Әңгiмемiз – әдебиеттiң айналасы. Бiр кезде ол қыза-қыза келiп, Пушкиннiң «Евгений Онегин» романынан үзiндiлер оқи жөнелдi. Жан-жағыма алақтап, ақырын қолынан тартсам, көнбейдi. Одан бетер дауыстап оқиды. Романдағы қыздардың мүсiнiн суреттейтiн үзiндiнi нәшiне келтiрiп оқып бiттi: «Вот так!» деген кезде алдымызда кетiп бара жатқан екi қыздың бiреуi кейiн бұрылып қарап:

	– Рахмет, тамаша оқиды екенсiз! – дедi.

	Мен бiрден таныдым. Көршi оқу орнында оқитын Ләззат қарындасымыз. Мен қысылып қалдым.

	– Бiз әдебиет жөнiнде ой таластырып келе жатып байқамай қалыппыз, – дедiм Асылбектi де, өзiмдi де ақтап.

	– Ой таластырғандарыңызды қайдам, тек ұлы Пушкиннiң әсем өлеңiн көшеде көзге түскен кез келген балтырға балай бермеңiздер, – дедi Ләззат.

	– Бiз, әншейiн, Ләззат… Бұл – Асылбек, болашақ ұшқыш…

	– Болса болар.

	Бұл күнгi әңгiмемiз осымен аяқталған. Мен Асылбекке өкпелеген болып едiм, ол ерегiсiп Стефан Цвейгтiң «Белгiсiз арудың хаты» атты әңгiмесiн дауыстап оқи жөнелдi.

	Соңғы кездерi кездескен сайын әдебиет жөнiнде әңгiмелесемiз. Ол қазiргi қазақ әдебиетiн, өзбек әдебиетiн, шет ел әдебиетiн жетiк бiледi. Қадыр Мырзалиев, Төлеген Айбергенов, Мұхтар Шахановтардың көптеген өлеңiн жатқа оқиды. Керек десең, сол өлеңдердi орыс тiлiне өзi аударып, қызметтес жолдастарына оқып берiп жүредi.

	Мiне, осындай әдебиеттi бiлу жөнiнде өзiммен тең түсетiн жiгiтке мына қысылтаяң жерде отырып, бiрдеңе айтуды артық көрдiм.

	– Әдебиет жөнiнде кейiн сөйлесемiз. Бұл жолы сен маған самолет жөнiндегi әңгiмеңдi айта түсшi.

	Асылбек бiраз ойланып отырды да:

	– Әдетте, анау есiктiң арғы жағына бас сұқсаң, сөгiс естисiң, – дедi ұшқыштар кабинасының есiгiн нұсқап. – Бұл жолы мен саған қалам ұстаған ағайындардың өкiлi ретiнде рұқсат етейiн. Жүр кабинаға.

	Ұшқыштардың басқару кабинасына кiргенде, айналадағы тетiктерден көз ала алмай қалдым. Неткен көп! Мұның бәрiн есте сақтап жүру, қажет кезiнде дәл тауып, iске қосу азаптың азабы шығар. Оның үстiне, аспанда аялдама жоғын, жылдамдықты бәсеңдетiп, немесе тормозды баса салып, түсiп қарап алуға мүмкiншiлiк жоғы айдан анық.

	– Мына тетiктi «привод» деп атайды, – дедi Асылбек қарсы алдындағы жақтауға орнатылған шыныдан жасалған бiр тетiктi нұсқап. Соның iшiнде сынап сияқты бiрдеңе жүгiрiп жүр. Айқыш-ұйқыш сызық. – Егер барар жердi белгiлеп, осыған дәл ұстап отырсаң, самолет алған бағытынан ауыспайды. Ал мынаған көзiңдi салсаң, – дедi кәдiмгi противогаздың шлангiсi сияқты шлангiден жасалып, жақтауға орнатылған түтiкке көзiн салып. – Жердi көресiң. Жолдан ауытқымай келе жатқанымызды осымен де тексерiп байқап отырамыз.

	– Жолың не, Асылбек? Аспанда да жол бар ма?

	– Ендi қалай деп ең, әрине, жол бар. Кәдiмгi жердегi жол сияқты жол бар. Одан ауытқуға болмайды. Тура сол жолмен ұшу керек. Әйтпесе кесiрiнен сақтасын, қатерге ұшырауымыз мүмкiн. Мына отырған жiгiтiмiз – сол жолдың пайғамбары. Бәрiн есептеп шығарып, бiзге айтып отырады.

	– Осы сендерде автопилот дейтiн бар емес пе? Әлгiнде сен маған келгенде самолеттi сол автопилот жүргiзiп келдi ме?

	– Автопилот бар. Бiрақ оны соңғы кезде авиацияда қолдана бермеймiз. Өйткенi кей жiгiттер сол автопилотқа сенiп, кемiстiк жiберiп алған кездерi болды. Ал әлгiнде де, қазiр де самолеттi екiншi ұшқыш басқарып келедi.

	Осы кезде екiншi ұшқыш:

	– Жолдас командир. Аралға екiншi жол арқылы қонуымыз керек. Негiзгi жол жабық, – дедi.

	– Сонда қонудың да жолы бар ма?

	– Әрине, бар, – дедi Асылбек өз орнына ыңғайланып отыра берiп. Маған басын изедi. Мен бұл жерге ендi артық екенiмдi сезiп, өз орныма барып отырдым.

	Бiздiң ендiгi әңгiмемiз Қызылордада басталды. Кейде кездейсоқтықтың да бiр пайдасы тиетiнi болады. Бiздiң басымызға дәл сол жағдай орнады. Самолеттен түскен соң аэропорттың сырт жағына шығып, қалаға көз салдым. Талай жыл топырағын таптап, көшесiн басқан қала ыстық көрiнедi. Бiр кезде қаланың аэропорт орналасқан осы маңы колхоз болатын. Егiс егiлетiн. Ал қазiр зәулiм үйлер, қала мүлдем өзгерiп кеткен, бiрақ бәрiбiр ыстық көрiнедi. Осылай өзiммен өзiм болып тұрғанда дәл құлағымның астынан:

	– Сәлеметсiң бе, жолдас жазушы, – деген таныс дауыс естiлдi.

	Жалт қарасам – Ләззат. Бiз шүйiркелесе кеттiк.

	– Қайдан келесiз?

	– Мәскеуден.

	– Осында келдiңiз бе?

	– Алматыға барамын.

	– Онда неге тiке тартпай, мына әрбiр бекетке өзi тәжiм ететiн есек арба сияқты самолетке отырып жүрсiз?

	– Бiз тәжiм етсек те ешкiмдi тәлкек етпеймiз, қарындас. Сiз Алматыға ұшарда жолда еш жерге аялдамай тiке тарту үшiн Москваға барып ұшатын боларсыз. Өйткенi бiздiң самолеттер жолда иә Шымкентке, иә Жамбылға бiр қонбай өтпейдi.

	Қайдан пайда болғанын бiлмеймiн, тек мына сөздердi нықтап-нықтап айтып тұрған – Асылбек. Бiз ыңғайсызданып қалдық. Ол «ал кеттiк» деп менiң қолтығымнан сүйрелей жөнелдi. Мен асып-сасып:

	– Қойшы ей, Асылбек, жоқтан өзгеге өкпелемей, – деп жуып-шайған болып жатырмын.

	– Асылбек?.. – дедi Ләззат. Сонан соң – Мына киiмiңiзбен мен сiздi танымай қалыппын, Асекесi. Баяғы формаңыз жасыл, иығыңыздағы погондарыңызда жұлдыз болушы едi. Ал қазiр сия көк форма киiпсiз. Погонның орнына жеңiңiзге алтын жалатқан белгi. Сәлемдесiп қойсаңыз қайтедi алдымен. Сонан соң жекiре жатарсыз. Көңiлiңiз келсе, «Евгений Онегин» романынан үзiндi оқып берiңiз, әсiресе әлгi бiр балтыр туралы жерлерiн.

	– Ләззат! – дедi Асылбек екi қолын бiрден ұсынып. – Ендi таныдым. Кешiр. Жүр кеттiк бiзбен. Жолда өлеңдi қардай боратамыз.

	– Мен шынында, сiздiң самолетiңiзбен Шымкентке ұшпақ едiм. Әлгi сөзiңiзден кейiн…

	– Әй, қойыңдаршы қалжыңдарыңды, – дедiм мен екеуiн де сүйрелей жөнелiп. – Қане, кеттiк.

	Аспанға көтерiлген соң Асылбек бiзге бiр келiп кеттi. – Сендер ренжiмеңдер, мен қызметтегi адаммын. Өз орнымда болуым керек. Әлгiнде бiр еркiндiк жасап едiм, ендi қайта-қайта тәртiп бұза беру ұят болар.

	Бiз әңгiмеге екеумiз кiрiстiк.

	– Мен, шынында, Асылбектi танымай қалдым, – дедi Ләззат.

	– Көрмегелi көп жыл өттi ғой. Бiрақ ол жөнiнде көп есiттiм. Тек мен есiткен Асылбек осы Асылбек екенiн бiлмейтiнмiн. Алғаш рет маған бұл кiсi жөнiнде Шымкентте тұратын бiр iнiшегiм айтқан. Солардың пәтер алу мәселесi белгiсiз бiр себептермен созыла берген соң, қалалық советтiң депутатына барыпты. Депутат бұлардың жағдайына әбден көзi жеткен соң, тиiстi мекеменiң бәрiне барып, тiптен қалалық советтiң председателiнiң өзiнде қабылдауында болып, ақыры пәтердi алып берiптi. Сондағы депутат Асылбек дейтiн ұшқыш дейтiн. Асылбек депутат болып сайланған ғой?

	– Иә, аудандық советтiң де, қалалық советтiң де депутаты болды.

	– Ендеше, осы кiсiнiң нақ өзi. Екiншi бiр есiткенiм: iнiм бiздiң үйде қонақта болатын кез. Бiр күнi үйге мәз-мейрам болып келдi. «Не болды» десем: «Асылбек ағай Ленин орденiмен наградталыпты» дейдi. Сол күнi құттықтап телеграмма жiбердi. Ленин орденiн алғаны рас қой?

	– Рас. Ол Ленин орденiмен наградталған, басқа да орден, медальдары бар.

	– Менiмен бiрге оқыған бiр жолдас қызым бiраз уақыт Шымкент аэропортында қызмет iстедi. Өзiңiз бiлесiз, ұшқыштардың бәрi сапарға шығардың алдында мiндеттi түрде дәрiгерлiк тексеруден өтедi. Сондықтан дәрiгерлер ұшқыштардың мiнез-құлқын, мiндетiне қаншалықты ұқыпты қарайтынын қызмет бабы арқылы бiлiп отыруға тиiс. Бiрде: «Осы сендер аэропортта не қызмет атқарасыңдар?» – деп сұрағанымда, авиациядағы дәрiгерлердiң атқаратын қызметiнiң егжей-тегжейiн айтып берiп, мысал ретiнде осы Асылбектiң атын жиi атаған. Сөйтсем, бұл кiсi кәдiмгi мен танитын сiздiң жолдасыңыз болып шықты ғой. Ендi бұл кiсiнiң авиацияға келгенi туралы әңгiме айтып берiңiзшi.

	– Асылбек екеумiз бiр класта оқыдық, – деп бастадым мен әңгiмемдi, сонау бiр кездегi Ленин селосындағы интернатты көзiме елестетiп. – Интернатта бiрге болдық, сол мектептегi кездiң өзiнде мұның ден қойып оқитын сабақтары кейiннен осы авиациялық бiлiмiне қажет болатын сабақтар едi. Әлi есiмде, сол кезде жарық көрген В. Кавериннiң «Екi капитан» атты романын қолынан тастамайтын. Көптеген жерiн жатқа бiлушi едi…

	Бiз мектептiң жоғарғы класында кездестiк. Оның бұған дейiнгi өмiрi де өте ауыр болған. Әкеден оң-солын танымай жатқанда айырылған. Асылбек жасы оннан аса бергенде анадан айырылды. Жетiмдiктiң тауқыметi бiраз сарсаңға салды. Ақыры бiздiң интернатқа келдi.

	Иә, мен Асылбектi бала кезiнен бiлемiн. Бiрақ сол балалық шақтың өзiнде Асылбек ересектерше ойлап, бар жұмысын тындырымды атқаратын. Сабақты да үздiк оқитын. Оның басқа балалардан ерекше екi өнерi бар едi. Оның бiрi – шахмат ойнау, ал екiншiсi – домбыра тарту. Менi өзгелерден гөрi өзiне етене жақын еткен – осы екi өнерi болатын. Бiздiң интернатымыз селоның Ленин көшесiнде болатын. Мектебiмiз де солай. Сондықтан Асылбек: «Жолдастар, бiздiң терiс мiнез көрсетуге мүлде правомыз жоқ. Өздерiң ойлаңдаршы, бiз Ленин атындағы колхоздың территориясына орналасқан Ленин селосындағы Ленин көшесiнiң бойындағы Ленин атындағы мектепте оқимыз» дейтiн. (Оның үстіне қазiргi аудан да Ленин атында). Ол осылай өзiне көсем атын үлгi етiп өстi. Мектептiң соңғы кластарында оқып жүргенде бiз «оқуды бiтiрген соң қайда барамыз?» деген сұраққа мың ойланып, жүз толғанып жүргенде, ол өз болашағын әлдеқашан молжалдап қойған болатын. «Мен тек қана ұшқыш боламын» дейтiн.

	«Егер училищеге түсе алмай қалсаң қайтесiң?» деп ежiктей қалсақ: «онда авиациялық заводқа ма, аэропортқа ма, барып жұмыс iстеймiн, бiрақ бәрiбiр авиациядан алыс кетпеймiн» дейтiн. Оқуды бiтiрген соң сол арманын қуып, ұшқыштар даярлайтын мектепке кеттi. Училищенi бiтiрген соң Москва маңындағы Ржев қаласында Москваны әуе шабуылынан қорғайтын бөлiмшелердiң бiрiнде қызмет еттi. Бiраз жылдан кейiн ол азаматтық авиацияға ауысты. Өйткенi оған дәрiгерлер дыбыстан жылдам ұшатын самолеттерде қызмет етуге болмайды деген үкiмiн шығарып қойған едi. Осы кезде оған авиациядан басқа қызметке ауыс деген талай-талай ұсыныс жасалды, бiрақ Асылбек оған көнбедi. Өзi бiр кезде оқыған Орал қаласына келiп, азаматтық авиацияның әлiпбиiнiң бiрi АН-2 самолетiне ұшқыш болып орналасты. Дыбыстан жылдам ұшатын реактивтi самолеттi басқарған кiсiнiң, кәдiмгi жұрт сүйiнгендiктен «кукурузник», «лесник» деп ат қосып, айдар таққан екi қанатты самолетке қызметке келуi бiр қараған адамға ерсi көрiнедi. Бiрақ Асылбек оны ерсi көрген жоқ. Өйткенi ол үлкен болсын, кiшi болсын, самолеттiң бәрi адамдар үшiн бiрдей қызмет ететiнiн жақсы сезiнетiн, ал өзiн авиациядан бөлектеу ұстауды ол көзiне елестетiп көрген емес.

	Бiраз уақыт Оралда қызмет еткен соң, ол өтiнiш жасап Шымкентке қызметке ауысты. Осы жерде қызмет iстей жүрiп, азаматтық авиацияның талай самолеттерiн зерттеп, әуе кемелерiнiң бiр типiнен екiншi типiне ауысты. АН-2, ИЛ-14, АН-24. Мiне, Асылбектiң Шымкент аэропортында қызмет еткен самолеттерi осылар болатын. Ол бұдан да басқа бiрнеше самолеттi басқаруға машықтанды. Бiрақ қазiрше ол самолеттер Шымкент аэропортының еншiсiне тимегендiктен, сол АН-24, АН-22 самолетiн басқарып жүр.

	Бiз Ләззат екеумiз әңгiмелесе отырып, жолдың бiраз жерiн тықсырып тастағанымызды байқамай қалыппыз. Самолет Шымкенттiң маңына келiп қалса керек, жерде жылтылдаған оттар жиi-жиi көрiне бастады. Айнала меңiреу қараңғылық. Тiршiлiктiң бар белгiсi әлгi оттар мен ызыңдаған самолеттiң дыбысы ғана.

	Бiр кезде бiздiң самолетiмiз шайқала бастады. Алғашында мұны кәдiмгi жоғары-төмен түсiп, оңға-солға бұрылудың бiрi шығар деп көңiл бөлгенiмiз жоқ. Тек бұл қозғалақтау бұрынғылардан өзгешелеу болып барады. Аздан соң тiптен шайқалақтай бастады. Бала кезiмде осы самолеттi басқарып келе жатқан Асылбек екеумiз тас төселген қатқақ жолмен, кейде тiптi адыр-адырдың өзiмен, өгiз арбамен талай жүргенбiз. Ондағы сапарларымыз – интернаттың асханасына отын тасу болатын. Сонда арба әбден шайқалақтайтын, тек дөңгелектерi жер басып жүрген соң, одан қауiптене қоймайтынбыз. Самолеттiң мына қозғалақтауы содан бiр аумайды. Тек бiр қауiптiсi, дөңгелектер жер басып келе жатқан жоқ, тiптi олар көрiнбейдi де ғой. Сол жақта отырған жолаушылардың арасында да қозғалыс байқалады. Бiреу иллюминаторға үңiлсе, бiреу көзiн тарс жұмып креслоға қапсырыла түскен.

	Мұның сырын мен Асылбектен жерге түскен соң сұрадым.

	– Әлгiнде сонша қатты шайқалтқаның не самолеттi?

	– Мен емес, жел ғой шайқалтқан.

	– Басқа жақпен келiп қонсаң қайтедi?

	– Басқа жол жоқ.

	– Әу, мына шартараптың бәрi жол емес пе? Кiм кедергi болып жатыр самолетке. Самолеттiң қанатын қағып, тұяғы сүрiнедi-ау дейтiн жалғыз кедергi жұлдыздардың өзi де сенi маңайлай алмайды ғой.

	– Ескертiп едiм ғой саған, аспанда картаға сызылып, мөлшерленiп, белгiленiп қойған жол бар деп. Сол жолдан ауытқуға болмайды.

	– Түсiнiктi, жолдас командир. Дегенмен бiраз зәремiздi ұшырдың.

	– Бұл түк емес қой. Қона алмай, қайтып ұшып кеткенде көретiн едiң қорыққанның көкесiн.

	– Бетi әрi…

	Асылбек күлдi. Ләззат таңдана қарап қалды.

	– Қош келдiңiздер! – дедi аэропортта бiзге кездескен Шымкент авиаотрядының бастығының саяси жұмыс жөнiндегi орынбасары Серiк Ақанбаев пен «Южгиз» институтының директоры Әбдiрбек Зиятбеков.

	– Рахмет! Тек өте ұзақ екен мына жолдарыңыз. Қанша уақыт қиналдық мөп-мөлдiр көк аспанда.

	– Оу, осыған да қиналып жүрсiңдер ме? Бұл дегенiңiз не? Айналасы бiр тәулiкке жетпейдi. Ал мына Асекең аспанда он бес мың сағатқа жуық болды.

	– Он бес мың сағат па?! – дедi таңданып Ләззат.

	– Иә, он бес мың сағат. Ал осы мезгiлде жүрiп өткен жолы әлдеқашан миллион километрден асып кеткен. Сондықтан да бiз Асекеңдi бiлiктi командирлерiмiздiн бiрi деп кұрметтеймiз. Бiз ғана емес, жалпы ел құрметтейдi.

	– Асеке, сiз жаңа бiзге «оңай құтылдыңдар» деген пиғыл байқаттыңыз. Бiз үшiн осы аударып-төңкергенiңiздiң өзi жеткiлiктi болды. Сонда сiздерде бұдан да қауiптi жағдайлар кездесiп тұра ма?– дедi Ләззат бет-әлпетi әлгiндегi таңданған қалпынан өзгермей.

	– Мен мынадай бiр оқиғаны айтып берейiн, – дедi сөзге Әбдiрбек Зиятбеков араласып.

	Оның Асылбектiң сырына қанық екенiн мен жаксы бiлемiн.

	Интернатта бiрге оқығанбыз, қазiр екеуi бiр қалада тұрады.

	– Бiрде мен Асылбектi iздеп келе жатсам, алдымнан өзi қарсы кездестi: үстiндегi киiмi мен қолындағы заттарына қарап сапардан жаңа ғана оралғанын байқадым. Жол болсын айтысып алған соң, ол әңгiмесiне тiкелей көштi. Сапардан жаңа оралып, менi iздеп келе жатыр екен. Ұшып келе жатқанда самолеттiң моторы өшiп қалыпты. Сол жансыз самолеттi аман-есен жерге қондырған. Мына сөздi есiткенде менiң төбе шашым тiк тұрды. Бiрден: «Және ұшасың ба»? деппiн, «Ұшамын» дедi. Келесi күнi аэропортқа келсем, Асылбек сапарға шығып кетiптi.

	Бiз ойланып қалдық. Самолеттiң iшiнде экипажды қосқанда елуге жуық адам бар. Солардың бәрiнiң өмiрiне жауапты. Әрине, ол өзiн ғана емес, соларды ойлады ғой, сол бiр қиын-қыстау кезеңдерде.

	– Осы сендерге де өкпе айтып, ренжитiн адам бола ма? – дедi Ләззат.

	– Болады, – дедi Асылбек. – Екi-үш сағат кешiксе, өкпесiн қара қазандай етiп зiркiлдеп тұратын ағайындар баршылық. Ал менiң есiмнен кетпейтiн бiр жай мынау. Ертеректе мен АН-2 самолетiмен Шымкенттен Арыс арқылы «Қожатоғай» совхозына ұшып жүрдiм. Сол кезде бiр айға мақтаның жапырағын түсiру үшiн дәрi шашуға кеттiм. Бiр айдан кейiн қайтып келiп, кәдiмгi Қожатоғайға сапарға шықтым. Ауа бұлттау екен. Бұлтты қанша айналып өтейiн десем болмайды. Ал тiптен жоғары-төмен түсiп, айналшықтай беруге мүмкiншiлiк жоқ. Бiрiншiден, уақыт тар, екiншiден, жанармайды бос шығын етуге болмайды. Иә, иә, бiз жанармайды үнемдеймiз. Не керек, бар өнерiмдi салсам да жолаушыларымды бiраз шайқалттым. Жерге түскен соң бiр қарт қасыма келiп: «Балам, көптен көрiнбей кетiп ең, самолет ұшыруды ұмытып қалғансың ба? Көп шайқалттың ғой» дедi. Ол кiсiге не деп жауап берейiн? Ауа райы, жанармай үнемдеу, уақытты босқа өткiзбеу деген қағидаларды түсiндiрiп жатпақпын ба? Үндегенiм жоқ. Кешiрiм өтiндiм де қойдым.

	Келесi күнi маған Шымкент авиаотрядының бастығы Григорий Николаевич: «Асылбек саған жәй ғана әңгiме етiп айтыпты. Ал сол қағиданың бәрiн сақтап ұшу үшiн екiнiң бiрiнiң қолынан келе бермейдi. Осынша уақыт ешбiр мүдiрмей, самолетке де нұқсан келтiрмей, жолаушылардың да көңiлiн тауып қызмет атқару – еңбектегi үлкен ерлiк. Оның үстiне АН-2 самолетiнде iстеп жүргенде ауыл шаруашылығы үшiн атқарған қыруар қызметiн айт. Бiздiң облыстағы мақта өсiретiн шаруашылықтардың егiс даласын агрономдардан кем бiлмейдi. Ленин орденi кез келген ұшқыштың омырауында кездесе бермейдi. Ал бiздiң Асылбек – Ленин орденiнiң кавалерi. Ұшқыштардың мамандығы да класқа бөлiнедi. Ол – ең жоғарғы кластағы ұшқыш. Бiзше айтқанда:

	«Летчик первого класса». Отрядымыздың маңдайалды командирлерiмiздiң бiрi, жастардың ұстазы», – дедi.

	Менi Шымкенттен аттанарда аэропортта Григорий Николаевич, Серiк Ақанбаев, Әбдiрбек Зиятбековтер шығарып салды. Менiмен сапарлас шыққан Ләззат бiрге ұшты. Самолетке отырарда Григорий Николаевич:

	– Сен Асылбектен есiткен әңгiмеңдi қаз-қалпында жаз. Бұл бiз үшiн де мақтаныш болады. Өйткенi Асылбек Жасымбеков – бiздiң отрядтың мақтанышы, – дедi.

	Мiне, менiң досым ұшқыш Асылбек Жасымбеков осындай жiгiт екен. Сондықтан оны халық құрметтейдi, бiз де кездескенде «Асеке» деп алдымен қол беремiз.





	https://t.me/kzkitap





